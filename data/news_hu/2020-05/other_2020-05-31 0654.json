[{"date": "2020-05-31 06:54", "url": "https://koronavirus.gov.hu/cikkek/kormanyszovivo-jarvanyveszely-tovabbra-sem-mult-el", "h1": "Korm\u00e1nysz\u00f3viv\u0151: a j\u00e1rv\u00e1nyvesz\u00e9ly tov\u00e1bbra sem m\u00falt el", "body": "\nA koronav\u00edrus-j\u00e1rv\u00e1ny elleni v\u00e9dekez\u00e9s eddig sikeres volt, de a j\u00e1rv\u00e1nyvesz\u00e9ly nem m\u00falt el, ez\u00e9rt fenn kell tartani a j\u00e1rv\u00e1ny\u00fcgyi k\u00e9sz\u00fclts\u00e9get - mondta a korm\u00e1nysz\u00f3viv\u0151 szombaton, a k\u00f6z\u00f6ss\u00e9gi oldal\u00e1n k\u00f6zz\u00e9tett Korm\u00e1nyinf\u00f3 Plusz t\u00e1j\u00e9koztat\u00f3n.\n\n\u00a0Szentkir\u00e1lyi Alexandra \u00fagy fogalmazott: a korm\u00e1ny \u00e9s a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs id\u0151ben \u00e9s j\u00f3 int\u00e9zked\u00e9seket hozott, ennek k\u00f6sz\u00f6nhet\u0151en Magyarorsz\u00e1g azon kev\u00e9s orsz\u00e1g k\u00f6z\u00e9 tartozik, ahol a t\u00f6meges megbeteged\u00e9st \u00e9s a t\u00f6bb ezer hal\u00e1lesetet el tudt\u00e1k ker\u00fclni.\n\u00a0\u00a0\u00a0\u00a0T\u00e1j\u00e9koztat\u00e1sa szerint az \u00faj nemzeti konzult\u00e1ci\u00f3 - amelynek \u00edveit a megszokott m\u00f3don a post\u00e1n juttatj\u00e1k el\u00a0\u00a0mindenkihez - a koronav\u00edrusr\u00f3l \u00e9s a gazdas\u00e1g \u00fajraind\u00edt\u00e1s\u00e1r\u00f3l sz\u00f3l majd, p\u00e9ld\u00e1ul arr\u00f3l, hogy milyen int\u00e9zked\u00e9sek maradjanak \u00e9rv\u00e9nyben, milyen \u00fajak legyenek, mik\u00e9nt kezelj\u00e9k a v\u00e1ls\u00e1got - mondta.\n\u00a0\u00a0\u00a0\u00a0Hozz\u00e1tette: a Soros Gy\u00f6rgy-f\u00e9le lej\u00e1rat n\u00e9lk\u00fcli \"\u00f6r\u00f6k k\u00f6tv\u00e9nyr\u0151l\" is sz\u00f3 lesz majd benne, amellyel elad\u00f3s\u00edtan\u00e1k az eur\u00f3pai orsz\u00e1gokat.\n\u00a0\u00a0\u00a0\u00a0Az id\u0151sek sz\u00e1m\u00e1ra biztos\u00edtott v\u00e1s\u00e1rl\u00e1si id\u0151szakr\u00f3l sz\u00f3lva azt mondta: a legvesz\u00e9lyeztetettebb korcsoportnak sz\u00e1m\u00edt\u00f3 65 \u00e9ven fel\u00fcliek tov\u00e1bbra is k\u00fcl\u00f6n b\u00e1n\u00e1sm\u00f3dot ig\u00e9nyelnek. Rem\u00e9ny\u00e9t fejezte ki azonban, hogy a v\u00e1s\u00e1rl\u00e1si id\u0151s\u00e1vot hamarosan feloldhatj\u00e1k.\n\u00a0\u00a0\u00a0\u00a0Megjegyezte: az \u00f6nkorm\u00e1nyzatok ezent\u00fal is rendelkezhetnek arr\u00f3l, hogy a fenntart\u00e1sukban lev\u0151 piacokon m\u00f3dos\u00edtanak ezeken az id\u0151pontokon, megtartva a h\u00e1rom\u00f3r\u00e1s id\u0151tartamot. \u00a0\u00a0\u00a0\u00a0Szentkir\u00e1lyi Alexandra hangs\u00falyozta: a korm\u00e1ny azon dolgozik, hogy senki se vesz\u00edtse el \u00e1ll\u00e1s\u00e1t. Aki m\u00e9gis ilyen helyzetbe ker\u00fcl, jogosult h\u00e1rom h\u00f3napos \u00e1ll\u00e1skeres\u00e9si j\u00e1rad\u00e9kra, de a korm\u00e1ny c\u00e9lja, hogy mindenki munk\u00e1hoz tudjon jutni. A munka.hu oldalon minden foglalkoztat\u00e1ssal kapcsolatos inform\u00e1ci\u00f3 el\u00e9rhet\u0151 a munkahelyv\u00e9delmi \u00e9s a munkahelyteremt\u0151 b\u00e9rt\u00e1mogat\u00e1sokt\u00f3l kezdve a beruh\u00e1z\u00e1s-t\u00e1mogat\u00e1sokon \u00e1t az egyes k\u00e9pz\u00e9sekig - k\u00f6z\u00f6lte. \u00a0\u00a0\u00a0\u00a0Kit\u00e9rt arra is, hogy a munkahelyv\u00e9delmi b\u00e9rt\u00e1mogat\u00e1sn\u00e1l a korm\u00e1ny augusztus 31-ig meghosszabb\u00edtotta a p\u00e1ly\u00e1zati id\u0151szakot. Csak ezzel a programmal eddig m\u00e1r t\u00f6bb mint 134 ezer munkahelyet siker\u00fclt megtartani - emelte ki a korm\u00e1nysz\u00f3viv\u0151.\n\u00a0\u00a0\u00a0\u00a0Hozz\u00e1tette: a gazdas\u00e1gv\u00e9delmi akci\u00f3terv fontos eleme m\u00e9g a beruh\u00e1z\u00e1sok t\u00e1mogat\u00e1sa, valamint az ad\u00f3- \u00e9s adminisztr\u00e1ci\u00f3cs\u00f6kkent\u00e9s is. Emellett az \u00e1llam mint munk\u00e1ltat\u00f3 is k\u00edn\u00e1l munkalehet\u0151s\u00e9get: sz\u00e1zezer f\u0151vel b\u0151v\u00fclt a k\u00f6zfoglalkoztat\u00e1si program, k\u00e9pz\u00e9sek indultak, valamint az \u00e1llami v\u00e1llalatok \u00e9s a Magyar Honv\u00e9ds\u00e9g is v\u00e1rja az \u00e1ll\u00e1skeres\u0151ket. \u00a0\u00a0\u00a0\u00a0A hitelt\u00f6rleszt\u00e9si morat\u00f3rium - mely 2020-ban k\u00e9tezer milli\u00e1rd forint t\u00f6bbletforr\u00e1st hagy az emberekn\u00e9l - december 31-ig hat\u00e1lyban marad, de id\u0151k\u00f6zben b\u00e1rki k\u00e9rheti a hitelfizet\u00e9s folytat\u00e1s\u00e1t. Hozz\u00e1tette: a lakoss\u00e1g 40 sz\u00e1zal\u00e9ka d\u00f6nt\u00f6tt \u00fagy, hogy tov\u00e1bbra is t\u00f6rleszti hiteleit, teh\u00e1t t\u00f6bb mint fele \u00e9lt a morat\u00f3rium adta lehet\u0151s\u00e9ggel.\n\u00a0\u00a0\u00a0\u00a0K\u00f6z\u00f6lte azt is, hogy a babav\u00e1r\u00f3 t\u00e1mogat\u00e1sn\u00e1l \u00e9s a csal\u00e1di otthonteremt\u00e9si kedvezm\u00e9nyn\u00e9l (csok) sz\u00fcks\u00e9ges folyamatos tb-jogviszonyhoz, a vesz\u00e9lyhelyzet id\u0151szaka - maximum hat h\u00f3nap - besz\u00e1m\u00edthat\u00f3 akkor is, ha ez id\u0151 alatt az ig\u00e9nyl\u0151 nem rendelkezett munkahellyel.\n\u00a0\u00a0\u00a0\u00a0Az iskola\u0151rs\u00e9g fel\u00e1ll\u00edt\u00e1s\u00e1r\u00f3l kijelentette: az iskol\u00e1ban rendnek kell lennie, \u00e9s a pedag\u00f3gusokat meg kell v\u00e9deni az er\u0151szakt\u00f3l. Ma a legt\u00f6bb int\u00e9zm\u00e9nyben nincs ilyen probl\u00e9ma, de egyes iskol\u00e1kban \u00e9s t\u00e9rs\u00e9gekben\u00a0\u00a0rendszeresek a fegyelmi probl\u00e9m\u00e1k, fenn\u00e1ll a tan\u00e1rokkal szembeni er\u0151szak - verb\u00e1lis, ak\u00e1r fizikai - vesz\u00e9lye. \u00a0\u00a0\u00a0\u00a0Arr\u00f3l is besz\u00e9lt: m\u00e1r lehet szabadt\u00e9ri kultur\u00e1lis \u00e9s sportrendezv\u00e9nyeket tartani az eg\u00e9sz orsz\u00e1gban, ilyennek sz\u00e1m\u00edt a szabadt\u00e9ri sz\u00ednh\u00e1zi el\u0151ad\u00e1s, a szabadt\u00e9ri mozi, a cirkusz, a m\u00fazeumokon k\u00edv\u00fcl rendezett k\u00e9pz\u0151m\u0171v\u00e9szeti ki\u00e1ll\u00edt\u00e1s, irodalmi \u00e9s k\u00f6nyves vagy \u00e9ppen k\u00f6zgy\u0171jtem\u00e9nyek \u00e1ltal szervezett rendezv\u00e9ny.\n\u00a0\u00a0\u00a0\u00a0Kiemelte: szabadt\u00e9ri rendezv\u00e9nynek azok az esem\u00e9nyek sz\u00e1m\u00edtanak, amelyek n\u00e9gy oldalr\u00f3l k\u00f6r\u00fclhat\u00e1rolt fedett \u00e9p\u00fcleten k\u00edv\u00fcl zajlanak. \u00a0\u00a0\u00a0\u00a0A korm\u00e1nysz\u00f3viv\u0151 elmondta: a korm\u00e1ny a gazdas\u00e1gv\u00e9delmi alapb\u00f3l 25 milli\u00e1rd forintnyi t\u00e1mogat\u00e1st biztos\u00edt a gazd\u00e1knak, emellett egy \u00fajabb, 80 milli\u00e1rd forintos mez\u0151gazdas\u00e1gi csomagot hirdet meg az Agr\u00e1rminiszt\u00e9rium a nagy hozz\u00e1adott \u00e9rt\u00e9ket jelent\u0151 \u00e1llatteny\u00e9szt\u00e9si \u00e9s a kert\u00e9szeti \u00e1gazat sz\u00e1m\u00e1ra.\n\u00a0\u00a0\u00a0\u00a0Szentkir\u00e1lyi Alexandra meger\u0151s\u00edtette, hogy Magyarorsz\u00e1g, Szlov\u00e1kia \u00e9s Csehorsz\u00e1g megnyitott\u00e1k hat\u00e1raikat egym\u00e1s \u00e1llampolg\u00e1rai sz\u00e1m\u00e1ra 48 \u00f3r\u00e1t meg nem halad\u00f3 tart\u00f3zkod\u00e1s eset\u00e9n. Felh\u00edvta a figyelmet, hogy a Csehorsz\u00e1gba utaz\u00f3 magyarok utazhatnak Szlov\u00e1ki\u00e1n \u00e1t, visszafel\u00e9 azonban nem, ez\u00e9rt Ausztria fel\u00e9 kell ker\u00fclni\u00fck. Hozz\u00e1tette: a magyar-szlov\u00e9n hat\u00e1ron cs\u00fct\u00f6rt\u00f6k \u00f3ta nem korl\u00e1tozz\u00e1k a k\u00e9t orsz\u00e1g \u00e1llampolg\u00e1rainak hat\u00e1r\u00e1tl\u00e9p\u00e9s\u00e9t. \u00a0\u00a0\u00a0\u00a0Kiemelte: a korm\u00e1ny el\u0151sz\u00f6r azokkal az orsz\u00e1gokkal tervez hat\u00e1rnyit\u00e1st, melyekben a fert\u0151z\u00f6tts\u00e9gi szint hasonl\u00f3 a magyarhoz, ez\u00e9rt az olaszokkal val\u00f3 nyit\u00e1sra m\u00e9g v\u00e1rni kell.\n\u00a0\u00a0\u00a0\u00a0Azt javasolta: \u00e9rdemesebb belf\u00f6ldi utaz\u00e1sokban gondolkodni a biztons\u00e1g mellett az\u00e9rt is, mert ezzel magyar munkahelyek meg\u0151rz\u00e9s\u00e9t is tudjuk t\u00e1mogatni. \u00a0\u00a0\u00a0\u00a0K\u00f6z\u00f6lte: egy parlament el\u0151tt lev\u0151 t\u00f6rv\u00e9nyjavaslat szerint az id\u0151sek v\u00e9delm\u00e9ben a vesz\u00e9lyhelyzet megsz\u0171n\u00e9s\u00e9t k\u00f6vet\u0151 90 napig a gy\u00f3gyszerek a kedvezm\u00e9nyezett TAJ-sz\u00e1m\u00e1nak megad\u00e1s\u00e1val \u00e9s a kiv\u00e1lt\u00f3 saj\u00e1t szem\u00e9lyazonoss\u00e1g\u00e1nak igazol\u00e1s\u00e1val tov\u00e1bbra is kiadhat\u00f3k. \u00a0\u00a0\u00a0\u00a0T\u00e1j\u00e9koztatott arr\u00f3l is, hogy v\u00e1rhat\u00f3an j\u00falius elsej\u00e9ig marad az ingyenes parkol\u00e1s, \u00e9s a vesz\u00e9lyhelyzet lej\u00e1rt\u00e1t k\u00f6vet\u0151en nem kell p\u00f3tolniuk az els\u0151seg\u00e9ly-vizsg\u00e1t azoknak, akik a felment\u00e9s alatt megkapt\u00e1k a jogos\u00edtv\u00e1nyukat. Hozz\u00e1tette: a vesz\u00e9lyhelyzet ideje alatt lej\u00e1rt, valamint annak megsz\u00fcntet\u00e9s\u00e9t k\u00f6vet\u0151 15 napon bel\u00fcl lej\u00e1r\u00f3 hivatalos okm\u00e1nyok - bele\u00e9rtve a forgalmi enged\u00e9lybe bejegyzett m\u0171szaki \u00e9rv\u00e9nyess\u00e9get is - a vesz\u00e9lyhelyzet megsz\u0171n\u00e9s\u00e9t k\u00f6vet\u0151 180 napig \u00e9rv\u00e9nyesek maradnak.\n\nMTI\n\n"}]