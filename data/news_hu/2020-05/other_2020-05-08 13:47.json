[{"date": "2020-05-08 13:47", "url": "https://koronavirus.gov.hu/cikkek/orszagos-tisztifoorvos-negy-napja-csokken-az-uj-igazolt-fertozottek-szama", "h1": "Orsz\u00e1gos tisztif\u0151orvos: n\u00e9gy napja cs\u00f6kken az \u00faj igazolt fert\u0151z\u00f6ttek sz\u00e1ma", "body": "\nNegyedik napja cs\u00f6kken az \u00faj igazolt fert\u0151z\u00f6ttek sz\u00e1ma - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia elmondta, hogy a vid\u00e9ken bevezetett enyh\u00e9bb szab\u00e1lyok hat\u00e1s\u00e1t, a j\u00e1rv\u00e1ny alakul\u00e1s\u00e1t legal\u00e1bb k\u00e9t h\u00e9tig figyelni kell. \"\u00d3vatosan \u00e9s odafigyelve k\u00f6vetj\u00fck az esem\u00e9nyeket \u00e9s a j\u00e1rv\u00e1nyt jellemz\u0151 sz\u00e1mokat, hogy l\u00e1ssuk\", a szab\u00e1lyok enyh\u00edt\u00e9se \"v\u00e1ltoztat-e a j\u00e1rv\u00e1ny dinamik\u00e1j\u00e1n\" - f\u0171zte hozz\u00e1.\nM\u00fcller Cec\u00edlia ismertette az orsz\u00e1gos adatokat: a fert\u0151z\u00f6ttek sz\u00e1ma 3178, az akt\u00edv fert\u0151z\u00f6ttek\u00e9 1921, az elm\u00falt 24 \u00f3r\u00e1ban 9-en haltak meg, az \u00f6sszes elhunyt sz\u00e1ma 392, a gy\u00f3gyultak\u00e9 865. \u00d6sszesen 99058 tesztet v\u00e9geztek el.\nAz orsz\u00e1gos tisztif\u0151orvos elmondta: p\u00e9nteken meg\u00e1llapod\u00e1st \u00edrt al\u00e1 K\u00e1sler Mikl\u00f3ssal, az emberi er\u0151forr\u00e1sok miniszter\u00e9vel \u00e9s Szilv\u00e1ssy Zolt\u00e1nnal, a Debreceni Egyetem rektor\u00e1val egy magyar vakcinagy\u00e1r alap\u00edt\u00e1s\u00e1r\u00f3l, hogy Magyarorsz\u00e1g az olt\u00f3anyag gy\u00e1rt\u00e1s ter\u00e9n is f\u00fcggetlenedhessen.\nA nemzeti olt\u00f3anyaggy\u00e1r \"\u00e9rinti a k\u00f6telez\u0151 v\u00e9d\u0151olt\u00e1sokat \u00e9s az \u00f6nk\u00e9nt felvehet\u0151 v\u00e9d\u0151olt\u00e1sokat is\" - tette hozz\u00e1.\nM\u00fcller Cec\u00edlia elmondta azt is: p\u00e9ntekt\u0151l a patik\u00e1k is \u00e1rulhatnak FFP1, FFP2 \u00e9s FFP3 maszkokat, \u00edgy b\u00e1rki beszerezheti azokat.\nAz orsz\u00e1gos tisztif\u0151orvos kit\u00e9rt arra: vid\u00e9ken a szab\u00e1lyok enyh\u00edt\u00e9se ut\u00e1n sok \u00e9p\u00fclet kinyithat, amelyet az elm\u00falt id\u0151szakban nem haszn\u00e1ltak. Felh\u00edvta a figyelmet arra, hogy a melegv\u00edzk\u00e9sz\u00edt\u0151 rendszerekben, ha nem haszn\u00e1lj\u00e1k azokat, elszaporodhat a legionella bakt\u00e9rium, ami - ak\u00e1rcsak a koronav\u00edrus - s\u00falyos t\u00fcd\u0151gyullad\u00e1st okoz, els\u0151sorban szint\u00e9n az id\u0151s emberekn\u00e9l vagy a valamilyen kr\u00f3nikus betegs\u00e9gben szenved\u0151kn\u00e9l.\nEz\u00e9rt fontos a r\u00e9gen haszn\u00e1lt rendszerek le\u00fcr\u00edt\u00e9se \u00e9s fert\u0151tlen\u00edt\u00e9se, majd kezel\u00e9se \u00fagynevezett \"h\u0151sokkal\", forr\u00f3 \u00e9s hideg vizes t\u00f6bbsz\u00f6ri \u00e1t\u00f6bl\u00edt\u00e9ssel.\nM\u00fcller Cec\u00edlia sz\u00f3lt arr\u00f3l is: b\u00e1r vid\u00e9ken az \u00e9ttermek, k\u00e1v\u00e9z\u00f3k kinyithattak, csoportos rendezv\u00e9nyek tov\u00e1bbra sem tarthat\u00f3k. Azt k\u00e9rte, az \u00e9ttermek kerthelyis\u00e9geiben egym\u00e1st\u00f3l a megszokottn\u00e1l t\u00e1volabb helyezz\u00e9k el az asztalokat, az asztalon l\u00e9v\u0151 f\u0171szertart\u00f3kat pedig rendszeresen t\u00f6r\u00f6lj\u00e9k \u00e1t fert\u0151tlen\u00edt\u0151kend\u0151vel.\nJavasolta tov\u00e1bb\u00e1, hogy helyezzenek ki a vend\u00e9geknek k\u00e9zfert\u0151tlen\u00edt\u0151t, a mosd\u00f3kban pap\u00edr k\u00e9zt\u00f6rl\u0151t haszn\u00e1ljanak, \u00e9s s\u0171r\u0171n, naponta t\u00f6bbsz\u00f6r takar\u00edts\u00e1k a mell\u00e9khelyis\u00e9geket.\nAz orsz\u00e1gos tisztif\u0151orvos azt is k\u00e9rte, hogy ha a vend\u00e9gek maguk veszik el az ev\u0151eszk\u00f6z\u00f6ket, azok legyenek becsomagolva, valamint, hogy az \u00e9telekkel \u00e9rintkez\u0151 szem\u00e9lyzet ne foglalkozzon p\u00e9nzzel, a fizet\u00e9sre legyen k\u00fcl\u00f6n ember.\u00a0\u00a0\n\u00dajs\u00e1g\u00edr\u00f3i k\u00e9rd\u00e9sre v\u00e1laszolva elmondta: a Pesti \u00fati id\u0151sek otthon\u00e1ban 303 gondozottat \u00e9s 26 \u00e1pol\u00f3t regisztr\u00e1ltak koronav\u00edrus-fert\u0151z\u00e9ssel, az elhunytak sz\u00e1ma 41, a gy\u00f3gyultak\u00e9 60.\nSzint\u00e9n k\u00e9rd\u00e9sre besz\u00e9lt arr\u00f3l, hogy a Semmelweis Egyetem orsz\u00e1gos kutat\u00e1sa sor\u00e1n regisztr\u00e1lt fert\u0151z\u00f6ttek az orsz\u00e1gos statisztik\u00e1ban nem jelennek meg. Abban ugyanis csak a h\u00e1ziorvosi k\u00e9r\u00e9sre, illetve a j\u00e1rv\u00e1ny\u00fcgyi elj\u00e1r\u00e1srend szerint a Nemzeti N\u00e9peg\u00e9szs\u00e9g\u00fcgyi K\u00f6zpont \u00e1ltal kijel\u00f6lt laborat\u00f3riumokban elv\u00e9gzett tesztekkel kisz\u0171rt fert\u0151z\u00f6ttek szerepelnek.\n\n\nMTI 2020. m\u00e1jus 8.\n\n"}]