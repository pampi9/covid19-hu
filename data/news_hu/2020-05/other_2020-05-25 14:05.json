[{"date": "2020-05-25 14:05", "url": "https://koronavirus.gov.hu/cikkek/atmeneti-hazirendet-ajanl-az-ovodaknak-nemzeti-pedagogus-kar", "h1": "\u00c1tmeneti h\u00e1zirendet aj\u00e1nl az \u00f3vod\u00e1knak a Nemzeti Pedag\u00f3gus Kar", "body": "\n\u00c1tmeneti h\u00e1zirend elk\u00e9sz\u00edt\u00e9s\u00e9t aj\u00e1nlja az \u00f3vod\u00e1knak a Nemzeti Pedag\u00f3gus Kar a koronav\u00edrus-j\u00e1rv\u00e1ny miatt \u00e9rv\u00e9nyben l\u00e9v\u0151 szab\u00e1lyok betart\u00e1s\u00e1nak figyelembev\u00e9tel\u00e9vel.\n\nA kar honlapj\u00e1n h\u00e9tf\u0151n k\u00f6zz\u00e9tett, az MTI-hez is eljuttatott k\u00f6zlem\u00e9ny\u00e9ben eml\u00e9keztetett: a vid\u00e9ki b\u00f6lcs\u0151d\u00e9k \u00e9s \u00f3vod\u00e1k h\u00e9tf\u0151t\u0151l, a f\u0151v\u00e1rosiak j\u00f6v\u0151 h\u00e9tf\u0151t\u0151l visszat\u00e9rnek a norm\u00e1lis m\u0171k\u00f6d\u00e9shez.\nAz emiatt k\u00e9sz\u00fclt aj\u00e1nl\u00e1sban azt javasolj\u00e1k, hogy a szem\u00e9lyes \u00e9rintkez\u00e9sek cs\u00f6kkent\u00e9s\u00e9\u00e9rt biztos\u00edtsanak sz\u00e9les id\u0151intervallumot a gyerekek \u00e9rkez\u00e9s\u00e9re, hazavitel\u00e9re. A fert\u0151z\u00e9s kock\u00e1zat\u00e1nak cs\u00f6kkent\u00e9s\u00e9\u00e9rt a k\u00eds\u00e9r\u0151k ne menjenek be az \u00e9p\u00fcletbe, \u00e9s csak a legsz\u00fcks\u00e9gesebb t\u00e1rgyakat vigy\u00e9k be az int\u00e9zm\u00e9nybe, csak eg\u00e9szs\u00e9ges gyermek \u00e9s feln\u0151tt tart\u00f3zkodjon az \u00f3vod\u00e1ban, \u00e9s csak azok a gyermekek vegy\u00e9k ig\u00e9nybe a d\u00e9lut\u00e1ni pihen\u00e9st, akiknek a fel\u00fcgyelete m\u00e1shogy nem megoldhat\u00f3 - \u00edrt\u00e1k.\nHozz\u00e1tett\u00e9k: mivel nem k\u00f6telez\u0151 az ell\u00e1t\u00e1st ig\u00e9nybe venni, a gyermekek hi\u00e1nyz\u00e1s\u00e1t betegs\u00e9g \u00e9s egy\u00e9b indok eset\u00e9n is tekints\u00e9k igazoltnak.\nAz int\u00e9zm\u00e9nyekben folyamatosan biztos\u00edtani kell az alapos fert\u0151tlen\u00edt\u00e9shez sz\u00fcks\u00e9ges eszk\u00f6z\u00f6ket, fokozottan \u00fcgyelni kell az eg\u00e9szs\u00e9g\u00fcgyi szok\u00e1sok betart\u00e1s\u00e1ra, \u00e9s ellen\u0151rizni kell azok gyakorlati megval\u00f3s\u00edt\u00e1s\u00e1t - emelt\u00e9k ki.\nFelh\u00edvt\u00e1k a figyelmet arra is, hogy a gyerekek min\u00e9l t\u00f6bbet tart\u00f3zkodjanak a szabadban, a termekben szell\u0151ztessenek gyakran, a vesz\u00e9lyeztetett koroszt\u00e1lyba tartoz\u00f3, \u00e9s kr\u00f3nikus betegs\u00e9gben szenved\u0151 dolgoz\u00f3k pedig lehet\u0151leg ne foglalkozzanak k\u00f6zvetlen\u00fcl a gyermekekkel.\nA Nemzeti Pedag\u00f3gus Kar szerint a fenntart\u00f3knak \u00e9rdemes kihaszn\u00e1lniuk a k\u00e9t h\u00e9t ny\u00e1ri z\u00e1r\u00e1st, mert szeptembert\u0151l szinte lehetetlen lesz kiadni az \u00f3vodapedag\u00f3gusok megmaradt t\u00f6bb napos szabads\u00e1g\u00e1t.\nAz aj\u00e1nl\u00e1sban tov\u00e1bb\u00e1 nem javasolj\u00e1k hagyom\u00e1nyos ballag\u00e1s megszervez\u00e9s\u00e9t, de meghitt k\u00f6r\u00fclm\u00e9nyek k\u00f6z\u00f6tt t\u00f6rt\u00e9n\u0151 elk\u00f6sz\u00f6n\u00e9sre augusztus 31-ig b\u00e1rmikor lehet\u0151s\u00e9g van.\n\n\nMTI 2020. m\u00e1jus 25.\n\n"}]