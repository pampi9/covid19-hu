[{"date": "2020-05-18 15:20", "url": "https://koronavirus.gov.hu/cikkek/szijjarto-peter-szukseges-hatarokon-bevezetett-korlatozo-intezkedesek-feloldasa", "h1": "Szijj\u00e1rt\u00f3 P\u00e9ter: sz\u00fcks\u00e9ges a hat\u00e1rokon bevezetett korl\u00e1toz\u00f3 int\u00e9zked\u00e9sek felold\u00e1sa", "body": "\nSz\u00fcks\u00e9ges a koronav\u00edrus-j\u00e1rv\u00e1ny miatt a hat\u00e1rokon bevezetett korl\u00e1toz\u00f3 int\u00e9zked\u00e9sek felold\u00e1sa - k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter a Facebook-oldal\u00e1n, miut\u00e1n egyeztetett Zdravko Po\u010dival\u0105ek szlov\u00e9n gazdas\u00e1gi miniszterrel.\n\nSzijj\u00e1rt\u00f3\u00a0P\u00e9ter bejegyz\u00e9se szerint a k\u00e9t t\u00e1rcavezet\u0151 k\u00f6lcs\u00f6n\u00f6s elismer\u00e9s\u00e9t fejezte ki egym\u00e1snak a vil\u00e1gj\u00e1rv\u00e1ny kezel\u00e9s\u00e9\u00e9rt.\n\"Mind Szlov\u00e9nia, mind Magyarorsz\u00e1g id\u0151ben hozta meg a sz\u00fcks\u00e9ges int\u00e9zked\u00e9seket, \u00edgy siker\u00fclt megf\u00e9kezni a j\u00e1rv\u00e1ny terjed\u00e9s\u00e9t \u00e9s most m\u00e1r a gazdas\u00e1gok \u00fajraind\u00edt\u00e1s\u00e1r\u00f3l esett a legt\u00f6bb sz\u00f3\" - \u00edrta\u00a0Szijj\u00e1rt\u00f3\u00a0P\u00e9ter.\nHozz\u00e1tette: a gazdas\u00e1gok \u00fajraind\u00edt\u00e1sa azonban nem lehets\u00e9ges a nemzetk\u00f6zi egy\u00fcttm\u0171k\u00f6d\u00e9s \u00fajraind\u00edt\u00e1sa n\u00e9lk\u00fcl. Ez\u00e9rt az eg\u00e9szs\u00e9gv\u00e9delem priorit\u00e1s\u00e1t nem vesz\u00e9lyeztetve, sz\u00fcks\u00e9g van a hat\u00e1rokon bevezetett korl\u00e1toz\u00f3 int\u00e9zked\u00e9sek felold\u00e1s\u00e1ra - hangs\u00falyozta a miniszter.\nIsmertet\u00e9se szerint Szlov\u00e9nia \u00e9s Magyarorsz\u00e1g k\u00f6z\u00f6tt az \u00e9ves kereskedelmi forgalom meghaladja a 2,5 milli\u00e1rd eur\u00f3t, \"emellett a hat\u00e1rmenti k\u00f6z\u00f6ss\u00e9geink k\u00f6z\u00f6tt sokoldal\u00fa \u00e9s akt\u00edv kapcsolat j\u00f6tt l\u00e9tre, valamint nemzeti kisebbs\u00e9geink \u00e9lnek a hat\u00e1r mindk\u00e9t oldal\u00e1n\".\nMint jelezte, mindezeket figyelembe v\u00e9ve megkezdt\u00e9k a munk\u00e1t a hat\u00e1r\u00e1tl\u00e9p\u00e9st korl\u00e1toz\u00f3 int\u00e9zked\u00e9sek fokozatos kivezet\u00e9s\u00e9r\u0151l, amelynek c\u00e9ld\u00e1tumak\u00e9nt j\u00fanius elsej\u00e9t jel\u00f6lt\u00e9k ki.\n\n\nMTI 2020. m\u00e1jus 18.\n\n"}]