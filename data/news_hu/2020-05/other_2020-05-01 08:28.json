[{"date": "2020-05-01 08:28", "url": "https://koronavirus.gov.hu/cikkek/hasznos-segitseg-tanuloknak-es-az-oktatoknak-digitalis-szakkepzesi-tananyagtar", "h1": "Hasznos seg\u00edts\u00e9g a tanul\u00f3knak \u00e9s az oktat\u00f3knak is a Digit\u00e1lis Szakk\u00e9pz\u00e9si Tananyagt\u00e1r", "body": "\nA Digit\u00e1lis Szakk\u00e9pz\u00e9si Tananyagt\u00e1r seg\u00edts\u00e9g\u00e9vel az oktat\u00f3k megoszthatj\u00e1k a di\u00e1kjaikkal \u00e9s a koll\u00e9g\u00e1ikkal a k\u00e9pz\u00e9seket t\u00e1mogat\u00f3 digit\u00e1lis tartalmakat. A port\u00e1l egy helyen, k\u00f6nnyen kereshet\u0151en tesz el\u00e9rhet\u0151v\u00e9 tananyagokat, \u00e9s egyre t\u00f6bb gyakorl\u00f3, \u00e9rt\u00e9kel\u0151 feladatsort is - mondta Schanda Tam\u00e1s az MTI-nek.\n\nAz Innov\u00e1ci\u00f3s \u00e9s Technol\u00f3giai Miniszt\u00e9rium parlamenti \u00e9s strat\u00e9giai \u00e1llamtitk\u00e1ra kifejtette: ez az online fel\u00fclet is azt a c\u00e9lt szolg\u00e1lja, hogy - a mostani helyzetben, a j\u00e1rv\u00e1ny okozta neh\u00e9zs\u00e9gek k\u00f6zepette is - versenyk\u00e9pes tud\u00e1sra tehessenek szert a fiatalok.\n\"\u00dajra kell ind\u00edtani Magyarorsz\u00e1got, a magyar gazdas\u00e1got, \u00e9s az elk\u00f6vetkez\u0151 \u00e9vekben is legal\u00e1bb annyira eredm\u00e9nyesnek kell lenn\u00fcnk, mint az el\u0151z\u0151 \u00e9vtizedben. Ez minden magyar ember \u00e9rdeke. Most nagyobb sz\u00fcks\u00e9g van a j\u00f3l k\u00e9pzett szakemberekre, mint valaha. Ez\u00e9rt mindent megtesz\u00fcnk annak \u00e9rdek\u00e9ben, hogy a szakk\u00e9pz\u00e9sben tanul\u00f3knak min\u00e9l kevesebb probl\u00e9m\u00e1val kelljen szembes\u00fclni\u00fck. Az alapvet\u0151 c\u00e9lunk tov\u00e1bbra is v\u00e1ltozatlan: azt szeretn\u00e9nk, hogy a magyar fiatalok a j\u00f6v\u0151 nyertesei legyenek\" - fejtette ki Schanda Tam\u00e1s.\nA Digit\u00e1lis Szakk\u00e9pz\u00e9si Tananyagt\u00e1r a szakk\u00e9pz\u00e9si tananyagok eset\u00e9ben az 50 f\u0151 feletti tanul\u00f3i l\u00e9tsz\u00e1mmal m\u0171k\u00f6d\u0151 \u00e1gazatok, szakk\u00e9pes\u00edt\u00e9sek, szakk\u00e9pes\u00edt\u00e9s-r\u00e1\u00e9p\u00fcl\u00e9sek oktat\u00e1s\u00e1t t\u00e1mogatja. A k\u00f6zismereti tananyagtartalmak int\u00e9zm\u00e9nyt\u00edpusonk\u00e9nt \u00e9s tant\u00e1rgyank\u00e9nt, a szakk\u00e9pz\u00e9si tananyagtartalmak \u00e1gazatonk\u00e9nt \u00e9s szakk\u00e9pes\u00edt\u00e9senk\u00e9nt, az egyes \u00e9vfolyamok szerinti bont\u00e1sban tal\u00e1lhat\u00f3ak meg az oldalon. Strukt\u00far\u00e1j\u00e1ban illeszkedik a szakk\u00e9pz\u00e9s szerkezet\u00e9hez, fel\u00fclet\u00e9n a k\u00f6zismereti tananyagok eset\u00e9ben a szakk\u00f6z\u00e9piskolai \u00e9s a szakgimn\u00e1ziumi kerettantervekben k\u00f6zpontilag meghat\u00e1rozott, k\u00f6telez\u0151 tant\u00e1rgyak szerepelnek - ismertette az \u00e1llamtitk\u00e1r.\n\u00a0\nMTI, 2020. m\u00e1jus 1.\n\n"}]