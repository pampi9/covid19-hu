[{"date": "2020-05-13 10:09", "url": "https://koronavirus.gov.hu/cikkek/turisztikai-ugynokseg-kormany-idoben-megtette-szukseges-intezkedeseket", "h1": "Turisztikai \u00fcgyn\u00f6ks\u00e9g: a korm\u00e1ny id\u0151ben megtette a sz\u00fcks\u00e9ges int\u00e9zked\u00e9seket", "body": "\nA korm\u00e1ny nagyon gyorsan meghozta a sz\u00fcks\u00e9ges \u00e9s el\u00e9gs\u00e9ges int\u00e9zked\u00e9seket a koronav\u00edrus-j\u00e1rv\u00e1ny hat\u00e1sainak m\u00e9rs\u00e9kl\u00e9s\u00e9re - mondta Guller Zolt\u00e1n, a Magyar Turisztikai \u00dcgyn\u00f6ks\u00e9g vez\u00e9rigazgat\u00f3ja az M1 aktu\u00e1lis csatorn\u00e1n.\n\nA vez\u00e9rigazgat\u00f3 az int\u00e9zked\u00e9sek k\u00f6z\u00f6tt megeml\u00edtette az ad\u00f3cs\u00f6kkent\u00e9st, -elt\u00f6rl\u00e9st \u00e9s a kedvezm\u00e9nyes hitelt, amelyek ment\u0151\u00f6vet jelentenek a turisztikai \u00e1gazatnak.\nHozz\u00e1f\u0171zte ugyanakkor, hogy a turizmus \u00fajraind\u00edt\u00e1sa egyetlen m\u00f3don elk\u00e9pzelhet\u0151, ha a szerepl\u0151k \u00fajra tudnak vend\u00e9geket fogadni.\nAz elm\u00falt h\u00e9tv\u00e9g\u00e9n p\u00e9ld\u00e1ul a Balaton k\u00f6rny\u00e9k\u00e9n m\u00e1r megjelentek a belf\u00f6ldi turist\u00e1k, \u00e9s nagyon bizakodnak abban, hogy nemsok\u00e1ra hat\u00e1rnyit\u00e1sra is sor ker\u00fcl, \u00edgy el\u0151sz\u00f6r a k\u00f6rnyez\u0151 orsz\u00e1gokb\u00f3l, majd k\u00e9s\u0151bb a schengeni \u00f6vezetb\u0151l is \u00e9rkezhetnek vend\u00e9gek - mondta.\nKifejtette, a lefoglalt utak felmond\u00e1sa m\u00e1rciusban indult, majd Orb\u00e1n Viktor minisztereln\u00f6k bejelent\u00e9se nyom\u00e1n - m\u00e1jus elej\u00e9n - belf\u00f6ld\u00f6n \u00fajra elkezdtek foglalni az emberek. Megjegyezte, hogy a k\u00fclf\u00f6ldi foglal\u00e1sok sz\u00e1ma is emelkedik; N\u00e9metorsz\u00e1gb\u00f3l sokan szeretn\u00e9nek eljutni p\u00e9ld\u00e1ul H\u00e9v\u00edzre.\nA vez\u00e9rigazgat\u00f3 besz\u00e9lt az utaz\u00e1si voucherekr\u0151l is, mellyel kapcsolatban kifejtette, hogy az Eur\u00f3pai Uni\u00f3 utaz\u00e1si csomagr\u00f3l sz\u00f3l\u00f3 ir\u00e1nyelve 14 napos visszafizet\u00e9si k\u00f6telezetts\u00e9get \u00edr el\u0151 az utaz\u00e1si v\u00e1llalkoz\u00e1soknak, ett\u0151l elt\u00e9r\u0151 int\u00e9zked\u00e9s k\u00f6telezetts\u00e9gszeg\u00e9si elj\u00e1r\u00e1st vonhat maga ut\u00e1n. N\u00e9metorsz\u00e1g \u00e9ppen ez\u00e9rt m\u00e1rcius v\u00e9g\u00e9n az Eur\u00f3pai Bizotts\u00e1ghoz fordult annak \u00e9rdek\u00e9ben, hogy ideiglenesen f\u00fcggessz\u00e9k fel a visszafizet\u00e9si k\u00f6telezetts\u00e9get, \u00e9s a lemondott utak r\u00e9szv\u00e9teli d\u00edj\u00e1t utaz\u00e1si utalv\u00e1nnyal is vissza lehessen t\u00e9r\u00edteni \u00e1tmenetileg. Magyarorsz\u00e1g is v\u00e1rja a bizotts\u00e1g \u00e1ll\u00e1sfoglal\u00e1s\u00e1t, melyet m\u00e1jusra \u00edg\u00e9rek - mondta Guller Zolt\u00e1n.\n\n\nMTI 2020. m\u00e1jus 13.\n\n"}]