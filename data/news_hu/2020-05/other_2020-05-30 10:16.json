[{"date": "2020-05-30 10:16", "url": "https://koronavirus.gov.hu/cikkek/izer-norbert-nav-uj-alkalmazasa-veget-vethet-papirszamlak-korszakanak", "h1": "Izer Norbert: a NAV \u00faj alkalmaz\u00e1sa v\u00e9get vethet a pap\u00edrsz\u00e1ml\u00e1k korszak\u00e1nak", "body": "\nJ\u00falius 1-t\u0151l t\u00f6bb mint egymilli\u00f3 v\u00e1llalkoz\u00e1s egym\u00e1s k\u00f6z\u00f6tti \u00fcgylet\u00e9nek a sz\u00e1mlaadatait l\u00e1tja az ad\u00f3hivatal. A gazd\u00e1lkod\u00f3kat egy Eur\u00f3p\u00e1ban egyed\u00fcl\u00e1ll\u00f3 \u00faj\u00edt\u00e1ssal seg\u00edti a NAV: okostelefon haszn\u00e1lat\u00e1val ingyenesen \u00e9s n\u00e9h\u00e1ny kattint\u00e1ssal \u00e1ll\u00edthat\u00f3 ki a sz\u00e1mla a NAV Online Sz\u00e1ml\u00e1z\u00f3 programj\u00e1nak mobilalkalmaz\u00e1s\u00e1val. A z\u00f6kken\u0151mentes \u00e1t\u00e1ll\u00e1st pedig a j\u00falius 1-t\u0151l szeptember 30-ig tart\u00f3 szankci\u00f3mentes-id\u0151szak biztos\u00edtja - t\u00e1j\u00e9koztatta az MTI-t Izer Norbert, a P\u00e9nz\u00fcgyminiszt\u00e9rium ad\u00f3\u00fcgyek\u00e9rt felel\u0151s \u00e1llamtitk\u00e1ra.\n\nAnnak ellen\u00e9re, hogy az ad\u00f3hivatal \u00fajonnan deb\u00fct\u00e1l\u00f3 applik\u00e1ci\u00f3ja minden v\u00e1llalkoz\u00e1s sz\u00e1m\u00e1ra rendk\u00edv\u00fcl egyszer\u0171v\u00e9 \u00e9s k\u00f6nnyen el\u00e9rhet\u0151v\u00e9 teszi az online sz\u00e1ml\u00e1z\u00e1st, az ad\u00f3hivatal figyelembe v\u00e9ve a koronav\u00edrus miatti neh\u00e9zs\u00e9geket, szeptember 30-ig nem szankcion\u00e1lja a 100 ezer forintos \u00e9rt\u00e9khat\u00e1r elt\u00f6rl\u00e9se miatt keletkezett \u00faj adatszolg\u00e1ltat\u00e1si k\u00f6telezetts\u00e9get betartani nem k\u00e9pes v\u00e1llalkoz\u00e1sokat - jelentette ki Izer Norbert.\nEz az ad\u00f3hivatal \u00fcgyf\u00e9lcentrikus szeml\u00e9let\u00e9vel is ellent\u00e9tes lenne - tette hozz\u00e1.\nA Nemzeti Ad\u00f3- \u00e9s V\u00e1mhivatal (NAV) teh\u00e1t szeptember 30-ig nem b\u00edrs\u00e1golja a mulaszt\u00e1st, ha a j\u00falius 1-j\u00e9t\u0151l \u00fajonnan k\u00f6telezettek m\u00e9g miel\u0151tt az els\u0151 sz\u00e1ml\u00e1t ki\u00e1ll\u00edtan\u00e1k, regisztr\u00e1lnak az Online Sz\u00e1mla rendszerben - foglalta \u00f6ssze a h\u00e1rom h\u00f3napos szankci\u00f3mentes-id\u0151szakra vonatkoz\u00f3 szab\u00e1lyokat Izer Norbert.\nAz ad\u00f3hivatal a saj\u00e1t fejleszt\u00e9s\u0171 mobilapplik\u00e1ci\u00f3j\u00e1val minden anyagi \u00e9s b\u00fcrokratikus terhet levett a v\u00e1llalkoz\u00f3k v\u00e1ll\u00e1r\u00f3l - sz\u00f6gezte le az \u00e1llamtitk\u00e1r.\nA NAV \u00faj fejleszt\u00e9se nemzetk\u00f6zi szinten is p\u00e9lda\u00e9rt\u00e9k\u0171. Az Eur\u00f3pai Uni\u00f3ban egyetlen orsz\u00e1g ad\u00f3hat\u00f3s\u00e1ga se fejlesztett az ad\u00f3z\u00f3knak mobilon is m\u0171k\u00f6d\u0151, ingyenes sz\u00e1ml\u00e1z\u00f3 programot, ilyen egyed\u00fcl\u00e1ll\u00f3 szolg\u00e1ltat\u00e1st csak a magyar ad\u00f3hivatal ny\u00fajt \u00fcgyfeleinek - emelte ki.\nMint mondta, az Online Sz\u00e1ml\u00e1z\u00f3 mobilapplik\u00e1ci\u00f3 m\u00e1r let\u00f6lthet\u0151, \u00e9s haszn\u00e1lat\u00e1val a sz\u00e1mlaki\u00e1ll\u00edt\u00e1s gyors \u00e9s egyszer\u0171. A k\u00f6nny\u0171 haszn\u00e1lat mellett sz\u00e1mos funkci\u00f3t k\u00edn\u00e1l a program, sz\u00e1mos lek\u00e9rdez\u00e9si lehet\u0151s\u00e9gre, a sz\u00e1ml\u00e1k m\u00f3dos\u00edt\u00e1s\u00e1ra, \u00e9rv\u00e9nytelen\u00edt\u00e9s\u00e9re is van lehet\u0151s\u00e9g, de a partnerek speci\u00e1lis kezel\u00e9se is biztos\u00edtott, \u00edgy p\u00e9ld\u00e1ul automatikusan t\u00f6lti be az alkalmaz\u00e1s a vev\u0151 adatait.\nA NAV ingyenes mobilapplik\u00e1ci\u00f3ja a koronav\u00edrus-j\u00e1rv\u00e1ny kih\u00edv\u00e1saira is j\u00f3 v\u00e1laszt adhat, hiszen v\u00e9get vethet a pap\u00edrsz\u00e1mla-korszaknak - sz\u00f6gezte le Izer Norbert. A pap\u00edron, a WHO szerint, ak\u00e1r t\u00f6bb napig is \u00e9letben maradhat a v\u00edrus, ez\u00e9rt a pap\u00edrsz\u00e1ml\u00e1k \u00e1tad\u00e1s-\u00e1tv\u00e9tele helyett eg\u00e9szs\u00e9gv\u00e9delmi szempontok miatt is \u00e9rdemes megfontolni az \u00e1tt\u00e9r\u00e9st a digit\u00e1lis megold\u00e1sokra. A mobilapplik\u00e1ci\u00f3 ugyanis t\u00e1mogatja az elektronikus sz\u00e1ml\u00e1z\u00e1st, \u00edgy \u00e9rint\u00e9smentesen \u00e1tadhat\u00f3 a hiteles bizonylat a vev\u0151 r\u00e9sz\u00e9re.\nAz \u00e1llamtitk\u00e1r eml\u00e9keztetett, hogy j\u00falius 1-t\u0151l, a 100 ezer forintos \u00e1fa \u00f6sszegre vonatkoz\u00f3 \u00e9rt\u00e9khat\u00e1r elt\u00f6rl\u00e9s\u00e9vel, m\u00e1r minden \u00e1faalany, vagyis l\u00e9nyeg\u00e9ben minden v\u00e1llalkoz\u00f3, m\u00e9g az \u00e1f\u00e1ban alanyi mentess\u00e9get v\u00e1laszt\u00f3k is, online sz\u00e1ml\u00e1z\u00e1sra k\u00f6telezettek. Az adatszolg\u00e1ltat\u00e1s j\u00f6v\u0151re, 2021. janu\u00e1r 1-t\u0151l v\u00e1lik teljess\u00e9, amikor minden sz\u00e1ml\u00e1t megkap, m\u00e9g a mag\u00e1nszem\u00e9lyek r\u00e9sz\u00e9re ki\u00e1ll\u00edtottakat is a hivatal.\nAz \u00e1t\u00e1ll\u00e1s z\u00f6kken\u0151mentess\u00e9g\u00e9t az \u00faj alkalmaz\u00e1s mellett sz\u00e1mos ad\u00f3hivatali szolg\u00e1ltat\u00e1s seg\u00edti, amelyek k\u00f6z\u00fcl az \u00e1llamtitk\u00e1r az \u00e9rintettek t\u00e1j\u00e9koztat\u00e1s\u00e1t emelte ki els\u0151k\u00e9nt.\nA napokban mintegy 1,2 milli\u00f3 v\u00e1llalkoz\u00f3 kap levelet a NAV-t\u00f3l, ami az \u00e1t\u00e1ll\u00e1ssal kapcsolatos legfontosabb tudnival\u00f3kat tartalmazza. A szeptember 30-ig tart\u00f3 id\u0151szakban azoknak, akik sz\u00e1ml\u00e1t \u00e1ll\u00edtanak ki, mindenk\u00e9pp sz\u00fcks\u00e9ges regisztr\u00e1lni az Online Sz\u00e1mla rendszerben, hiszen ez a felt\u00e9tele a szankci\u00f3mentess\u00e9gnek. A regisztr\u00e1l\u00e1s mind\u00f6ssze n\u00e9h\u00e1ny percet vesz ig\u00e9nybe, \u00e9s a folyamatot a NAV kisfilmje seg\u00edti azzal, hogy l\u00e9p\u00e9sr\u0151l l\u00e9p\u00e9sre mutatja be a teend\u0151ket - mondta Izer Norbert.\n\n\nMTI 2020. m\u00e1jus 30.\n\n"}]