[{"date": "2020-05-30 14:34", "url": "https://koronavirus.gov.hu/cikkek/tovabb-bovulnek-az-egeszsegugyi-ellatasok", "h1": "Tov\u00e1bb b\u0151v\u00fclnek az eg\u00e9szs\u00e9g\u00fcgyi ell\u00e1t\u00e1sok", "body": "\nA vesz\u00e9lyhelyzet alatt meghozott sz\u00fcks\u00e9gszer\u0171 int\u00e9zked\u00e9sek eredm\u00e9nyek\u00e9nt, az eg\u00e9szs\u00e9g\u00fcgyben dolgoz\u00f3k\u00a0\u00a0\u00e1ldozatos munk\u00e1j\u00e1val, valamint az emberek fegyelmezett magatart\u00e1s\u00e1val kedvez\u0151bb\u00e9 v\u00e1lt a j\u00e1rv\u00e1ny\u00fcgyi helyzet Magyarorsz\u00e1gon. Ennek k\u00f6vetkezm\u00e9nyek\u00e9nt, 2020. j\u00fanius 1-t\u0151l lehet\u0151v\u00e9 v\u00e1lik az eg\u00e9szs\u00e9g\u00fcgyi ell\u00e1t\u00e1sok tov\u00e1bbi b\u0151v\u00edt\u00e9se. A harmadik l\u00e9pcs\u0151vel \u00fajraindulnak a n\u00e9peg\u00e9szs\u00e9g\u00fcgyi szervezett sz\u0171r\u0151vizsg\u00e1latok,\u00a0\u00a0eml\u0151-, m\u00e9hnyak, vastagb\u00e9l-\u00e9s v\u00e9gb\u00e9lsz\u0171r\u00e9sek - k\u00f6z\u00f6lte az Emberi Er\u0151forr\u00e1sok Miniszt\u00e9riuma.\n.\n\nA szervezett\u00a0sz\u0171r\u00e9seken val\u00f3 r\u00e9szv\u00e9tel a Nemzeti N\u00e9peg\u00e9szs\u00e9g\u00fcgyi K\u00f6zpont \u00e1ltal, szem\u00e9lyre sz\u00f3l\u00f3an kik\u00fcld\u00f6tt megh\u00edv\u00f3val, tov\u00e1bbra is el\u0151re egyeztetett id\u0151pontban t\u00f6rt\u00e9nik. A sz\u0171r\u0151vizsg\u00e1latok bevezet\u00e9s\u00e9n\u00e9l is \u00e9rv\u00e9nyes a fokozatoss\u00e1g, csak a j\u00e1rv\u00e1ny\u00fcgyi szab\u00e1lyoknak megfelel\u0151, meghat\u00e1rozott sz\u00e1m\u00fa beteget tudnak fogadni. A HUNCHEST t\u00fcd\u0151r\u00e1ksz\u0171r\u0151 program is \u00fajraindul a koordin\u00e1ci\u00f3t v\u00e9gz\u0151\u00a0\u00a0Orsz\u00e1gos Kor\u00e1nyi Pulmonol\u00f3giai Int\u00e9zet mellett m\u00e9g az orsz\u00e1g 19 pontj\u00e1n. A t\u00fcd\u0151r\u00e1ksz\u0171r\u00e9sr\u0151l a\u00a0www.koranyi.hu\u00a0oldalon tal\u00e1lhat\u00f3 b\u0151vebb inform\u00e1ci\u00f3. A sz\u0171r\u0151\u00e1llom\u00e1sok kiemelt figyelmet ford\u00edtanak a higi\u00e9niai el\u0151\u00edr\u00e1sok betart\u00e1s\u00e1ra, a szolg\u00e1ltat\u00e1sok biztons\u00e1ggal ig\u00e9nybe vehet\u0151k. A daganatos betegs\u00e9gek a korai st\u00e1diumban j\u00f3 es\u00e9llyel gy\u00f3gy\u00edthat\u00f3k, ez\u00e9rt minden \u00e9rintettnek azt aj\u00e1nljuk, hogy vegyen r\u00e9szt az \u00e9letkor\u00e1nak megfelel\u0151, megel\u0151z\u00e9st szolg\u00e1l\u00f3 vizsg\u00e1latokon.\n\nMTI 2020. m\u00e1jus 30.\n\n"}]