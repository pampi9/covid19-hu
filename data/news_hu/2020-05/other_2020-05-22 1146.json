[{"date": "2020-05-22 11:46", "url": "https://koronavirus.gov.hu/cikkek/kormanyhivatal-pesti-uti-es-kamaraerdei-uti-idosotthonban-ujabb-hianyossagokra-derult-feny", "h1": "Korm\u00e1nyhivatal: a Pesti \u00fati \u00e9s a Kamaraerdei \u00fati id\u0151sotthonban is \u00fajabb hi\u00e1nyoss\u00e1gokra der\u00fclt f\u00e9ny", "body": "\nBudapest F\u0151v\u00e1ros Korm\u00e1nyhivatala az elm\u00falt napokban folytatott c\u00e9lzott helysz\u00edni ellen\u0151rz\u00e9sei \u00e9s a bek\u00e9rt dokumentumok alapj\u00e1n \u00fajabb hi\u00e1nyoss\u00e1gokat \u00e1llap\u00edtott meg a F\u0151v\u00e1rosi \u00d6nkorm\u00e1nyzat \u00e1ltal fenntartott Pesti \u00dati \u00e9s a Kamaraerdei id\u0151sotthonban is. Mindk\u00e9t int\u00e9zm\u00e9nyben t\u00f6meges a fert\u0151z\u00e9s.\n\nA Pesti \u00faton az orvosi ell\u00e1t\u00e1s hi\u00e1nyoss\u00e1gai mellett az is meger\u0151s\u00edt\u00e9st nyert, hogy a gondozottak \u00e1pol\u00e1sa \u00e9s gondoz\u00e1sa sem megfelel\u0151. A Kamaraerdei \u00faton is komoly higi\u00e9niai probl\u00e9m\u00e1k mer\u00fcltek fel, \u00e9s mivel az elm\u00falt napokban is tov\u00e1bb n\u0151tt a fert\u0151z\u00f6ttek sz\u00e1ma, a hat\u00f3s\u00e1g j\u00e1rv\u00e1ny\u00fcgyi z\u00e1rlatot rendelt el az A \u00e9p\u00fclet teljes harmadik emelet\u00e9n.\nA Pesti \u00fati id\u0151s otthonban mostan\u00e1ig 306 lak\u00f3, 26 dolgoz\u00f3 fert\u0151z\u0151d\u00f6tt \u00e9s 45-en haltak meg. A korm\u00e1nyhivatal eddig 19 alkalommal v\u00e9gzett helysz\u00edni j\u00e1rv\u00e1ny\u00fcgyi ellen\u0151rz\u00e9st az id\u0151sotthonban, ellen\u0151rizt\u00e9k a orvosi jelenl\u00e9tet, int\u00e9zked\u00e9seket rendeltek el a fert\u0151z\u00e9s tov\u00e1bbi terjed\u00e9s\u00e9nek megel\u0151z\u00e9s\u00e9\u00e9rt, gondoskodtak a laborat\u00f3riumi vizsg\u00e1latok elv\u00e9geztet\u00e9s\u00e9r\u0151l. A legut\u00f3bbi c\u00e9lzott ellen\u0151rz\u00e9s kifejezetten a szak\u00e1pol\u00e1si feladatokra terjedt ki, \u00e9s kider\u00fclt, hogy nem csak az orvosi ell\u00e1t\u00e1sban, hanem az \u00e1pol\u00e1si-gondoz\u00e1si feladatokban is vannak jelent\u0151s hi\u00e1nyoss\u00e1gok. Az int\u00e9zm\u00e9ny enged\u00e9lyezett \u00e9s val\u00f3s l\u00e9tsz\u00e1m\u00e1hoz m\u00e9rten is kev\u00e9s az \u00e1pol\u00f3k-gondoz\u00f3k sz\u00e1ma, a 109-126 f\u0151s elv\u00e1rt l\u00e9tsz\u00e1m helyett, csak 60 gondoz\u00f3, \u00e1pol\u00f3 dolgozik. Vagyis nem megfelel\u0151 a gondozottak ell\u00e1t\u00e1sa, amely a j\u00e1rv\u00e1ny\u00fcgyi helyzetben k\u00fcl\u00f6n\u00f6sen aggaszt\u00f3, de azon k\u00edv\u00fcl is elfogadhatatlan. Mindezekt\u0151l f\u00fcggetlen\u00fcl jelenleg is zajlik az orsz\u00e1gos tisztif\u0151orvos \u00e1ltal elrendelt vizsg\u00e1lat, amelyet a korm\u00e1nyhivatal a helysz\u00edni ellen\u0151rz\u00e9sek tapasztalataival \u00e9s begy\u0171jt\u00f6tt dokument\u00e1ci\u00f3k r\u00e9v\u00e9n seg\u00edt.\nA Kamaraerdei \u00fati id\u0151sotthonban 47 gondozott, 12 dolgoz\u00f3 lett eddig fert\u0151z\u00f6tt \u00e9s 5-en haltak meg. A korm\u00e1nyhivatal m\u00falt h\u00e9ten meg\u00e1llap\u00edtotta, hogy itt is tov\u00e1bbi j\u00e1rv\u00e1ny\u00fcgyi int\u00e9zked\u00e9sekre van sz\u00fcks\u00e9g \u00e9s a t\u00f6meges megbeteged\u00e9sek megel\u0151z\u00e9se \u00e9rdek\u00e9ben t\u00f6bb int\u00e9zked\u00e9s azonnali v\u00e9grehajt\u00e1s\u00e1ra k\u00f6telezte az id\u0151sotthont fenntart\u00f3 F\u0151v\u00e1rosi \u00d6nkorm\u00e1nyzatot. A hivatal elrendelte egyebek k\u00f6z\u00f6tt a megfelel\u0151 fert\u0151tlen\u00edt\u0151szerek alkalmaz\u00e1s\u00e1t, a j\u00e1rv\u00e1ny idej\u00e9n elv\u00e1rt fert\u0151tlen\u00edt\u00e9si protokoll betart\u00e1s\u00e1t, az \u00e1pol\u00f3k \u00e9s dolgoz\u00f3k k\u00e9zfert\u0151tlen\u00edt\u00e9s\u00e9hez sz\u00fcks\u00e9ges megfelel\u0151 felt\u00e9telek biztos\u00edt\u00e1s\u00e1t, a dolgoz\u00f3k k\u00e9zhigi\u00e9n\u00e9s oktat\u00e1s\u00e1t, valamint a vesz\u00e9lyes hullad\u00e9kok megfelel\u0151 kezel\u00e9s\u00e9t is. Az elm\u00falt napokban t\u00f6rt\u00e9nt \u00fajabb megbeteged\u00e9sek miatt m\u00e1jus 20. \u00e9s j\u00fanius 3. k\u00f6z\u00f6tt j\u00e1rv\u00e1ny\u00fcgyi z\u00e1rlat al\u00e1 helyez\u00e9sr\u0151l d\u00f6nt\u00f6ttek az A \u00e9p\u00fclet harmadik emelet\u00e9n, ahol a legt\u00f6bb fert\u0151z\u00e9s t\u00f6rt\u00e9nt. Ez azt jelenti, hogy az itt lak\u00f3 34 gondozott nem hagyhatja el az emeletet, eg\u00e9szs\u00e9gi \u00e1llapotukat k\u00f6telesek fokozottan figyelemmel k\u00eds\u00e9rni, \u00e9s s\u00falyos t\u00fcnetek eset\u00e9n k\u00f3rh\u00e1zba sz\u00e1ll\u00edt\u00e1sukat megrendelni. Az id\u0151sotthon lak\u00f3i k\u00f6z\u00fcl jelenleg is 21-en k\u00f3rh\u00e1zban vannak.\n\nMTI 2020. m\u00e1jus 22.\n\n"}]