[{"date": "2020-05-14 08:38", "url": "https://koronavirus.gov.hu/cikkek/rakossy-balazs-50-milliard-forintra-palyazhatnak-mikro-kis-es-kozepvallalkozasok", "h1": "R\u00e1kossy Bal\u00e1zs: 50 milli\u00e1rd forintra p\u00e1ly\u00e1zhatnak mikro-, kis- \u00e9s k\u00f6z\u00e9pv\u00e1llalkoz\u00e1sok", "body": "\nMikro-, kis- \u00e9s k\u00f6z\u00e9pv\u00e1llalkoz\u00e1sok technol\u00f3giai meg\u00fajul\u00e1s\u00e1hoz kapcsol\u00f3d\u00f3 fejleszt\u00e9seket t\u00e1mogat\u00f3 k\u00e9t p\u00e1ly\u00e1zati felh\u00edv\u00e1s jelent meg t\u00f6bb mint 50 milli\u00e1rd forint keret\u00f6sszeggel - jelentette be R\u00e1kossy Bal\u00e1zs, a P\u00e9nz\u00fcgyminiszt\u00e9rium (PM) eur\u00f3pai uni\u00f3s forr\u00e1sok felhaszn\u00e1l\u00e1s\u00e1\u00e9rt felel\u0151s \u00e1llamtitk\u00e1ra cs\u00fct\u00f6rt\u00f6k\u00f6n.\n\nA gazdas\u00e1gv\u00e9delmi akci\u00f3terv szolg\u00e1lat\u00e1ba \u00e1ll\u00edtott, m\u00falt h\u00e9ten \u00e1tcsoportos\u00edtott fejleszt\u00e9si forr\u00e1sok els\u0151 p\u00e1ly\u00e1zati felh\u00edv\u00e1saira 2020. m\u00e1jus 29-t\u0151l adhatj\u00e1k be a v\u00e1llalkoz\u00e1sok a t\u00e1mogat\u00e1si k\u00e9relmeket - tette hozz\u00e1 az \u00e1llamtitk\u00e1r.\nA felh\u00edv\u00e1sok c\u00e9lja a koronav\u00edrus-j\u00e1rv\u00e1ny gazdas\u00e1gi hat\u00e1sainak enyh\u00edt\u00e9se \u00e9rdek\u00e9ben a hazai v\u00e1llalkoz\u00e1sok munkav\u00e1llal\u00f3i l\u00e9tsz\u00e1m\u00e1nak min\u00e9l nagyobb ar\u00e1ny\u00fa megtart\u00e1s\u00e1t \u00f6szt\u00f6nz\u0151 fejleszt\u00e9sek megval\u00f3s\u00edt\u00e1sa, felt\u00e9telesen visszat\u00e9r\u00edtend\u0151 t\u00e1mogat\u00e1s felhaszn\u00e1l\u00e1s\u00e1val - emelte ki R\u00e1kossy Bal\u00e1zs.\nA \"Mikro-, kis- \u00e9s k\u00f6z\u00e9pv\u00e1llalkoz\u00e1sok modern \u00fczleti \u00e9s termel\u00e9si kih\u00edv\u00e1sokhoz val\u00f3 alkalmazkod\u00e1st seg\u00edt\u0151 fejleszt\u00e9sek t\u00e1mogat\u00e1sa\" c\u00edm\u0171 felh\u00edv\u00e1sokra a v\u00e1llalkoz\u00e1sok a t\u00e1mogat\u00e1si k\u00e9relmeket 33,3 milli\u00e1rdos keret\u00f6sszegre ny\u00fajthatj\u00e1k be a Gazdas\u00e1gfejleszt\u00e9si \u00e9s innov\u00e1ci\u00f3s operat\u00edv program (GINOP), \u00e9s 18,8 milli\u00e1rd forintos keret\u00f6sszegre a Versenyk\u00e9pes K\u00f6z\u00e9p-Magyarorsz\u00e1g operat\u00edv program (VEKOP) keret\u00e9ben.\nAz \u00e1llamtitk\u00e1r elmondta: a t\u00e1mogat\u00e1sb\u00f3l \u00faj eszk\u00f6z\u00f6k, g\u00e9pek szerezhet\u0151k be, tov\u00e1bb\u00e1 \u00faj technol\u00f3giai rendszerek \u00e9s kapacit\u00e1sok alak\u00edthat\u00f3k ki. T\u00e1mogathat\u00f3 automatiz\u00e1lt termel\u00e9si rendszerek, gy\u00e1rt\u00e1si technol\u00f3gi\u00e1k \u00e9s inform\u00e1ci\u00f3s technol\u00f3gi\u00e1k fejleszt\u00e9se, gy\u00e1rt\u00e1si licenc, gy\u00e1rt\u00e1si know-how beszerz\u00e9se, ingatlannal kapcsolatos infrastruktur\u00e1lis \u00e9s ingatlan beruh\u00e1z\u00e1s, m\u0171szaki-, term\u00e9k- \u00e9s szolg\u00e1ltat\u00e1sfejleszt\u00e9s, tov\u00e1bb\u00e1 a fejleszt\u00e9shez kapcsol\u00f3d\u00f3 k\u00e9pz\u00e9s \u00e9s tan\u00e1csad\u00e1s.\nA v\u00e1llalkoz\u00e1sok \u00e1ltal ig\u00e9nyelhet\u0151 t\u00e1mogat\u00e1s 5-153,5 milli\u00f3 forint, a t\u00e1mogat\u00e1s maxim\u00e1lis m\u00e9rt\u00e9ke az \u00f6sszes elsz\u00e1molhat\u00f3 k\u00f6lts\u00e9g 70 sz\u00e1zal\u00e9ka - ismertette az \u00e1llamtitk\u00e1r.\nA p\u00e1ly\u00e1zaton kilenc f\u0151ig munkav\u00e1llal\u00f3nk\u00e9nt 1,5 milli\u00f3 forint, a 10. f\u0151t\u0151l a 49. f\u0151ig egymilli\u00f3, valamint az 50. f\u0151t\u0151l a 249. f\u0151ig f\u00e9lmilli\u00f3 forint t\u00e1mogat\u00e1st lehet ig\u00e9nyelni - r\u00e9szletezte.\nT\u00e1j\u00e9koztat\u00e1sa szerint a felh\u00edv\u00e1s egyszer\u0171s\u00edtett elj\u00e1r\u00e1srend\u0171, \u00faj t\u00edpus\u00fa, felt\u00e9telesen visszat\u00e9r\u00edtend\u0151 t\u00e1mogat\u00e1st ny\u00fajt. A program keret\u00e9ben a p\u00e1ly\u00e1z\u00f3 teljes\u00edtm\u00e9ny\u00e9t \u00f6sszevetik a bead\u00e1skori \u00e1llapottal a t\u00e1mogat\u00f3 \u00e1ltal el\u0151re meghat\u00e1rozott eredm\u00e9nyess\u00e9gi c\u00e9loknak a projekt megval\u00f3s\u00edt\u00e1s\u00e1t k\u00f6vet\u0151 fenntart\u00e1si id\u0151szakban val\u00f3 visszam\u00e9r\u00e9se r\u00e9v\u00e9n. Az \u00f6sszevet\u00e9s v\u00e9g\u00e9n sz\u00fcletik meg a d\u00f6nt\u00e9s a visszat\u00e9r\u00edt\u00e9si ar\u00e1nyr\u00f3l, azaz a p\u00e1ly\u00e1z\u00f3 r\u00e9szleges vagy ak\u00e1r teljes felment\u00e9st kaphat az el\u0151zetesen kiutalt t\u00e1mogat\u00e1s visszafizet\u00e9se al\u00f3l.\nA t\u00e1mogat\u00e1si k\u00e9relmek beny\u00fajt\u00e1s\u00e1ra 2020. m\u00e1jus 29-t\u0151l lesz lehet\u0151s\u00e9ge a legal\u00e1bb egy lez\u00e1rt, teljes \u00fczleti \u00e9vvel \u00e9s 2020. \u00e1prilis h\u00f3napra vonatkoz\u00f3an minimum 5 f\u0151 \u00e1tlagos statisztikai \u00e1llom\u00e1nyi l\u00e9tsz\u00e1mmal rendelkez\u0151 mikro-, kis- \u00e9s k\u00f6z\u00e9pv\u00e1llalkoz\u00e1soknak. A t\u00e1mogatott v\u00e1llalkoz\u00e1sok sz\u00e1ma v\u00e1rhat\u00f3an el\u00e9ri a k\u00e9tezret - t\u00e1j\u00e9koztatott R\u00e1kossy Bal\u00e1zs.\n\n\nMTI 2020. m\u00e1jus 14.\n\n"}]