[{"date": "2020-05-31 12:02", "url": "https://koronavirus.gov.hu/cikkek/szlavik-enyhebbnek-tunik-jarvany-ott-ahol-mar-evtizedek-ota-bevezettek-bcg-oltast", "h1": "Szl\u00e1vik: enyh\u00e9bbnek t\u0171nik a j\u00e1rv\u00e1ny ott, ahol m\u00e1r \u00e9vtizedek \u00f3ta bevezett\u00e9k a BCG-olt\u00e1st", "body": "\nAzokban az orsz\u00e1gokban, ahol a BCG-olt\u00e1st m\u00e1r \u00e9vtizedekkel ezel\u0151tt k\u00f6telez\u0151v\u00e9 tett\u00e9k, enyh\u00e9bbnek t\u0171nik a koronav\u00edrus-j\u00e1rv\u00e1ny lefoly\u00e1sa - mondta a D\u00e9l-pesti Centrumk\u00f3rh\u00e1z infektol\u00f3giai oszt\u00e1ly\u00e1nak f\u0151orvosa az M1 aktu\u00e1lis csatorn\u00e1n vas\u00e1rnap.\n\n\u00a0\u00a0\u00a0\u00a0Szl\u00e1vik J\u00e1nos kiemelte: t\u00f6bb helyen, p\u00e9ld\u00e1ul Ausztr\u00e1li\u00e1ban is vizsg\u00e1lj\u00e1k az \u00f6sszef\u00fcgg\u00e9st a tuberkul\u00f3zis ellen v\u00e9d\u0151 BCG-olt\u00e1s \u00e9s a j\u00e1rv\u00e1ny enyh\u00e9bb lefoly\u00e1sa k\u00f6z\u00f6tt. Magyarorsz\u00e1gon is van egy olyan vizsg\u00e1lat, amelyben a koronav\u00edrussal foglalkoz\u00f3 eg\u00e9szs\u00e9g\u00fcgyi dolgoz\u00f3kat \u00fajraoltj\u00e1k BCG-vakcin\u00e1val, \u00e9s megn\u00e9zik, megv\u00e9di-e \u0151ket a koronav\u00edrus s\u00falyos lefoly\u00e1sa ellen - k\u00f6z\u00f6lte.\n\u00a0\u00a0\u00a0\u00a0Hozz\u00e1tette: mivel azonban a j\u00e1rv\u00e1ny Magyarorsz\u00e1gon lecseng\u0151ben van, nem tudni, lesz-e eredm\u00e9nye a kutat\u00e1snak. \u00c1m egy esetleges m\u00e1sodik hull\u00e1m eset\u00e9n feltehet\u0151en kider\u00fcl, hogy a beoltott eg\u00e9szs\u00e9g\u00fcgyi dolgoz\u00f3k megfert\u0151z\u0151dnek-e vagy sem.\n\u00a0\u00a0\u00a0\u00a0A f\u0151orvos elmondta: k\u00f3rh\u00e1zukban jelenleg is t\u00f6bb mint \u00f6tven beteget kezelnek, \u00e9s t\u00edz feletti az intenz\u00edv oszt\u00e1lyon fekv\u0151k sz\u00e1ma, ami azt mutatja, hogy a j\u00e1rv\u00e1nynak m\u00e9g nincs v\u00e9ge.\n\u00a0\u00a0\u00a0\u00a0Szl\u00e1vik J\u00e1nos szerint egy \u00e1tlagos koronav\u00edrus-fert\u0151z\u00e9ses beteg, aki egy-k\u00e9t napig l\u00e1zas, majd kicsit k\u00f6h\u00f6g, \u00f6t-t\u00edz nap alatt t\u00falesik betegs\u00e9gen. Azonban azokn\u00e1l a f\u0151k\u00e9nt id\u0151s emberekn\u00e9l, akiknek gyakran t\u00f6bbf\u00e9le alapbetegs\u00e9g\u00fck is van, a betegs\u00e9g lefoly\u00e1sa lass\u00fa \u00e9s nehezen kezelhet\u0151, ez\u00e9rt \u0151k sokszor h\u00e1rom-n\u00e9gy hetet, vagy m\u00e9g t\u00f6bbet is k\u00f3rh\u00e1zban t\u00f6ltenek.\n\u00a0\nMTI\n\n"}]