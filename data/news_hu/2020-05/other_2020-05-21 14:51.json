[{"date": "2020-05-21 14:51", "url": "https://koronavirus.gov.hu/cikkek/jarvany-elleni-vedekezes-es-gazdasagvedelmi-intezkedesek-magasabb-penzforgalmi-hianyt-okoztak", "h1": "A j\u00e1rv\u00e1ny elleni v\u00e9dekez\u00e9s \u00e9s a gazdas\u00e1gv\u00e9delmi int\u00e9zked\u00e9sek magasabb p\u00e9nzforgalmi hi\u00e1nyt okoztak az els\u0151 n\u00e9gy h\u00f3napban", "body": "\nA j\u00e1rv\u00e1ny elleni v\u00e9dekez\u00e9s \u00e9s a gazdas\u00e1gv\u00e9delmi int\u00e9zked\u00e9sek miatt az \u00e1llamh\u00e1ztart\u00e1s \u00f6nkorm\u00e1nyzatok n\u00e9lk\u00fcl sz\u00e1molt \u00fagynevezett k\u00f6zponti alrendszere az \u00e9v els\u0151 n\u00e9gy h\u00f3napj\u00e1ban 727,4 milli\u00e1rd forintos hi\u00e1nnyal z\u00e1rt. \u00c1prilisban viszont 104,5 milli\u00e1rd forintos t\u00f6bblet alakult ki, ami az Eur\u00f3pai Uni\u00f3t\u00f3l befolyt 249,8 milli\u00e1rd forint bev\u00e9telnek k\u00f6sz\u00f6nhet\u0151 - k\u00f6z\u00f6lte r\u00e9szletes jelent\u00e9s\u00e9ben cs\u00fct\u00f6rt\u00f6k\u00f6n a P\u00e9nz\u00fcgyminiszt\u00e9rium.\n\nA n\u00e9gyhavi hi\u00e1ny az eredeti 367 milli\u00e1rd forintos \u00e9ves el\u0151ir\u00e1nyzat 198,2 sz\u00e1zal\u00e9ka, de az \u00c1llamad\u00f3ss\u00e1g Kezel\u0151 K\u00f6zpont (\u00c1KK) \u00e1prilisban m\u00f3dos\u00edtott finansz\u00edroz\u00e1si terv\u00e9ben 1601 milli\u00e1rd forintra emelt \u00f6sszeghez m\u00e9rve 45,4 sz\u00e1zal\u00e9kon \u00e1llt.\nAz \u00e9v els\u0151 n\u00e9gy h\u00f3napj\u00e1ban a k\u00f6zponti k\u00f6lts\u00e9gvet\u00e9s 610,6 milli\u00e1rd forintos, a t\u00e1rsadalombiztos\u00edt\u00e1s p\u00e9nz\u00fcgyi alapjai 123,0 milli\u00e1rd forintos hi\u00e1nyt, az elk\u00fcl\u00f6n\u00edtett \u00e1llami p\u00e9nzalapok 6,2 milli\u00e1rd forintos t\u00f6bbletet \u00e9rtek el.\nId\u00e9n \u00e1prilis v\u00e9g\u00e9ig k\u00f6zel 400 milli\u00e1rd forintot tettek ki a koronav\u00edrus-j\u00e1rv\u00e1nyhoz kapcsol\u00f3d\u00f3 eg\u00e9szs\u00e9g\u00fcgyi eszk\u00f6zbeszerz\u00e9sek. Az EU-t\u00f3l n\u00e9gy h\u00f3nap alatt 313,2 milli\u00e1rd forint uni\u00f3s bev\u00e9tel \u00e9rkezett a k\u00f6lts\u00e9gvet\u00e9sbe, a programok kiad\u00e1sai ugyanakkor megk\u00f6zel\u00edtett\u00e9k a 842 milli\u00e1rd forintot.\nA k\u00f6zponti alrendszer \u00e1prilis v\u00e9g\u00e9ig az el\u0151z\u0151 \u00e9v azonos id\u0151szak\u00e1hoz k\u00e9pest 719,3 milli\u00e1rd forinttal, 10,6 sz\u00e1zal\u00e9kkal nagyobb, 7480,2 milli\u00e1rd forint \u00f6sszeg\u0171 bev\u00e9telt k\u00f6nyvelhetett el.\nAz \u00e1ltal\u00e1nos forgalmi ad\u00f3b\u00f3l, 1552,2 milli\u00e1rd forint bev\u00e9tele keletkezett a k\u00f6lts\u00e9gvet\u00e9snek, 96,9 milli\u00e1rd forinttal t\u00f6bb az egy \u00e9vvel kor\u00e1bbin\u00e1l. A szem\u00e9lyi j\u00f6vedelemad\u00f3-bev\u00e9tel 64,9 milli\u00e1rd forinttal, 820,1 milli\u00e1rd forintra emelkedett a magasabb b\u00e9rki\u00e1raml\u00e1snak k\u00f6sz\u00f6nhet\u0151en. A PM jelent\u00e9se azonban itt jegyezte meg, hogy a koronav\u00edrus-j\u00e1rv\u00e1ny negat\u00edv gazdas\u00e1gi hat\u00e1sai \u00e1prilist\u00f3l m\u00e1r jelentkeznek a p\u00e9nzforgalmi adatokban.\nT\u00e1rsas\u00e1gi ad\u00f3b\u00f3l is 39,3 milli\u00e1rd forinttal t\u00f6bb folyt be mint az el\u0151z\u0151 \u00e9v els\u0151 n\u00e9gy h\u00f3napj\u00e1ban, 103,5 milli\u00e1rd forintot tett ki az \u00f6sszege.\nA nyugd\u00edj-, eg\u00e9szs\u00e9gbiztos\u00edt\u00e1si \u00e9s munkaer\u0151piaci j\u00e1rul\u00e9kokb\u00f3l a nyugd\u00edjalapba 27,5 milli\u00e1rd forinttal (2,5 sz\u00e1zal\u00e9kkal) t\u00f6bb, 1127,4 milli\u00e1rd forint, az eg\u00e9szs\u00e9gbiztos\u00edt\u00e1si alapba 4,9 sz\u00e1zal\u00e9kos n\u00f6veked\u00e9ssel, 27,6 milli\u00e1rd forinttal t\u00f6bb, 588,8 milli\u00e1rd forint folyt be, m\u00edg a Nemzeti foglalkoztat\u00e1si alapot (NFA) megillet\u0151 h\u00e1nyad 8,4 sz\u00e1zal\u00e9kkal (6,0 milli\u00e1rd forinttal) 77,2 milli\u00e1rd forintra n\u0151tt az \u00e9v els\u0151 n\u00e9gy h\u00f3napj\u00e1ban.\nA kiad\u00e1sok 1407,7 milli\u00e1rd forinttal, 20,7 sz\u00e1zal\u00e9kkal haladt\u00e1k meg az el\u0151z\u0151 \u00e9v azonos id\u0151szak\u00e1\u00e9t \u00e9s 8207,6 milli\u00e1rd forintot tettek ki.\nA k\u00f6lts\u00e9gvet\u00e9si szervek kiad\u00e1sai 31,0 sz\u00e1zal\u00e9kkal 2481,5 milli\u00e1rd forintra emelkedtek, amib\u0151l 49,5 milli\u00e1rd forinttal t\u00f6bbet, 1125,2 milli\u00e1rd forintot tett ki a szem\u00e9lyi juttat\u00e1sokra \u00e9s szoci\u00e1lis hozz\u00e1j\u00e1rul\u00e1si ad\u00f3ra, a munkaad\u00f3kat terhel\u0151 j\u00e1rul\u00e9kokra kifizetett \u00f6sszeg. A k\u00fclk\u00e9pviseletek igazgat\u00e1sa c\u00edm\u0171 m\u00e9rlegsoron kifizetett 359,2 milli\u00e1rd forintb\u00f3l 328,1 milli\u00e1rd forintot a koronav\u00edrus-j\u00e1rv\u00e1nyhoz kapcsol\u00f3d\u00f3 eg\u00e9szs\u00e9g\u00fcgyi eszk\u00f6zbeszerz\u00e9sek okoztak. Emellett 53,1 milli\u00e1rd forint az \u00c1llami Eg\u00e9szs\u00e9g\u00fcgyi Ell\u00e1t\u00f3 K\u00f6zpontn\u00e1l jelent meg szint\u00e9n a koronav\u00edrus-j\u00e1rv\u00e1nyhoz kapcsol\u00f3d\u00f3 eg\u00e9szs\u00e9g\u00fcgyi eszk\u00f6zbeszerz\u00e9sek k\u00f6lts\u00e9gek\u00e9nt.\nA kiad\u00e1sok k\u00f6r\u00e9ben az egyedi \u00e9s normat\u00edv t\u00e1mogat\u00e1sokra kifizetett 200,5 milli\u00e1rd forint 41,5 milli\u00e1rddal volt t\u00f6bb a tavalyin\u00e1l, amib\u0151l 39,2 milli\u00e1rd forint n\u00f6vekm\u00e9ny a k\u00f6z\u00f6ss\u00e9gi k\u00f6zleked\u00e9s szem\u00e9lysz\u00e1ll\u00edt\u00e1si k\u00f6lts\u00e9gt\u00e9r\u00edt\u00e9s\u00e9re ment. A lak\u00e1s\u00e9p\u00edt\u00e9si t\u00e1mogat\u00e1sokra ford\u00edtott kiad\u00e1sok \u00f6sszege 32,6 milli\u00e1rd forinttal n\u0151tt 87,4 milli\u00e1rd forintra. A csal\u00e1dt\u00e1mogat\u00e1sok \u00f6sszege a tavaly els\u0151 n\u00e9gyhavi 135 milli\u00e1rddal szinte azonos, 134,8 milli\u00e1rd forint volt.\nA tavalyi 129,4 milli\u00e1rd forintr\u00f3l 211,0 milli\u00e1rd forintra n\u0151tt a k\u00f6lts\u00e9gvet\u00e9s nett\u00f3 kamatfizet\u00e9se, a 81,6 milli\u00e1rd forintos n\u00f6veked\u00e9st a kamatfizet\u00e9sek \u00e9ven bel\u00fcli elt\u00e9r\u0151 lefut\u00e1s\u00e1val magyar\u00e1zta a jelent\u00e9s.\nA k\u00f6zponti k\u00f6lts\u00e9gvet\u00e9s ad\u00f3ss\u00e1ga 1243,8 milli\u00e1rd forinttal n\u00f6vekedett ebben az \u00e9vben \u00e9s 30 927,7 milli\u00e1rd forinton \u00e1llt \u00e1prilis v\u00e9g\u00e9n.\nA nett\u00f3 forintkibocs\u00e1t\u00e1s 842,5 milli\u00e1rd forintot tett ki, a nett\u00f3 devizat\u00f6rleszt\u00e9s pedig 23,4 milli\u00e1rd forinttal cs\u00f6kkentette a k\u00f6lts\u00e9gvet\u00e9s ad\u00f3ss\u00e1g\u00e1t annak ellen\u00e9re, hogy k\u00e9t, egyenk\u00e9nt 1 milli\u00e1rd eur\u00f3 \u00e9rt\u00e9k\u0171 devizak\u00f6tv\u00e9nyt is kibocs\u00e1tott \u00e1prilisban a k\u00f6lts\u00e9gvet\u00e9s. A forint \u00e1rfolyam\u00e1nak az elm\u00falt \u00e9v v\u00e9g\u00e9hez k\u00e9pest bek\u00f6vetkezett gyeng\u00fcl\u00e9se 314,4 milli\u00e1rd forinttal n\u00f6velte az ad\u00f3ss\u00e1g deviz\u00e1ban fenn\u00e1ll\u00f3 r\u00e9sz\u00e9nek forintban sz\u00e1m\u00edtott nyilv\u00e1ntart\u00e1si \u00e9rt\u00e9k\u00e9t.\n\n\nMTI 2020. m\u00e1jus 21.\n\n"}]