[{"date": "2020-05-22 14:24", "url": "https://koronavirus.gov.hu/cikkek/operativ-torzs-valtoztak-az-ausztria-feloli-belepes-szabalyai", "h1": "Operat\u00edv t\u00f6rzs: v\u00e1ltoztak az Ausztria fel\u0151li bel\u00e9p\u00e9s szab\u00e1lyai", "body": "\nP\u00e9ntekt\u0151l v\u00e1ltoztak az Ausztria fel\u0151li bel\u00e9p\u00e9s szab\u00e1lyai, nem ker\u00fcl hat\u00f3s\u00e1gi h\u00e1zi karant\u00e9nba az a magyar vagy osztr\u00e1k \u00e1llampolg\u00e1r, akinek 4 napn\u00e1l nem r\u00e9gebbi negat\u00edv koronav\u00edrustesztje van - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa az online sajt\u00f3t\u00e1j\u00e9koztat\u00f3n.\n\nKiss R\u00f3bert rend\u0151r alezredes hozz\u00e1tette: ha azonban a bel\u00e9p\u00e9st k\u00f6vet\u0151 14 nap alatt a bel\u00e9p\u0151k a koronav\u00edrus t\u00fcneteit \u00e9szlelik magukon, nem hagyhatj\u00e1k el a lak\u00f3hely\u00fcket, tart\u00f3zkod\u00e1si hely\u00fcket vagy sz\u00e1ll\u00e1shely\u00fcket, \u00e9s telefonon \u00e9rtes\u00edteni\u00fck kell a j\u00e1rv\u00e1ny\u00fcgyi hat\u00f3s\u00e1got.\nV\u00e1ltoztak a szab\u00e1lyok a magyar-szlov\u00e1k hat\u00e1ron is, bel\u00e9phetnek Magyarorsz\u00e1gra a szlov\u00e1k \u00e1llampolg\u00e1rok is, ha nem tart\u00f3zkodnak Magyarorsz\u00e1gon 24 \u00f3r\u00e1n\u00e1l t\u00f6bbet.\nAz \u00fcgyeleti k\u00f6zpont munkat\u00e1rsa eml\u00e9keztetett r\u00e1: rom\u00e1n-magyar viszonylatban tov\u00e1bbra is biztos\u00edtott a tranzitforgalom Nyugat-Eur\u00f3p\u00e1b\u00f3l \u00e9s Nyugat-Eur\u00f3p\u00e1ba. A tranzitlehet\u0151s\u00e9gek b\u0151v\u00fcltek azokkal a szem\u00e9lyaut\u00f3kkal, aut\u00f3buszokkal \u00e9s kisbuszokkal sz\u00e1ll\u00edtott rom\u00e1n \u00e1llampolg\u00e1rokkal, akik a Liszt Ferenc rep\u00fcl\u0151t\u00e9rr\u0151l utaznak tov\u00e1bb, vagy g\u00e9p\u00fck Magyarorsz\u00e1gra \u00e9rkezik \u00e9s innen indulnak haza. Az e c\u00e9lb\u00f3l \u00e9rkez\u0151 g\u00e9pkocsivezet\u0151k \u00e9s utasaik a beutaz\u00e1skor szint\u00e9n mentes\u00fclnek a hat\u00f3s\u00e1gi h\u00e1zi karant\u00e9n al\u00f3l - tette hozz\u00e1.\nKiss R\u00f3bert jelezte, folyamatosak az egyeztet\u00e9sek a szomsz\u00e9dos orsz\u00e1gok rendv\u00e9delmi szerveivel a hat\u00e1rforgalom ellen\u0151rz\u00e9s\u00e9t korl\u00e1toz\u00f3 int\u00e9zked\u00e9sek felf\u00fcggeszt\u00e9s\u00e9r\u0151l, megsz\u00fcntet\u00e9s\u00e9r\u0151l, ezekre a nemzetk\u00f6zi int\u00e9zked\u00e9seket, azok hat\u00e1sait figyelve sz\u00fcks\u00e9g szerint javaslatokat is tesznek.\nAz alezredes arr\u00f3l is besz\u00e9lt, hogy az operat\u00edv t\u00f6rzs utas\u00edt\u00e1s\u00e1ra a p\u00e9nteken t\u00f6bb mint 30 k\u00f3rh\u00e1zba \u00e9s m\u00e1s, a v\u00e9dekez\u00e9sben r\u00e9sztvev\u0151 szervezethez \u00e9rkezik v\u00e9d\u0151eszk\u00f6z-sz\u00e1ll\u00edtm\u00e1ny.\nKiss R\u00f3bert k\u00e9rd\u00e9sre v\u00e1laszolva elmondta, hogy a j\u00e1rv\u00e1ny elleni v\u00e9dekez\u00e9s jelenlegi szakasz\u00e1ban indokolt a v\u00e1s\u00e1rl\u00e1si id\u0151s\u00e1vok fenntart\u00e1sa, mert a 65. \u00e9let\u00e9v\u00fcket bet\u00f6lt\u00f6tt emberek vannak legink\u00e1bb kit\u00e9ve a koronav\u00edrus-fert\u0151z\u00e9ssel \u00f6sszef\u00fcgg\u0151 megbeteged\u00e9seknek. Hozz\u00e1f\u0171zte, k\u00e9rik az id\u0151sek t\u00fcrelm\u00e9t.\nAz \u00fcgyeleti k\u00f6zpont munkat\u00e1rsa kit\u00e9rt arra, hogy m\u00e1r 1230-an regisztr\u00e1ltak a hat\u00f3s\u00e1gi h\u00e1zi karant\u00e9n elektronikus ellen\u0151rz\u00e9s\u00e9t szolg\u00e1l\u00f3 mobiltelefonos alkalmaz\u00e1sra, az akt\u00edv felhaszn\u00e1l\u00f3k sz\u00e1ma 875. Cs\u00fct\u00f6rt\u00f6k\u00f6n 1046 hat\u00f3s\u00e1gi h\u00e1zikarant\u00e9nt rendeltek el, jelenleg 11 668 van \u00e9rv\u00e9nyben, a rend\u0151rs\u00e9g az el\u0151z\u0151 napon v\u00e9gzett ellen\u0151rz\u00e9seken 30 magatart\u00e1sszeg\u00e9st tapasztalt.\nHozz\u00e1f\u0171zte, 390-re emelkedett a j\u00e1rv\u00e1ny\u00fcggyel \u00f6sszef\u00fcgg\u00e9sben elrendelt b\u00fcntet\u0151elj\u00e1r\u00e1sok sz\u00e1ma. K\u00f6z\u00fcl\u00fck 105-\u00f6t r\u00e9mh\u00edrterjeszt\u00e9s, 29-at k\u00f6zvesz\u00e9llyel fenyeget\u00e9s, 120-at csal\u00e1s, 21-et j\u00e1rv\u00e1ny\u00fcgyi szab\u00e1lyszeg\u00e9s miatt ind\u00edtottak, ezekben az \u00fcgyekben 79 gyan\u00fas\u00edtottat hallgattak ki - jegyezte meg.\nKiss R\u00f3bert a hat\u00e1rforgalomr\u00f3l elmondta: a teherforgalomban a bel\u00e9p\u0151 \u00e9s kil\u00e9p\u0151 oldalon Tomp\u00e1n, R\u00f6szk\u00e9n \u00e9s Csan\u00e1dpalot\u00e1n\u00e1l egy-egy \u00f3r\u00e1t kell v\u00e1rakozni. A szem\u00e9lyforgalomban a kil\u00e9p\u0151 oldalon Nagylakn\u00e1l n\u00e9gy\u00f3r\u00e1s, a bel\u00e9p\u00e9sn\u00e9l \u00c1rt\u00e1ndn\u00e1l egy-, Nagylakn\u00e1l k\u00e9t\u00f3r\u00e1s a v\u00e1rakoz\u00e1si id\u0151.\n\u00a0\n\n\nMTI 2020. m\u00e1jus 22.\n\n"}]