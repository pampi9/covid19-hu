[{"date": "2020-05-18 12:18", "url": "https://koronavirus.gov.hu/cikkek/szijjarto-peter-hetfoig-526-beruhazo-jelentkezett-versenykepesseg-novelo-tamogatasert", "h1": "Szijj\u00e1rt\u00f3 P\u00e9ter: h\u00e9tf\u0151ig 526 beruh\u00e1z\u00f3 jelentkezett versenyk\u00e9pess\u00e9g-n\u00f6vel\u0151 t\u00e1mogat\u00e1s\u00e9rt", "body": "\nH\u00e9tf\u0151ig 526 beruh\u00e1z\u00f3 jelentkezett versenyk\u00e9pess\u00e9g-n\u00f6vel\u0151 t\u00e1mogat\u00e1s\u00e9rt, \u00f6sszesen 254 milli\u00e1rd forint \u00e9rt\u00e9k\u0171 befektet\u00e9st v\u00e1llaltak - k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter, miut\u00e1n h\u00e1rom magyarorsz\u00e1gi c\u00e9gnek versenyk\u00e9pess\u00e9gi t\u00e1mogat\u00e1sr\u00f3l sz\u00f3l\u00f3 okiratokat adtak \u00e1t.\n\nSzijj\u00e1rt\u00f3 P\u00e9ter \u00fcdv\u00f6z\u00f6lte, hogy a beruh\u00e1z\u00e1st tervez\u0151 t\u00f6bb mint f\u00e9lezer v\u00e1llalatb\u00f3l 416 magyar tulajdon\u00fa. A korm\u00e1ny minden beruh\u00e1z\u00e1shoz szeretne hozz\u00e1j\u00e1rulni, a t\u00e1mogat\u00e1si keretet ez\u00e9rt a m\u00falt h\u00e9ten 50 milli\u00e1rdr\u00f3l 100 milli\u00e1rd forintra n\u00f6velte, \u00e9s enn\u00e9l is tov\u00e1bb emelheti, ha azt a beruh\u00e1z\u00f3k ig\u00e9nyei indokolni fogj\u00e1k - tette hozz\u00e1.\nA t\u00e1mogat\u00e1s h\u00e1tter\u00e9r\u0151l sz\u00f3lva a miniszter kifejtette, hogy a korm\u00e1ny az Eur\u00f3pai Bizotts\u00e1g j\u00f3v\u00e1hagy\u00e1s\u00e1nak megfelel\u0151en d\u00f6nt\u00f6tt a t\u00e1mogat\u00e1sokr\u00f3l. A br\u00fcsszeli test\u00fclet a v\u00e1ls\u00e1gra tekintettel \u00fagy d\u00f6nt\u00f6tt, hogy a tag\u00e1llamok korm\u00e1nyai legfeljebb 800 ezer eur\u00f3val t\u00e1mogathatnak v\u00e1llalkoz\u00e1sokat. Szijj\u00e1rt\u00f3 P\u00e9ter k\u00f6z\u00f6lte, hogy a munkahelyv\u00e9delem \u00e9s a munkahelyteremt\u00e9s jelent\u0151s\u00e9g\u00e9re tekintettel ak\u00e1r a beruh\u00e1z\u00e1si \u00f6sszeg fele is meg\u00edt\u00e9lhet\u0151 \u00e1llami t\u00e1mogat\u00e1sk\u00e9nt.\nA korm\u00e1ny sz\u00e1m\u00e1ra - mint fogalmazott - a mostani helyzet nem ismeretlen, hiszen 2010-ben hasonl\u00f3 neh\u00e9zs\u00e9geket kellett megoldani. Az \u00e9p\u00edtkez\u00e9s azonban most sokkal er\u0151sebb alapokr\u00f3l indulhat, hiszen a v\u00e1ls\u00e1got megel\u0151z\u0151en Magyarorsz\u00e1g eur\u00f3pai viszonylatban is kiemelked\u0151 fejl\u0151d\u00e9st \u00e9rt el - hangs\u00falyozta a miniszter.\nH\u00e9tf\u0151n Magyar Levente, a K\u00fclgazdas\u00e1gi \u00e9s K\u00fcl\u00fcgyminiszt\u00e9rium parlamenti \u00e1llamtitk\u00e1ra adta \u00e1t a t\u00e1mogat\u00e1si okiratokat a h\u00e1rom aut\u00f3ipari c\u00e9g vezet\u0151j\u00e9nek.\nA balaton\u0151sz\u00f6di k\u00f6zpont\u00fa B\u00e1lind Kft. motoralkatr\u00e9szeket, karossz\u00e9ria- \u00e9s f\u00e9krendszer-elemeket gy\u00e1rt, 574 milli\u00f3 forintos \u00faj beruh\u00e1z\u00e1s\u00e1ra 287 milli\u00f3 forint \u00e1llami t\u00e1mogat\u00e1s jut. B\u00e1lind J\u00e1nos \u00fcgyvezet\u0151 igazgat\u00f3 a rendezv\u00e9nyen a munkahelyek megtart\u00e1s\u00e1t \u00e9s a tart\u00f3s fejl\u0151d\u00e9st nevezte a v\u00e1llalat legfontosabb c\u00e9lj\u00e1nak. A beruh\u00e1z\u00e1ssal \u00faj gy\u00e1rt\u00f3sorok, gy\u00e1rt\u00f3eszk\u00f6z\u00f6k \u00e9s technol\u00f3gi\u00e1k \u00e9rkeznek a c\u00e9ghez - k\u00f6z\u00f6lte.\nWitzmann Mih\u00e1ly, a t\u00e9rs\u00e9g orsz\u00e1ggy\u0171l\u00e9si k\u00e9pvisel\u0151je (Fidesz) hozz\u00e1tette, hogy a koronav\u00edrus hat\u00e1sait cs\u00f6kkentheti a v\u00e1llalatok \u00e9s a korm\u00e1ny egy\u00fcttm\u0171k\u00f6d\u00e9se. Somogy megye sz\u00e1m\u00e1ra k\u00fcl\u00f6n\u00f6sen kedvez\u0151 a beruh\u00e1z\u00e1s, hiszen a t\u00e9rs\u00e9gbe mostan\u00e1ig viszonylag kev\u00e9s ipari kezdem\u00e9nyez\u00e9s \u00e9rkezett - tette hozz\u00e1.\nAz aut\u00f3alkatr\u00e9szeket gy\u00e1rt\u00f3 \u00e9s \u00e9rt\u00e9kes\u00edt\u0151 Dana Hungary Gy\u00e1rt\u00f3 Kft. 428 milli\u00f3 forintos beruh\u00e1z\u00e1st tervez 214 milli\u00f3 forintos korm\u00e1nyzati seg\u00edts\u00e9ggel. Charles Wassen, a gy\u0151ri c\u00e9g \u00fcgyvezet\u0151 igazgat\u00f3ja szerint Magyarorsz\u00e1g j\u00f3l reag\u00e1lt a j\u00e1rv\u00e1nyvesz\u00e9lyre, a Dana Hungary pedig sikeresen k\u00fczd\u00f6tte le a kih\u00edv\u00e1sokat. A visszaes\u00e9s els\u0151sorban nem is a c\u00e9get, hanem a besz\u00e1ll\u00edt\u00f3kat \u00e9rintette \u00e9rz\u00e9kenyen - tette hozz\u00e1. A vesz\u00e9lyhelyzet idej\u00e9n hozott int\u00e9zked\u00e9sek k\u00f6z\u00fcl kiemelte, hogy a ny\u00e1ri vagy kar\u00e1csonyi le\u00e1ll\u00e1sokra id\u0151z\u00edtett fejleszt\u00e9seket az elm\u00falt hetekben el tudt\u00e1k v\u00e9gezni, a korm\u00e1ny t\u00e1mogat\u00e1s\u00e1val pedig \u00faj g\u00e9psorok \u00e9rkeznek a v\u00e1llalathoz.\nSimon R\u00f3bert Bal\u00e1zs, Gy\u0151r orsz\u00e1ggy\u0171l\u00e9si k\u00e9pvisel\u0151je (Fidesz) \u00fcdv\u00f6z\u00f6lte, hogy a v\u00e1llalkoz\u00e1sok hamar \u00e1llami seg\u00edts\u00e9ghez jutnak, mivel \u00fagy l\u00e1tja, hogy a rendk\u00edv\u00fcli helyzetben a gyorsas\u00e1g a legfontosabb szempont.\nA Valeo Siemens eAutomotive Hungary Kft. 597 milli\u00f3 forint \u00e9rt\u00e9kben fektet be, amihez 287 milli\u00f3 forintot meghalad\u00f3 \u00e1llami seg\u00edts\u00e9get kap. A veszpr\u00e9mi gy\u00e1r g\u00e9pj\u00e1rm\u0171vek sz\u00e1m\u00e1ra k\u00e9sz\u00edt elektronikai alkatr\u00e9szeket \u00e9s rendszereket. Yann Keraudren \u00fcgyvezet\u0151 igazgat\u00f3 \u00fagy v\u00e9li, hogy a j\u00e1rv\u00e1ny ut\u00e1ni korszakban fel\u00e9rt\u00e9kel\u0151dhet az elektromos j\u00e1rm\u0171vek szerepe. Mindez m\u00e1r most indokolja a gy\u00e1rt\u00e1si teljes\u00edtm\u00e9ny b\u0151v\u00edt\u00e9s\u00e9t annak ellen\u00e9re is, hogy a visszaes\u00e9s minden c\u00e9get \u00e9rint - tette hozz\u00e1.\nOv\u00e1di P\u00e9ter orsz\u00e1ggy\u0171l\u00e9si k\u00e9pvisel\u0151 (Fidesz) az \u00e1llam \u00e9s a v\u00e1llalat egy\u00fcttm\u0171k\u00f6d\u00e9s\u00e9t\u0151l azt rem\u00e9li, hogy Veszpr\u00e9m fejl\u0151d\u00e9si lend\u00fclete a neh\u00e9zs\u00e9gek ellen\u00e9re is fennmarad, \u00e9s nem vesznek el munkahelyek a t\u00e9rs\u00e9gben.\nA K\u00fclgazdas\u00e1gi \u00e9s K\u00fcl\u00fcgyminiszt\u00e9rium a k\u00f6vetkez\u0151 napokban \u00fajabb t\u00e1mogat\u00e1si okiratokat ad \u00e1t azoknak a c\u00e9geknek, amelyek versenyk\u00e9pess\u00e9get jav\u00edt\u00f3 \u00e1llami seg\u00edts\u00e9ghez jutottak.\n\u00a0\n\nMTI 2020. m\u00e1jus 18.\n\n"}]