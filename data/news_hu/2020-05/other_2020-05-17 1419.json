[{"date": "2020-05-17 14:19", "url": "https://koronavirus.gov.hu/cikkek/itm-mar-37-ezren-jelentkeztek-munkavallalast-segito-informatikai-tanfolyamra", "h1": " ITM: m\u00e1r 37 ezren jelentkeztek a munkav\u00e1llal\u00e1st seg\u00edt\u0151 informatikai tanfolyamra", "body": "\nEgy h\u00e9t alatt k\u00f6zel 37 ezren regisztr\u00e1ltak a munkav\u00e1llal\u00e1st seg\u00edt\u0151 informatikai alapoz\u00f3 online tanfolyamra - k\u00f6z\u00f6lte Schanda Tam\u00e1s, az Innov\u00e1ci\u00f3s \u00e9s Technol\u00f3giai Miniszt\u00e9rium\u00a0parlamenti \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n vas\u00e1rnap.\n\nAz \u00e1llamtitk\u00e1r elmondta, a k\u00e9pz\u00e9sekre m\u00e1jus 22-ig lehet jelentkezni, a nyolchetes oktat\u00e1s ingyenes \u00e9s az \u00f3r\u00e1k az egy\u00e9ni ig\u00e9nyeknek megfelel\u0151en oszthat\u00f3ak be.\n\u00a0\u00a0\u00a0\u00a0A tanfolyam az elv\u00e9gz\u00e9se az el\u0151felt\u00e9tele a 2020 augusztus\u00e1ban indul\u00f3, \u00fagynevezett strukt\u00farav\u00e1lt\u00f3 feln\u0151ttk\u00e9pz\u00e9seknek - hangs\u00falyozta Schanda Tam\u00e1s, hozz\u00e1t\u00e9ve, az ezeken r\u00e9sztvev\u0151k az 1,2 milli\u00f3 forint \u00f6sszeg\u0171, szabad felhaszn\u00e1l\u00e1s\u00fa \u00e9s kamatmentes Di\u00e1khitel Pluszt is ig\u00e9nybe vehetik.\n\u00a0\u00a0\u00a0\u00a0Jelezte, a vali.ifka.hu weboldalon jelenleg is t\u00f6bb mint t\u00f6bb mint 1100 k\u00e9pz\u00e9s k\u00f6z\u00fcl lehet v\u00e1lasztani, amelyek k\u00f6z\u00fcl mintegy 240 r\u00e9szben vagy teljesen t\u00e9r\u00edt\u00e9smentes.\n\u00a0\u00a0\u00a0\u00a0Schanda Tam\u00e1s a k\u00e9pz\u00e9ssekkel \u00f6sszef\u00fcgg\u00e9sben kiemelte a b\u00e9rt\u00e1mogat\u00e1s keret\u00e9ben megval\u00f3s\u00edthat\u00f3 egy\u00e9ni fejleszt\u00e9si id\u0151t \u00e9s fontosnak nevezte a munkaer\u0151piacra m\u00e9g ki nem l\u00e9pett fiatalokra val\u00f3 odafigyel\u00e9st.\n\u00a0\u00a0\u00a0\u00a0A piack\u00e9pes tud\u00e1s elengedhetetlen ahhoz, hogy \u00fajb\u00f3l meger\u0151s\u00edts\u00fck a gazdas\u00e1got, ez\u00e9rt t\u00e1mogatjuk az embereket abban, hogy friss\u00edts\u00e9k, b\u0151v\u00edts\u00e9k ismereteiket \u00e9s k\u00e9pess\u00e9geiket - er\u0151s\u00edtette meg.\n\u00a0\u00a0\u00a0\u00a0Az \u00e1llamtitk\u00e1r az \u00e9retts\u00e9gi vizsg\u00e1kra kit\u00e9rve azt mondta, a fiatalok mintegy \u00f6tven tant\u00e1rgyb\u00f3l adtak sz\u00e1mot a tud\u00e1sukr\u00f3l orsz\u00e1gszerte \u00e9s folyamatosan tartanak a szakmai vizsg\u00e1k is. Schanda Tam\u00e1s a t\u00e1j\u00e9koztat\u00f3n kiemelten fontosnak nevezte a fels\u0151oktat\u00e1si hallgat\u00f3k t\u00e1mogat\u00e1s\u00e1t; a sz\u00e1mukra l\u00e9trehozott, 500 ezer forint \u00f6sszeg\u0171 kamatmentes \u00e9s szabad felhaszn\u00e1l\u00e1s\u00fa Di\u00e1khitel Pluszt m\u00e1jus elsej\u00e9t\u0151l k\u00f6zel 8700-an ig\u00e9nyelt\u00e9k, a visszamen\u0151legesen is ig\u00e9nyelhet\u0151 Di\u00e1khitel1 keret\u00e9t pedig augusztust\u00f3l a dupl\u00e1j\u00e1ra emelik.\n\u00a0\u00a0\u00a0\u00a0A nyelvvizsga hi\u00e1ny\u00e1ban \u00e1t nem vett diplom\u00e1k kiad\u00e1s\u00e1r\u00f3l sz\u00f3lva Schnda Tam\u00e1s elmondta, eddig mintegy 24 ezer diplom\u00e1t \u00e1ll\u00edtottak ki a fels\u0151oktat\u00e1si int\u00e9zm\u00e9nyek, \u00e9s g\u0151zer\u0151vel dolgoznak azon, hogy a t\u00f6bbiek is miel\u0151bb megkaphass\u00e1k.\n\u00a0\u00a0\u00a0\u00a0Az online nyelvvizsg\u00e1kra eddig t\u00f6bb mint k\u00e9tezren jelentkeztek, l\u00e9tsz\u00e1muk folyamatosan b\u0151v\u00fcl, a vizsg\u00e1ztat\u00e1sra eddig n\u00e9gy vizsgak\u00f6zpont kapott enged\u00e9lyt, k\u00f6z\u00fcl\u00fck h\u00e1rom tervez m\u00e1r m\u00e1jusra is vizsg\u00e1kat - sorolta az ITM \u00e1llamtitk\u00e1ra.\n\u00a0\u00a0\u00a0\u00a0A politikus a koronav\u00edrus-j\u00e1rv\u00e1ny okozta gazdas\u00e1gi v\u00e1ls\u00e1gra kit\u00e9rve arr\u00f3l besz\u00e9lt, az aktu\u00e1lis adatokb\u00f3l az l\u00e1tszik, hogy Magyarorsz\u00e1g eddig jobban vette az akad\u00e1lyokat, mint sok m\u00e1s orsz\u00e1g. Az ipari teljes\u00edtm\u00e9ny az Eur\u00f3pai Uni\u00f3 eg\u00e9sz\u00e9ben tizenk\u00e9t, m\u00edg Magyarorsz\u00e1gon t\u00edz sz\u00e1zal\u00e9kkal cs\u00f6kkent - f\u0171zte hozz\u00e1.\n\u00a0\u00a0\u00a0\u00a0A korm\u00e1ny feladata ebben a helyzetben az, hogy tov\u00e1bbra is t\u00e1mogassa a munkahelyek meg\u0151rz\u00e9s\u00e9t, illetve annyi \u00faj munkahelyet teremtsen, amennyit a v\u00edrus elpuszt\u00edt - emelte ki Schanda Tam\u00e1s.\n\nForr\u00e1s: MTI\n\n"}]