[{"date": "2020-05-12 14:59", "url": "https://koronavirus.gov.hu/cikkek/tallai-andras-tobb-mint-600-milliard-forint-vedekezesre-es-tobb-ezer-milliard-csaladoknak-es", "h1": "T\u00e1llai Andr\u00e1s: t\u00f6bb mint 600 milli\u00e1rd forint a v\u00e9dekez\u00e9sre, \u00e9s t\u00f6bb ezer milli\u00e1rd a csal\u00e1doknak \u00e9s a v\u00e1llalkoz\u00e1soknak", "body": "\nSz\u00e1z\u00f6tvenezer kisv\u00e1llalkoz\u00e1s, hatvanezer kisgyermekes csal\u00e1d, t\u00f6bb sz\u00e1zezer v\u00e1llalkoz\u00e1s mellett m\u00e9g t\u00f6bbek k\u00f6z\u00f6tt a hallgat\u00f3k \u00e9s a banki ad\u00f3sok \u00e9let\u00e9t is megk\u00f6nny\u00edtik a korm\u00e1ny gazdas\u00e1gv\u00e9delmi int\u00e9zked\u00e9sei - t\u00e1j\u00e9koztatta T\u00e1llai Andr\u00e1s p\u00e9nz\u00fcgyminiszter-helyettes az MTI-t.\n\nAz \u00e1llamtitk\u00e1r kiemelte: a korm\u00e1ny folyamatosan vizsg\u00e1lja a j\u00e1rv\u00e1ny\u00fcgyi \u00e9s gazdas\u00e1gi helyzetet, h\u00e9tr\u0151l h\u00e9tre hoz \u00faj d\u00f6nt\u00e9seket. A COVID-19 okozta vesz\u00e9lyhelyzetben a legfontosabb az \u00e9let-, illetve az eg\u00e9szs\u00e9gv\u00e9delem, ez\u00e9rt a korm\u00e1ny eddig t\u00f6bb mint 600 milli\u00e1rd forintot ford\u00edtott a j\u00e1rv\u00e1ny\u00fcgyi v\u00e9dekez\u00e9sre - mutatott r\u00e1 T\u00e1llai Andr\u00e1s.\nKifejtette: a koronav\u00edrus-j\u00e1rv\u00e1ny egyszerre vesz\u00e9lyezteti az emberek \u00e9let\u00e9t, id\u00e9z el\u0151 v\u00e1ls\u00e1ghelyzetet a gazdas\u00e1gban, ezrek vesz\u00edtik el munk\u00e1jukat, csal\u00e1dok ker\u00fclnek neh\u00e9z helyzetbe. A gazdas\u00e1gv\u00e9delmi int\u00e9zked\u00e9sek \u00e9ppen ez\u00e9rt szinte mindenkit \u00e9rintenek. Vil\u00e1gszerte p\u00e9lda\u00e9rt\u00e9k\u0171 a hitelmorat\u00f3rium, amely k\u00f6zel k\u00e9tezermilli\u00e1rd forintot hagyhat t\u00f6bb sz\u00e1zezer banki ad\u00f3sn\u00e1l. Ezt eg\u00e9sz\u00edti ki az ad\u00f3- \u00e9s a b\u00edr\u00f3s\u00e1gi v\u00e9grehajt\u00e1sok felf\u00fcggeszt\u00e9se, amelynek egyik legfontosabb elem\u00e9t, a kilakoltat\u00e1sok elhalaszt\u00e1s\u00e1t emelte ki az \u00e1llamtitk\u00e1r.\nAz ad\u00f3\u00fcgyi k\u00f6nny\u00edt\u00e9sekre kit\u00e9rve T\u00e1llai Andr\u00e1s jelezte, hogy ezek k\u00f6z\u00f6tt vannak c\u00e9lzottak, amelyek a koronav\u00edrus-j\u00e1rv\u00e1ny k\u00e1ros gazdas\u00e1gi hat\u00e1sainak legink\u00e1bb kitett \u00e1gazatoknak seg\u00edtenek, illetve olyan int\u00e9zked\u00e9sek, amelyek minden gazdas\u00e1gi szerepl\u0151t \u00e9rintenek.\nA kisad\u00f3z\u00f3 v\u00e1llalkoz\u00e1sok t\u00e9teles ad\u00f3j\u00e1n\u00e1l a n\u00e9gyhavi ad\u00f3elenged\u00e9s t\u00f6bb mint 151 ezer olyan kisv\u00e1llalkoz\u00e1st \u00e9rint, akiket a glob\u00e1lis koronav\u00edrus-j\u00e1rv\u00e1ny miatt kialakult kr\u00edzishelyzet a legink\u00e1bb s\u00fajt. N\u00e9gyhavi j\u00e1rul\u00e9kot nem kell befizetnie sz\u00e1mos neh\u00e9z helyzetbe ker\u00fclt c\u00e9gnek sem, ahogy a v\u00e1llalkoz\u00e1sok munkav\u00e1llal\u00f3it\u00f3l csak csek\u00e9ly m\u00e9rt\u00e9k\u0171 j\u00e1rul\u00e9kot vonnak le. A P\u00e9nz\u00fcgyminiszt\u00e9rium sz\u00e1m\u00edt\u00e1sai szerint ez ut\u00f3bbi int\u00e9zked\u00e9s mintegy 220 ezer dolgoz\u00f3 munk\u00e1j\u00e1nak meg\u0151rz\u00e9s\u00e9t seg\u00edtheti.\nAz \u00f6sszes v\u00e1llalkoz\u00e1st \u00e9rint\u0151 ad\u00f3v\u00e1ltoz\u00e1sok k\u00f6z\u00fcl a szoci\u00e1lis hozz\u00e1j\u00e1rul\u00e1si ad\u00f3 cs\u00f6kkent\u00e9s\u00e9t emelte ki. Mint mondta, a korm\u00e1ny a j\u00e1rv\u00e1nyhelyzetre tekintettel d\u00f6nt\u00f6tt arr\u00f3l, hogy a 2016-os b\u00e9rmeg\u00e1llapod\u00e1sban r\u00f6gz\u00edtett hat sz\u00e1zal\u00e9kos re\u00e1lb\u00e9r-emelked\u00e9sre vonatkoz\u00f3 felt\u00e9tel teljes\u00fcl\u00e9s\u00e9t\u0151l f\u00fcggetlen\u00fcl, m\u00e1r j\u00falius 1-j\u00e9t\u0151l 15,5 sz\u00e1zal\u00e9kra cs\u00f6kken a szoci\u00e1lis hozz\u00e1j\u00e1rul\u00e1si ad\u00f3. A k\u00e9t sz\u00e1zal\u00e9kpontos m\u00e9rs\u00e9kl\u00e9s id\u00e9n \u00e9v v\u00e9g\u00e9ig 160 milli\u00e1rd forintot hagy a munk\u00e1ltat\u00f3kn\u00e1l.\nNemcsak az ad\u00f3kat, az ad\u00f3-adminisztr\u00e1ci\u00f3t is cs\u00f6kkentett\u00fck - mondta T\u00e1llai Andr\u00e1s. A besz\u00e1mol\u00f3t, \u00e9s a t\u00e1rsas\u00e1gi ad\u00f3bevall\u00e1st el\u00e9g n\u00e9gy h\u00f3nappal k\u00e9s\u0151bb (szeptember 30-ig) beny\u00fajtani, \u00e9s ha b\u00e1rkinek fizet\u00e9si neh\u00e9zs\u00e9ge ad\u00f3dik a vesz\u00e9lyhelyzet miatt, tizenk\u00e9t havi r\u00e9szletfizet\u00e9st vagy hathavi p\u00f3tl\u00e9kmentes fizet\u00e9si halaszt\u00e1st k\u00e9rhet. M\u00e9g s\u00falyosabb esetekben ak\u00e1r \u00f6tmilli\u00f3 forinttal cs\u00f6kkenthet\u0151 a fizetend\u0151 ad\u00f3 - eml\u00e9keztetett.\nA korm\u00e1nyzati l\u00e9p\u00e9sek a t\u00e1rsadalom \u00e9s a gazdas\u00e1gi szerepl\u0151k sz\u00e9les r\u00e9teg\u00e9nek ny\u00fajtanak seg\u00edts\u00e9get a mostani helyzetben - \u00f6sszegezte T\u00e1llai Andr\u00e1s. Az id\u0151skor\u00faakat \u00e9rinti lelkileg \u00e9s fizikailag legs\u00falyosabban a j\u00e1rv\u00e1ny, ez\u00e9rt d\u00f6nt\u00f6tt \u00fagy a korm\u00e1ny, hogy a mostani kr\u00edzishelyzet ellen\u00e9re vissza\u00e1ll\u00edtja a 13. havi nyugd\u00edjat.\u00a0\u00a0Mintegy 60 ezer sz\u00fcl\u0151t \u00e9rint a kisgyermekes csal\u00e1doknak sz\u00f3l\u00f3 kedvezm\u00e9ny, amely a vesz\u00e9lyhelyzet alatt lej\u00e1r\u00f3 gyes-, gyet- \u00e9s gyed-jogosults\u00e1gokat hosszabb\u00edtja meg.\nA felsoroltakon k\u00edv\u00fcl a gazdas\u00e1g \u00fajraind\u00edt\u00e1s\u00e1\u00e9rt sz\u00e1mos tov\u00e1bbi int\u00e9zked\u00e9st is hozott a korm\u00e1ny - id\u00e9zte fel az \u00e1llamtitk\u00e1r. \u00cdgy p\u00e9ld\u00e1ul d\u00f6nt\u00f6tt a b\u00e9rk\u00f6lts\u00e9g egy r\u00e9sz\u00e9nek \u00e1tv\u00e1llal\u00e1s\u00e1r\u00f3l, az egyes helyis\u00e9gb\u00e9rleti szerz\u0151d\u00e9sek felmond\u00e1si tilalm\u00e1r\u00f3l, ezermilli\u00e1rdos t\u00e9telben ny\u00edlnak meg kamat- \u00e9s garanciat\u00e1mogatott hitelek a magyar v\u00e1llalkoz\u00e1sok el\u0151tt \u00e9s sz\u00e1zmilli\u00e1rdos t\u00e9telben t\u00e1mogat az \u00e1llam beruh\u00e1z\u00e1sokat. M\u00e9g a fels\u0151oktat\u00e1sban tanul\u00f3k is sz\u00e1m\u00edthatnak p\u00e9nz\u00fcgyi seg\u00edts\u00e9gre, ak\u00e1r mintegy 75 ezer hallgat\u00f3 \u00e9lhet a Di\u00e1khitel Plusz konstrukci\u00f3val - sorolta T\u00e1llai Andr\u00e1s.\n\n\nMTI 2020. m\u00e1jus 12.\n\n"}]