[{"date": "2020-05-26 17:15", "url": "https://koronavirus.gov.hu/cikkek/orban-balazs-ket-heten-belul-donthet-az-orszaggyules-veszelyhelyzet-megszunteteserol", "h1": " Orb\u00e1n Bal\u00e1zs: k\u00e9t h\u00e9ten bel\u00fcl d\u00f6nthet az Orsz\u00e1ggy\u0171l\u00e9s a vesz\u00e9lyhelyzet megsz\u00fcntet\u00e9s\u00e9r\u0151l", "body": "\nK\u00e9t h\u00e9ten bel\u00fcl megszavazhatja az Orsz\u00e1ggy\u0171l\u00e9s a koronav\u00edrus-j\u00e1rv\u00e1ny miatt elrendelt vesz\u00e9lyhelyzet \u00e9s k\u00fcl\u00f6nleges jogrendi \u00e1llapot megsz\u00fcntet\u00e9s\u00e9t - jelentette be a Minisztereln\u00f6ks\u00e9g parlamenti \u00e9s strat\u00e9giai \u00e1llamtitk\u00e1ra kedden sajt\u00f3t\u00e1j\u00e9koztat\u00f3n, Budapesten.\n\n\nOrb\u00e1n Bal\u00e1zs k\u00f6z\u00f6lte: a kabinet a h\u00e9tf\u0151i korm\u00e1ny\u00fcl\u00e9s\u00e9n d\u00f6nt\u00f6tt arr\u00f3l, hogy t\u00f6rv\u00e9nyjavaslatot ny\u00fajt be az Orsz\u00e1ggy\u0171l\u00e9snek, amelyet ha a k\u00e9pvisel\u0151k t\u00e1mogatnak, akkor megsz\u0171nik a koronav\u00edrus-j\u00e1rv\u00e1ny miatt elrendelt vesz\u00e9lyhelyzet \u00e9s v\u00e9get \u00e9r a k\u00fcl\u00f6nleges jogrendi id\u0151szak.\nT\u00e1j\u00e9koztat\u00e1sa szerint a k\u00e9t t\u00f6rv\u00e9nyjavaslat k\u00f6z\u00fcl az egyik a koronav\u00edrus elleni v\u00e9dekez\u00e9sr\u0151l sz\u00f3l\u00f3 t\u00f6rv\u00e9ny hat\u00e1lyon k\u00edv\u00fcl helyez\u00e9s\u00e9t \u00e9s a vesz\u00e9lyhelyzet megsz\u00fcntet\u00e9s\u00e9t, a m\u00e1sik pedig az azzal \u00f6sszef\u00fcgg\u0151 \u00e1tmeneti szab\u00e1lyokat tartalmazza. Terveik szerint err\u0151l az Orsz\u00e1ggy\u0171l\u00e9s k\u00e9t h\u00e9ten bel\u00fcl hozhat d\u00f6nt\u00e9st, \u00edgy a vesz\u00e9lyhelyzet \u00e9s a k\u00fcl\u00f6nleges jogrendi \u00e1llapot j\u00fanius k\u00f6zep\u00e9n megsz\u0171nhet - mutatott r\u00e1 az \u00e1llamtitk\u00e1r.\nA tervezett \u00e1tmeneti szab\u00e1lyokra t\u00e9rve elmondta: az operat\u00edv t\u00f6rzs fennmarad \u00e9s ir\u00e1ny\u00edtja a j\u00e1rv\u00e1ny esetleges m\u00e1sodik hull\u00e1m\u00e1ra val\u00f3 felk\u00e9sz\u00fcl\u00e9st, az eg\u00e9szs\u00e9gbiztos\u00edt\u00e1si \u00e9s csal\u00e1dt\u00e1mogat\u00e1si ell\u00e1t\u00e1sok meghosszabb\u00edt\u00e1sa j\u00falius elsej\u00e9ig tart. Az ingyenes k\u00f6zter\u00fcleti parkol\u00e1s \u00e9s a vesz\u00e9lyhelyzet idej\u00e9n meghozott ad\u00f3kedvezm\u00e9nyek hat\u00e1rideje szint\u00e9n j\u00falius elseje - tette hozz\u00e1.\n\nA hitelt\u00f6rleszt\u00e9si morat\u00f3rium december 31-\u00e9ig hat\u00e1lyban marad, a k\u00f3rh\u00e1zparancsnoki rendszert megtartj\u00e1k. Az \u00e1llami foglalkoztatottak - rend\u0151r\u00f6k, katon\u00e1k \u00e9s korm\u00e1nytisztvisel\u0151k - k\u00fclf\u00f6ldi utaz\u00e1si tilalma a t\u00f6rv\u00e9ny hat\u00e1lyba l\u00e9p\u00e9s\u00e9vel megsz\u0171nik, az \u00e9rint\u00e9ssel t\u00f6rt\u00e9n\u0151 bankk\u00e1rty\u00e1s fizet\u00e9s limitj\u00e9nek 15 ezer forintra emel\u00e9se megmarad - sorolta.\nOrb\u00e1n Bal\u00e1zs sz\u00f3lt arr\u00f3l is, hogy az eg\u00e9szs\u00e9g\u00fcgyi v\u00e1ls\u00e1ghelyzet int\u00e9zm\u00e9nye \"az eg\u00e9szs\u00e9g\u00fcgyi k\u00e9szenl\u00e9t fokoz\u00e1sa \u00e9rdek\u00e9ben meger\u0151s\u00f6dik\", a j\u00f6v\u0151ben ez a jogint\u00e9zm\u00e9ny biztos\u00edtja majd a j\u00e1rv\u00e1ny esetleges m\u00e1sodik hull\u00e1m\u00e1ra val\u00f3 felk\u00e9sz\u00fcl\u00e9shez sz\u00fcks\u00e9ges jogi h\u00e1tteret.\nErr\u0151l \u00fagy fogalmazott: azt rem\u00e9lik, hogy \u00fagy tudunk a j\u00e1rv\u00e1ny esetleges tov\u00e1bbi szakaszaiban v\u00e9dekezni, hogy nem lesz sz\u00fcks\u00e9g \u00fajabb k\u00fcl\u00f6nleges jogrendi \u00e1llapot kihirdet\u00e9s\u00e9re. Ehhez azonban - folytatta - sz\u00fcks\u00e9ges, hogy az \u00e1tmeneti szab\u00e1lyokat a k\u00e9pvisel\u0151k t\u00e1mogass\u00e1k.\nA politikus hangs\u00falyozta azt is, hogy a korm\u00e1ny helyesen j\u00e1rt el, amikor m\u00e1rcius 11-\u00e9n elrendelte a vesz\u00e9lyhelyzetet, Magyarorsz\u00e1g gyorsan l\u00e9pett \u00e9s eredm\u00e9nyesen z\u00e1rta a j\u00e1rv\u00e1ny elleni v\u00e9dekez\u00e9s els\u0151 szakasz\u00e1t mind az emberi \u00e9letek \u00e9s eg\u00e9szs\u00e9g, mind pedig a gazdas\u00e1g meg\u00f3v\u00e1s\u00e1nak szempontj\u00e1b\u00f3l.\nA j\u00e1rv\u00e1ny elleni v\u00e9dekez\u00e9s azonban nem sz\u0171nt meg - sz\u00f6gezte le Orb\u00e1n Bal\u00e1zs. Hozz\u00e1tette: a tov\u00e1bbi v\u00e9dekez\u00e9shez sz\u00fcks\u00e9ges szab\u00e1lyokat a k\u00fcl\u00f6nleges jogrendi felhatalmaz\u00e1s n\u00e9lk\u00fcl is meg tudj\u00e1k hozni. \u00dagy v\u00e9lte, a v\u00e9dekez\u00e9s els\u0151 szakasza a k\u00fcl\u00f6nleges jogrendi \u00e1llapot n\u00e9lk\u00fcl \"bizonyosan nem lehetett volna ennyire eredm\u00e9nyes\".\nMegfogalmaz\u00e1sa szerint nem volt igaza azoknak, akik azt \u00e1ll\u00edtott\u00e1k, hogy a korm\u00e1ny a hatalm\u00e1val szeretne vissza\u00e9lni. Azoknak volt igazuk, akik szerint a j\u00e1rv\u00e1ny elleni k\u00fczdelemhez hat\u00e1rozott, gyors d\u00f6nt\u00e9shozatalra volt sz\u00fcks\u00e9g - tette hozz\u00e1.\nEgy\u00fattal bocs\u00e1natk\u00e9r\u00e9sre sz\u00f3l\u00edtotta fel a Magyarorsz\u00e1gr\u00f3l sz\u00f3l\u00f3 \"\u00e1lh\u00edrek \u00edr\u00f3it \u00e9s terjeszt\u0151it\", \"a magyar ellenz\u00e9ket, nemzetk\u00f6zi sajt\u00f3org\u00e1numokat \u00e9s liber\u00e1lis politikai szerepl\u0151ket\".\nA j\u00e1rv\u00e1nyhelyzet esetleges s\u00falyosbod\u00e1s\u00e1t firtat\u00f3 \u00fajs\u00e1g\u00edr\u00f3i felvet\u00e9sre\u00a0Orb\u00e1n Bal\u00e1zs\u00a0kifejtette: ha a parlament t\u00e1mogatja a t\u00f6rv\u00e9nyjavaslatot, akkor az eg\u00e9szs\u00e9g\u00fcgyi v\u00e1ls\u00e1ghelyzet int\u00e9zm\u00e9ny\u00e9nek seg\u00edts\u00e9g\u00e9vel meg tudj\u00e1k hozni az eredm\u00e9nyes v\u00e9dekez\u00e9shez sz\u00fcks\u00e9ges tov\u00e1bbi szab\u00e1lyokat.\nSzint\u00e9n k\u00e9rd\u00e9sre a politikus elmondta, hogy t\u00f6rv\u00e9nyjavaslat elfogad\u00e1sa eset\u00e9n a k\u00f3rh\u00e1zparancsnoki rendszer hat\u00e1rid\u0151 n\u00e9lk\u00fcl fennmarad a mostani szab\u00e1lyok szerint.\nA r\u00e9mh\u00edrterjeszt\u00e9ssel kapcsolatos fell\u00e9p\u00e9sre vonatkoz\u00f3 k\u00e9rd\u00e9sre\u00a0Orb\u00e1n Bal\u00e1zs\u00a0\u00fagy reag\u00e1lt: azt csak a k\u00fcl\u00f6nleges jogrend eset\u00e9n lehet alkalmazni, \u00edgy ha a k\u00fcl\u00f6nleges jogrend megsz\u0171nik, a t\u00e9ny\u00e1ll\u00e1s ugyan megmarad, de annak alapj\u00e1n elj\u00e1r\u00e1st nem lehet ind\u00edtani.\n\n\n\nMTI 2020. m\u00e1jus 26.\n\u00a0\n\u00a0\n\n"}]