[{"date": "2020-05-20 13:29", "url": "https://koronavirus.gov.hu/cikkek/orszagos-tisztifoorvos-az-adatok-komplex-elemzese-jarvanyt-kovetoen-tortenhet-meg", "h1": "Orsz\u00e1gos tisztif\u0151orvos: az adatok komplex elemz\u00e9se a j\u00e1rv\u00e1nyt k\u00f6vet\u0151en t\u00f6rt\u00e9nhet meg", "body": "\nAz adatok, \u00edgy az elhunytak sz\u00e1m\u00e1nak \u00e9s ar\u00e1ny\u00e1nak komplex elemz\u00e9se, \u00e9rt\u00e9kel\u00e9se a j\u00e1rv\u00e1nyt k\u00f6vet\u0151en t\u00f6rt\u00e9nhet meg - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia azt mondta, az elm\u00falt napon h\u00e1rman, a j\u00e1rv\u00e1ny kezdete \u00f3ta 470-en hunytak el, jellemz\u0151en id\u0151s, kr\u00f3nikus betegek, eleny\u00e9sz\u0151 kisebbs\u00e9g\u00fck az, aki nem szenvedett alapbetegs\u00e9gben.\nK\u00e9rd\u00e9sre v\u00e1laszolva elmondta, hogy 33 id\u0151sotthonban 110-en haltak meg olyanok, akik igazoltan koronav\u00edrus-fert\u0151z\u00f6ttek voltak. Az int\u00e9zm\u00e9nyekben \u00f6sszesen 846 gondozott \u00e9s 139 dolgoz\u00f3 fert\u0151z\u0151d\u00f6tt meg. Ugyanakkor 298 beteg m\u00e1r meggy\u00f3gyult.\nAz orsz\u00e1gos adatokat ismertetve k\u00f6z\u00f6lte: az elm\u00falt nap 42-vel emelkedett az igazolt fert\u0151z\u00f6ttek sz\u00e1ma, a j\u00e1rv\u00e1ny kezdete \u00f3ta 3598 pozit\u00edv esetet tartanak nyilv\u00e1n. Az 1674 akt\u00edv fert\u0151z\u00f6tt egyharmada, 539 beteg ig\u00e9nyel k\u00f3rh\u00e1zi kezel\u00e9st, k\u00f6z\u00fcl\u00fck 29-en vannak l\u00e9legeztet\u0151g\u00e9pen.\nKit\u00e9rt arra: a sz\u00e1zezer lakosra jut\u00f3 fert\u0151z\u00f6ttek sz\u00e1ma orsz\u00e1gosan 36,8, ami a k\u00f6rnyez\u0151 orsz\u00e1gokhoz, Eur\u00f3p\u00e1hoz m\u00e9rve \u00e9s nemzetk\u00f6zi \u00f6sszehasonl\u00edt\u00e1sban is j\u00f3nak mondhat\u00f3. Vannak ter\u00fcleti k\u00fcl\u00f6nbs\u00e9gek, tov\u00e1bbra is Budapesten a legmagasabb, 97,6 a sz\u00e1zezer lakosra jut\u00f3 fert\u0151z\u00f6ttek sz\u00e1ma. A m\u00e1sodik helyen Fej\u00e9r megye \u00e1ll 86,4-gyel, ezt k\u00f6veti Zala megye 86, Kom\u00e1rom-Esztergom megye 68,8, Pest megye 38,8 sz\u00e1zezer lakosra jut\u00f3 fert\u0151z\u00f6ttel - k\u00f6z\u00f6lte a tisztif\u0151orvos.\nHozz\u00e1tette: folyamatos az adattiszt\u00edt\u00e1s, \u00edgy egy-k\u00e9t sz\u00e1m v\u00e1ltozhat. Ha a vizsg\u00e1latk\u00e9r\u0151n szerepl\u0151 lakhelyadatr\u00f3l k\u00e9s\u0151bb kider\u00fcl, hogy m\u00e1r nem felel meg a val\u00f3s\u00e1gnak, az adott beteg \u00e1tker\u00fcl egy m\u00e1sik megye statisztik\u00e1j\u00e1ba.\nM\u00fcller Cec\u00edlia sz\u00f3lt arr\u00f3l is, az \u00fajra kinyitott j\u00e1tsz\u00f3tereken, kalandparkokban fontos a higi\u00e9n\u00e9s szab\u00e1lyok betart\u00e1sa, els\u0151sorban a rendszeres k\u00e9zmos\u00e1s, illetve a gyerekek kez\u00e9nek \u00e1tt\u00f6rl\u00e9se fert\u0151tlen\u00edt\u0151 kend\u0151vel, a j\u00e1t\u00e9kok fert\u0151tlen\u00edt\u00e9se, illetve a hullad\u00e9kgy\u0171jt\u0151k rendszeres \u00fcr\u00edt\u00e9se.\nHozz\u00e1tette: semmilyen fert\u0151tlen\u00edt\u0151 folyad\u00e9k sz\u00e9tlocsol\u00e1sa nem sz\u00fcks\u00e9ges, r\u00e1ad\u00e1sul szennyezi a k\u00f6rnyeztet, az \u00fczemeltet\u0151knek arra viszont \u00fcgyelni\u00fck kell, hogy a j\u00e1t\u00e9kok fel\u00fclet\u00e9r\u0151l ne legyen lepattogva a fest\u00e9k, legyenek sima, k\u00f6nnyen tiszt\u00e1n tarthat\u00f3 fel\u00fcletek a j\u00e1tsz\u00f3t\u00e9ren. Hozz\u00e1tette: a rendszeres takar\u00edt\u00e1s r\u00e9szek\u00e9nt \u00e1t kell forgatni a homokoz\u00f3ban l\u00e9v\u0151 homokot, hogy a naps\u00fct\u00e9s fert\u0151tlen\u00edtse azt.\nAzt is mondta: a gyerekekre felesleges maszkot, illetve keszty\u0171t adni, az csak zavarja \u0151ket. Ugyanakkor kiemelte: se a sz\u00fcl\u0151, se a gyerek ne menjen a j\u00e1tsz\u00f3t\u00e9rre, ha nem teljesen eg\u00e9szs\u00e9ges.\nM\u00fcller Cec\u00edlia k\u00e9rd\u00e9sre v\u00e1laszolva azt mondta: a tatab\u00e1nyai Szent Borb\u00e1la K\u00f3rh\u00e1zr\u00f3l sz\u00f3l\u00f3 jelent\u00e9seket a nap folyam\u00e1n \u00e9rt\u00e9keli, \u00e9s rem\u00e9nyei szerint a \"k\u00f6zeli napokban\" az oszt\u00e1lyok t\u00f6bbs\u00e9g\u00e9n fel tudja oldani a felv\u00e9teli z\u00e1rlatot.\nSzint\u00e9n k\u00e9rd\u00e9sre besz\u00e9lt arr\u00f3l, hogy az elm\u00falt 24 \u00f3r\u00e1ban regisztr\u00e1lt 42 eset Budapestr\u0151l, Fej\u00e9r, Kom\u00e1rom, N\u00f3gr\u00e1d, Pest \u00e9s Zala megy\u00e9b\u0151l sz\u00e1rmazik. \u00d6t beteget a f\u0151v\u00e1rosi, Kamaraerdei \u00fati otthonban, n\u00e9gyet a zalaegerszegi, K\u00fcls\u0151-k\u00f3rh\u00e1z utcai otthonban regisztr\u00e1lt\u00e1k, a t\u00f6bbi eset nem z\u00e1rt k\u00f6z\u00f6ss\u00e9gb\u0151l ker\u00fclt ki.\nAzt is mondta, az int\u00e9zm\u00e9nyek z\u00e1rlat\u00e1t igyekeznek miel\u0151bb feloldani, de egyel\u0151re nem tud pontos id\u0151pontot mondani. Ugyanakkor a gyermekv\u00e9delmi int\u00e9zetekben, a szoci\u00e1lis \u00e9s jav\u00edt\u00f3 int\u00e9zetekben m\u00e1r lehets\u00e9ges a ki- \u00e9s bej\u00e1r\u00e1s, a fogyat\u00e9kkal \u00e9l\u0151ket \u00e9s pszichi\u00e1triai betegeket \u00e1pol\u00f3 otthonok lak\u00f3i pedig az int\u00e9zm\u00e9ny \u00e1ltal szervezett szabadid\u0151s programok erej\u00e9ig szint\u00e9n elhagyhatj\u00e1k az otthont.\nBizonyos, \"indokolt esetben\" lehets\u00e9ges az int\u00e9zm\u00e9nyekbe felv\u00e9tel, ekkor a bek\u00f6t\u00f6z\u0151nek 48 \u00f3r\u00e1n bel\u00fcl elv\u00e9gzett, k\u00e9t negat\u00edv koronav\u00edrus-tesztre van sz\u00fcks\u00e9ge.\nUgyancsak k\u00e9rd\u00e9sre sz\u00f3lt arr\u00f3l, hogy a szabadt\u00e9ri v\u00e1s\u00e1rok a jogszab\u00e1ly \u00e9rtelm\u00e9ben nem min\u0151s\u00fclnek rendezv\u00e9nynek, ez\u00e9rt l\u00e9tsz\u00e1mt\u00f3l f\u00fcggetlen\u00fcl megtarthat\u00f3k. Ugyanakkor az alapvet\u0151 higi\u00e9n\u00e9s szab\u00e1lyok betart\u00e1sa \u00e9s lehet\u0151s\u00e9g szerint a t\u00e1vols\u00e1gtart\u00e1s itt is fontos - tette hozz\u00e1 M\u00fcller Cec\u00edlia.\n\n\nMTI 2020. m\u00e1jus 20.\n\n"}]