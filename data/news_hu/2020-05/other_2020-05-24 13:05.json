[{"date": "2020-05-24 13:05", "url": "https://koronavirus.gov.hu/cikkek/operativ-torzs-1392-en-regisztraltak-hatosagi-hazi-karantent-elektronikusan-ellenorzo", "h1": "Operat\u00edv t\u00f6rzs: 1392-en regisztr\u00e1ltak a hat\u00f3s\u00e1gi h\u00e1zi karant\u00e9nt elektronikusan ellen\u0151rz\u0151 alkalmaz\u00e1sra", "body": "\nM\u00e1r 1392-en regisztr\u00e1ltak a hat\u00f3s\u00e1gi h\u00e1zi karant\u00e9n elektronikus ellen\u0151rz\u00e9s\u00e9t szolg\u00e1l\u00f3 mobiltelefonos alkalmaz\u00e1sra, az akt\u00edv felhaszn\u00e1l\u00f3k sz\u00e1ma 910 - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa vas\u00e1rnap online sajt\u00f3t\u00e1j\u00e9koztat\u00f3n.\n\n\u00a0Kiss R\u00f3bert rend\u0151r alezredes ismertet\u00e9se szerint szombaton 1038 hat\u00f3s\u00e1gi h\u00e1zi karant\u00e9nt rendeltek el, jelenleg 11 934 van \u00e9rv\u00e9nyben, a rend\u0151rs\u00e9g az el\u0151z\u0151 napon v\u00e9gzett ellen\u0151rz\u00e9seken 30 magatart\u00e1sszeg\u00e9st tapasztalt. A rend\u0151rs\u00e9g m\u00e1rcius 12. \u00f3ta ellen\u0151rzi a hat\u00f3s\u00e1gi h\u00e1zi karant\u00e9n szab\u00e1lyainak a betart\u00e1s\u00e1t, az\u00f3ta 2091 int\u00e9zked\u00e9sre volt sz\u00fcks\u00e9g.\n\u00a0\u00a0\u00a0\u00a0Hozz\u00e1tette: a rend\u0151rs\u00e9g szombaton is ellen\u0151rizte a v\u00e9delmi int\u00e9zked\u00e9sek - a t\u00e1vols\u00e1gtart\u00e1s, a t\u00f6megk\u00f6zleked\u00e9si eszk\u00f6z\u00f6k\u00f6n \u00e9s az \u00fczletekben a maszkvisel\u00e9s, illetve a v\u00e1s\u00e1rl\u00e1si id\u0151s\u00e1vok - betart\u00e1s\u00e1t. Az elm\u00falt 24 \u00f3r\u00e1ban ezek megszeg\u00e9se miatt 24 esetben int\u00e9zkedtek: 15 esetben figyelmeztettek, 8 helysz\u00edni b\u00edrs\u00e1got szabtak ki \u00e9s egy feljelent\u00e9st tettek - mondta.\n\u00a0\u00a0\u00a0\u00a0Kiss R\u00f3bert arr\u00f3l is besz\u00e9lt, hogy m\u00e1jus 22-t\u0151l megv\u00e1ltoztak a Szerbi\u00e1ba t\u00f6rt\u00e9n\u0151 beutaz\u00e1s felt\u00e9telei: mindenkit beengednek, aki az \u00e1ltal\u00e1nos beutaz\u00e1si felt\u00e9teleknek megfelel. Ennek \u00e9rdek\u00e9ben naponta 20 \u00f3ra \u00e9s m\u00e1snap 12 \u00f3ra k\u00f6z\u00f6tt Magyarorsz\u00e1gra Hegyeshalomn\u00e1l, Rajk\u00e1n\u00e1l \u00e9s Tornyiszentmikl\u00f3sn\u00e1l beutazhatnak azok a tranzitutasok, akik csak \u00e1tutaznak az orsz\u00e1gon \u00e9s Szerbi\u00e1ba akarnak eljutni. Kil\u00e9pni Magyarorsz\u00e1gr\u00f3l Szerbia fel\u00e9 R\u00f6szk\u00e9n\u00e9l \u00e9s Tomp\u00e1n\u00e1l tudnak ezek az utaz\u00f3k, akik csak kijel\u00f6lt \u00fatvonalon haladhatnak, csak kijel\u00f6lt pihen\u0151helyeken \u00e1llhatnak meg \u00e9s a lehet\u0151 legr\u00f6videbb id\u0151 alatt kell elhagyniuk az orsz\u00e1got.\n\u00a0\u00a0\u00a0\u00a0A hat\u00e1rforgalomr\u00f3l sz\u00f3lva az alezredes elmondta: vas\u00e1rnap a teherforgalomban kil\u00e9p\u0151 oldalon R\u00f6szk\u00e9n\u00e9l, valamint bel\u00e9p\u0151 oldalon Csan\u00e1dpalot\u00e1n\u00e1l tapasztaltak 1-1 \u00f3r\u00e1s v\u00e1rakoz\u00e1st. A szem\u00e9lyforgalomban bel\u00e9p\u0151 oldalon Nagylakn\u00e1l 1 \u00f3r\u00e1s, valamint kil\u00e9p\u0151 oldalon Nagylakn\u00e1l 2 \u00f3r\u00e1s, Csan\u00e1dpalot\u00e1n\u00e1l \u00e9s Z\u00e1honyn\u00e1l 1-1 \u00f3r\u00e1s v\u00e1rakoz\u00e1ssal kell sz\u00e1molni.\u00a0\u00a0\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta: m\u00e1jus 7-e \u00f3ta l\u00e9phetnek be Magyarorsz\u00e1g ter\u00fclet\u00e9re az agr\u00e1r\u00e1gazatban dolgoz\u00f3k, a rom\u00e1n vend\u00e9gmunk\u00e1sok ezt m\u00e1r csoportosan is megtehetik, most m\u00e1r valamennyi hat\u00e1r\u00e1tkel\u0151n\u00e9l. Szombat \u00e9jf\u00e9lig 109 csoportban 601 vend\u00e9gmunk\u00e1s l\u00e9pett be Magyarorsz\u00e1gra ilyen c\u00e9llal - tette hozz\u00e1.\n\n\u00a0\n\u00a0\nMTI\n\n"}]