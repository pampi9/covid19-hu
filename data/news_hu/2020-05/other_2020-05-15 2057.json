[{"date": "2020-05-15 20:57", "url": "https://koronavirus.gov.hu/cikkek/emmi-az-egeszsegugy-fokozatos-ujrainditasan-van-hangsuly", "h1": "Emmi: az eg\u00e9szs\u00e9g\u00fcgy fokozatos \u00fajraind\u00edt\u00e1s\u00e1n van a hangs\u00faly", "body": "\nEur\u00f3p\u00e1ban egyed\u00fcl\u00e1ll\u00f3an sikeresen kezelj\u00fck az \u00faj koronav\u00edrus-j\u00e1rv\u00e1nyt, k\u00f6sz\u00f6nhet\u0151n az id\u0151ben meghozott korm\u00e1nyzati korl\u00e1toz\u00f3 int\u00e9zked\u00e9seknek, a k\u00f3rh\u00e1zak \u00e9s az Emberi Er\u0151forr\u00e1sok Miniszt\u00e9riuma k\u00f6z\u00f6tti folyamatos egy\u00fcttm\u0171k\u00f6d\u00e9snek, valamint a magyar lakoss\u00e1g fegyelmezetts\u00e9g\u00e9nek - mondta a k\u00f3rh\u00e1zak f\u0151igazgat\u00f3inak tartott videokonferenci\u00e1n Prof. Dr. K\u00e1sler Mikl\u00f3s miniszter. Ennek k\u00f6sz\u00f6nhet\u0151en cs\u00f6kken az akt\u00edv \u00e9s a k\u00f3rh\u00e1zban \u00e1polt fert\u0151zettek sz\u00e1ma, \u00edgy a k\u00f3rh\u00e1zi ell\u00e1t\u00e1s \u00fajraind\u00edt\u00e1s\u00e1nak h\u00e9tf\u0151t\u0151l \u00fajabb \u00fcteme k\u00f6vetkezhet, a koronav\u00edrusos betegek ell\u00e1t\u00e1sra felk\u00e9sz\u00edtett k\u00f3rh\u00e1zi \u00e1gyak harmada \u00fajra felt\u00f6lthet\u0151 m\u00e1s betegekkel.\n\nMagyarorsz\u00e1gon nem t\u00f6meges megbeteged\u00e9sekr\u0151l, az intenz\u00edv kezel\u00e9sre szorul\u00f3k lehetetlen helyzet\u00e9r\u0151l sz\u00f3lnak a h\u00edrek, mint Nyugat-Eur\u00f3pa t\u00f6bb orsz\u00e1g\u00e1ban, de tov\u00e1bbra sem szabad figyelmen k\u00edv\u00fcl hagyni, hogy m\u00e9g tart a j\u00e1rv\u00e1ny.\n\u00c9ppen ez\u00e9rt amikor az eg\u00e9szs\u00e9g\u00fcgy \u00fajraind\u00edt\u00e1s\u00e1nak m\u00e1sodik l\u00e9pcs\u0151j\u00e9r\u0151l besz\u00e9lt a miniszter a k\u00f3rh\u00e1zak vezet\u0151inek, akkor ism\u00e9t a fokozatoss\u00e1gra helyezte a hangs\u00falyt.\u00a0 A\u00a0 n\u00e9gyl\u00e9pcs\u0151s int\u00e9zked\u00e9s ezen szakasz\u00e1ban lehet\u0151s\u00e9g ny\u00edlik az \u00e1gysz\u00e1mok rugalmasabb kezel\u00e9s\u00e9re, elkezd\u0151dhetnek a tervezhet\u0151 fekv\u0151beteg ell\u00e1t\u00e1sok, k\u00f6zt\u00fck a m\u0171t\u00e9ti beavatkoz\u00e1sok, \u00fajraind\u00edthat\u00f3k a\u00a0 nem n\u00e9peg\u00e9szs\u00e9g\u00fcgyi sz\u0171r\u0151vizsg\u00e1latok, tov\u00e1bb b\u0151v\u00edthet\u0151k a kr\u00f3nikus, valamint a k\u00faraszer\u0171 ell\u00e1t\u00e1sok. A miniszter k\u00fcl\u00f6n kiemelte a sz\u00edv- \u00e9s \u00e9rrendszeri betegek ell\u00e1t\u00e1s\u00e1nak fontoss\u00e1g\u00e1t.\nAz \u00fajraind\u00edt\u00e1s egyik legfontosabb eleme a koronav\u00edrus-fert\u0151z\u00e9sre gyan\u00fas betegek kisz\u0171r\u00e9se, ezzel is megv\u00e9dve a k\u00f3rh\u00e1zakat a fert\u0151z\u00e9s lehet\u0151s\u00e9g\u00e9t\u0151l. Ezt szolg\u00e1lja a Covid-betegek \"r\u00e9gi \u00faj\" beutal\u00e1si rendje, az ell\u00e1t\u00e1s centraliz\u00e1ci\u00f3ja is, mely az ut\u00f3bbi id\u0151 egyik nagyon fontos int\u00e9zked\u00e9se volt. Jelen pillanatban orsz\u00e1gos szinten 41 k\u00f3rh\u00e1z van j\u00e1rv\u00e1ny\u00fcgyi ell\u00e1t\u00e1sra kijel\u00f6lve, azonban 15 k\u00f3rh\u00e1z eset\u00e9ben az ott tart\u00f3zkod\u00f3 betegek sz\u00e1ma t\u00edz alatt van. A centraliz\u00e1ci\u00f3 arra ny\u00fajt lehet\u0151s\u00e9get, hogy azok a k\u00f3rh\u00e1zak, ahol alacsonyabb a koronav\u00edrus-fert\u0151z\u00f6ttek sz\u00e1ma, betegeiket \u00e1thelyezhess\u00e9k a j\u00e1rv\u00e1ny\u00fcgyi v\u00e9dekez\u00e9sben magasabb szinten r\u00e9sztvev\u0151 k\u00f3rh\u00e1zakba, els\u0151k\u00e9nt a D\u00e9l-Pesti Centrumk\u00f3rh\u00e1zba \u00e9s az Orsz\u00e9gos Kor\u00e1nyi Pulmonol\u00f3giai Int\u00e9zetbe. A k\u00f3rh\u00e1zak az \u00e1gyak jobb kihaszn\u00e1l\u00e1sa \u00e9rdek\u00e9ben t\u00e1rgyalhatnak egym\u00e1ssal. A miniszter biztatta a k\u00f3rh\u00e1zvezet\u0151ket, hogy ott, ahol erre ig\u00e9ny mutatkozik, \u00e9ljenek ezzel a felk\u00edn\u00e1lt lehet\u0151s\u00e9ggel a nem koronov\u00edrusos betegek miel\u0151bbi ell\u00e1t\u00e1s\u00e1nak biztos\u00edt\u00e1sa \u00e9rdek\u00e9ben.\nA k\u00f3rh\u00e1zvezet\u0151k pontosan \u00e9rtett\u00e9k az \u00fajraind\u00edt\u00e1s m\u00e1sodik l\u00e9pcs\u0151je int\u00e9zked\u00e9seinek l\u00e9nyeg\u00e9t, csup\u00e1n h\u00e1rom k\u00f3rh\u00e1znak volt k\u00e9rd\u00e9se. Mindannyian hi\u00e1nytalan \u00e9s megnyugtat\u00f3 v\u00e1laszt kaptak.\nA miniszter mindenkit arra k\u00e9rt, hogy a tov\u00e1bbiakban is ugyanilyen fegyelmezetten, lelkesen folytassa munk\u00e1j\u00e1t. V\u00e9gezet\u00fcl ism\u00e9telten k\u00f6sz\u00f6net\u00e9t \u00e9s elismer\u00e9s\u00e9t fejezte ki az eg\u00e9szs\u00e9g\u00fcgyben dolgoz\u00f3knak.\u00a0\n\u00a0\n\u00a0\u00a0\u00a0 Kiad\u00f3: Emberi Er\u0151forr\u00e1sok Miniszt\u00e9riuma\n\n"}]