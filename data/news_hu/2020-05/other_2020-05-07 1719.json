[{"date": "2020-05-07 17:19", "url": "https://koronavirus.gov.hu/cikkek/kormanyinfo-aktualis-informaciok-jarvanyrol-az-egeszsegugyi-es-gazdasagi-vedekezesrol", "h1": "Korm\u00e1nyinf\u00f3: Aktu\u00e1lis inform\u00e1ci\u00f3k a j\u00e1rv\u00e1nyr\u00f3l, az eg\u00e9szs\u00e9g\u00fcgyi \u00e9s gazdas\u00e1gi v\u00e9dekez\u00e9sr\u0151l", "body": "\nGuly\u00e1s\u00a0Gergely a t\u00e1j\u00e9koztat\u00f3n a koronav\u00edrus-j\u00e1rv\u00e1ny lelassul\u00e1s\u00e1r\u00f3l, az \u00faj fert\u0151z\u00f6ttek sz\u00e1m\u00e1nak cs\u00f6kken\u00e9s\u00e9r\u0151l sz\u00e1molt be. K\u00f6z\u00f6lte ugyanakkor, hogy a ter\u00fcleti k\u00fcl\u00f6nbs\u00e9geket tov\u00e1bbra is l\u00e1tni: Budapesten \u00e9s Pest megy\u00e9ben az akt\u00edv fert\u0151z\u00f6ttek 1240-en, vid\u00e9ken 726-an vannak. Az elhunytak sz\u00e1ma a f\u0151v\u00e1rosban \u00e9s Pest megy\u00e9ben 301, vid\u00e9ken 82. Az el\u0151z\u0151 napi statisztik\u00e1t ismertetve hozz\u00e1tette: szerd\u00e1n 39 \u00faj megbeteged\u00e9st regisztr\u00e1ltak, \u00e9s 10-en haltak meg. \u00cdgy az elm\u00falt nap adata az egyik legjobb - \u00e9rt\u00e9kelt.\n\nFontos az \u00f3vint\u00e9zked\u00e9sek betart\u00e1sa\nA Minisztereln\u00f6ks\u00e9g vezet\u0151je tov\u00e1bbra is arra k\u00e9rt mindenkit, tartsa be a v\u00e9delmi int\u00e9zked\u00e9seket, k\u00f6zt\u00fck a maszkvisel\u00e9s szab\u00e1lyait, mert ez felt\u00e9tlen\u00fcl sz\u00fcks\u00e9ges ahhoz, hogy az \u00e9let \u00fagy haladhasson ism\u00e9t a \"norm\u00e1lisabb\" ker\u00e9kv\u00e1g\u00e1sban, hogy k\u00f6zben a fert\u0151z\u00e9sek sz\u00e1ma ne n\u0151j\u00f6n dr\u00e1mai m\u00f3don.\nEgyeztet\u00e9s a f\u0151v\u00e1rossal \u00e9s az \u00f6korm\u00e1nyzatokkal\nAz \u00f6nkorm\u00e1nyzati egy\u00fcttm\u0171k\u00f6d\u00e9st is megk\u00f6sz\u00f6nte, k\u00f6z\u00f6lve: F\u00fcrjes Bal\u00e1zs, a f\u0151v\u00e1ros \u00e9s agglomer\u00e1ci\u00f3ja fejleszt\u00e9s\u00e9\u00e9rt felel\u0151s \u00e1llamtitk\u00e1r szerd\u00e1n a f\u0151polg\u00e1rmester helyettes\u00e9vel egyeztetett, \u00e9s abban \u00e1llapodtak meg, hogy vagy m\u00e9g m\u00e1jusban, vagy legk\u00e9s\u0151bb j\u00faniusban \u00fajra \u00fcl\u00e9sezhet a F\u0151v\u00e1rosi K\u00f6zfejleszt\u00e9sek Tan\u00e1csa.\nGuly\u00e1s\u00a0Gergely megjegyezte, \u0151 is tal\u00e1lkozott t\u00f6bb polg\u00e1rmesterrel, k\u00f6zt\u00fck Szita K\u00e1roly kaposv\u00e1ri polg\u00e1rmesterrel, a Megyei Jog\u00fa V\u00e1rosok Sz\u00f6vets\u00e9g\u00e9nek eln\u00f6k\u00e9vel, tov\u00e1bb\u00e1 Debrecen, Sz\u00e9kesfeh\u00e9rv\u00e1r, Ny\u00edregyh\u00e1za \u00e9s Zalaegerszeg polg\u00e1rmester\u00e9vel.\nKar\u00e1csony Gergely megv\u00e1ltoztatta \u00e1ll\u00e1spontj\u00e1t\nBudapestre kit\u00e9rve a t\u00e1rcavezet\u0151 azt mondta: meglepve olvast\u00e1k Kar\u00e1csony Gergely level\u00e9ben az egy\u00fcttm\u0171k\u00f6d\u00e9ssel kapcsolatos kritik\u00e1t.\n\u00dagy l\u00e1tj\u00e1k - folytatta -, megv\u00e1ltozott a f\u0151polg\u00e1rmester \u00e1ll\u00e1spontja, \u00e9s \u00fagy gondolja, Budapesten is sz\u00fcks\u00e9ges lenne az \u00e9let \u00fajraind\u00edt\u00e1sa. A miniszter err\u0151l azt mondta: a korm\u00e1ny azt v\u00e1rja Kar\u00e1csony Gergelyt\u0151l, tegye egy\u00e9rtelm\u0171v\u00e9 az \u00e1ll\u00e1spontj\u00e1t, \u00e9s ha a kabinet j\u00f3l \u00e9rz\u00e9keli a f\u0151polg\u00e1rmester v\u00e9lem\u00e9ny\u00e9nek megv\u00e1ltoz\u00e1s\u00e1t, akkor k\u00e9sz t\u00e1rgyalni arr\u00f3l, hogy milyen form\u00e1ban, milyen hat\u00e1rid\u0151vel ind\u00edthat\u00f3 \u00fajra - szigor\u00fa menetrend szerint, v\u00e9delmi int\u00e9zked\u00e9sek mellett - az \u00e9let Budapesten.\n\u00a0\n\nNincs lez\u00e1rva Budapest \u00e9s Pest megye\nArr\u00f3l is besz\u00e9lt, a kij\u00e1r\u00e1si korl\u00e1toz\u00e1sokr\u00f3l sz\u00f3l\u00f3 rendelet \u00e9rtelm\u00e9ben nincs lez\u00e1r\u00e1s a f\u0151v\u00e1ros \u00e9s Pest megye, illetve a vid\u00e9k k\u00f6z\u00f6tt, de az a korm\u00e1ny k\u00e9r\u00e9se a budapestiekhez \u00e9s a Pest megyeiekhez, hogy a k\u00f6zponti r\u00e9gi\u00f3t elhagyva is tarts\u00e1k be a v\u00e9delmi int\u00e9zked\u00e9seket.\nElindultak a munkahelyv\u00e9delmi b\u00e9rt\u00e1mogat\u00e1s\nGuly\u00e1s\u00a0Gergely elmondta azt is: a gazdas\u00e1gv\u00e9delmi akci\u00f3terv keret\u00e9ben elindultak a t\u00e1mogat\u00e1si programok, eddig 3 ezer c\u00e9g 44 ezer munkahely megtart\u00e1s\u00e1ra v\u00e1llalt garanci\u00e1t.\nA t\u00e1rcavezet\u0151 \u00fagy v\u00e9lte, ez egy h\u00e9t alatt komoly eredm\u00e9ny, azt mutatja, a v\u00e1llalkoz\u00e1sok sz\u00e1m\u00edtottak ezekre a t\u00e1mogat\u00e1sokra, ig\u00e9nybe veszik ezeket, cser\u00e9be pedig garanci\u00e1t v\u00e1llalnak, hogy a munkahelyeket meg\u0151rzik. Jelenleg az a legfontosabb a magyar gazdas\u00e1gban, hogy a munkahelyeket meg tudj\u00e1k tartani, \u00e9s ha sz\u00fcks\u00e9ges, \u00fajakat hozzanak l\u00e9tre - magyar\u00e1zta.\nBeruh\u00e1z\u00e1s\u00f6szt\u00f6nz\u0151 t\u00e1mogat\u00e1st is adunk\nKifejtette: az EU lehet\u0151v\u00e9 tette a korm\u00e1nyoknak, hogy beruh\u00e1z\u00e1s\u00f6szt\u00f6nz\u0151 t\u00e1mogat\u00e1sokat ny\u00fajtsanak 800 ezer eur\u00f3s fels\u0151 k\u00fcsz\u00f6bbel, \u00e9s legal\u00e1bb ilyen \u00f6sszegben a c\u00e9geknek is r\u00e9szt kell v\u00e1llalniuk a beruh\u00e1z\u00e1sokban. Az erre sz\u00e1nt 50 milli\u00e1rd forintos keretet m\u00e1ris t\u00faljegyezt\u00e9k, a korm\u00e1ny d\u00f6nteni fog ennek a keretnek a megemel\u00e9s\u00e9r\u0151l - k\u00f6z\u00f6lte. Hozz\u00e1f\u0171zte: az \u00faj beruh\u00e1z\u00e1sok munkahelyeket teremtenek, ami lehet\u0151s\u00e9get biztos\u00edt arra, hogy teljes\u00edthess\u00e9k azt a v\u00e1llal\u00e1st, miszerint annyi \u00faj munkahelyet hoznak l\u00e9tre, amennyit a j\u00e1rv\u00e1ny t\u00f6nkretesz.\nMunkalehet\u0151s\u00e9g a k\u00f6zfoglalkoztat\u00e1sban \u00e9s a honv\u00e9ds\u00e9gn\u00e9l\nGuly\u00e1s\u00a0Gergely kit\u00e9rt r\u00e1: tov\u00e1bbi fontos d\u00f6nt\u00e9seket is hoztak, megemelik a k\u00f6zfoglalkoztatottak keretsz\u00e1m\u00e1t, \u00e1tk\u00e9pz\u00e9st, tov\u00e1bbk\u00e9pz\u00e9st, feln\u0151tt oktat\u00e1st biztos\u00edtanak \u00e1llami finansz\u00edroz\u00e1ssal, a honv\u00e9delmi t\u00e1rca pedig megemeli a szerz\u0151d\u00e9ses honv\u00e9dek sz\u00e1m\u00e1t.\nK\u00f6z\u00f6lte: a c\u00e9l az, hogy gyorsan kiel\u00e9g\u00edts\u00e9k a munkaer\u0151piacon - f\u0151leg a kereskedelmi szektorb\u00f3l - jelentkez\u0151 ig\u00e9nyeket. H\u00e1rom h\u00f3napra j\u00e1r az \u00e1ll\u00e1skeres\u00e9si t\u00e1mogat\u00e1s, azt szeretn\u00e9k, ha enn\u00e9l hosszabb ideig senkinek nem kellene munka n\u00e9lk\u00fcl lennie - mondta.\n\u00c1llami \u00e9s \u00f6nkorm\u00e1nyzati lak\u00e1sok, ingatlanok b\u00e9rleti viszonya\nA t\u00e1rcavezet\u0151 hangs\u00falyozta: arr\u00f3l is d\u00f6nt\u00f6ttek, hogy a vesz\u00e9lyhelyzet v\u00e9g\u00e9ig meghosszabbodik a b\u00e9rleti jogviszony az \u00e1llam vagy helyi \u00f6nkorm\u00e1nyzat tulajdon\u00e1ban \u00e1ll\u00f3 ingatlanok eset\u00e9n akkor is, ha a b\u00e9rleti jogviszony mag\u00e1nszem\u00e9llyel \u00e1ll fenn. Azt szeretn\u00e9k elker\u00fclni, hogy ebben a neh\u00e9z helyzetben b\u00e1rki lakhat\u00e1s n\u00e9lk\u00fcl maradjon - tette hozz\u00e1.\nRendben zajlanak az \u00e9retts\u00e9gi vizsg\u00e1k\nA miniszter arr\u00f3l is besz\u00e9lt, nem volt igazuk azoknak, akik p\u00e1nikszer\u0171 f\u00e9lelmet terjesztettek az \u00e9retts\u00e9gi megtart\u00e1sa miatt.\u00a0Guly\u00e1s\u00a0Gergely k\u00f6sz\u00f6netet mondott a tan\u00e1roknak, di\u00e1koknak \u00e9s sz\u00fcl\u0151knek, tov\u00e1bb\u00e1 mindenkinek, aki az \u00e9retts\u00e9gi lebonyol\u00edt\u00e1s\u00e1ban r\u00e9szt vett. A nehez\u00e9n t\u00fal vagyunk - tette hozz\u00e1.\nK\u00f3rh\u00e1zi \u00e1gyak\nGuly\u00e1s\u00a0Gergely k\u00e9rd\u00e9sre igennel v\u00e1laszolta arra, hogy van-e menetrend a felszabad\u00edtott k\u00f3rh\u00e1zi \u00e1gyak ism\u00e9telt szolg\u00e1latba \u00e1ll\u00edt\u00e1s\u00e1ra. K\u00f6z\u00f6lte: ezzel \u00f6sszef\u00fcgg\u00e9sben meg is jelent egy rendelet. El\u0151sz\u00f6r az alapell\u00e1t\u00e1st \u00e9s a j\u00e1r\u00f3beteg-ell\u00e1t\u00e1st szeretn\u00e9k vissza\u00e1ll\u00edtani, ez a h\u00e9ten meg is kezd\u0151d\u00f6tt, \u00e9s sokan ig\u00e9nybe is vett\u00e9k. Az Emberi Er\u0151forr\u00e1sok Miniszt\u00e9riuma mindig pontos t\u00e1j\u00e9koztat\u00e1st fog adni, hogy milyen ell\u00e1t\u00e1sforma \u00e9rhet\u0151 el, a c\u00e9l, hogy a norm\u00e1lis rend min\u00e9l el\u0151bb helyre\u00e1lljon - mutatott r\u00e1 a miniszter. Arr\u00f3l is besz\u00e9lt, a koronav\u00edrus-v\u00e1ls\u00e1g felh\u00edvja a figyelmet arra, hogy az akt\u00edv k\u00f3rh\u00e1zi \u00e1gyak jelent\u0151s r\u00e9sz\u00e9t kiz\u00e1r\u00f3lag rehabilit\u00e1ci\u00f3ra haszn\u00e1lt\u00e1k. Szerinte ez helytelen gyakorlat, \u00e9s meg kell vizsg\u00e1lni, mit lehet tenni a rehabilit\u00e1ci\u00f3ra szolg\u00e1l\u00f3 \u00e1gyak sz\u00e1m\u00e1nak n\u00f6vel\u00e9s\u00e9\u00e9rt.\nZajlik a kutat\u00e1si c\u00e9l tesztel\u00e9s is\nMinden megye adatai r\u00e9szletes bont\u00e1sban hetek \u00f3ta szerepelnek a koronavirus.gov.hu oldalon - k\u00f6z\u00f6lte egy m\u00e1sik felvet\u00e9sre. Jelezte azt is: egy nap sem v\u00e9geztek el annyi tesztet, mint szerd\u00e1n, a napokban el\u00e9rik a sz\u00e1zezres sz\u00e1mot. A Semmelweis Egyetem vezet\u00e9s\u00e9vel egyed\u00fcl\u00e1ll\u00f3, reprezentat\u00edv tesztel\u00e9st v\u00e9geznek Eur\u00f3p\u00e1ban, aminek a j\u00f6v\u0151 h\u00e9ten a r\u00e9szletes adatai is megismerhet\u0151ek lesznek.\nVal\u00f3sz\u00edn\u0171 egy m\u00e1sodik hull\u00e1m\nArr\u00f3l, hogy mi lesz a l\u00e9legeztet\u0151g\u00e9pek sorsa, miut\u00e1n \u00fagy t\u0171nik, siker\u00fclt a j\u00e1rv\u00e1nyg\u00f6rb\u00e9t ellapos\u00edtani, azt k\u00f6z\u00f6lte: \u00f6r\u00fclnek, hogy nagy sz\u00e1mban tudj\u00e1k ezeket a g\u00e9peket beszerezni. Hozz\u00e1tette: alig van olyan tudom\u00e1nyos v\u00e9lem\u00e9ny, amely ne val\u00f3sz\u00edn\u0171s\u00edten\u00e9, hogy a j\u00e1rv\u00e1nynak lesz egy m\u00e1sodik hull\u00e1ma. Am\u00edg nincs vakcina, addig re\u00e1lis vesz\u00e9ly, hogy legk\u00e9s\u0151bb \u0151sszel lesz egy k\u00f6vetkez\u0151 hull\u00e1ma a fert\u0151z\u00e9snek, \u00e9s szeretn\u00e9k, hogy annyi l\u00e9legeztet\u0151g\u00e9p rendelkez\u00e9sre \u00e1lljon, amennyi a t\u00f6meges megbeteged\u00e9s eset\u00e9n is biztos\u00edtja az ell\u00e1t\u00e1st. Ez\u00e1ltal elker\u00fclhet\u0151k lehetnek az olaszorsz\u00e1gihoz vagy a New York-ihoz hasonl\u00f3 helyzetek - jegyezte meg\u00a0Guly\u00e1s\u00a0Gergely.\nA miniszter ismeretei szerint a legid\u0151sebb gy\u00f3gyult magyar beteg 97 \u00e9ves, a v\u00e1laszt\u00f3ker\u00fclet\u00e9ben, a Szent J\u00e1nos K\u00f3rh\u00e1zban \u00e9p\u00fclt fel. Az \u0151 esete mutatja, hogy m\u00e9g a legvesz\u00e9lyeztetettebb koroszt\u00e1lyb\u00f3l is van, akinek siker\u00fcl meggy\u00f3gyulni - mondta.\nHat\u00f3s\u00e1gi vizsg\u00e1lat zajlik a Pesti \u00fati id\u0151sotthon \u00fcgy\u00e9ben\n\nArr\u00f3l, hogy Kar\u00e1csony Gergely f\u0151polg\u00e1rmester nyilv\u00e1noss\u00e1gra hozta a Pesti \u00fati id\u0151sek otthon\u00e1ban zajlott vizsg\u00e1lat anyagait, csatolva a f\u0151v\u00e1ros c\u00e1folatait, \u00e9s egy\u00fattal a f\u0151v\u00e1rosi korm\u00e1nyhivatal kiz\u00e1r\u00e1s\u00e1t k\u00e9rte a vizsg\u00e1latb\u00f3l, azt mondta: majdnem minden 10. megbeteged\u00e9s itt t\u00f6rt\u00e9nt, \u00e9s a hal\u00e1leseteket tekintve sem sokkal jobb az ar\u00e1ny. Nem hiszi, hogy ne kellene felel\u0151st keresni, tudj\u00e1k, milyen mulaszt\u00e1sok t\u00f6rt\u00e9ntek. Annak, hogy a felel\u0151ss\u00e9g kit, milyen m\u00e9rt\u00e9kben terhel, nem egy politikai vit\u00e1ban, hanem hat\u00f3s\u00e1gi elj\u00e1r\u00e1s sor\u00e1n kell kider\u00fclnie. Az illet\u00e9kes a f\u0151v\u00e1rosi korm\u00e1nyhivatal, \u00e9s szakemberek folytatj\u00e1k le az elj\u00e1r\u00e1st, ami t\u00f6bbi k\u00f6z\u00f6tt arra keresi a v\u00e1laszt, eleget tettek-e a j\u00e1rv\u00e1ny\u00fcgyi el\u0151\u00edr\u00e1soknak. A vizsg\u00e1latb\u00f3l eddig az der\u00fclt ki, hogy nem - mutatott r\u00e1. Megjegyezte: azon az id\u0151szakon m\u00e1r t\u00f6bb mint 30 \u00e9ve t\u00fal vannak, hogy ha valamely politikusnak nem tetszett az elj\u00e1r\u00f3 hat\u00f3s\u00e1g, akkor m\u00e1sik kijel\u00f6l\u00e9s\u00e9t k\u00e9rte.\n\u00a0\u00a0\u00a0\u00a0\u00a0\u00a0\u00a0\nBMW- beruh\u00e1z\u00e1s\nA BMW-beruh\u00e1z\u00e1s cs\u00fasz\u00e1s\u00e1ra vonatkoz\u00f3 k\u00e9rd\u00e9sre k\u00f6z\u00f6lte: Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter a j\u00f6v\u0151 h\u00e9ten egyeztet a c\u00e9g vezet\u0151ivel. Azt m\u00e1r meger\u0151s\u00edtett\u00e9k, hogy megval\u00f3sul a beruh\u00e1z\u00e1s - jelezte. 2023 a legkor\u00e1bbi d\u00e1tum, amikor m\u0171k\u00f6dni kezdene a gy\u00e1r, rem\u00e9lik, ez tarthat\u00f3, \u00edgy a 2023-as vagy 2024-es gazdas\u00e1gi n\u00f6veked\u00e9sre lehet minim\u00e1lis hat\u00e1ssal.\nM\u00e1r 600 milli\u00e1rdot fodd\u00edtottunk v\u00e9dekez\u00e9sre\nGuly\u00e1s\u00a0Gergely besz\u00e1molt arr\u00f3l is, hogy a v\u00e9dekez\u00e9sre eddig mintegy 600 milli\u00e1rd forintot ford\u00edtottak. Az uni\u00f3t\u00f3l e c\u00e9lra Magyarorsz\u00e1g egyetlen fill\u00e9r pluszforr\u00e1st nem kapott - er\u0151s\u00edtette meg.\nNyaral\u00e1s\nA lefoglalt k\u00fclf\u00f6ldi nyaral\u00e1sok sors\u00e1t firtat\u00f3 k\u00e9rd\u00e9sre elmondta: a polg\u00e1ri jog \u00e1ltal\u00e1nos vis maior szab\u00e1lyai az ir\u00e1nymutat\u00f3ak, hogy adott esetben mi \u00e9s milyen form\u00e1ban j\u00e1r vissza, a mostani helyzetben az utaz\u00e1si irod\u00e1k sincsenek k\u00f6nny\u0171 helyzetben.\nHozz\u00e1tette: azt rem\u00e9lik, hogy j\u00falius-augusztusban lehet m\u00e1r utazni, addigra a hat\u00e1rok \u00e1tj\u00e1rhat\u00f3ak lesznek, de felel\u0151ss\u00e9ggel nem lehet ezt \u00e1ll\u00edtani.\nKoronav\u00edrus-t\u00f6rv\u00e9ny\nA minisztert k\u00e9rdezt\u00e9k arr\u00f3l is, \u00e9rkezett-e bocs\u00e1natk\u00e9r\u0151 telefon vagy v\u00e1lasz Orb\u00e1n Viktor eur\u00f3pai politikai vezet\u0151knek int\u00e9zett level\u00e9re.\u00a0Guly\u00e1s\u00a0Gergely elmondta: a korm\u00e1nyf\u0151 az Eur\u00f3pai N\u00e9pp\u00e1rt tagszervezeteinek k\u00fcld\u00f6tt levelet, \u00e9s a n\u00e9pp\u00e1rt eln\u00f6k\u00e9t\u0151l, Donald Tuskt\u00f3l bocs\u00e1nat\u00e9r\u00e9st v\u00e1rnak, hiszen olyan v\u00e1dakat fogalmazott meg becs\u00fclets\u00e9rt\u0151 m\u00f3don a magyar korm\u00e1nyf\u0151vel szemben, amelyeket az Eur\u00f3pai Bizotts\u00e1g c\u00e1folt. Egy\u00e9rtelm\u0171v\u00e9 tette a test\u00fclet, hogy a magyar koronav\u00edrus-t\u00f6rv\u00e9nnyel \u00f6sszef\u00fcgg\u0151 agg\u00e1lyok megalapozatlanok voltak, \u00e9s minden eur\u00f3pai szab\u00e1llyal \u00f6sszhangban van a jogszab\u00e1ly.\nJ\u00f6v\u0151 h\u00e9ten d\u00f6nt a korm\u00e1ny a tov\u00e1bbi szab\u00e1lyokr\u00f3l\nSzentkir\u00e1lyi Alexandra korm\u00e1nysz\u00f3viv\u0151 k\u00e9rd\u00e9sre \u00fagy fogalmazott, a korm\u00e1ny rem\u00e9nyei szerint a belf\u00f6ldi turizmus legk\u00e9s\u0151bb j\u00faniusban, de ak\u00e1r m\u00e1r kor\u00e1bban \u00fajraindulhat vid\u00e9ken. A jelenlegi szab\u00e1lyok m\u00e1jus 18-\u00e1ig biztosan \u00e9rv\u00e9nyben maradnak, az ut\u00e1na k\u00f6vetkez\u0151 id\u0151szakr\u00f3l v\u00e1rhat\u00f3an j\u00f6v\u0151 heti \u00fcl\u00e9s\u00e9n d\u00f6nt a kabinet - tette hozz\u00e1.\nA sz\u00f3viv\u0151 elmondta, a Magyar Turisztikai \u00dcgyn\u00f6ks\u00e9g aj\u00e1nl\u00e1sai az a c\u00e9lt szolg\u00e1lj\u00e1k, hogy a vend\u00e9gl\u00e1t\u00f3k megfelel\u0151 min\u0151s\u00e9g\u0171 szolg\u00e1ltat\u00e1sokat tudjanak ny\u00fajtani a v\u00edrus tov\u00e1bbi terjed\u00e9s\u00e9nek megakad\u00e1lyoz\u00e1sa mellett.\nSzentkir\u00e1lyi Alexandra mindenkit arra biztatott, hogy lehet\u0151leg belf\u00f6ldi turisztikai c\u00e9lpontokban gondolkozzon, mivel azzal a magyar munkahelyek v\u00e9delm\u00e9hez is hozz\u00e1 lehet j\u00e1rulni.\nK\u00fclf\u00f6ldr\u0151l hatat\u00e9r\u0151k\nGuly\u00e1s\u00a0Gergely k\u00f6z\u00f6lte, a most rep\u00fcl\u0151vel k\u00fclf\u00f6ldr\u0151l \u00e9rkez\u0151knek k\u00e9thetes karant\u00e9nt kell v\u00e1llalniuk.\nSport\nElmondta, a sportsz\u00f6vets\u00e9gek szabadon d\u00f6nthetnek a nemzeti bajnoks\u00e1gok folytat\u00e1s\u00e1r\u00f3l, az \u00e1ltal\u00e1nos biztons\u00e1gi szab\u00e1lyok pedig r\u00e1juk is \u00e9rv\u00e9nyesek. A miniszter szerint semmi akad\u00e1lya annak sem, hogy bar\u00e1ti t\u00e1rsas\u00e1gok focizzanak vagy b\u00e1rmilyen m\u00e1s szabadid\u0151s sporttev\u00e9kenys\u00e9get v\u00e9gezzenek, hiszen a testmozg\u00e1s - a sz\u00fcks\u00e9ges \u00f3vatoss\u00e1g mellett - hozz\u00e1j\u00e1rulhat az eg\u00e9szs\u00e9g meg\u0151rz\u00e9s\u00e9hez.\nVesz\u00e9lyhelyzet\nGuly\u00e1s\u00a0Gergely meger\u0151s\u00edtette, a korm\u00e1ny egy nappal tov\u00e1bb sem szeretn\u00e9 fenntartani a vesz\u00e9lyhelyzetet, mint az indokolt lenne. Eml\u00e9keztetett, az alapjogok korl\u00e1toz\u00e1s\u00e1t is lehet\u0151v\u00e9 tev\u0151 k\u00fcl\u00f6nleges jogrendre az\u00e9rt van sz\u00fcks\u00e9g, mert m\u00e1sk\u00fcl\u00f6nben nem lehetne olyan int\u00e9zked\u00e9seket meghozni, mint a kij\u00e1r\u00e1si korl\u00e1toz\u00e1sok, amelyek s\u00e9rtik a mozg\u00e1s szabads\u00e1g\u00e1ra vonatkoz\u00f3 alkotm\u00e1nyos jogot.\nEls\u0151 a v\u00e9dekez\u00e9s\nSzomor\u00fanak nevezte, hogy am\u00edg a k\u00f3rh\u00e1zakban dolgoz\u00f3k megfesz\u00edtett er\u0151vel k\u00fczdenek a v\u00edrus megf\u00e9kez\u00e9s\u00e9n, addig egyesek k\u00f6z\u00e9rdek\u0171 adatig\u00e9nyl\u00e9sekkel adnak nekik pluszfeladatokat. A korm\u00e1ny az\u00e9rt tette lehet\u0151v\u00e9 a k\u00e9s\u0151bbi adatszolg\u00e1ltat\u00e1st az int\u00e9zm\u00e9nyeknek, mert a jelenlegi helyzetben ez a feladatuk tal\u00e1n m\u00e1sodlagos - tette hozz\u00e1.\nNy\u00e1ri gyermekt\u00e1borok\nA Minisztereln\u00f6ks\u00e9g vezet\u0151je jelezte, a ny\u00e1ri gyermekt\u00e1borok \u00fcgy\u00e9t Nov\u00e1k Katalin csal\u00e1d- \u00e9s ifj\u00fas\u00e1g\u00fcgy\u00e9rt felel\u0151s \u00e1llamtitk\u00e1r j\u00e1rja k\u00f6r\u00fcl, megtarthat\u00f3s\u00e1gukr\u00f3l pedig j\u00f6v\u0151 szerdai \u00fcl\u00e9s\u00e9n d\u00f6nt a korm\u00e1ny.\n\n\n"}]