[{"date": "2020-05-21 18:53", "url": "https://koronavirus.gov.hu/cikkek/szijjarto-ujabb-konnyites-jon-szlovak-magyar-hataron", "h1": "Szijj\u00e1rt\u00f3: \u00fajabb k\u00f6nny\u00edt\u00e9s j\u00f6n a szlov\u00e1k-magyar hat\u00e1ron", "body": "\n\u00dajabb k\u00f6nny\u00edt\u00e9s j\u00f6n a szlov\u00e1k-magyar hat\u00e1ron, miut\u00e1n a szlov\u00e1k korm\u00e1ny cs\u00fct\u00f6rt\u00f6kt\u0151l lehet\u0151v\u00e9 tette, hogy \u00e1llampolg\u00e1rai a karant\u00e9nba vonul\u00e1s k\u00f6telezetts\u00e9ge n\u00e9lk\u00fcl utazhassanak a szomsz\u00e9dos orsz\u00e1gokba - \u00edgy Magyarorsz\u00e1gra is - legfeljebb egy napra - k\u00f6z\u00f6lte Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter Facebook-oldal\u00e1n.\n\nAzt \u00edrta, mivel \u00edgy lehet\u0151v\u00e9 v\u00e1lik, hogy a hat\u00e1r ment\u00e9n \u00e9l\u0151 csal\u00e1dok \u00e9s k\u00f6z\u00f6ss\u00e9gek tagjai \u00fajra tal\u00e1lkozhassanak egym\u00e1ssal, \u00fagy d\u00f6nt\u00f6ttek, hogy p\u00e9ntek reggelt\u0151l karant\u00e9n-mentesen enged\u00e9lyezik a szlov\u00e1k \u00e1llampolg\u00e1rok bel\u00e9p\u00e9s\u00e9t egy napra Magyarorsz\u00e1gra.\nEml\u00e9keztetett: Magyarorsz\u00e1ghoz hasonl\u00f3an Szlov\u00e1kia is kifejezetten sikeresen kezelte a koronav\u00edrus-j\u00e1rv\u00e1nyt, alacsonyan tudta tartani a fert\u0151z\u00f6ttek sz\u00e1m\u00e1t.\nTekintettel a k\u00e9t orsz\u00e1g k\u00f6z\u00f6tti gazdas\u00e1gi kapcsolatokra, a teherforgalom mellett a munkav\u00e9gz\u00e9s c\u00e9lj\u00e1b\u00f3l ing\u00e1z\u00f3knak m\u00e1r kor\u00e1bban lehet\u0151v\u00e9 tett\u00e9k a hat\u00e1r\u00e1tl\u00e9p\u00e9st - id\u00e9zte fel a k\u00fcl\u00fcgyminiszter.\n\nMTI 2020. m\u00e1jus 21.\n\n"}]