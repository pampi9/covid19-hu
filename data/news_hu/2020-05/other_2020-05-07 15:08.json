[{"date": "2020-05-07 15:08", "url": "https://koronavirus.gov.hu/cikkek/szijjarto-ujabb-120-magyart-hoznak-haza", "h1": "Szijj\u00e1rt\u00f3: \u00fajabb 120 magyart hoznak haza", "body": "\nCs\u00fct\u00f6rt\u00f6k\u00f6n landol Budapesten az a rep\u00fcl\u0151g\u00e9p, amellyel 120 magyar hoznak haza, els\u0151sorban \u00c9szak-Amerik\u00e1b\u00f3l - mondta Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter az MTI-nek.\n\nA t\u00e1rcavezet\u0151 kifejtette: m\u00e1r h\u00e1rom h\u00f3napja zajlik \"Magyarorsz\u00e1g t\u00f6rt\u00e9net\u00e9nek legnagyobb hazat\u00e9r\u00e9si akci\u00f3ja\". A vil\u00e1g 116 orsz\u00e1g\u00e1b\u00f3l eddig 9529 magyar embert hoztak haza \u00e9s m\u00e9g mindig szervezik 624 magyar hazat\u00e9r\u00e9s\u00e9t - k\u00f6z\u00f6lte.\nKiemelte: cs\u00fct\u00f6rt\u00f6k\u00f6n landol Budapesten a harmadik olyan mentes\u00edt\u0151 rep\u00fcl\u0151j\u00e1rat, amellyel \u00c9szak-Amerik\u00e1b\u00f3l hozz\u00e1k haza a magyarokat. Ez\u00fattal New Yorkb\u00f3l, Miamib\u00f3l, Toront\u00f3b\u00f3l \u00e9s hazafel\u00e9 \u00fatk\u00f6zben Reykjav\u00edkb\u00f3l vettek fel utasokat, \u00f6sszesen 120-at.\nMegjegyezte: a k\u00f6z\u00e9p-eur\u00f3pai egy\u00fcttm\u0171k\u00f6d\u00e9s keret\u00e9ben hazahoznak 21 szlov\u00e1k, 4 cseh, 4 szlov\u00e9n \u00e9s 2 osztr\u00e1k \u00e1llampolg\u00e1rt is.\nSzijj\u00e1rt\u00f3 P\u00e9ter hangs\u00falyozta: az elk\u00f6vetkezend\u0151 id\u0151szakban is dolgoznak azon, hogy a k\u00fclf\u00f6ld\u00f6n rekedt magyarokat hazahozz\u00e1k, mindaddig, am\u00edg a nemzetk\u00f6zi polg\u00e1ri rep\u00fcl\u00e9sre vonatkoz\u00f3 korl\u00e1toz\u00f3 int\u00e9zked\u00e9sek \u00e9rv\u00e9nyben vannak.\n\u00a0\n\nMTI 2020. m\u00e1jus 7.\n\n"}]