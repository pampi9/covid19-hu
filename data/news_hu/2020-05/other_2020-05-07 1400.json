[{"date": "2020-05-07 14:00", "url": "https://koronavirus.gov.hu/cikkek/orszagos-tisztifoorvos-tobb-napja-jelentosen-csokken-fertozodesek-szama", "h1": "Orsz\u00e1gos tisztif\u0151orvos: t\u00f6bb napja jelent\u0151sen cs\u00f6kken a fert\u0151z\u0151d\u00e9sek sz\u00e1ma", "body": "\nM\u00e1r t\u00f6bb napja jelent\u0151sen cs\u00f6kken a fert\u0151z\u0151d\u00e9sek sz\u00e1ma - hangs\u00falyozta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia k\u00f6z\u00f6lte: az elm\u00falt 24 \u00f3r\u00e1ban 39 \u00faj esetet regisztr\u00e1ltak, t\u00edzzel n\u0151tt a hal\u00e1los \u00e1ldozatok sz\u00e1ma, a 3150 igazolt esetb\u0151l 1966 akt\u00edv fert\u0151z\u00f6ttet tartanak nyilv\u00e1n, akiknek mintegy fel\u00e9t k\u00f3rh\u00e1zban kezelik. Jelent\u0151sen - 801-re - emelkedett a gy\u00f3gyultak sz\u00e1ma - tette hozz\u00e1.\nAz orsz\u00e1gos tisztif\u0151orvos \u00e9rt\u00e9kel\u00e9se szerint ez bizakod\u00e1sra ad okot, az el\u0151zetes modellsz\u00e1m\u00edt\u00e1sok \u00e9s j\u00e1rv\u00e1ny\u00fcgyi becsl\u00e9sek beigazol\u00f3dni l\u00e1tszanak. \"\u00dagy t\u0171nik, hogy elindult a megbeteged\u00e9sek \u00e9s fert\u0151z\u0151d\u00e9sek sz\u00e1m\u00e1nak cs\u00f6kken\u00e9se\" - mondta.\nM\u00fcller Cec\u00edlia sz\u00f3lt arr\u00f3l is, hogy a vid\u00e9ki strandok \u00e9s f\u00fcrd\u0151helyek szabadt\u00e9ri r\u00e9szei megnyithattak. Ezzel kapcsolatban azt mondta, hat\u00f3s\u00e1gi enged\u00e9ly \u00e9s helysz\u00edni szemle birtok\u00e1ban lehet a strandokat \u00e9s a term\u00e9szetes f\u00fcrd\u0151helyeket \u00fajranyitni.\nHangs\u00falyozta: ezeken a helyeken is be kell tartani a szem\u00e9lyi t\u00e1vols\u00e1got, a medenc\u00e9kn\u00e9l ez egy emberre n\u00e9gy n\u00e9gyzetm\u00e9ter v\u00edzfel\u00fcletet jelent. A meghat\u00e1rozott sz\u00e1m\u00fa f\u00fcrd\u0151vend\u00e9g beenged\u00e9s\u00e9r\u0151l az \u00fczemeltet\u0151nek kell gondoskodnia - emelte ki.\nM\u00fcller Cec\u00edlia kit\u00e9rt arra is, hogy a zuhanyoz\u00f3kat, \u00f6lt\u00f6z\u0151ket \u00e9s egy\u00e9b kiszolg\u00e1l\u00f3 helyis\u00e9geket akkor is lehet haszn\u00e1lni, ha a strandhoz tartoz\u00f3 \u00e9p\u00fcletben vannak, de ezeket gyakrabban, \u00f3r\u00e1nk\u00e9nt, a bel\u00e9ptet\u00e9shez haszn\u00e1lt kar\u00f3r\u00e1t pedig minden haszn\u00e1lat ut\u00e1n fert\u0151tlen\u00edteni kell.\nKiemelte: aki beteg vagy valamilyen b\u0151rbajban szenved, az ne menjen strandra, \u00e9s a medencehaszn\u00e1lat el\u0151tti \u00e9s ut\u00e1ni zuhanyoz\u00e1s is mindenk\u00e9ppen sz\u00fcks\u00e9ges.\nA medenc\u00e9t haszn\u00e1lat el\u0151tt mindenk\u00e9ppen mechanikai tiszt\u00e1snak kell al\u00e1vetni, a fert\u0151tlen\u00edt\u00e9shez haszn\u00e1lt szernek 50 milligramm/liter kl\u00f3r t\u00f6m\u00e9nys\u00e9g\u0171nek kell lennie - k\u00f6z\u00f6lte. Jelezte, a v\u00edrus a term\u00e9szetben s\u00e9r\u00fcl\u00e9keny, hamar elpusztul, \u00edgy a medencev\u00edzbe nem kell a szok\u00e1sosn\u00e1l t\u00f6bb kl\u00f3r.\nEgyel\u0151re a v\u00edzforgat\u00f3 rendszer\u0171 medenc\u00e9k haszn\u00e1lata megengedett, az \u00fagynevezett \"t\u00f6lt\u0151-\u00fcr\u00edt\u0151s\" \u00e9s a gy\u00f3gyvizes medenc\u00e9k\u00e9, valamint az \"aeroszolk\u00e9pz\u0151d\u00e9ssel j\u00e1r\u00f3 \u00e9lm\u00e9nyelemek\u00e9\" nem.\nM\u00fcller Cec\u00edlia kiemelte, a z\u00e1rt f\u00fcrd\u0151k vagy fedett helyen \u00fczemel\u0151 medenc\u00e9k nem haszn\u00e1lhat\u00f3k, \u00e9s szint\u00e9n nem lehet ig\u00e9nybe venni a bels\u0151 terekben tal\u00e1lhat\u00f3 szaun\u00e1t, g\u0151z- \u00e9s pezsg\u0151f\u00fcrd\u0151ket, cs\u00faszd\u00e1kat sem.\nA vid\u00e9ki konditermek haszn\u00e1lat\u00e1ra is hasonl\u00f3 szab\u00e1lyok vonatkoznak - mondta k\u00e9rd\u00e9sre v\u00e1laszolva az orsz\u00e1gos tisztif\u0151orvos -, el kell ker\u00fclni a zs\u00fafolts\u00e1got, a sportszereket rendszeresen - minden haszn\u00e1lat ut\u00e1n - fert\u0151tlen\u00edteni kell, \u00e9s ugyan\u00edgy kell elj\u00e1rni a k\u00f6z\u00f6s haszn\u00e1lat\u00fa helyis\u00e9gekben, \u00f6lt\u00f6z\u0151kben, zuhanyoz\u00f3kban.\nK\u00e9rd\u00e9sre reag\u00e1lva M\u00fcller Cec\u00edlia elmondta azt is, hogy k\u00e9t gyereket \u00e1polnak k\u00f3rh\u00e1zban koronav\u00edrus-fert\u0151z\u00e9ssel, \u00e1llapotuk kiel\u00e9g\u00edt\u0151.\n\u00a0\n\n\n\nMTI 2020. m\u00e1jus 7.\n\n"}]