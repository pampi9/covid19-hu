[{"date": "2020-05-21 20:00", "url": "https://koronavirus.gov.hu/cikkek/itm-az-unios-atlagnal-kisebb-mertekben-esett-vissza-magyar-jarmuipar-teljesitmenye", "h1": "ITM: az uni\u00f3s \u00e1tlagn\u00e1l kisebb m\u00e9rt\u00e9kben esett vissza a magyar j\u00e1rm\u0171ipar teljes\u00edtm\u00e9nye", "body": "\nMagyarorsz\u00e1gon a koronav\u00edrus-j\u00e1rv\u00e1ny hat\u00e1s\u00e1ra az eur\u00f3pai uni\u00f3s \u00e1tlagn\u00e1l kisebb m\u00e9rt\u00e9kben esett vissza a j\u00e1rm\u0171ipar teljes\u00edtm\u00e9nye m\u00e1rciusban - mondta Gy\u00f6rgy L\u00e1szl\u00f3, az Innov\u00e1ci\u00f3s \u00e9s Technol\u00f3giai Miniszt\u00e9rium gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra cs\u00fct\u00f6rt\u00f6k\u00f6n a Portfolio \u00e9s a Magyar G\u00e9pj\u00e1rm\u0171ipari Egyes\u00fclet (MAGE) J\u00e1rm\u0171ipar2020 c\u00edm\u0171 online konferenci\u00e1j\u00e1n.\n\nKifejtette, a j\u00e1rm\u0171ipar teljes\u00edtm\u00e9nye m\u00e1rciusban az Eur\u00f3pai Uni\u00f3ban t\u00f6bb mint 30 sz\u00e1zal\u00e9kkal cs\u00f6kkent, ez id\u0151 alatt Magyarorsz\u00e1gon 19,8 sz\u00e1zal\u00e9kos volt a m\u00e9rs\u00e9kl\u0151d\u00e9s.\nAz \u00e1llamtitk\u00e1r el\u0151ad\u00e1s\u00e1ban felid\u00e9zte, hogy m\u00e1rcius k\u00f6zep\u00e9n minden eur\u00f3pai aut\u00f3gy\u00e1r le\u00e1llt. Az aut\u00f3gy\u00e1rak \u00e1tlagos le\u00e1ll\u00e1si ideje Eur\u00f3p\u00e1ban 29 munkanap, Magyarorsz\u00e1gon 22 munkanap volt.\n\nMagyarorsz\u00e1g a legr\u00f6videbb aut\u00f3gy\u00e1ri le\u00e1ll\u00e1si id\u0151 tekintet\u00e9ben a m\u00e1sodik helyen van Sv\u00e9dorsz\u00e1g m\u00f6g\u00f6tt, ahol 15 napon \u00e1t sz\u00fcnetelt a termel\u00e9s - jegyezte meg Gy\u00f6rgy L\u00e1szl\u00f3.\nAz ITM \u00e1llamtitk\u00e1ra a konferenci\u00e1n ismertette a gazdas\u00e1gv\u00e9delmi akci\u00f3terv f\u0151bb elemeit.\nA gazdas\u00e1gv\u00e9delmi akci\u00f3terv \u00f6t f\u0151 ter\u00fclet - a munkahelyek meg\u0151rz\u00e9se, munkahelyek teremt\u00e9se, kiemelt \u00e1gazatok meger\u0151s\u00edt\u00e9se, v\u00e1llalkoz\u00e1sok finansz\u00edroz\u00e1sa, a csal\u00e1dok \u00e9s nyugd\u00edjasok v\u00e9delme - ment\u00e9n 2020-2022 k\u00f6z\u00f6tt mintegy 9200 milli\u00e1rd forint \u00e9rt\u00e9kben avatkozik be a gazdas\u00e1gba, ami a GDP 18-20 sz\u00e1zal\u00e9k\u00e1t jelenti - mondta Gy\u00f6rgy L\u00e1szl\u00f3.\nAz ITM \u00e1llamtitk\u00e1ra hangs\u00falyozta, a gazdas\u00e1gv\u00e9delmi akci\u00f3terv kidolgoz\u00e1sakor arra t\u00f6rekedtek, hogy az elm\u00falt nyolc \u00e9vben megteremtett egyens\u00falyt lehet\u0151s\u00e9g szerint meg\u0151rizz\u00e9k.\nR\u00e1mutatott arra, az orsz\u00e1g a gazdas\u00e1gi akci\u00f3terv v\u00e9grehajt\u00e1s\u00e1nak m\u00e1sodik f\u00e1zis\u00e1ban tart, azt szeretn\u00e9k el\u00e9rni, hogy legyenek forr\u00e1sok a munkahelyek v\u00e9delme mellett munkahelyek teremt\u00e9s\u00e9re is.\nKiemelte, a gazdas\u00e1gv\u00e9delmi akci\u00f3terv eddig t\u00f6bb mint egymilli\u00f3 magyar \u00e1llampolg\u00e1r boldogul\u00e1s\u00e1hoz j\u00e1rul hozz\u00e1 k\u00fcl\u00f6nb\u00f6z\u0151 munkaer\u0151piaci \u00e9s k\u00e9pz\u00e9si t\u00e1mogat\u00e1sokkal.\nEgyebek k\u00f6z\u00f6tt p\u00e9ldak\u00e9nt eml\u00edtette, hogy 17 milli\u00e1rd forint \u00e9rt\u00e9kben vettek ig\u00e9nybe a v\u00e1llalkoz\u00e1sok 105 ezer munkav\u00e1llal\u00f3ra munkahelyv\u00e9delmi b\u00e9rt\u00e1mogat\u00e1st, az elutas\u00edtott k\u00e9relmek ar\u00e1nya 3,2 sz\u00e1zal\u00e9kot tesz ki, z\u00f6m\u00e9ben a beny\u00fajt\u00f3k adminisztr\u00e1ci\u00f3s hib\u00e1j\u00e1b\u00f3l ad\u00f3d\u00f3an. A munkahelyv\u00e9delmi b\u00e9rt\u00e1mogat\u00e1st legnagyobb ar\u00e1nyban a feldolgoz\u00f3ipar ter\u00fclet\u00e9r\u0151l veszik ig\u00e9nybe, ahov\u00e1 a j\u00e1rm\u0171ipar is tartozik - tette hozz\u00e1.\nAz \u00e1llamtitk\u00e1r jelezte, hamarosan bejelentik a munkahelyv\u00e9delmi b\u00e9rt\u00e1mogat\u00e1s \u00fajabb v\u00e1ltozat\u00e1t, amely - k\u00e9rd\u00e9sre v\u00e1laszolva k\u00f6z\u00f6lte - az eddigin\u00e9l rugalmasabb lesz, \u00e9s k\u00f6nnyebb hozz\u00e1f\u00e9r\u00e9st biztos\u00edt a lehet\u0151s\u00e9ghez.\nEl\u0151ad\u00e1s\u00e1ban Gy\u00f6rgy L\u00e1szl\u00f3 sz\u00f3lt arr\u00f3l is, hogy Magyarorsz\u00e1gon a j\u00e1rm\u0171ipari termel\u00e9s 2010 \u00f3ta t\u00f6bb mint k\u00e9tszeres\u00e9re b\u0151v\u00fclt, jelent\u0151s szerepet t\u00f6lt be a foglalkoztat\u00e1sban \u00e9s a magyar export teljes\u00edtm\u00e9ny\u00e9ben.\nA koronav\u00edrus \u00e1ltal vesz\u00e9lyeztetett munkahelyek sz\u00e1m\u00e1t Magyarorsz\u00e1gon 30 ezerre becs\u00fclik, megjegyezte, a feldolgoz\u00f3iparban eddig 41 ezren r\u00e9szes\u00fcltek munkahelyv\u00e9delmi b\u00e9rt\u00e1mogat\u00e1sban.\nA j\u00f6v\u0151re vonatkoz\u00f3an rem\u00e9nykelt\u0151nek nevezte az \u00e1llamtitk\u00e1r, hogy K\u00edn\u00e1ban kezd visszakapaszkodni a j\u00e1rm\u0171gy\u00e1rt\u00e1s, az Amerikai Egyes\u00fclt \u00c1llamokban n\u00f6vekedett a h\u00e1ztart\u00e1sok megtakar\u00edt\u00e1si r\u00e1t\u00e1ja, Magyarorsz\u00e1gon a h\u00e1ztart\u00e1si megtakar\u00edt\u00e1sok magasabb, mint k\u00e9t h\u00f3nappal ezel\u0151tt volt. \u00a0\u00a0\u00a0\u00a0\nAz \u00e1llamtitk\u00e1r szerint a j\u00e1rv\u00e1ny elleni v\u00e9dekez\u00e9s sikeress\u00e9g\u00e9b\u0151l, az emberek fegyelmezetts\u00e9g\u00e9b\u0151l arra lehet k\u00f6vetkeztetni, ha lesz is \u00fajabb hull\u00e1ma a v\u00edrusnak, gazdas\u00e1gi \u00e9rtelemben azt az orsz\u00e1g m\u00e1r nem fogja annyira megs\u00ednyleni, mint az elm\u00falt k\u00e9t h\u00f3napban.\n\nMTI 2020. m\u00e1jus 21.\n\n"}]