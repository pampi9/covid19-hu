[{"date": "2020-05-16 18:03", "url": "https://koronavirus.gov.hu/cikkek/gulyas-vasarnap-ejfelkor-megszunnek-budapesti-korlatozasok", "h1": "Guly\u00e1s: vas\u00e1rnap \u00e9jf\u00e9lkor megsz\u0171nnek a budapesti korl\u00e1toz\u00e1sok", "body": "\nOrb\u00e1n Viktor minisztereln\u00f6k bejelent\u00e9s\u00e9nek megfelel\u0151en, vas\u00e1rnap \u00e9jf\u00e9lkor megsz\u0171nnek a koronav\u00edrus-j\u00e1rv\u00e1ny miatt bevezetett budapesti kij\u00e1r\u00e1si korl\u00e1toz\u00e1sok - mondta a Minisztereln\u00f6ks\u00e9get vezet\u0151 miniszter.\n\n\nGuly\u00e1s Gergely k\u00f6z\u00f6lte, a f\u0151v\u00e1rosban a m\u00e1jus 4-t\u0151l \u00e9letbe l\u00e9pett vid\u00e9ki enyh\u00edt\u00e9s szab\u00e1lyai \u00e9rv\u00e9nyesek, aminek \u00e9rtelm\u00e9ben mindenki k\u00f6teles lehet\u0151leg m\u00e1sf\u00e9l m\u00e9teres v\u00e9d\u0151t\u00e1vols\u00e1got tartani m\u00e1sokt\u00f3l.\nA t\u00e1rcavezet\u0151 k\u00f6sz\u00f6netet mondott a budapestieknek, ami\u00e9rt hossz\u00fa ideig fegyelmezetten betartott\u00e1k a kij\u00e1r\u00e1si korl\u00e1toz\u00e1sokat, egy\u00fattal figyelmeztetett, a most \u00e9letbe l\u00e9p\u0151 kev\u00e9sb\u00e9 szigor\u00fa int\u00e9zked\u00e9sek betart\u00e1sa is ugyanilyen fontos.\nMeger\u0151s\u00edtette, amennyiben a j\u00e1rv\u00e1ny tendenci\u00e1ja v\u00e1ltozatlan marad, akkor a korm\u00e1ny m\u00e1jus v\u00e9g\u00e9n k\u00e9rni fogja a vesz\u00e9lyhelyzeti felhatalmaz\u00e1s megsz\u00fcntet\u00e9s\u00e9t az Orsz\u00e1ggy\u0171l\u00e9st\u0151l.\nGuly\u00e1s Gergely kifejtette, a korm\u00e1ny k\u00e9t h\u00e9ttel ezel\u0151tt az\u00e9rt csak vid\u00e9ken oldotta fel a korl\u00e1toz\u00e1sokat, mert a fert\u0151z\u00f6ttek \u00e9s a hal\u00e1lesetek is Budapesten koncentr\u00e1l\u00f3dtak.\nAz elm\u00falt napokban Budapesten is sokkal t\u00f6bben gy\u00f3gyultak meg, mint amennyien megbetegedtek, ez\u00e9rt m\u00e1ra - b\u00e1r m\u00e9g mindig a f\u0151v\u00e1rosban van a legt\u00f6bb fert\u0151z\u00f6tt - az akt\u00edv betegek sz\u00e1ma jelent\u0151sen cs\u00f6kkent - tette hozz\u00e1.\nHangs\u00falyozta, a korm\u00e1ny mindenkivel konzult\u00e1lt, hogy felel\u0151ss\u00e9gteljes d\u00f6nt\u00e9st hozhasson: kik\u00e9rt\u00e9k a polg\u00e1rmesterek, virol\u00f3gus szakemberek, orvosok v\u00e9lem\u00e9ny\u00e9t. \"Nem m\u00e9ltatlan vit\u00e1kra, hanem felel\u0151ss\u00e9gteljes d\u00f6nt\u00e9sekre van sz\u00fcks\u00e9g\" - jelentette ki.\nElmondta, a budapesti korl\u00e1toz\u00e1sok felold\u00e1s\u00e1r\u00f3l sz\u00f3l\u00f3 rendelet m\u00e9g szombaton megjelenik. Ennek alapj\u00e1n Budapesten is k\u00f6telez\u0151 a maszk visel\u00e9se az \u00fczletekben \u00e9s a t\u00f6megk\u00f6zleked\u00e9si eszk\u00f6z\u00f6k\u00f6n a fert\u0151z\u00e9s terjed\u00e9s\u00e9nek megakad\u00e1lyoz\u00e1sa \u00e9rdek\u00e9ben.\nA k\u00f6zter\u00fcletek, parkok \u00e9s a szabadt\u00e9ri j\u00e1tsz\u00f3terek h\u00e9tf\u0151t\u0151l l\u00e1togathat\u00f3k.\nA f\u0151v\u00e1rosban is megmarad, hogy a 65 \u00e9v felettiek reggel 9 \u00f3ra \u00e9s d\u00e9l k\u00f6z\u00f6tt l\u00e1togathatj\u00e1k az \u00e9lelmiszerboltokat, drog\u00e9ri\u00e1kat \u00e9s gy\u00f3gyszert\u00e1rakat, mindenki m\u00e1s pedig az ezen k\u00edv\u00fcli id\u0151szakban - mondta Guly\u00e1s Gergely, majd hozz\u00e1tette, a piacok nyitvatart\u00e1sa ett\u0151l elt\u00e9r\u0151 lehet az \u00f6nkorm\u00e1nyzatok d\u00f6nt\u00e9se alapj\u00e1n, a f\u0151v\u00e1rosban ez a ker\u00fcletek hat\u00e1sk\u00f6r\u00e9be tartozik.\nA miniszter al\u00e1h\u00fazta, h\u00e9tf\u0151t\u0151l valamennyi \u00fczlet l\u00e1togathat\u00f3, a szolg\u00e1ltat\u00e1sok szabadon ig\u00e9nybe vehet\u0151k, a vend\u00e9gl\u00e1t\u00f3helyeken pedig a kerthelyis\u00e9gek, teraszok nyithatnak meg a f\u0151v\u00e1rosban.\nSz\u00f3lt arr\u00f3l is, hogy a vend\u00e9gl\u00e1t\u00f3helyeknek h\u00e9tf\u0151t\u0151l szeptember 1-j\u00e9ig nem kell k\u00f6zter\u00fclet-haszn\u00e1lati d\u00edjat fizetni\u00fck a teraszaik ut\u00e1n, mivel \u00f3ri\u00e1si vesztes\u00e9geket szenvedtek el az id\u00e9n.\nA strandok, szabadt\u00e9ri f\u00fcrd\u0151k, a szabadt\u00e9ri m\u00fazeumokhoz \u00e9s az \u00e1llatkerthez hasonl\u00f3an, nyitva tarthatnak.\nA v\u00e9d\u0151t\u00e1vols\u00e1g megtart\u00e1s\u00e1nak felt\u00e9teleir\u0151l mindenhol az \u00fczemeltet\u0151knek kell gondoskodnia - eml\u00e9keztetett a t\u00e1rcavezet\u0151.\nAz istentiszteletek \u00e9s mis\u00e9k, valamint a polg\u00e1ri h\u00e1zass\u00e1gk\u00f6t\u00e9s \u00e9s temet\u00e9s egyar\u00e1nt megtarthat\u00f3k. Guly\u00e1s Gergely eml\u00e9keztetett, vid\u00e9ken j\u00fanius 1-j\u00e9t\u0151l lehet legfeljebb 200 f\u0151s lakodalmakat tartani, Budapesten erre j\u00fanius 15-t\u0151l ny\u00edlik majd lehet\u0151s\u00e9g ak\u00e1r sz\u00e1llod\u00e1kban, vagy \u00e9ttermekben is.\nElmondta, h\u00e9tf\u0151t\u0151l Budapesten is nyitva lehetnek az egyetemek, de ehhez mindenhol a rektor d\u00f6nt\u00e9se is sz\u00fcks\u00e9ges, akinek a v\u00e9d\u0151t\u00e1vols\u00e1g betarthat\u00f3s\u00e1g\u00e1t is biztos\u00edtania kell az int\u00e9zm\u00e9ny\u00e9ben. Guly\u00e1s Gergely megjegyezte, a fels\u0151oktat\u00e1si int\u00e9zm\u00e9nyek koll\u00e9giumainak l\u00e1togat\u00e1sa tov\u00e1bbra is tilos.\n\n\nMTI 2020. m\u00e1jus 16.\n\n"}]