[{"date": "2020-05-18 10:20", "url": "https://koronavirus.gov.hu/cikkek/itm-budapesten-ujraindulnak-kozlekedesi-vizsgak", "h1": "ITM: Budapesten is \u00fajraindulnak a k\u00f6zleked\u00e9si vizsg\u00e1k", "body": "\nAz orsz\u00e1g minden r\u00e9sz\u00e9ben \u00fajraindulnak a k\u00f6zleked\u00e9si vizsg\u00e1k \u00e9s ut\u00e1nk\u00e9pz\u00e9sek, miut\u00e1n h\u00e9tf\u0151t\u0151l Budapesten is lehet\u0151v\u00e9 v\u00e1lik a k\u00f6zleked\u00e9si vizsg\u00e1k szervez\u00e9se. Az egyes helysz\u00edneken a jelentkez\u00e9sek f\u00fcggv\u00e9ny\u00e9ben hirdetik ki az els\u0151 id\u0151pontokat - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium.\n\nK\u00f6zlem\u00e9ny\u00fck szerint a korm\u00e1ny h\u00e9tv\u00e9g\u00e9n hozott d\u00f6nt\u00e9s\u00e9vel \u00f6sszhangban, m\u00e1t\u00f3l Budapesten is \u00fajraindulhatnak a m\u00e1rciusban felf\u00fcggesztett k\u00f6zleked\u00e9si vizsg\u00e1k, ut\u00e1nk\u00e9pz\u00e9sek \u00e9s p\u00e1lyaalkalmass\u00e1gi vizsg\u00e1latok. A korl\u00e1toz\u00f3 int\u00e9zked\u00e9sek felold\u00e1s\u00e1val \u00f6sszhangban m\u00e1r m\u00falt h\u00e9t p\u00e9nteken megkezd\u0151dhetett a Pest megyei vizsg\u00e1k szervez\u00e9se.\nA g\u00f6rd\u00fcl\u00e9keny folyamatok \u00e9rdek\u00e9ben a KAV K\u00f6zleked\u00e9si Alkalmass\u00e1gi \u00e9s Vizsgak\u00f6zpont Nonprofit Kft. minden \u00fcgyf\u00e9lszolg\u00e1lata az eredeti nyitvatart\u00e1si rend szerint v\u00e1rja az aut\u00f3siskol\u00e1k r\u00e9sz\u00e9r\u0151l \u00e9rkez\u0151 vizsgajelent\u00e9seket, a p\u00e1lyaalkalmass\u00e1gi vizsg\u00e1latra jelentkez\u0151 \u00fcgyfeleket.\nMos\u00f3czi L\u00e1szl\u00f3 k\u00f6zleked\u00e9spolitik\u00e1\u00e9rt felel\u0151s \u00e1llamtitk\u00e1r a k\u00f6zlem\u00e9nyben kiemeli: \"a k\u00f6zleked\u00e9si vizsg\u00e1ztat\u00e1s egy h\u00e9ttel ezel\u0151tti, vid\u00e9ki \u00fajraindul\u00e1sa \u00f3ta az el\u0151vigy\u00e1zatoss\u00e1gi \u00f3vint\u00e9zked\u00e9sek szigor\u00fa betartat\u00e1sa mellett \u00f6sszesen k\u00f6zel 3000 vizsg\u00e1z\u00f3 adhatott sz\u00e1mot tud\u00e1s\u00e1r\u00f3l. A vizsg\u00e1k \u00e9s vizsg\u00e1latok szervez\u00e9s\u00e9n\u00e9l el\u0151nyt \u00e9lveznek azon \u00fcgyfelek, akik kor\u00e1bban m\u00e1r rendelkeztek id\u0151ponttal, de azt a v\u00e9szhelyzeti korl\u00e1toz\u00e1sok miatt a vizsgak\u00f6zpontnak le kellett mondania.\"\nA t\u00e1rsas\u00e1g a tov\u00e1bbiakban is csak ott szervez vizsg\u00e1kat, vizsg\u00e1latokat \u00e9s ut\u00e1nk\u00e9pz\u00e9seket, ahol j\u00e1rv\u00e1ny\u00fcgyi szempontb\u00f3l biztons\u00e1gos k\u00f6r\u00fclm\u00e9nyeket tud teremteni. A r\u00e9szv\u00e9tel k\u00f6telez\u0151 felt\u00e9tele a v\u00e9d\u0151felszerel\u00e9s - maszk \u00e9s keszty\u0171 - visel\u00e9se - tette hozz\u00e1 az ITM.\n\n\n\nMTI 2020. m\u00e1jus 18.\n\n"}]