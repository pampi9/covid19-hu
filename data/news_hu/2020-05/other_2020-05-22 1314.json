[{"date": "2020-05-22 13:14", "url": "https://koronavirus.gov.hu/cikkek/szijjarto-kiemelt-feladat-vilagjarvany-gazdasagi-hatasainak-kezelese", "h1": "Szijj\u00e1rt\u00f3: kiemelt feladat a vil\u00e1gj\u00e1rv\u00e1ny gazdas\u00e1gi hat\u00e1sainak kezel\u00e9se", "body": "\nA koronav\u00edrus-j\u00e1rv\u00e1ny eg\u00e9szs\u00e9g\u00fcgyi k\u00f6vetkezm\u00e9nyeinek kezel\u00e9se mellett a gazdas\u00e1gi hat\u00e1sok kezel\u00e9s\u00e9t nevezte a legfontosabb feladatnak Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter Budapesten, a versenyk\u00e9pess\u00e9gi program t\u00e1mogat\u00f3 okiratainak p\u00e9nteki \u00e1tad\u00e1s\u00e1n.\n\n\n\u00a0A miniszter hangs\u00falyozta: a korm\u00e1ny nem el\u0151sz\u00f6r szembes\u00fcl azzal a helyzettel, hogy a magyar gazdas\u00e1got \u00fajra kell ind\u00edtani. A mostani \u00e9s a t\u00edz \u00e9vvel ezel\u0151tti helyzet k\u00f6z\u00f6tt azonban jelent\u0151s k\u00fcl\u00f6nbs\u00e9g, hogy 2010 ut\u00e1n egy legyeng\u00fclt, m\u00edg most er\u0151s hazai gazdas\u00e1gnak kell \u00farr\u00e1 lennie a neh\u00e9zs\u00e9geken - mondta.\nSzijj\u00e1rt\u00f3 P\u00e9ter kiemelte, hogy a vil\u00e1gj\u00e1rv\u00e1ny felforgatta a gazdas\u00e1gi folyamatokat, teljesen \u00faj vil\u00e1ggazdas\u00e1gi verseny indul. A korm\u00e1ny \u00e1ll\u00e1spontja szerint a seg\u00e9lyek elad\u00f3sodotts\u00e1ghoz \u00e9s kiszolg\u00e1ltatotts\u00e1ghoz vezetnek, ez\u00e9rt a magyar gazdas\u00e1gpolitika f\u00f3kusz\u00e1ban most is a munkahelyek teremt\u00e9se \u00e9s a munkahelyeket l\u00e9trehoz\u00f3 v\u00e1llalatok t\u00e1mogat\u00e1sa \u00e1ll - fogalmazott.\nA miniszter elmondta, a versenyk\u00e9pess\u00e9g-n\u00f6vel\u0151 t\u00e1mogat\u00e1si programra eddig 583 p\u00e1ly\u00e1zat \u00e9rkezett be, a jelentkez\u0151 v\u00e1llalatok 277 milli\u00e1rd forint \u00e9rt\u00e9kben v\u00e1llaltak beruh\u00e1z\u00e1st, ezzel 104 ezer munkahelyet v\u00e9denek meg.\nSzijj\u00e1rt\u00f3 P\u00e9ter kifejtette, munkahelyek csak beruh\u00e1z\u00e1sb\u00f3l lesznek, ez\u00e9rt a gazdas\u00e1gv\u00e9delmi akci\u00f3tervben kiemelt figyelmet ford\u00edtanak a beruh\u00e1z\u00e1sokat v\u00e9grehajt\u00f3 \u00e9s ez\u00e1ltal munkahelyeket teremt\u0151 v\u00e1llalatok t\u00e1mogat\u00e1s\u00e1ra.\nAz uni\u00f3s korl\u00e1toz\u00e1sok felold\u00e1s\u00e1t kihaszn\u00e1lva, az \u00e1llam hozz\u00e1j\u00e1rul azoknak a v\u00e1llalatoknak a beruh\u00e1z\u00e1s\u00e1hoz, amelyek a mostani neh\u00e9z k\u00f6r\u00fclm\u00e9nyek ellen\u00e9re is a fejleszt\u00e9sben l\u00e1tj\u00e1k a j\u00f6v\u0151t, a beruh\u00e1zott \u00f6sszeg maximum fel\u00e9t lehet elnyerni - jelezte a k\u00fclgazdas\u00e1gi \u00e9s k\u00fcl\u00fcgyminiszter.\nMagyarorsz\u00e1g t\u00edz \u00e9ven \u00e1t dolgozott, hogy a legvonz\u00f3bb beruh\u00e1z\u00e1si c\u00e9lpont legyen K\u00f6z\u00e9p-Eur\u00f3p\u00e1ban, amit siker\u00fclt el\u00e9rni, \u00e9s nem adhatjuk fel ezt a poz\u00edci\u00f3nkat - fogalmazott Szijj\u00e1rt\u00f3 P\u00e9ter.\nA magyar gazdas\u00e1g el\u00e9g er\u0151s ahhoz, hogy a korm\u00e1ny, a gazdas\u00e1gi szf\u00e9ra \u00e9s a munkav\u00e1llal\u00f3k \u00f6sszefog\u00e1s\u00e1val lehet\u0151s\u00e9gg\u00e9 alak\u00edtsa \u00e1t ezt a v\u00e1ls\u00e1got - jelentette ki.\nEzen a h\u00e9ten \u00f6sszesen 15 v\u00e1llalat vette \u00e1t t\u00e1mogat\u00f3i okirat\u00e1t, ami 7,5 milli\u00e1rd forintnyi beruh\u00e1z\u00e1st, 3,7 milli\u00e1rd forintnyi vissza nem t\u00e9r\u00edtend\u0151 t\u00e1mogat\u00e1st \u00e9s t\u00f6bb mint 3100 megtartott munkahelyet jelent - ismertette Szijj\u00e1rt\u00f3 P\u00e9ter.\nP\u00e9nteken 3 v\u00e1llalatvezet\u0151 vehetett \u00e1t t\u00e1mogat\u00f3i okiratot a K\u00fclgazdas\u00e1gi \u00e9s K\u00fcl\u00fcgyminiszt\u00e9riumban (KKM).\nAz Abroncs Keresked\u0151h\u00e1z Kft. t\u00f6bb mint 593 milli\u00f3 forintos beruh\u00e1z\u00e1s\u00e1t 287 milli\u00f3 forinttal t\u00e1mogatja a magyar \u00e1llam. A v\u00e1llalat szolg\u00e1ltat\u00e1sainak komplex fejleszt\u00e9s\u00e9hez \u00faj g\u00e9peket v\u00e1s\u00e1rol, hardver- \u00e9s szoftverfejleszt\u00e9st hajt v\u00e9gre.\nSimicsk\u00f3 Istv\u00e1n, \u00dajbuda orsz\u00e1ggy\u0171l\u00e9si k\u00e9pvisel\u0151je p\u00e9lda\u00e9rt\u00e9k\u0171nek nevezte, hogy a c\u00e9g keresi a kit\u00f6r\u00e9si lehet\u0151s\u00e9get. Hangs\u00falyozta, hogy ebben partner a korm\u00e1nyzat, a vesz\u00e9lyhelyzetben a magyar korm\u00e1ny els\u0151k k\u00f6z\u00f6tt l\u00e9pett a gyors kil\u00e1bal\u00e1s \u00e9rdek\u00e9ben.\nA T\u00e9rv\u00e1z \u00c9p\u00edt\u0151ipari Kft. 298 milli\u00f3 forintot meghalad\u00f3 beruh\u00e1z\u00e1s\u00e1hoz 149 milli\u00f3 forintot nyert el. A t\u00e1mogat\u00e1sb\u00f3l a f\u0151k\u00e9nt csarnok- \u00e9s iroda\u00e9p\u00fcleteket tervez\u0151 \u00e9s kivitelez\u0151 c\u00e9g \u00faj berendez\u00e9seket szerez be.\nB\u00e1nyai G\u00e1bor orsz\u00e1ggy\u0171l\u00e9si k\u00e9pvisel\u0151 kiemelte, hogy a c\u00e9g a min\u0151s\u00e9gi munk\u00e1ra helyezi a hangs\u00falyt, kor\u00e1bban is komoly innov\u00e1ci\u00f3kat hajtott v\u00e9gre. K\u00fcl\u00f6n\u00f6sen fontosnak nevezte, hogy a korm\u00e1ny gyorsan el tudta ind\u00edtani ezt a t\u00e1mogat\u00e1si lehet\u0151s\u00e9get hazai forr\u00e1sb\u00f3l.\nA V\u00e1rda Vulk\u00e1n Kft. 574,5 milli\u00f3 forintos beruh\u00e1z\u00e1s\u00e1t 287 milli\u00f3 forintos \u00e1llami t\u00e1mogat\u00e1ssal val\u00f3s\u00edthatja meg. A v\u00e1llalat k\u00e9t \u00faj \u00e9p\u00fcletet \u00e9p\u00edt, amelyekben a vas\u00f6ntv\u00e9ny-term\u00e9kek gy\u00e1rt\u00e1s\u00e1t, tiszt\u00edt\u00e1s\u00e1t \u00e9s t\u00e1rol\u00e1s\u00e1t v\u00e9gzik majd.\n\n\nMTI 2020. m\u00e1jus 22.\n\n"}]