[{"date": "2020-05-03 08:58", "url": "https://koronavirus.gov.hu/cikkek/hetfotol-lepnek-hatalyba-sportrendezvenyekkel-es-sportedzesekkel-kapcsolatos-intezkedesek", "h1": "H\u00e9tf\u0151t\u0151l l\u00e9pnek hat\u00e1lyba a sportrendezv\u00e9nyekkel \u00e9s sportedz\u00e9sekkel kapcsolatos int\u00e9zked\u00e9sek", "body": "\nH\u00e9tf\u0151t\u0151l l\u00e9pnek hat\u00e1lyba a sportrendezv\u00e9nyekkel \u00e9s edz\u00e9sekkel kapcsolatos int\u00e9zked\u00e9sek: a rendelet \u00e9rtem\u00e9ben sportrendezv\u00e9ny n\u00e9z\u0151k n\u00e9lk\u00fcl, z\u00e1rt k\u00f6r\u00fclm\u00e9nyek k\u00f6z\u00f6tt Magyarorsz\u00e1g eg\u00e9sz ter\u00fclet\u00e9n megtarthat\u00f3, illetve megengedett a sportegyes\u00fcletek \u00e1ltal szervezett, valamint az amat\u0151r sport, a szabadid\u0151s sport \u00e9s a t\u00f6megsport c\u00e9l\u00fa edz\u00e9sen val\u00f3 r\u00e9szv\u00e9tel - t\u00e1j\u00e9koztatta a sport\u00e9rt felel\u0151s \u00e1llamtitk\u00e1r az MTI-t.\n\n\nSzab\u00f3 T\u00fcnde hozz\u00e1tette, a rendelet alapj\u00e1n mind a versenyrendszerben szervezett, mind pedig a versenyrendszeren k\u00edv\u00fcli, teh\u00e1t a szabadid\u0151s, illetve di\u00e1ksport-rendezv\u00e9nyek megtart\u00e1sa enged\u00e9lyezett, amennyiben a szervez\u0151k biztos\u00edtani tudj\u00e1k, hogy arra z\u00e1rt k\u00f6r\u00fclm\u00e9nyek k\u00f6z\u00f6tt, z\u00e1rt l\u00e9tes\u00edtm\u00e9nyben vagy n\u00e9z\u0151k el\u0151l elz\u00e1rhat\u00f3 ter\u00fcleten ker\u00fcl sor, \u00e9s arra n\u00e9z\u0151k nem l\u00e9phetnek be. Ez alapj\u00e1n teh\u00e1t azon k\u00f6zter\u00fcleten megszervezett sportrendezv\u00e9nyek - p\u00e9ld\u00e1ul az utcai fut\u00f3versenyek, ker\u00e9kp\u00e1rversenyek - megtart\u00e1sa nem enged\u00e9lyezett, ahol nincs lehet\u0151s\u00e9g a n\u00e9z\u0151k kiz\u00e1r\u00e1s\u00e1ra.\nElmondta azt is, hogy a rendelet a sportrendezv\u00e9nyeken val\u00f3 r\u00e9szv\u00e9telt csup\u00e1n a n\u00e9z\u0151k sz\u00e1m\u00e1ra tiltja meg, azokon a sportrendezv\u00e9ny egy\u00e9b r\u00e9sztvev\u0151i, vagyis a sportol\u00f3k mellett a sportszakemberek, \u00edgy edz\u0151k, csapatvezet\u0151k, m\u00e9rk\u0151z\u00e9svezet\u0151k, versenyb\u00edr\u00f3k, sporteg\u00e9szs\u00e9g\u00fcgyi szakemberek, valamint a doppingellen\u0151r\u00f6k, a biztons\u00e1gi \u00e9s a sportl\u00e9tes\u00edtm\u00e9ny m\u0171k\u00f6dtet\u00e9s\u00e9\u00e9rt felel\u0151s szakmai szem\u00e9lyzet, tov\u00e1bb\u00e1 a sajt\u00f3 k\u00e9pvisel\u0151i ebben a min\u0151s\u00e9g\u00fckben jelen lehetnek.\nA hazai versenyrendszerek, bajnoks\u00e1gok, kupasorozatok \u00fajraind\u00edt\u00e1s\u00e1r\u00f3l, azok kereteir\u0151l \u00e9s form\u00e1j\u00e1r\u00f3l az egyes orsz\u00e1gos sport\u00e1gi szaksz\u00f6vets\u00e9gek jogosultak d\u00f6nteni.\nAz \u00e1llamtitk\u00e1r kiemelte: mindek\u00f6zben figyelemmel kell lenni\u00fck a vesz\u00e9lyhelyzethez kapcsol\u00f3d\u00f3, fenn\u00e1ll\u00f3 tilalmak \u00e9s korl\u00e1toz\u00e1sok mellett a sport\u00e1gak nemzetk\u00f6zi sz\u00f6vets\u00e9ge \u00e1ltal hozott d\u00f6nt\u00e9sek \u00e9s aj\u00e1nl\u00e1sok betart\u00e1s\u00e1ra, tov\u00e1bb\u00e1 az Orsz\u00e1gos Sporteg\u00e9szs\u00e9g\u00fcgyi Int\u00e9zet, valamint a Nemzeti N\u00e9peg\u00e9szs\u00e9g\u00fcgyi K\u00f6zpont aj\u00e1nl\u00e1saira, a sportl\u00e9tes\u00edtm\u00e9nyek m\u0171k\u00f6dtet\u00e9s\u00e9re vonatkoz\u00f3 protokollokra, illetve a sportl\u00e9tes\u00edtm\u00e9nyek tulajdonosai, \u00fczemeltet\u0151i \u00e1ltal el\u0151\u00edrtakra is.\nForr\u00e1s: MTI\n\n"}]