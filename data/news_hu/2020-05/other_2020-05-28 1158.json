[{"date": "2020-05-28 11:58", "url": "https://koronavirus.gov.hu/cikkek/nagy-istvan-ujabb-80-milliard-forint-jut-az-allattenyesztes-es-kerteszet-tamogatasara", "h1": "Nagy Istv\u00e1n: \u00fajabb 80 milli\u00e1rd forint jut az \u00e1llatteny\u00e9szt\u00e9s \u00e9s kert\u00e9szet t\u00e1mogat\u00e1s\u00e1ra", "body": "\n\u00daj mez\u0151gazdas\u00e1gi beruh\u00e1z\u00e1si p\u00e1ly\u00e1zati csomagot hirdet az Agr\u00e1rminiszt\u00e9rium 80 milli\u00e1rd forint \u00e9rt\u00e9kben a ny\u00e1ron a nagy hozz\u00e1adott \u00e9rt\u00e9ket jelent\u0151 \u00e1llatteny\u00e9szt\u00e9s \u00e9s a kert\u00e9szeti \u00e1gazat sz\u00e1m\u00e1ra, a koronav\u00edrus-j\u00e1rv\u00e1ny agr\u00e1rgazdas\u00e1gi hat\u00e1sainak m\u00e9rs\u00e9kl\u00e9se \u00e9s a versenyk\u00e9pess\u00e9g n\u00f6vel\u00e9se \u00e9rdek\u00e9ben - k\u00f6z\u00f6lte Nagy Istv\u00e1n agr\u00e1rminiszter a V\u00edrusv\u00e1ls\u00e1g: vesz\u00edt vagy nyer a magyar agr\u00e1rium? - Portfoli\u00f3 agr\u00e1rium online konferenci\u00e1n.\n\n\nA t\u00e1rcavezet\u0151 ismertette, hogy 50 milli\u00e1rd forint \u00e9rt\u00e9kben \u00edrnak ki a teljes \u00e1llatteny\u00e9szt\u00e9si \u00e1gazatot fel\u00f6lel\u0151 felh\u00edv\u00e1st a haszon\u00e1llatokat tart\u00f3knak \u00e1llattart\u00f3 telepeik meg\u00faj\u00edt\u00e1s\u00e1ra. Lehet\u0151s\u00e9g ny\u00edlik az \u00e1llattart\u00e1sra, valamint az el\u0151\u00e1ll\u00edtott term\u00e9k kezel\u00e9s\u00e9re, t\u00e1rol\u00e1s\u00e1ra szolg\u00e1l\u00f3 \u00e9p\u00fcletek, \u00e9p\u00edtm\u00e9nyek l\u00e9trehoz\u00e1s\u00e1ra, kialak\u00edt\u00e1s\u00e1ra, tov\u00e1bb\u00e1 \u00e9p\u00edt\u00e9ssel nem j\u00e1r\u00f3 projektek megval\u00f3s\u00edt\u00e1s\u00e1ra is az \u00e1llattart\u00e1shoz kapcsol\u00f3d\u00f3 eszk\u00f6z\u00f6k, g\u00e9pek beszerz\u00e9s\u00e9n kereszt\u00fcl.\nNagy Istv\u00e1n szerint a koronav\u00edrus j\u00e1rv\u00e1ny okozta eur\u00f3pai gazdas\u00e1gi helyzetben \u00e9rdemes olyan t\u00edpus\u00fa \u00e9s m\u00e9ret\u0171 beruh\u00e1z\u00e1sokat is finansz\u00edrozni, amelyek a nemzetk\u00f6zi versenyben is tart\u00f3s versenyel\u0151nyh\u00f6z k\u00e9pesek juttatni a hazai termel\u00e9st, cs\u00f6kkentik az importkitetts\u00e9get \u00e9s n\u00f6velik az exportk\u00e9pess\u00e9get.\nK\u00f6z\u00f6lte: 30 milli\u00e1rd forinttal t\u00e1mogatj\u00e1k az \u00fcveg \u00e9s f\u00f3liabor\u00edt\u00e1s\u00fa n\u00f6v\u00e9nyh\u00e1zak \u00e9p\u00edt\u00e9s\u00e9t \u00e9s korszer\u0171s\u00edt\u00e9s\u00e9t, a z\u00f6lds\u00e9g-gy\u00fcm\u00f6lcs h\u0171t\u0151h\u00e1zi kapacit\u00e1sok, h\u0171t\u0151t\u00e1rol\u00f3k \u00e9s z\u00f6lds\u00e9gt\u00e1rol\u00f3k \u00e9p\u00edt\u00e9s\u00e9t, megl\u00e9v\u0151 l\u00e9tes\u00edtm\u00e9nyek b\u0151v\u00edt\u00e9s\u00e9t, korszer\u0171s\u00edt\u00e9s\u00e9t, amely kieg\u00e9sz\u00fcl a betakar\u00edt\u00e1s ut\u00e1ni \u00e1ruv\u00e1 alak\u00edt\u00e1st szolg\u00e1l\u00f3 v\u00e1logat\u00e1st, csomagol\u00e1st szolg\u00e1l\u00f3 technol\u00f3gi\u00e1k t\u00e1mogat\u00e1s\u00e1val. Ezzel is seg\u00edteni k\u00edv\u00e1nj\u00e1k a folyamatos, eg\u00e9sz \u00e9vben rendelkez\u00e9sre \u00e1ll\u00f3 z\u00f6lds\u00e9g-gy\u00fcm\u00f6lcs ell\u00e1t\u00e1s alapvet\u0151 felt\u00e9teleinek megteremt\u00e9s\u00e9t.\nMindk\u00e9t esetben az elnyerhet\u0151 t\u00e1mogat\u00e1s maxim\u00e1lis \u00f6sszege az eddigi 500 milli\u00f3 forint helyett 2 milli\u00e1rd forint lesz, a p\u00e1ly\u00e1zatokat\u00a0\u00a0a vid\u00e9kfejleszt\u00e9si programb\u00f3l finansz\u00edrozz\u00e1k. A tervek szerint az \u00e1llattart\u00f3 telepek korszer\u0171s\u00edt\u00e9s\u00e9re ir\u00e1nyul\u00f3 p\u00e1ly\u00e1zatot j\u00faliusban, a kert\u00e9szeti \u00e1gazat fejleszt\u00e9s\u00e9re ir\u00e1nyul\u00f3 p\u00e1ly\u00e1zatot augusztusban ismerhetik meg az \u00e9rintettek - tette hozz\u00e1 Nagy Istv\u00e1n.\n\nA miniszter el\u0151ad\u00e1s\u00e1ban a koronav\u00edrus-j\u00e1rv\u00e1ny miatt megtett \u00e9s tervezett, nemzetgazdas\u00e1got \u00e9rint\u0151, korm\u00e1nyzati int\u00e9zked\u00e9sek mellett megeml\u00edtette, hogy 25 milli\u00e1rd forintos v\u00e1ls\u00e1gkezel\u0151 t\u00e1mogat\u00e1si program k\u00e9sz\u00fclt a mez\u0151gazdas\u00e1g \u00e9s \u00e9lelmiszeripar szerepl\u0151i sz\u00e1m\u00e1ra. A t\u00e1mogat\u00e1si programok c\u00e9lja Magyarorsz\u00e1g \u00e9lelmiszerell\u00e1t\u00e1si biztons\u00e1g\u00e1nak fenntart\u00e1sa \u00e9s termel\u00e9si kapacit\u00e1sainak meger\u0151s\u00edt\u00e9se, ezzel pedig a munkahelyek v\u00e9delme.\nEzek a programok csaknem 35 ezer potenci\u00e1lis kezdem\u00e9nyezettet \u00e9rintenek, amely v\u00e1llalkoz\u00e1sok k\u00f6zvetlen\u00fcl 140 ezer embert foglalkoztatnak. A 25 milli\u00e1rd forintos t\u00f6bbletforr\u00e1sb\u00f3l 24 milli\u00e1rd forintnyi vissza nem t\u00e9r\u00edtend\u0151 t\u00e1mogat\u00e1shoz jutnak az \u00e9lelmiszeripar, a d\u00edszn\u00f6v\u00e9ny-, a z\u00f6lds\u00e9g-, a bor-, a sert\u00e9s-, a baromfi-, a hal-, a juh \u00e9s kecske-, a ny\u00fal-, a h\u00fasmarha- \u00e9s a tejel\u0151 szarvasmarha \u00e1gazat, a m\u00e9h\u00e9szet, valamint a l\u00f3teny\u00e9szt\u00e9s szerepl\u0151i.\nA t\u00e1mogat\u00e1si k\u00e9relmek bead\u00e1s\u00e1hoz sz\u00fcks\u00e9ges \u00faj elektronikus fel\u00fclet m\u00e1r el\u0151k\u00e9sz\u00edt\u00e9s alatt \u00e1ll, a tervek szerint j\u00fanius v\u00e9g\u00e9t\u0151l h\u00e1rom \u00fctemben t\u00f6rt\u00e9nik a k\u00e9relembead\u00e1s, \u00e9s augusztust\u00f3l \u00fctemesen megindul a t\u00e1mogat\u00e1sok kifizet\u00e9se az \u00e9rintettek r\u00e9sz\u00e9re. Az \u00e9lelmiszeripari, a d\u00edszn\u00f6v\u00e9ny \u00e9s hal\u00e1gazati t\u00e1mogat\u00e1sok foglalkoztat\u00e1shoz k\u00f6t\u00f6tten, a mez\u0151gazdas\u00e1gi \u00e1gazati t\u00e1mogat\u00e1sok a termel\u00e9si kapacit\u00e1sok v\u00e9delme \u00e9rdek\u00e9ben alapvet\u0151en \u00e1llatl\u00e9tsz\u00e1mhoz vagy a termelt n\u00f6v\u00e9nyi kult\u00fara nagys\u00e1g\u00e1hoz kapcsol\u00f3dnak - jegyezte meg.\n\n\n\n\nMTI 2020. m\u00e1jus 28.\n\n"}]