[{"date": "2020-05-28 17:11", "url": "https://koronavirus.gov.hu/cikkek/szijjarto-legjobb-feltetelekre-szamithatnak-az-ujrakezdesre-keszulo-cegek", "h1": "Szijj\u00e1rt\u00f3: a legjobb felt\u00e9telekre sz\u00e1m\u00edthatnak az \u00fajrakezd\u00e9sre k\u00e9sz\u00fcl\u0151 c\u00e9gek", "body": "\nA v\u00e1ls\u00e1g bizonytalann\u00e1 tette a vil\u00e1gpiaci kil\u00e1t\u00e1sokat, ez\u00e9rt belf\u00f6ld\u00f6n a lehet\u0151 legjobb felt\u00e9teleket kell biztos\u00edtani az \u00fajrakezd\u00e9sre k\u00e9sz\u00fcl\u0151 c\u00e9gek sz\u00e1m\u00e1ra - jelentette ki a k\u00fclgazdas\u00e1gi \u00e9s k\u00fcl\u00fcgyminiszter cs\u00fct\u00f6rt\u00f6k\u00f6n a K\u00fclgazdas\u00e1gi \u00e9s K\u00fcl\u00fcgyminiszt\u00e9riumban, ahol \u00fajabb h\u00e1rom c\u00e9g k\u00e9pvisel\u0151inek adott \u00e1t a versenyk\u00e9pess\u00e9g-n\u00f6vel\u0151 program t\u00e1mogat\u00e1s\u00e1t biztos\u00edt\u00f3 okiratot.\n\n\nSzijj\u00e1rt\u00f3\u00a0P\u00e9ter szerint a vil\u00e1ggazdas\u00e1gban csak a v\u00e1ltoz\u00e1s biztos, \u00e9s nem el\u00e9g csup\u00e1n a j\u00e1rv\u00e1ny k\u00f6zvetlen hat\u00e1sai ellen v\u00e9dekezni. A v\u00edrus ugyanis - mint fogalmazott - az ember\u00e9let mellett a meg\u00e9lhet\u00e9st is fenyegeti, a korm\u00e1ny ez\u00e9rt folytatja a munk\u00e1ra \u00e9p\u00edt\u0151 gazdas\u00e1gpolitik\u00e1t.\nA miniszter k\u00f6z\u00f6lte, hogy a versenyk\u00e9pess\u00e9gi program forr\u00e1shi\u00e1ny miatt nem fog jelentkez\u0151ket visszautas\u00edtani. A p\u00e1ly\u00e1zat fedezet\u00e9t a korm\u00e1ny a kiemelked\u0151 \u00e9rdekl\u0151d\u00e9s miatt 50 milli\u00e1rd forintr\u00f3l 150 milli\u00e1rd forintra n\u00f6velte, \u00e9s tov\u00e1bbi emel\u00e9st is v\u00e1llal, ha a t\u00e1mogat\u00e1si ig\u00e9nyek meghaladn\u00e1k a b\u0151v\u00edtett keretet - tette hozz\u00e1.\nK\u00f3sa Lajos, Debrecen orsz\u00e1ggy\u0171l\u00e9si k\u00e9pvisel\u0151je (Fidesz) hangs\u00falyozta: v\u00e1ls\u00e1gokkal id\u0151r\u0151l id\u0151re szembes\u00fclni kell, ez\u00e9rt nem szabad elfelejteni, hogy a j\u00f3 \u00e1llapot\u00fa gazdas\u00e1gok k\u00f6nnyebben meg\u00e1ll\u00edtj\u00e1k a visszaes\u00e9st. A Gyurcs\u00e1ny- \u00e9s a Bajnai-korm\u00e1nyok megszor\u00edt\u00e1si \u00e9s le\u00e9p\u00edt\u00e9sei teljes cs\u0151d\u00f6t okoztak, most viszont foglalkoztat\u00e1sb\u0151v\u00edt\u00e9s, ad\u00f3cs\u00f6kkent\u00e9s \u00e9s fejleszt\u00e9sek jellemzik a v\u00e1ls\u00e1gkezel\u00e9st.\nMagyarorsz\u00e1g teh\u00e1t a j\u00e1rv\u00e1nyhelyzetben is szerencs\u00e9snek mondhatja mag\u00e1t, hiszen a gazdas\u00e1ga ugr\u00e1sra k\u00e9szen v\u00e1rja az \u00fajrakezd\u00e9st - tette hozz\u00e1.\nA t\u00e1mogatott c\u00e9gek k\u00f6z\u00fcl a Radel & Hahn Ipari Szolg\u00e1ltat\u00f3 \u00e9s Kereskedelmi Zrt. 575,8 milli\u00f3 forintot meghalad\u00f3 beruh\u00e1z\u00e1sa t\u00f6bb mint 287 milli\u00f3 forint \u00e1llami hozz\u00e1j\u00e1rul\u00e1sra sz\u00e1m\u00edthat.\nA debreceni sz\u00e9khely\u0171 kl\u00edma- \u00e9s l\u00e9gtechnikai v\u00e1llalat bev\u00e9tele t\u00falnyom\u00f3r\u00e9szt belf\u00f6ldr\u0151l sz\u00e1rmazik, de a legut\u00f3bbi besz\u00e1mol\u00f3ja szerint a 4 milli\u00e1rd forint k\u00f6r\u00fcli \u00f6sszegb\u0151l t\u00f6bb mint 110 milli\u00f3 volt export. A c\u00e9g a rendszerv\u00e1lt\u00e1st k\u00f6vet\u0151en ker\u00fclt osztr\u00e1k tulajdonba, csaknem 2 ezer n\u00e9gyzetm\u00e9teres \u00fczemet m\u0171k\u00f6dtet, besz\u00e1ll\u00edt\u00f3k\u00e9nt egy\u00fcttm\u0171k\u00f6dik a Continentallal \u00e9s a Samsunggal is. Tar J\u00e1nos vez\u00e9rigazgat\u00f3 k\u00f6z\u00f6lte, hogy a beruh\u00e1z\u00e1s keret\u00e9ben \u00faj berendez\u00e9seket szereznek be, hogy n\u00f6velj\u00e9k a gy\u00e1rt\u00e1s mennyis\u00e9g\u00e9t \u00e9s min\u0151s\u00e9g\u00e9t.\nA Hi-Lex Hungary K\u00e1belrendszer Gy\u00e1rt\u00f3 Kft. 571 milli\u00f3 forintos fejleszt\u00e9s\u00e9t a korm\u00e1ny 282,5 milli\u00f3 forinttal t\u00e1mogatja. A v\u00e1llalat a jap\u00e1n Hi-Lex Corporation tagja, gy\u00e1ra N\u00f3gr\u00e1d megy\u00e9ben, a r\u00e9ts\u00e1gi ipari parkban m\u0171k\u00f6dik. \u00c9vi 50 milli\u00e1rd forint nett\u00f3 \u00e1rbev\u00e9tel\u00e9nek t\u00falnyom\u00f3 t\u00f6bbs\u00e9ge k\u00fclf\u00f6ldi \u00e9rt\u00e9kes\u00edt\u00e9sekb\u0151l sz\u00e1rmazik. A c\u00e9g a Suzuki esztergomi gy\u00e1ra mellett a Ford, a Toyota, a Renault \u00e9s a Nissan besz\u00e1ll\u00edt\u00f3ja, 2016 \u00f3ta pedig a BMW \u00e9s az Audi partnere is. Terveik szerint az \u00fczem\u00fck \u00faj gy\u00e1rt\u00f3sorral b\u0151v\u00fclhet, \u00edgy rugalmasabban alkalmazkodhatnak a megrendel\u0151i ig\u00e9nyekhez.\nMiskei P\u00e9ter oper\u00e1ci\u00f3s igazgat\u00f3 hangs\u00falyozta, hogy a j\u00e1rv\u00e1ny csak a keresletet fogta vissza, a technol\u00f3giai fejl\u0151d\u00e9s nem \u00e1llt meg. A v\u00e1llalat ez\u00e9rt fejleszt\u00e9si k\u00f6zpontot \u00e9s tesztlabort is l\u00e9trehoz 2021-re.\nBalla Mih\u00e1ly (Fidesz) orsz\u00e1ggy\u0171l\u00e9si k\u00e9pvisel\u0151 az okirat \u00e1tad\u00e1sa alakalm\u00e1b\u00f3l megk\u00f6sz\u00f6nte a v\u00e1llalatnak, hogy a legnehezebb id\u0151kben is megtal\u00e1lta a megold\u00e1st, \u00edgy megtarthatta a 400 munkav\u00e1llal\u00f3t.\nA Tboss Kft. Kereskedelmi \u00e9s Szolg\u00e1ltat\u00f3 Kft. 180 milli\u00f3 forintos beruh\u00e1z\u00e1s\u00e1hoz 89,6 milli\u00f3 forintot kap. Az asztalosipari v\u00e1llalkoz\u00e1s f\u00fcrd\u0151szobab\u00fatorokat k\u00e9sz\u00edt. 2018-ban kiugr\u00f3, 220 milli\u00f3 forintot meghalad\u00f3 nyeres\u00e9get \u00e9rt el, megdupl\u00e1zva az el\u0151z\u0151 \u00e9vit. A keresletcs\u00f6kken\u00e9s a Tboss Kft.-t is \u00e9rintette, elbocs\u00e1tani azonban nem akartak, \u00e9s \u00faj piacok megszerz\u00e9s\u00e9re is l\u00e1tnak lehet\u0151s\u00e9get - der\u00fclt ki a c\u00e9gvezet\u0151 besz\u00e1mol\u00f3j\u00e1b\u00f3l.\nT\u00fcd\u0151 Ferenc \u00fcgyvezet\u0151 igazgat\u00f3 a rendezv\u00e9nyen k\u00f6z\u00f6lte, hogy a beruh\u00e1z\u00e1si \u00f6sszegb\u0151l \u00faj \u00fczem \u00e9p\u00fcl Sz\u00e9kesfeh\u00e9rv\u00e1ron, \u00e9s a munkav\u00e1llal\u00f3i l\u00e9tsz\u00e1m is b\u0151v\u00fcl. A 2 ezer n\u00e9gyzetm\u00e9teres gy\u00e1r 20 sz\u00e1zal\u00e9kkal n\u00f6veli a gy\u00e1rt\u00e1si teljes\u00edtm\u00e9nyt.\nT\u00f6r\u0151 G\u00e1bor (Fidesz) orsz\u00e1ggy\u0171l\u00e9si k\u00e9pvisel\u0151 a bejelent\u00e9shez hozz\u00e1f\u0171zte, hogy a korm\u00e1ny int\u00e9zked\u00e9sei 11 ezer helyi munkalehet\u0151s\u00e9get mentettek meg. Fej\u00e9r megye az orsz\u00e1g 3. legjelent\u0151sebb ipari t\u00e9rs\u00e9ge, ez\u00e9rt az itt \u00e9l\u0151k k\u00fcl\u00f6n\u00f6sen fontosnak tekinti a v\u00e1llalkoz\u00e1sok t\u00e1mogat\u00e1s\u00e1t a v\u00e1ls\u00e1g idej\u00e9n - tette hozz\u00e1.\nA versenyk\u00e9pess\u00e9g-n\u00f6vel\u0151 program t\u00e1mogat\u00e1s\u00e1ra cs\u00fct\u00f6rt\u00f6k reggelig 678 v\u00e1llalat p\u00e1ly\u00e1zott. A jelentkez\u0151k 320 milli\u00e1rd forint beruh\u00e1z\u00e1st \u00e9s 122 ezer munkahely megtart\u00e1s\u00e1t v\u00e1llalt\u00e1k. Befektet\u00e9seikhez a korm\u00e1ny \u00f6sszesen 151 milli\u00e1rd forinttal j\u00e1rul hozz\u00e1, miut\u00e1n az Eur\u00f3pai Bizotts\u00e1g a v\u00e1ls\u00e1g miatt a kor\u00e1bbin\u00e1l magasabb ar\u00e1ny\u00fa \u00e1llami seg\u00edts\u00e9gny\u00fajt\u00e1st enged\u00e9lyezett a tag\u00e1llamok sz\u00e1m\u00e1ra.\n\nMTI 2020. m\u00e1jus 28.\n\n"}]