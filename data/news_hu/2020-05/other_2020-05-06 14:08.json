[{"date": "2020-05-06 14:08", "url": "https://koronavirus.gov.hu/cikkek/operativ-torzs-tovabbra-indokolt-budapesten-es-pest-megyeben-az-intezkedesek-fenntartasa", "h1": "Operat\u00edv t\u00f6rzs: tov\u00e1bbra is indokolt Budapesten \u00e9s Pest megy\u00e9ben az int\u00e9zked\u00e9sek fenntart\u00e1sa", "body": "\nTov\u00e1bbra is indokolt a kij\u00e1r\u00e1si korl\u00e1toz\u00e1s \u00e9s az \u00fczletek korl\u00e1tozott nyitvatart\u00e1s\u00e1ra vonatkoz\u00f3 k\u00fcl\u00f6n rendelkez\u00e9sek betart\u00e1sa Budapesten \u00e9s Pest megy\u00e9ben - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa.\n\nKiss R\u00f3bert alezredes elmondta: kedden 46-tal n\u0151tt a koronav\u00edrussal fert\u0151z\u00f6ttek sz\u00e1ma, ebb\u0151l 33-an budapestiek, illetve Pest megyeiek voltak, a t\u00edz elhunytb\u00f3l pedig kilenc volt budapesti, illetve Pest megyei, ez\u00e9rt tov\u00e1bbra is indokolt a k\u00fcl\u00f6n szab\u00e1lyok fenntart\u00e1sa.\nJelezte: tart a korm\u00e1ny \u00fcl\u00e9se, amelyen foglalkoznak a j\u00e1rv\u00e1ny\u00fcgyi helyzettel. A tov\u00e1bbi lehets\u00e9ges int\u00e9zked\u00e9sekr\u0151l a cs\u00fct\u00f6rt\u00f6ki Korm\u00e1nyinf\u00f3n ismertetik a d\u00f6nt\u00e9seket.\nSz\u00f3lt arr\u00f3l is, hogy szerd\u00e1n egy \u00fajabb tehersz\u00e1ll\u00edt\u00f3 g\u00e9p hozott Pekingb\u0151l 17 574 kilogramm v\u00e9d\u0151keszty\u0171t.\nT\u00e1j\u00e9koztat\u00e1sa szerint kedden 698 hat\u00f3s\u00e1gi h\u00e1zi karant\u00e9nt rendeltek el, jelenleg 10 628 ilyen korl\u00e1toz\u00f3 int\u00e9zked\u00e9s van \u00e9rv\u00e9nyben. Kedden 25 rend\u0151ri int\u00e9zked\u00e9sre volt sz\u00fcks\u00e9g a hat\u00f3s\u00e1gi h\u00e1zi karant\u00e9n szab\u00e1lyait be nem tart\u00f3kkal szemben. A rend\u0151rs\u00e9g m\u00e1rcius 12. \u00f3ta ellen\u0151rzi a korl\u00e1toz\u00f3 int\u00e9zked\u00e9s alatt \u00e1ll\u00f3kat, az\u00f3ta 1522 szab\u00e1lyszeg\u0151vel szemben l\u00e9ptek fel.\nA kij\u00e1r\u00e1si korl\u00e1toz\u00e1sok szab\u00e1lyait megszeg\u0151kkel szemben kedden 460 esetben int\u00e9zkedtek, ebb\u0151l 267-en figyelmeztet\u00e9st, 86-an helysz\u00edni b\u00edrs\u00e1got kaptak, 107 ember ellen pedig feljelent\u00e9st tettek a rend\u0151r\u00f6k. M\u00e1rcius 28. \u00f3ta ellen\u0151rzi a rend\u0151rs\u00e9g a kij\u00e1r\u00e1si korl\u00e1toz\u00e1sok betart\u00e1s\u00e1t, az\u00f3ta 46 230 int\u00e9zked\u00e9sre volt sz\u00fcks\u00e9g.\nVid\u00e9ken a v\u00e9delmi int\u00e9zked\u00e9sek \u00faj szab\u00e1lyait ellen\u0151rzi a rend\u0151rs\u00e9g, 49 szab\u00e1lyszeg\u00e9st tapasztaltak, ebb\u0151l 32 figyelmeztet\u00e9ssel, 6 helysz\u00edni b\u00edrs\u00e1ggal, 11 pedig feljelent\u00e9ssel z\u00e1rult. A m\u00e1jus 4-\u00e9t\u0151l \u00e9letbe l\u00e9pett \u00faj szab\u00e1lyok be nem tart\u00f3ival szemben eddig 81 esetben kellett int\u00e9zkedni\u00fck a rend\u0151r\u00f6knek. Tapasztalataik szerint a leggyakoribb szab\u00e1lyszeg\u00e9sek k\u00f6z\u00e9 sorolhat\u00f3, hogy az emberek nem haszn\u00e1lj\u00e1k a v\u00e9delmi eszk\u00f6z\u00f6ket, vagyis a maszkot, s\u00e1lat vagy kend\u0151t, illetve nem tartj\u00e1k be a t\u00e1vols\u00e1gtart\u00e1s szab\u00e1ly\u00e1t. A legt\u00f6bb int\u00e9zked\u00e9sre B\u00e9k\u00e9s, Somogy \u00e9s Zala megy\u00e9ben volt sz\u00fcks\u00e9g.\u00a0\u00a0\nEmelkedett a j\u00e1rv\u00e1nnyal \u00f6sszef\u00fcgg\u0151 b\u0171ncselekm\u00e9nyek sz\u00e1ma: 325 ilyen nyomoz\u00e1s van folyamatban, ebb\u0151l 83 r\u00e9mh\u00edrterjeszt\u00e9s, 26 k\u00f6zvesz\u00e9llyel fenyeget\u00e9s, 99 csal\u00e1s, valamint 20 j\u00e1rv\u00e1ny\u00fcgyi szab\u00e1lyszeg\u00e9s miatt. Eddig 62 embert hallgattak ki gyan\u00fas\u00edtottk\u00e9nt.\nA hat\u00e1rforgalomr\u00f3l sz\u00f3lva elmondta: a teherforgalomban bel\u00e9p\u0151 oldalon Hegyeshalomn\u00e1l m\u00e1sf\u00e9l, Tomp\u00e1n\u00e1l \u00e9s R\u00f6szk\u00e9n\u00e9l 3-3 \u00f3r\u00e1s, kil\u00e9p\u0151 oldalon Csan\u00e1dpalot\u00e1n\u00e1l \u00e9s \u00c1rt\u00e1ndn\u00e1l 1-1 \u00f3r\u00e1s v\u00e1rakoz\u00e1sra kell sz\u00e1m\u00edtani. Szem\u00e9lyforgalomban csak Nagylakn\u00e1l kell v\u00e1rakozni be- \u00e9s kil\u00e9p\u0151 oldalon egy, illetve k\u00e9t \u00f3r\u00e1t.\nAzzal kapcsolatban, hogy folyamatosan \u00fajraindulnak rep\u00fcl\u0151j\u00e1ratok m\u00e1s orsz\u00e1gokba, azt mondta: kil\u00e9p\u00e9skor a hat\u00f3s\u00e1g ellen\u0151rzi, hogy a kiutazni sz\u00e1nd\u00e9koz\u00f3 utas hat\u00f3s\u00e1gi h\u00e1zi karant\u00e9nban van-e, \u00e9s ha igen, megtagadj\u00e1k a kiutaz\u00e1s\u00e1t. Azt javasolta: azok, akik k\u00fclf\u00f6ldre szeretn\u00e9nek utazni, t\u00e1j\u00e9koz\u00f3djanak a konzuli szolg\u00e1lat honlapj\u00e1n, hogy a fogad\u00f3 orsz\u00e1gba milyen felt\u00e9telek mellett lehet bel\u00e9pni. Hozz\u00e1tette: a haza\u00e9rkez\u0151k k\u00f6z\u00fcl azok kaphatnak mentess\u00e9get a k\u00f6telez\u0151 hat\u00f3s\u00e1gi h\u00e1zi karant\u00e9n al\u00f3l, akik meggy\u00f3gyultak a fert\u0151z\u00e9sb\u0151l \u00e9s t\u00fcnetmentesek, tov\u00e1bb\u00e1 akik k\u00fclf\u00f6ld\u00f6n 14 napos j\u00e1rv\u00e1ny\u00fcgyi megfigyel\u00e9s alatt \u00e1lltak \u00e9s ilyen igazol\u00e1st fel tudnak mutatni. Mindenki m\u00e1snak, aki k\u00fclf\u00f6ldr\u0151l t\u00e9r haza, hat\u00f3s\u00e1gi h\u00e1zi karant\u00e9nt rendelnek el.\nArra a k\u00e9rd\u00e9sre, hogyan ellen\u0151rzik, hogy a budapestiek \u00e9s a Pest megy\u00e9ben \u00e9l\u0151k betartj\u00e1k-e a korl\u00e1toz\u00f3 int\u00e9zked\u00e9seket \u00e9s nem utaznak el vid\u00e9kre, azt mondta: a m\u00e1jus 4-\u00e9t\u0151l bevezetett \u00faj szab\u00e1lyok betart\u00e1s\u00e1t a rend\u0151rs\u00e9g ellen\u0151rzi, de ebben seg\u00edts\u00e9g\u00fckre van a honv\u00e9ds\u00e9g, az egyes rend\u00e9szeti feladatot ell\u00e1t\u00f3k, illetve a k\u00f6zbiztons\u00e1g\u00e9rt \u00e9s k\u00f6zleked\u00e9sbiztons\u00e1g\u00e9rt felel\u0151s szervezetek \u00e9s egyes\u00fcletek. Budapesten \u00e9s az agglomer\u00e1ci\u00f3ban a kij\u00e1r\u00e1si korl\u00e1toz\u00e1sok betart\u00e1s\u00e1t a Budapesti Rend\u0151r-f\u0151kapit\u00e1nys\u00e1g \u00e9s a Pest Megyei Rend\u0151r-f\u0151kapit\u00e1nys\u00e1g, valamint a K\u00e9szenl\u00e9ti Rend\u0151rs\u00e9g munkat\u00e1rsai ellen\u0151rzik. Vid\u00e9ken a v\u00e9delmi eszk\u00f6z\u00f6k visel\u00e9s\u00e9nek, a t\u00e1vols\u00e1gtart\u00e1s, valamint a megfelel\u0151 id\u0151s\u00e1vban t\u00f6rt\u00e9n\u0151 bev\u00e1s\u00e1rl\u00e1s szab\u00e1lyainak betart\u00e1s\u00e1t a megyei rend\u0151r-f\u0151kapit\u00e1nys\u00e1gok ellen\u0151rzik.\nA f\u0151v\u00e1rosban ker\u00e9kp\u00e1roz\u00f3kkal \u00f6sszef\u00fcgg\u00e9sben megjegyezte: a ker\u00e9kp\u00e1rral k\u00f6zleked\u0151kre is vonatkozik, hogy csak alapos indokkal hagyhatj\u00e1k el az otthonukat.\n\nMTI 2020. m\u00e1jus 6.\n\n"}]