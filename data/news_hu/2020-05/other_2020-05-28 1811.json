[{"date": "2020-05-28 18:11", "url": "https://koronavirus.gov.hu/cikkek/elindul-magyar-fejlesztesu-lelegeztetogep-gyartasa-magyarorszagon", "h1": " Elindul a magyar fejleszt\u00e9s\u0171 l\u00e9legeztet\u0151g\u00e9p gy\u00e1rt\u00e1sa Magyarorsz\u00e1gon ", "body": "\nElindul a magyarorsz\u00e1gi l\u00e9legeztet\u0151g\u00e9p-gy\u00e1rt\u00e1s. A koronav\u00edrus-j\u00e1rv\u00e1ny r\u00e1mutatott a magyar l\u00e9legeztet\u0151g\u00e9p-gy\u00e1rt\u00e1s hi\u00e1ny\u00e1ra. Ahogy az az eg\u00e9sz j\u00e1rv\u00e1ny alatt l\u00e1that\u00f3 volt a vil\u00e1g sz\u00e1mos orsz\u00e1g\u00e1ban a megfelel\u0151 sz\u00e1m\u00fa l\u00e9legeztet\u0151g\u00e9p hi\u00e1nya okozta a legnagyobb probl\u00e9m\u00e1t \u00e9s vezetett sok hal\u00e1lesethez. Az Operat\u00edv T\u00f6rzs utas\u00edt\u00e1s\u00e1ra a k\u00fclf\u00f6ldi l\u00e9legeztet\u0151g\u00e9pek beszerz\u00e9se mellett hetekkel ezel\u0151tt megkezd\u0151d\u00f6tt egy hazai l\u00e9legeztet\u0151g\u00e9p fejleszt\u00e9se \u00e9s a gy\u00e1rt\u00e1shoz sz\u00fcks\u00e9ges \u00fczemcsarnok kialak\u00edt\u00e1sa. A l\u00e9legeztet\u0151g\u00e9p protot\u00edpus\u00e1t a Budapesti M\u0171szaki \u00e9s Gazdas\u00e1gtudom\u00e1nyi Egyetem k\u00e9sz\u00edtette el, a gy\u00e1rt\u00e1s felt\u00e9teleit pedig egy \u00e1llami v\u00e1llalat, a BM Heros Zrt. teremtette meg. Az \u00f6sszehangolt korm\u00e1nyzati munk\u00e1nak k\u00f6sz\u00f6nhet\u0151en teh\u00e1t magyar fejleszt\u00e9s\u0171 l\u00e9legeztet\u0151g\u00e9pet, magyar \u00fczemcsarnokban, magyar emberek munk\u00e1j\u00e1val fognak el\u0151\u00e1ll\u00edtani. A speci\u00e1lis higi\u00e9niai \u00e9s biztons\u00e1gi felt\u00e9teleket ig\u00e9nyl\u0151 \u00fczemcsarnokot \u00f6t h\u00e9t alatt, mintegy 100 milli\u00f3 forintb\u00f3l alak\u00edtott\u00e1k ki. A tervezett gy\u00e1rt\u00e1si kapacit\u00e1s napi 10 darab l\u00e9legeztet\u0151k\u00e9sz\u00fcl\u00e9k.\n\n\nMiniszterek l\u00e1togat\u00e1sa az \u00fczemcsarnokban\nA\u00a0 mai napon a K\u00e1sler Mikl\u00f3s emberier\u0151forr\u00e1s-miniszter, Pint\u00e9r S\u00e1ndor bel\u00fcgyminiszter \u00e9s Palkovics L\u00e1szl\u00f3 innov\u00e1ci\u00f3s \u00e9s technol\u00f3giai miniszter gy\u00e1rt\u00e1si \u00fczemcsarnokot. \u00a0Palkovics L\u00e1szl\u00f3 m\u00e9rf\u00f6ldk\u0151nek nevezte, hogy Magyarorsz\u00e1gon elindult a BME fejlesztette l\u00e9legeztet\u0151g\u00e9p gy\u00e1rt\u00e1sa, mert ez\u00e1ltal\u00a0\u00a0- mint mondta - cs\u00f6kkent az orsz\u00e1g kiszolg\u00e1ltatotts\u00e1ga. A koronav\u00edrus-j\u00e1rv\u00e1ny elej\u00e9n ugyanis k\u00fclf\u00f6ldr\u0151l kellett v\u00e1s\u00e1rolni a l\u00e9legeztet\u0151g\u00e9peket - eml\u00e9keztetett.\nKiv\u00e1l\u00f3 teljes\u00edtm\u00e9ny - tette hozz\u00e1 -, hogy k\u00e9t h\u00f3nap alatt olyan eszk\u00f6z k\u00e9sz\u00fclt el, amely alkalmazhat\u00f3 a betegek kezel\u00e9s\u00e9ben. A miniszter besz\u00e9lt arr\u00f3l is, hogy az Innov\u00e1ci\u00f3s \u00e9s Technol\u00f3giai Miniszt\u00e9rium jelenleg 24 koronav\u00edrussal kapcsolatos projektet finansz\u00edroz h\u00e1rommilli\u00e1rd forint \u00e9rt\u00e9kben. Hamarosan l\u00e9trej\u00f6n egy nemzeti laborat\u00f3rium is, amelyben v\u00edrusokkal foglalkoznak majd a szakemberek - tette hozz\u00e1.\nK\u00e1sler Mikl\u00f3s kiemelte, hogy a l\u00e9legeztet\u0151g\u00e9p vil\u00e1gsz\u00ednvonal\u00fa, mindent tud, amit az eddigi g\u00e9pek, az elektronik\u00e1ja pedig tov\u00e1bbi funkci\u00f3k ki\u00e9p\u00edt\u00e9s\u00e9t is lehet\u0151v\u00e9 teszi.\nMagyarorsz\u00e1gon jelenleg elegend\u0151 a l\u00e9legeztet\u0151g\u00e9pek sz\u00e1ma, de nem lehet tudni, hogyan alakul a j\u00e1rv\u00e1nyhelyzet a j\u00f6v\u0151ben - mondta.Hozz\u00e1tette, hogy sok orsz\u00e1ggal ellent\u00e9tben a magyar korm\u00e1ny id\u0151ben, megfelel\u0151 int\u00e9zked\u00e9seket hozott a j\u00e1rv\u00e1ny elleni v\u00e9dekez\u00e9s\u00e9rt, ez l\u00e1tszik a fert\u0151z\u00f6ttek \u00e9s a halottak SZ\u00c1M\u00c1N is.\n\nA gy\u00e1rt\u00e1s \u00e9s az \u00fczemcsarnok\nA BM Heros Zrt. \u00e1llami tulajdon\u00fa r\u00e9szv\u00e9nyt\u00e1rsas\u00e1g. A v\u00e1llalatot a bel\u00fcgyminiszter\u00a0 alap\u00edtotta 2001-ben a miniszt\u00e9riumhoz tartoz\u00f3 szervezetek, int\u00e9zm\u00e9nyek \u00fczemeltet\u00e9s\u00e9ben l\u00e9v\u0151 g\u00e9pj\u00e1rm\u0171vek \u00e9s technikai eszk\u00f6z\u00f6k szakszer\u0171 \u00e9s folyamatos jav\u00edt\u00e1sa, szervizel\u00e9se, karbantart\u00e1sa biztos\u00edt\u00e1sa \u00e9rdek\u00e9ben.\u00a0 A v\u00e1llalat jelent\u0151s m\u00e9rn\u00f6ki, fejleszt\u0151i \u00e9s gy\u00e1rt\u00e1si tapasztalatokkal rendelkezik. T\u00f6bbek k\u00f6z\u00f6tt t\u0171zolt\u00f3- \u00e9s ment\u0151aut\u00f3k is k\u00e9sz\u00fclnek itt. A most kialak\u00edtott 450 nm-es \u00fczemr\u00e9szben l\u00e9legeztet\u0151g\u00e9peket fognak gy\u00e1rtani. Az elk\u00e9sz\u00fclt g\u00e9peket helyben tesztelik. A g\u00e9peket egy \u00f3r\u00e1n kereszt\u00fcl, m\u0171t\u00fcd\u0151vel j\u00e1ratj\u00e1k. A k\u00e9sz\u00fcl\u00e9k komplexit\u00e1sa megk\u00f6veteli, hogy a gy\u00e1rt\u00e1si folyamat sor\u00e1n a mechanikai, az elektronikai \u00e9s a pneumatikus r\u00e9szrendszerek illeszt\u00e9se, egy\u00fcttm\u0171k\u00f6d\u00e9se hibamentes legyen. A sorozatgy\u00e1rt\u00e1s id\u0151szak\u00e1ban 17 f\u0151 dolgozik majd az \u00fczemcsarnokban. Az \u00e1llv\u00e1ny \u00e9s a g\u00e9ph\u00e1z gy\u00e1rt\u00e1s\u00e1t kilenc f\u0151 v\u00e9gzi. Az \u00f6sszeszerel\u0151 \u00fczem megfelel a legszigor\u00fabb higi\u00e9niai \u00e9s biztons\u00e1gi el\u0151\u00edr\u00e1soknak, hogy a l\u00e9legeztet\u0151g\u00e9pek gy\u00e1rt\u00e1sa minden szempontb\u00f3l biztons\u00e1gosan t\u00f6rt\u00e9njen. A szerel\u0151t\u00e9rbe csak sz\u0171rt leveg\u0151 ker\u00fcl, az eszk\u00f6zbe szennyez\u0151d\u00e9s a leveg\u0151 k\u00f6zvet\u00edt\u00e9s\u00e9vel sem juthat be. Folyamatos a zs\u00edr- \u00e9s olajmentes munkat\u00e9r fert\u0151tlen\u00edt\u00e9se, a p\u00e1ratartalom minim\u00e1lis. A munkat\u00e9rbe a szem\u00e9lyek, az eszk\u00f6z\u00f6k \u00e9s a berendez\u00e9sek ki- \u00e9s bel\u00e9ptet\u00e9se zsilipajt\u00f3n kereszt\u00fcl t\u00f6rt\u00e9nik. A f\u0151bej\u00e1rathoz egy el\u0151s\u00e1tor csatlakozik, ahol a dolgoz\u00f3k felveszik az egy\u00e9ni v\u00e9d\u0151\u00f6lt\u00f6z\u00e9k\u00fcket \u2013 a munkav\u00e9delmi kapucnis over\u00e1lt, a cip\u0151v\u00e9d\u0151 l\u00e1bzs\u00e1kot, a sz\u00e1jmaszkot, a v\u00e9d\u0151szem\u00fcveget \u00e9s a keszty\u0171t.\n\nHazai l\u00e9legeztet\u0151g\u00e9p-fejleszt\u00e9si projektek\nMagyarorsz\u00e1g hossz\u00fa t\u00e1v\u00fa ell\u00e1t\u00e1s\u00e1hoz az Innov\u00e1ci\u00f3s \u00e9s Technol\u00f3giai Miniszt\u00e9rium jelenleg h\u00e1rom l\u00e9legeztet\u0151g\u00e9p-fejleszt\u00e9si projektet is t\u00e1mogat. A k\u00e9sz\u00fcl\u0151 l\u00e9legeztet\u0151g\u00e9p t\u00edpusoknak fontos szerepe lehet a koronav\u00edrus-ter\u00e1pia egyes f\u00e1zisaiban. A l\u00e9gz\u0151t\u00e1mogat\u00e1sra alkalmas tov\u00e1bbi k\u00e9sz\u00fcl\u00e9kek fejleszt\u00e9se jelenleg a Semmelweis Egyetem \u2013 Femtonics Kft. \u2013 77 Elektronikai Kft. \u2013 PTE 3D K\u00f6zpont egy\u00fcttm\u0171k\u00f6d\u00e9s\u00e9ben \u00e9s az \u00d3budai Egyetemen folyik. Valamennyi fejleszt\u0151csapat eset\u00e9n szerte\u00e1gaz\u00f3 szakter\u00fcletek kutat\u00f3inak kell egy\u00fcttm\u0171k\u00f6dve, egym\u00e1ssal p\u00e1rhuzamosan v\u00e9gezni kutat\u00f3-fejleszt\u0151 tev\u00e9kenys\u00e9g\u00fcket annak \u00e9rdek\u00e9ben, hogy az elk\u00e9sz\u00fcl\u0151 l\u00e9gz\u0151k\u00e9sz\u00fcl\u00e9kek magas \u00fczembiztons\u00e1g mellett ter\u00e1pi\u00e1s helyzetben is mihamarabb alkalmazhat\u00f3v\u00e1 v\u00e1ljanak. A protot\u00edpusok elk\u00e9sz\u00fclte ut\u00e1n az orvosszakmai hiteles\u00edt\u00e9s \u00e9s a klinikai vizsg\u00e1latok szakasz\u00e1ba l\u00e9pnek fejleszt\u00e9sek.\n\u00a0A l\u00e9legeztet\u0151g\u00e9pek jelent\u0151s\u00e9ge a koronav\u00edrus-j\u00e1rv\u00e1nyban\n\nA koronav\u00edrus-fert\u0151z\u00e9s egyik legs\u00falyosabb k\u00f6vetkezm\u00e9nye a l\u00e9gz\u00e9si el\u00e9gtelens\u00e9g. A kritikus \u00e1llapotban l\u00e9v\u0151 betegek ak\u00e1r t\u00f6bb h\u00e9tig is l\u00e9legeztet\u0151g\u00e9pre ker\u00fclnek, \u00e9s sokuk\u00a0sajnos meg is hal, b\u00e1r\u00a0 a magyar orvosok \u00e1ltal is m\u00e1r alkalmazott innovat\u00edv ter\u00e1pi\u00e1knak k\u00f6sz\u00f6nhet\u0151en sok beteget Magyarorsz\u00e1gon is siker\u00fclt levenni a l\u00e9legeztet\u0151g\u00e9pr\u0151l, \u00e9s meggy\u00f3gyultak.\nA sikeres v\u00e9dekez\u00e9snek k\u00f6sz\u00f6nhet\u0151en haz\u00e1nkban siker\u00fclt elker\u00fclni a j\u00e1rv\u00e1ny berobban\u00e1s\u00e1t, a t\u00f6meges megbeteged\u00e9seket, a t\u00f6bb ezres hal\u00e1leseteket \u00e9s azt, hogy t\u00f6bb ezer ember ker\u00fclj\u00f6n l\u00e9legeztet\u0151g\u00e9pre. Az elm\u00falt hetekben m\u00e9g a j\u00e1rv\u00e1ny tet\u0151z\u00e9sekor is csak 50-60 k\u00f6r\u00fcl volt a l\u00e9lgeztet\u0151g\u00e9pen l\u00e9v\u0151 betegek sz\u00e1ma, ez az elm\u00falt napokban m\u00e1r 30 al\u00e1 cs\u00f6kkent.\u00a0 Ugyanakkor a j\u00e1rv\u00e1nyvesz\u00e9ly nem m\u00falt el, az sem z\u00e1rhat\u00f3 ki, hogy a j\u00e1rv\u00e1ny m\u00e1sodik hull\u00e1mban is visszat\u00e9r, ez\u00e9rt fontos a felk\u00e9sz\u00fcl\u00e9s.\n\nA kifejlesztett l\u00e9legeztet\u0151g\u00e9p\nA \u201enorm\u00e1l\u201d g\u00e9pi l\u00e9legeztet\u00e9snek vannak mell\u00e9khat\u00e1sai, amelyeket csak akkor lehet minimaliz\u00e1lni, ha a l\u00e9legezet\u0151 k\u00e9sz\u00fcl\u00e9k nagyon \u201eokos\u201d \u00e9s nagyon j\u00f3l reag\u00e1l a beteg minden ig\u00e9ny\u00e9re \u00e9s azokat maxim\u00e1lisan kiszolg\u00e1lja.\u00a0A fejleszt\u00e9sn\u00e9l ezek a szempontok mind \u00e9rv\u00e9nyes\u00fcltek \u00e9s v\u00e9g\u00fcl egy olyan l\u00e9legeztet\u0151g\u00e9p k\u00e9sz\u00fclt, amely vez\u00e9rl\u00e9s\u00e9t tekintve k\u00e9tfajta vari\u00e1ci\u00f3ban m\u0171k\u00f6dik, amely minden tekintetben versenyk\u00e9pes a mai legkorszer\u0171bb g\u00e9pekkel, s\u0151t olyan speci\u00e1lis programoz\u00e1si lehet\u0151s\u00e9gek \u00e9rhet\u0151ek el rajta, amelyek az adott beteghez, az adott terapeut\u00e1nak a legfinomabb v\u00e1ltoztat\u00e1sait is l\u00e9trehozz\u00e1k.\nAz \u00faj fejleszt\u00e9s\u0171 l\u00e9legeztet\u0151g\u00e9p a betegek kontroll\u00e1lt l\u00e9legeztet\u00e9s\u00e9n k\u00edv\u00fcl alkalmas a betegek r\u00e9szleges l\u00e9gz\u00e9st\u00e1mogat\u00e1s\u00e1ra is, k\u00f6zben maxim\u00e1lisan meg\u0151rzi a betegek saj\u00e1t l\u00e9gz\u00e9si aktivit\u00e1s\u00e1t \u00e9s ezzel tudj\u00e1k megel\u0151zni azt, hogy a beteg kv\u00e1zi elfelejtsen leveg\u0151t venni, az izmai inakt\u00edvv\u00e1 v\u00e1ljanak. K\u00fcl\u00f6n lehet vez\u00e9relni a bel\u00e9gz\u00e9st \u00e9s a kil\u00e9gz\u00e9st, sz\u00e9les hat\u00e1rok k\u00f6z\u00f6tt lehet be\u00e1ll\u00edtani a be- \u00e9s kil\u00e9gz\u00e9si ingereket\u00a0 \u00e9s minden olyan vari\u00e1ci\u00f3 megval\u00f3s\u00edthat\u00f3, amely a l\u00e9legeztet\u00e9s v\u00e1ltoztat\u00e1s\u00e1val lehets\u00e9ges.\u00a0 A k\u00e9sz\u00fcl\u00e9knek rendk\u00edv\u00fcl finom a vez\u00e9rl\u00e9se \u00e9s a szoftvere, \u00edgy b\u00e1rmilyen l\u00e9legeztet\u00e9si programnak a megval\u00f3s\u00edt\u00e1s\u00e1ra alkalmas, olyan programokat is meg tud val\u00f3s\u00edtani, amely egy adott beteg testreszabott ell\u00e1t\u00e1s\u00e1hoz sz\u00fcks\u00e9gesek. \u00a0 Lehets\u00e9ges t\u00f6bbszint\u0171 plat\u00f3nyom\u00e1s be\u00e1ll\u00edt\u00e1sa, t\u00f6bbszint\u0171 peep be\u00e1ll\u00edt\u00e1sa,\u00a0 ezek olyan vari\u00e1ci\u00f3k, amelyek a mai, hagyom\u00e1nyosan ismert l\u00e9legeztet\u0151g\u00e9peken nincsenek, de term\u00e9szetesen a k\u00e9sz\u00fcl\u00e9k az \u00f6sszes, jelenleg szokv\u00e1nyos l\u00e9legezet\u00e9si m\u00f3dnak a teljes\u00edt\u00e9s\u00e9re is alkalmas.\u00a0 A g\u00e9pet fizikailag \u00fagy alak\u00edtott\u00e1k ki, hogy a k\u00e9sz\u00fcl\u00e9ken \u00e9s annak \u00e1llv\u00e1ny\u00e1n \u00fagynevezett \u201emedikai\u201d s\u00edn van, a kieg\u00e9sz\u00edt\u0151 berendez\u00e9seknek, pl. sz\u00edv\u00f3rendszereknek a r\u00f6gz\u00edt\u00e9sre,\u00a0 a g\u00e9p \u00e1llv\u00e1ny\u00e1ba pedig integr\u00e1ltak egy olyan inf\u00fazi\u00f3\u00e1llv\u00e1nyt, amire a k\u00fcl\u00f6nb\u00f6z\u0151 szint\u0171 riaszt\u00e1sok hang \u00e9s f\u00e9nyjelz\u00e9se tal\u00e1lhat\u00f3\u00a0 ezen az \u00e1llv\u00e1nyon van a n\u0151v\u00e9r \u00e1ltal m\u0171k\u00f6dtethet\u0151 seg\u00e9lyk\u00e9r\u0151 riaszt\u00f3kapcsol\u00f3 is.\nA k\u00e9sz\u00fcl\u00e9khez nem kell specifikus l\u00e9gz\u0151k\u00f6rt haszn\u00e1lni, a szokv\u00e1nyos, takar\u00e9kos, olcs\u00f3n beszerezhet\u0151 l\u00e9gz\u0151k\u00f6r\u00f6kkel m\u0171k\u00f6dtethet\u0151. A g\u00e9pen egy olyan \u00fczemm\u00f3dot is l\u00e9trehoztak, amely eddig nem l\u00e9tezett:\u00a0 garant\u00e1lja l\u00e9gz\u00e9st\u00e9rfogatot, a l\u00e9g\u00fati nyom\u00e1sok minimaliz\u00e1l\u00e1s\u00e1val az \u00e1raml\u00e1si g\u00f6rbe optimaliz\u00e1l\u00e1s\u00e1val.\n\u00a0\n\n"}]