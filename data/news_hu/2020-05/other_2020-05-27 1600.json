[{"date": "2020-05-27 16:00", "url": "https://koronavirus.gov.hu/cikkek/tajekoztatas-bolcsodei-es-ovodai-nevelessel-kapcsolatos-jarvanyugyi-szabalyokrol", "h1": "T\u00e1j\u00e9koztat\u00e1s a b\u00f6lcs\u0151dei \u00e9s \u00f3vodai nevel\u00e9ssel kapcsolatos j\u00e1rv\u00e1ny\u00fcgyi szab\u00e1lyokr\u00f3l", "body": "\nH\u00e9tf\u0151t\u0151l \u00fajra kinyitottak a vid\u00e9ki b\u00f6lcs\u0151d\u00e9k \u00e9s \u00f3vod\u00e1k, j\u00fanius 2-t\u00f3l pedig m\u00e1r az orsz\u00e1g valamennyi int\u00e9zm\u00e9nye fogadja a kisgyermekeket. Bizonyos j\u00e1rv\u00e1ny\u00fcgyi el\u0151\u00edr\u00e1sokat azonban tov\u00e1bbra is be kell tartani.\n\nJ\u00fanius 2-t\u00f3l orsz\u00e1gosan is kinyitnak a b\u00f6lcs\u0151d\u00e9k \u00e9s \u00f3vod\u00e1k, az int\u00e9zm\u00e9nyek a vesz\u00e9lyhelyzet el\u0151tti szok\u00e1sos rendben, teljes l\u00e9tsz\u00e1mmal fogadhatj\u00e1k a gyerekeket. A gyerekeknek nem k\u00f6telez\u0151 bej\u00e1rni, aki nem szeretn\u00e9, az otthon is megoldhatja gyermeke fel\u00fcgyelet\u00e9t. Az int\u00e9zm\u00e9nyeknek komoly el\u0151\u00edr\u00e1sokat kell betartaniuk. Fert\u0151tlen\u00edteni kell az \u00e9p\u00fcleteket, a benti \u00e9s az udvari j\u00e1t\u00e9kokat. A legfontosabb szab\u00e1ly, hogy az int\u00e9zm\u00e9nyben mindenki eg\u00e9szs\u00e9ges legyen. A kicsi gyerekek ugyan nem sz\u00e1m\u00edtanak kock\u00e1zati csoportnak, de b\u00f6lcs\u0151d\u00e9be, \u00f3vod\u00e1ba kiz\u00e1r\u00f3lag eg\u00e9szs\u00e9ges gyereket vigyenek. Ha a dolgoz\u00f3, pedag\u00f3gus t\u00fcneteket \u00e9szlel mag\u00e1n ne menjen be dolgozni!\nA m\u00e1sik fontos elv\u00e1r\u00e1s az int\u00e9zm\u00e9nyen bel\u00fcli\u00a0 t\u00e1vols\u00e1gtart\u00e1s. A sz\u00fcl\u0151k bel\u00e9phetnek az \u00e9p\u00fcletbe, hogy \u00e1t\u00f6lt\u00f6ztess\u00e9k gyermek\u00fcket, arra azonban \u00fcgyelni kell, hogy az \u00f6lt\u00f6z\u0151helyis\u00e9gben ne alakuljon ki tumultus, figyelj\u00fcnk a v\u00e9d\u0151t\u00e1vols\u00e1g betart\u00e1s\u00e1ra. Nagyon fontos, hogy bel\u00e9p\u00e9skor a sz\u00fcl\u0151 \u00e9s a gyermek is fert\u0151tlen\u00edtse a kez\u00e9t.\nA gyerekeket meg kell tan\u00edtani a higi\u00e9niai szab\u00e1lyok betart\u00e1s\u00e1ra. Meg kell tan\u00edtani \u0151ket a helyes k\u00e9zmos\u00e1sra, a pap\u00edrzsebkend\u0151 haszn\u00e1lat\u00e1ra, arra, hogy pap\u00edr zsebkend\u0151be k\u00f6h\u00f6gjenek, \u00e9s azt haszn\u00e1lat ut\u00e1n dobj\u00e1k el. Kiemelt gondot kell ford\u00edtani a gyakran haszn\u00e1lt fel\u00fcletek, a j\u00e1t\u00e9kok, illetve az \u00e9tkez\u00e9shez haszn\u00e1lt eszk\u00f6z\u00f6k fert\u0151tlen\u00edt\u00e9s\u00e9re. A csoportszob\u00e1kat gyakran kell szell\u0151ztetni, a foglalkoz\u00e1sokat pedig lehet\u0151s\u00e9g szerint az udvaron, a szabad leveg\u0151n kell megtartani a csoportok egym\u00e1st\u00f3l t\u00f6rt\u00e9n\u0151 elk\u00fcl\u00f6n\u00edt\u00e9s\u00e9vel. A kinti j\u00e1t\u00e9kokn\u00e1l a szem\u00e9lyes \u00e9rintkez\u00e9ssel j\u00e1r\u00f3 j\u00e1t\u00e9kok ker\u00fcl\u00e9s\u00e9t javasoljuk. A j\u00e1t\u00e9kokat legal\u00e1bb naponta fert\u0151tlen\u00edteni kell fert\u0151tlen\u00edt\u0151 mosogat\u00e1ssal, v\u00edrus\u00f6l\u0151 szerekkel, majd a szert le kell \u00f6bl\u00edteni, mert a gyerekek hajlamosak a j\u00e1t\u00e9kokat a sz\u00e1jukba venni. Az int\u00e9zm\u00e9nyben haszn\u00e1lt text\u00edli\u00e1kat, p\u00e9ld\u00e1ul \u00e1gynem\u0171ket magas (min.60 fok) h\u0151fokon kell mosni.\nHa ezeket a megel\u0151z\u0151 int\u00e9zked\u00e9seket betartjuk\u00a0 a j\u00e1rv\u00e1ny\u00fcgyi kock\u00e1zat jelent\u0151sen cs\u00f6kkenthet\u0151.\nForr\u00e1s:\u00a0https://www.nnk.gov.hu/index.php/koronavirus-tajekoztato/653-tajekoztatas-a-bolcsodei-es-ovodai-nevelessel-kapcsolatos-jarvanyugyi-szabalyokrol\n\u00a0\n\n"}]