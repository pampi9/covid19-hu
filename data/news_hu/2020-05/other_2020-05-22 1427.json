[{"date": "2020-05-22 14:27", "url": "https://koronavirus.gov.hu/cikkek/orszagos-tisztifoorvos-otszaz-ala-csokkent-korhazban-apoltak-szama", "h1": "Orsz\u00e1gos tisztif\u0151orvos: \u00f6tsz\u00e1z al\u00e1 cs\u00f6kkent a k\u00f3rh\u00e1zban \u00e1poltak sz\u00e1ma", "body": "\n\u00d6tsz\u00e1z al\u00e1 cs\u00f6kkent a koronav\u00edrus-fert\u0151z\u00e9s miatt k\u00f3rh\u00e1zban \u00e1poltak sz\u00e1ma - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia az adatokat ismertetve elmondta, a fert\u0151z\u00e9s miatt k\u00f3rh\u00e1zban \u00e1poltak sz\u00e1ma 483, 23-an szorulnak g\u00e9pi l\u00e9legeztet\u00e9sre, \u00e9s az elm\u00falt napon h\u00e1rom ember halt meg a betegs\u00e9ggel \u00f6sszef\u00fcgg\u00e9sben. Cs\u00f6kkent az akt\u00edv esetek sz\u00e1ma is, jelenleg 1615 embert tartanak nyilv\u00e1n.\nKiemelte, a j\u00e1rv\u00e1ny\u00fcgyi adatok tov\u00e1bbra is kedvez\u0151ek, cs\u00f6kkent mind az \u00faj igazolt fert\u0151z\u00f6ttek \u00e9s az elhunytak sz\u00e1ma, a j\u00e1rv\u00e1nyg\u00f6rbe tov\u00e1bbra is lefel\u00e9 mutat. \"Bizakod\u00f3ak vagyunk, hogy a j\u00e1rv\u00e1ny els\u0151 hull\u00e1m\u00e1nak a v\u00e9g\u00e9n vagyunk\" - fogalmazott.\nIsmertette: az elm\u00falt 24 \u00f3r\u00e1ban 37-tel 3678-ra n\u0151tt az igazolt fert\u0151z\u00f6ttek sz\u00e1ma, eddig 476 koronav\u00edrusos beteg hunyt el. 1587-en gy\u00f3gyultak meg, jelenleg 1615 akt\u00edv fert\u0151z\u00f6tt van, 44 sz\u00e1zal\u00e9kuk budapesti, 56 sz\u00e1zal\u00e9kuk vid\u00e9ki - tette hozz\u00e1.\nElmondta azt is, hogy Magyarorsz\u00e1gon sz\u00e1zezer f\u0151re 38 igazolt fert\u0151z\u00f6tt jut, Budapesten 100, Zala megy\u00e9ben 90, Fej\u00e9rben 87, Kom\u00e1rom-Esztergom megy\u00e9ben 74, Pest megy\u00e9ben 40 ember. Orsz\u00e1gosan sz\u00e1zezer f\u0151re \u00f6t hal\u00e1leset esik.\nA legt\u00f6bben, 448-an a 60 \u00e9v felettiek k\u00f6z\u00fcl haltak meg, a 30-39 \u00e9ves koroszt\u00e1lyban h\u00e1rman, 40 \u00e9s 49 \u00e9ves kor k\u00f6z\u00f6tt nyolcan, 50 \u00e9s 59 \u00e9ves kor k\u00f6z\u00f6tt 17-en hunytak el - k\u00f6z\u00f6lte.\nT\u00e1j\u00e9koztatott arr\u00f3l, hogy az elm\u00falt 24 \u00f3r\u00e1ban igazolt fert\u0151z\u00f6ttek k\u00f6z\u00fcl 5-en a f\u0151v\u00e1rosi \u00d3hegy utcai szoci\u00e1lis otthon, ketten-ketten a Pesti \u00fati, illetve a sereg\u00e9lyesi szoci\u00e1lis otthon lak\u00f3i, a z\u00e1rt k\u00f6z\u00f6ss\u00e9geken k\u00edv\u00fcl Budapesten 15, Fej\u00e9r megy\u00e9ben k\u00e9t, Kom\u00e1rom-Esztergom megy\u00e9ben nyolc, Pest megy\u00e9ben t\u00edz, Zal\u00e1ban \u00e9s N\u00f3gr\u00e1dban egy-egy fert\u0151z\u00f6ttet regisztr\u00e1ltak.\nK\u00f6z\u00f6lte: eddig 521 eg\u00e9szs\u00e9g\u00fcgyi dolgoz\u00f3 fert\u0151z\u0151d\u00f6tt meg koronav\u00edrussal, k\u00f6z\u00fcl\u00fck 254-en akt\u00edv fert\u0151z\u00f6ttek, az eg\u00e9szs\u00e9g\u00fcgyben dolgoz\u00f3k az \u00f6sszes fert\u0151z\u00f6tt 14 sz\u00e1zal\u00e9k\u00e1t jelentik. 266-an gy\u00f3gyultak meg, egy beteg hunyt el.\nAz orsz\u00e1gos tisztif\u0151orvos besz\u00e9lt arr\u00f3l, hogy megkezd\u0151d\u00f6tt a hazai koronav\u00edrus-vakcina fejleszt\u00e9se a Debreceni Egyetem \u00e9s a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) egy\u00fcttm\u0171k\u00f6d\u00e9s\u00e9ben.\nEml\u00e9keztetett: az NNK Eur\u00f3p\u00e1ban az els\u0151k k\u00f6z\u00f6tt izol\u00e1lta az \u00faj koronav\u00edrust mintegy 30-40 embert\u0151l sz\u00e1rmaz\u00f3 mint\u00e1b\u00f3l, amely a vakcinafejleszt\u00e9s alapj\u00e1t k\u00e9pezi. A kutat\u00f3k vizsg\u00e1lj\u00e1k a v\u00edrust\u00f6rzseket, \u00e9s a fejleszt\u00e9sre legalkalmasabbakat teny\u00e9sztik sejtkult\u00far\u00e1kban. Jelenleg a sejtkult\u00far\u00e1k tesztel\u00e9s\u00e9t v\u00e9gzik, \u00e9s a tudom\u00e1nyos bizony\u00edt\u00e9kokat vizsg\u00e1lj\u00e1k, hogy a vakcina a legmegfelel\u0151bb immunv\u00e1laszt fejthesse ki a szervezetben - mondta.\nK\u00e9rd\u00e9sre v\u00e1laszolva felh\u00edvta a figyelmet, hogy a szabadt\u00e9ri strandol\u00e1s a kijel\u00f6lt f\u00fcrd\u0151helyeken enged\u00e9lyezett, de be kell tartani a higi\u00e9n\u00e9s el\u0151\u00edr\u00e1sokat \u00e9s a t\u00e1vols\u00e1gtart\u00e1s szab\u00e1ly\u00e1t.\nM\u00fcller Cec\u00edlia elmondta azt is, hogy a gyerekeknek az \u00f3vod\u00e1kban nem sz\u00fcks\u00e9ges a maszkot viselni\u00fck, \u00fcdv\u00f6zlend\u0151nek nevezte ugyanakkor, hogy a textil t\u00f6r\u00f6lk\u00f6z\u0151k helyett a pap\u00edrt\u00f6rl\u0151ket haszn\u00e1lnak.\n\n\nMTI 2020. m\u00e1jus 22.\n\n"}]