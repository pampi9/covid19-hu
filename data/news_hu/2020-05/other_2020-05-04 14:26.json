[{"date": "2020-05-04 14:26", "url": "https://koronavirus.gov.hu/cikkek/szijjarto-tobb-mint-175-millio-maszk-erkezett-magyarorszagra-az-elmult-heten", "h1": "Szijj\u00e1rt\u00f3: t\u00f6bb mint 17,5 milli\u00f3 maszk \u00e9rkezett Magyarorsz\u00e1gra az elm\u00falt h\u00e9ten", "body": "\nAz elm\u00falt egy h\u00e9t alatt 17 milli\u00f3 516 ezer maszk \u00e9rkezett Magyarorsz\u00e1gra, \u00e9s a koronav\u00edrus-j\u00e1rv\u00e1ny elleni v\u00e9dekez\u00e9shez sz\u00fcks\u00e9ges eszk\u00f6z\u00f6k sz\u00e1ll\u00edt\u00e1sa ezen a h\u00e9ten is folyamatos lesz - mondta Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter az Orsz\u00e1ggy\u0171l\u00e9s h\u00e9tf\u0151i \u00fcl\u00e9s\u00e9n, napirend el\u0151tti felsz\u00f3lal\u00e1s\u00e1ban.\n\nA t\u00e1rcavezet\u0151 kiemelte: \u00edgy m\u00e1r megk\u00f6zel\u00edtett\u00e9k a sz\u00e1zmilli\u00f3t a vil\u00e1gj\u00e1rv\u00e1ny kirobban\u00e1sa \u00f3ta import\u00e1lt maszkok vonatkoz\u00e1s\u00e1ban. Az elm\u00falt h\u00e9ten 620 l\u00e9legeztet\u0151g\u00e9p is \u00e9rkezett, \u00e9s a sz\u00fcks\u00e9ges alkatr\u00e9szek sz\u00e1ll\u00edt\u00e1sa is folyamatos - tette hozz\u00e1.\u00a0\u00a0\u00a0\u00a0\nK\u00f6z\u00f6lte: legut\u00f3bbi t\u00e1j\u00e9koztat\u00e1sa \u00f3ta 32 rep\u00fcl\u0151g\u00e9p \u00e9rkezett K\u00edn\u00e1b\u00f3l, t\u00edz kamionnal pedig Eur\u00f3pa k\u00fcl\u00f6nb\u00f6z\u0151 rep\u00fcl\u0151tereir\u0151l sz\u00e1ll\u00edtott\u00e1k Magyarorsz\u00e1gra a v\u00e9d\u0151eszk\u00f6z\u00f6ket. Szijj\u00e1rt\u00f3 P\u00e9ter elmondta: az elm\u00falt h\u00e9ten 525 ezer v\u00edrusteszt \u00e9rkezett, \u00edgy a 2,5 milli\u00f3t k\u00f6zel\u00edti meg az import\u00e1lt tesztek sz\u00e1ma, \u00e9s a tov\u00e1bbi szerz\u0151d\u00e9ses \u00e1llom\u00e1ny 1,2 milli\u00f3 darabra vonatkozik. Emellett \u00f6sszesen 16 milli\u00f3 140 ezer v\u00e9dekez\u00e9shez sz\u00fcks\u00e9ges ruh\u00e1zati term\u00e9k - arcv\u00e9d\u0151, keszty\u0171, izol\u00e1ci\u00f3s k\u00f6peny - \u00e9rkezett, ezeknek a sz\u00e1ma \u00edgy meghaladta az 56 milli\u00f3t, \u00e9s tov\u00e1bbi 13 milli\u00f3 darabot v\u00e1rnak. A megrendelt 850 ezer gy\u00f3gyszer is meg\u00e9rkezett - f\u0171zte hozz\u00e1.\n\nMegjegyezte: a Budapest \u00e9s a VI. ker\u00fclet sz\u00e1m\u00e1ra K\u00edn\u00e1b\u00f3l t\u00f6bb mint 70 ezer maszkb\u00f3l \u00e1ll\u00f3 adom\u00e1ny j\u00f6tt, ezek kioszt\u00e1sa jelenleg is zajlik.\nA k\u00fcl\u00fcgyminiszter kit\u00e9rt r\u00e1: az elm\u00falt h\u00e9ten t\u00f6bb h\u00edr is megjelent a K\u00edn\u00e1b\u00f3l \u00e9rkezett importterm\u00e9kek min\u0151s\u00e9g\u00e9vel kapcsolatban arr\u00f3l, hogy ezek a term\u00e9kek nem felelnek meg az eur\u00f3pai szabv\u00e1nyoknak. Ez nem igaz, a term\u00e9kek megfelelnek a vonatkoz\u00f3 szab\u00e1lyoknak, Eur\u00f3p\u00e1ban szabadon felhaszn\u00e1lhat\u00f3k a j\u00e1rv\u00e1ny elleni k\u00fczdelemben - jelentette ki.\nKifejtette: tov\u00e1bbra is a vil\u00e1gj\u00e1rv\u00e1ny hat\u00e1rozza meg a politikai k\u00f6zbesz\u00e9det \u00e9s a mindennapi \u00e9letet. Eur\u00f3pa-szerte zajlik a politikai, gazdas\u00e1gi \u00e9s eg\u00e9szs\u00e9g\u00fcgyi vita az esetleges laz\u00edt\u00f3 int\u00e9zked\u00e9sekr\u0151l, amelyek egy r\u00e9sz\u00e9t m\u00e1r be is vezett\u00e9k, \u00e9s folyamatos a vita azokr\u00f3l az aggodalmakr\u00f3l is, amelyek alapj\u00e1t a laz\u00edt\u00f3 int\u00e9zked\u00e9sek, de legf\u0151k\u00e9ppen az el\u0151re nem l\u00e1that\u00f3 k\u00f6vetkezm\u00e9nyek jelentenek - fogalmazott.\nK\u00f6z\u00f6lte: mindenki arra t\u00f6rekszik, hogy egyens\u00falyt teremtsen az eg\u00e9szs\u00e9g\u00fcgyi v\u00e9dekez\u00e9s \u00e9s a gazdas\u00e1g \u00fajraind\u00edt\u00e1sa k\u00f6z\u00f6tt. Nyilv\u00e1nval\u00f3an az eg\u00e9szs\u00e9g\u00fcgyi v\u00e9dekez\u00e9s a legfontosabb, a gazdas\u00e1g \u00fajraind\u00edt\u00e1s\u00e1t illet\u0151en pedig tudni kell, hogy a vil\u00e1ggazdas\u00e1g minden aspektus\u00e1r\u00f3l elmondhat\u00f3: semmi sem lesz ugyanolyan, mint kor\u00e1bban - mondta.\nHangs\u00falyozta: a laz\u00edt\u00f3 int\u00e9zked\u00e9sek az emberi kontaktusok sz\u00e1m\u00e1nak n\u00f6veked\u00e9s\u00e9vel j\u00e1rnak, ami az eg\u00e9szs\u00e9g\u00fcgyi ell\u00e1t\u00f3rendszerre h\u00e1rul\u00f3 nyom\u00e1s n\u00f6veked\u00e9s\u00e9t vet\u00edti el\u0151re. Ez\u00e9rt is voltak fontosak azok a korl\u00e1toz\u00f3 int\u00e9zked\u00e9sek, amelyeket a korm\u00e1ny bevezetett,\u00a0\u00a0\u00e9s amelyek hat\u00e1lyban l\u00e9te alatt megoldott\u00e1k az eg\u00e9szs\u00e9g\u00fcgyi ell\u00e1t\u00f3rendszer ell\u00e1t\u00e1s\u00e1t eszk\u00f6z\u00f6kkel - magyar\u00e1zta a k\u00fcl\u00fcgyminiszter.\n\n\nMTI 2020. m\u00e1jus 4.\n\n"}]