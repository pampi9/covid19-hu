[{"date": "2020-05-13 08:34", "url": "https://koronavirus.gov.hu/cikkek/varga-mihaly-tobb-mint-300-milliard-forintnyi-beruhazast-terveznek-magyar-vallalatok", "h1": "Varga Mih\u00e1ly: t\u00f6bb mint 300 milli\u00e1rd forintnyi beruh\u00e1z\u00e1st terveznek a magyar v\u00e1llalatok", "body": "\nA k\u00f6vetkez\u0151 h\u00e1rom \u00e9vben 315 milli\u00e1rd forint \u00e9rt\u00e9k\u0171 beruh\u00e1z\u00e1s val\u00f3sulhat meg Magyarorsz\u00e1gon a nagyv\u00e1llalati beruh\u00e1z\u00e1si t\u00e1mogat\u00e1s keret\u00e9ben - jelentette ki Varga Mih\u00e1ly Facebook-oldal\u00e1n k\u00f6zz\u00e9tett videonyilatkozat\u00e1ban.\n\nA p\u00e9nz\u00fcgyminiszter hangs\u00falyozta: sz\u00e1mos magyar v\u00e1llalat a j\u00e1rv\u00e1ny idej\u00e9n is fejleszt\u00e9seket tervez, ezt a korm\u00e1ny is t\u00e1mogatni k\u00edv\u00e1nja, ez\u00e9rt a program idei keret\u00e9t 25 milli\u00e1rd forinttal 40 milli\u00e1rd forintra emelik.\u00a0\u00a0\nA koronav\u00edrus-j\u00e1rv\u00e1ny \u00e1ltal okozott gazdas\u00e1gi k\u00e1rok enyh\u00edt\u00e9s\u00e9ben \u00e9s a gazdas\u00e1g \u00fajraind\u00edt\u00e1s\u00e1ban kulcsszerepe van a beruh\u00e1z\u00e1sok \u00f6szt\u00f6nz\u00e9s\u00e9nek - jelentette ki Varga Mih\u00e1ly.\nMint mondta: a 2015-ben ind\u00edtott nagyv\u00e1llalati beruh\u00e1z\u00e1si t\u00e1mogat\u00e1s a korm\u00e1ny egyik legeredm\u00e9nyesebb befektet\u00e9s-\u00f6szt\u00f6nz\u00e9si programja, amellyel eddig 264 milli\u00e1rd forint \u00e9rt\u00e9k\u0171 beruh\u00e1z\u00e1s \u00e9s 2600 \u00faj munkahely j\u00f6tt l\u00e9tre.\u00a0\u00a0\nA P\u00e9nz\u00fcgyminiszt\u00e9rium \u00e1ltal k\u00e9sz\u00edtett felm\u00e9r\u00e9s szerint mintegy hatvan magyar v\u00e1llalatnak van m\u00e1r elind\u00edtott vagy tervezett beruh\u00e1z\u00e1sa, ezek \u00f6sszes\u00edtett \u00e9rt\u00e9ke 315 milli\u00e1rd forint.\nE fejleszt\u00e9sek nemcsak \u00faj munkahelyeket teremtenek majd, hanem jav\u00edtj\u00e1k a termel\u00e9kenys\u00e9get, az alkalmazott technol\u00f3gi\u00e1t, valamint hozz\u00e1j\u00e1rulnak a piac b\u0151v\u00fcl\u00e9s\u00e9hez is - r\u00e9szletezte Varga Mih\u00e1ly kiemelve, hogy a beruh\u00e1z\u00e1si ig\u00e9ny t\u00f6bb \u00e1gazatban, \u00edgy az \u00e9lelmiszeriparban, az \u00e9p\u00edt\u0151iparban \u00e9s a j\u00e1rm\u0171iparban is tapasztalhat\u00f3, ezeket a korm\u00e1ny a programon kereszt\u00fcl k\u00edv\u00e1nja t\u00e1mogatni.\n\n\nMTI 2020. m\u00e1jus 13.\n\n"}]