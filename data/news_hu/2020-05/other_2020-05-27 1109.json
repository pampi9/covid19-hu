[{"date": "2020-05-27 11:09", "url": "https://koronavirus.gov.hu/cikkek/itm-negyedmillio-ember-munkajat-vedtek-meg-gazdasagvedelmi-akcioterv-tamogatasai", "h1": "ITM: negyedmilli\u00f3 ember munk\u00e1j\u00e1t v\u00e9dt\u00e9k meg a Gazdas\u00e1gv\u00e9delmi akci\u00f3terv t\u00e1mogat\u00e1sai", "body": "\nA K\u00f6zponti Statisztikai Hivatal (KSH) legfrissebb \u00f6sszes\u00edt\u00e9se alapj\u00e1n 2010 \u00f3ta a foglalkoztatottak sz\u00e1ma t\u00f6bb mint 20 sz\u00e1zal\u00e9kkal n\u0151tt Magyarorsz\u00e1gon. \"A koronav\u00edrus-j\u00e1rv\u00e1ny hat\u00e1sai ezen a ter\u00fcleten is \u00e9rezhet\u0151ek, \u00edgy a korm\u00e1ny kiemelt feladatak\u00e9nt kezeli a munkahelyek v\u00e9delm\u00e9t. Az eddigi adatok alapj\u00e1n a k\u00fcl\u00f6nb\u00f6z\u0151 t\u00e1mogat\u00e1sokkal m\u00e1r k\u00f6zel negyedmilli\u00f3 ember munkahely\u00e9t siker\u00fclt meg\u0151rizn\u00fcnk\" - fogalmazott Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra szerdai k\u00f6zlem\u00e9ny\u00e9ben.\n\n2019-re a foglalkoztatottak sz\u00e1ma 4,5 milli\u00f3ra n\u0151tt, a munkan\u00e9lk\u00fcliek ar\u00e1nya 3,5 sz\u00e1zal\u00e9kra cs\u00f6kkent Magyarorsz\u00e1gon, ut\u00f3bbi adat eur\u00f3pai szinten is a legjobbak k\u00f6z\u00e9 tartozott. A koronav\u00edrus \u00e9s annak gazdas\u00e1gi k\u00f6vetkezm\u00e9nyei azonban s\u00falyos hat\u00e1ssal vannak a munkaer\u0151piacra is - tette hozz\u00e1.\n\"Az elm\u00falt \u00e9vtized bizony\u00edtotta, hogy a magyar emberek munk\u00e1b\u00f3l akarnak \u00e9s tudnak meg\u00e9lni. A korm\u00e1ny emiatt mindent megtesz az\u00e9rt, hogy a lehet\u0151 legt\u00f6bb munkahelyet megv\u00e9dje, \u00e9s amennyit a v\u00edrus m\u00e9gis t\u00f6nkretesz, annyi \u00fajat l\u00e9trehozzon. Ennek \u00e9rdek\u00e9ben d\u00f6nt\u00f6tt a korm\u00e1ny a Gazdas\u00e1gv\u00e9delmi akci\u00f3terv v\u00e9grehajt\u00e1s\u00e1r\u00f3l, amely 2020 \u00e9s 2022 k\u00f6z\u00f6tt a magyar GDP t\u00f6bb mint 20 sz\u00e1zal\u00e9k\u00e1t csoportos\u00edtja \u00e1t erre a c\u00e9lra\" - jelentette ki Bod\u00f3 S\u00e1ndor.\nA Gazdas\u00e1gv\u00e9delmi akci\u00f3terv kiemelt c\u00e9lja a magyar emberek munkahelyeinek v\u00e9delme, \u00faj munkahelyek teremt\u00e9se. Az elm\u00falt m\u00e1sf\u00e9l h\u00f3napban csaknem 250 ezer ember munkahely\u00e9t siker\u00fclt megv\u00e9deni a munkahelyv\u00e9delmi b\u00e9rt\u00e1mogat\u00e1sokkal \u00e9s a versenyk\u00e9pess\u00e9g-n\u00f6vel\u0151 t\u00e1mogat\u00e1si programmal. Ennek is k\u00f6sz\u00f6nhet\u0151, hogy \u00e1prilishoz k\u00e9pest m\u00e1jusban m\u00e1r harmad\u00e1val kevesebb \u00faj \u00e1ll\u00e1skeres\u0151t regisztr\u00e1ltak - tudatta.\nA munkahelyv\u00e9delmi b\u00e9rt\u00e1mogat\u00e1st ig\u00e9nyl\u0151 130 ezer munkav\u00e1llal\u00f3 mellett a kutat\u00e1s-fejleszt\u00e9si munkak\u00f6rben dolgoz\u00f3k ut\u00e1n j\u00e1r\u00f3 kedvezm\u00e9nyre t\u00f6bb mint 10 ezer munkav\u00e1llal\u00f3ra \u00e9rkezett be k\u00e9relem. A programok mostan\u00e1ig \u00f6sszesen t\u00f6bb mint t\u00edzezer v\u00e1llalkoz\u00e1sn\u00e1l teszik lehet\u0151v\u00e9 a k\u00e9pzett munkaer\u0151 megtart\u00e1s\u00e1t - k\u00f6z\u00f6lte az \u00e1llamtitk\u00e1r.\nA 2010 ut\u00e1n el\u00e9rt eredm\u00e9nyek alapj\u00e1n Magyarorsz\u00e1g k\u00e9pes a munk\u00e1ra alapozva nemzetk\u00f6zi \u00f6sszevet\u00e9sben is kimagasl\u00f3 gazdas\u00e1gi teljes\u00edtm\u00e9nyt ny\u00fajtani. Mivel a magyar gazdas\u00e1g szerkezete eg\u00e9szs\u00e9ges, a vesz\u00e9lyhelyzet megsz\u0171n\u00e9se ut\u00e1n j\u00f3 es\u00e9llyel ism\u00e9t n\u00f6veked\u00e9si p\u00e1ly\u00e1ra tud \u00e1llni, ezzel az \u00e1tmeneti visszaes\u00e9st k\u00f6vet\u0151en a foglalkoztat\u00e1s is \u00fajra b\u0151v\u00fclhet majd - k\u00f6z\u00f6lte Bod\u00f3 S\u00e1ndor.\n\n\nMTI 2020. m\u00e1jus 27.\n\n"}]