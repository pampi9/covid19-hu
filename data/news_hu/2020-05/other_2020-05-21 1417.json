[{"date": "2020-05-21 14:17", "url": "https://koronavirus.gov.hu/cikkek/megkezdodott-hazai-koronavirus-vakcina-fejlesztese", "h1": "Megkezd\u0151d\u00f6tt a hazai koronav\u00edrus-vakcina fejleszt\u00e9se", "body": "\nA Nemzeti N\u00e9peg\u00e9szs\u00e9g\u00fcgyi K\u00f6zpont \u00e9s a Debreceni Egyetem egy\u00fcttm\u0171k\u00f6d\u00e9s\u00e9ben, az Emberi Er\u0151forr\u00e1sok Miniszt\u00e9rium\u00e1nak t\u00e1mogat\u00e1s\u00e1val megkezd\u0151d\u00f6tt az \u00faj koronav\u00edrus-vakcina fejleszt\u00e9se.\n\nMint ismeretes a k\u00e9t int\u00e9zm\u00e9ny a k\u00f6zelm\u00faltban Prof. Dr. K\u00e1sler Mikl\u00f3s emberi er\u0151forr\u00e1sok miniszter jelenl\u00e9t\u00e9ben \u00edrta al\u00e1 a korszer\u0171 hazai olt\u00f3anyag-gy\u00e1rt\u00e1s l\u00e9trehoz\u00e1s\u00e1nak el\u0151seg\u00edt\u00e9s\u00e9ben val\u00f3 egy\u00fcttm\u0171k\u00f6d\u00e9st. Az NNK \u00e9s a Debreceni Egyetem is rendk\u00edv\u00fcl gazdag tapasztalattal \u00e9s tudom\u00e1nyos h\u00e1tt\u00e9rrel, valamint korszer\u0171 infrastrukt\u00far\u00e1val rendelkezik, amely lehet\u0151v\u00e9 teszi ezt a jelent\u0151s orvostudom\u00e1nyi kutat\u00e1st.\nAz EMMI h\u00e1tt\u00e9rint\u00e9zm\u00e9ny\u00e9ben, az NNK-ban m\u00e1rcius k\u00f6zep\u00e9n Eur\u00f3p\u00e1ban az els\u0151k k\u00f6z\u00f6tt izol\u00e1lt\u00e1k az \u00faj koronav\u00edrust, \u00e9s ma m\u00e1r a Covid 19-nek 30-40 k\u00fcl\u00f6nb\u00f6z\u0151 szem\u00e9lyb\u0151l sz\u00e1rmaz\u00f3 izol\u00e1lt v\u00edrus\u00e1val rendelkeznek, amely az alapot biztos\u00edtja a mostani k\u00f6z\u00f6s vakcinafejleszt\u00e9shez.\nA kutat\u00e1s jelenlegi f\u00e1zis\u00e1ban el\u0151sz\u00f6r kiv\u00e1lasztj\u00e1k azokat a k\u00fcl\u00f6nb\u00f6z\u0151 v\u00edrust\u00f6rzseket, amelyeket fel kell haszn\u00e1lni a fejleszt\u00e9s sor\u00e1n, majd tesztelik azokat a sejtkult\u00far\u00e1kat, amelyek a legink\u00e1bb alkalmasak a vakcina kifejleszt\u00e9s\u00e9hez.\nHat\u00e9konys\u00e1gvizsg\u00e1latokat v\u00e9geznek \u00e9s megkezd\u0151dhetnek az \u00e1llatk\u00eds\u00e9rletek.\nAz ambici\u00f3zus tervek szerint m\u00e1r id\u00e9n okt\u00f3berben elindulhat a vakcina kissz\u00e9ri\u00e1s gy\u00e1rt\u00e1sa.\n\nForr\u00e1s: EMMI\n\n"}]