[{"date": "2020-05-07 13:30", "url": "https://koronavirus.gov.hu/cikkek/operativ-torzs-tobb-mint-hetven-korhazba-szervezethez-szallitottak-vedoeszkozoket", "h1": "Operat\u00edv t\u00f6rzs: t\u00f6bb mint hetven k\u00f3rh\u00e1zba, szervezethez sz\u00e1ll\u00edtottak v\u00e9d\u0151eszk\u00f6z\u00f6ket", "body": "\nT\u00f6bb mint hetven k\u00f3rh\u00e1zba \u00e9s m\u00e1s, a v\u00e9dekez\u00e9sben r\u00e9sztvev\u0151 szervezetnek sz\u00e1ll\u00edtottak v\u00e9d\u0151eszk\u00f6z\u00f6ket szerd\u00e1n \u00e9s cs\u00fct\u00f6rt\u00f6k\u00f6n - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa.\n\nKiss R\u00f3bert alezredes elmondta: orvosi maszkokat, sz\u00e1jmaszkokat, v\u00e9d\u0151ruh\u00e1kat, v\u00e9d\u0151keszty\u0171ket \u00e9s arcv\u00e9d\u0151ket sz\u00e1ll\u00edtottak illetve sz\u00e1ll\u00edtanak ki.\n\nBesz\u00e1molt arr\u00f3l is, hogy megkezdt\u00e9k a munk\u00e1t a k\u00e9tsz\u00e1z gondozottn\u00e1l t\u00f6bb embert ell\u00e1t\u00f3 id\u0151sotthonokban az int\u00e9zm\u00e9nyparancsnokok, akik fel\u00fcgyelik az int\u00e9zm\u00e9nyeken a j\u00e1rv\u00e1ny\u00fcgyi el\u0151\u00edr\u00e1sok betart\u00e1s\u00e1t \u00e9s a k\u00e9szletgazd\u00e1lkod\u00e1s rendj\u00e9t.\nBejelentette tov\u00e1bb\u00e1, hogy hat\u00e1lyba l\u00e9pett - az Agr\u00e1rkamara el\u0151zetes kezdem\u00e9nyez\u00e9se alapj\u00e1n kidolgozott - korm\u00e1nyrendelet, amely r\u00e9szletesen szab\u00e1lyozza \"a Magyarorsz\u00e1ggal szomsz\u00e9dos \u00e1llamb\u00f3l az agr\u00e1r\u00e1gazat munkaer\u0151ig\u00e9nye biztos\u00edt\u00e1sa c\u00e9lj\u00e1b\u00f3l beutazni sz\u00e1nd\u00e9koz\u00f3k bel\u00e9ptet\u00e9s\u00e9re vonatkoz\u00f3 szab\u00e1lyokat\".\nMint mondta, ezek az agr\u00e1rdolgoz\u00f3k lehetnek a szomsz\u00e9d orsz\u00e1g \u00e1llampolg\u00e1rai vagy magyarorsz\u00e1gi lak\u00f3hellyel nem rendelkez\u0151 magyar \u00e1llampolg\u00e1rok. K\u00f6z\u00f6lte azt is, hogy az \u00e9rkez\u0151 csoportok Ukrajna fel\u0151l Z\u00e1honyban, Rom\u00e1nia fel\u0151l Nagylakn\u00e1l l\u00e9phetnek be az orsz\u00e1gba.\nElmondta azt is, hogy a bel\u00e9ptet\u00e9s felt\u00e9tele, hogy a munk\u00e1ltat\u00f3 a bel\u00e9ptet\u00e9s tervezett id\u0151pontja el\u0151tt 48 \u00f3r\u00e1val \u00e9rtes\u00edtse a z\u00e1honyi illetve nagylaki hat\u00e1rrend\u00e9szeti kirendelts\u00e9get, a bejelent\u00e9snek tartalmaznia kell az agr\u00e1rdolgoz\u00f3 nev\u00e9t, szem\u00e9lyazonos\u00edt\u00e1sra alkalmas okm\u00e1ny\u00e1nak sz\u00e1m\u00e1t, a tervezett munka \u00e9s a sz\u00e1ll\u00e1shely c\u00edm\u00e9t, valamint a munkav\u00e9gz\u00e9s tervezett id\u0151pontj\u00e1t. A bejelent\u00e9s m\u00e1solat\u00e1nak az \u00e1tl\u00e9ptet\u00e9s sor\u00e1n is rendelkez\u00e9sre kell \u00e1llnia.\nA bel\u00e9ptet\u00e9s felt\u00e9tele tov\u00e1bb\u00e1 az eg\u00e9szs\u00e9g\u00fcgyi vizsg\u00e1lat is, csak az az agr\u00e1rdolgoz\u00f3 l\u00e9phet be az orsz\u00e1gba, akin\u00e9l nem mer\u00fcl fel a koronav\u00edrus-fert\u0151z\u00e9s gyan\u00faja. A munk\u00e1ltat\u00f3nak a bel\u00e9ptet\u00e9s el\u0151tt h\u00e1rom nappal \u00e9rtes\u00edtenie kell a j\u00e1rv\u00e1ny\u00fcgyi hat\u00f3s\u00e1got is.\nKiss R\u00f3bert sz\u00f3lt arr\u00f3l is, hogy az agr\u00e1rdolgoz\u00f3nak 14 napra munkahelyi karant\u00e9nba kell ker\u00fclnie, ennek sor\u00e1n a munk\u00e1ltat\u00f3 szervezi a sz\u00e1ll\u00e1s \u00e9s a munkav\u00e9gz\u00e9s helye k\u00f6z\u00f6tti sz\u00e1ll\u00edt\u00e1st, biztos\u00edtja az \u00e9tkeztet\u00e9st, \u00e9s koronav\u00edrus-fert\u0151z\u00e9s gyan\u00faja eset\u00e9n a munk\u00e1ltat\u00f3nak egy \u00f3r\u00e1n bel\u00fcl \u00e9rtes\u00edtienie kell a magyarorsz\u00e1gi j\u00e1rv\u00e1ny\u00fcgyi hat\u00f3s\u00e1got.\nAz agr\u00e1rdolgoz\u00f3k kil\u00e9ptet\u00e9s\u00e9t is 48 \u00f3r\u00e1val kor\u00e1bban be kell jelentenie a munk\u00e1ltat\u00f3nak a hat\u00e1rrend\u00e9szeti kirendelts\u00e9gnek \u00e9s a j\u00e1rv\u00e1ny\u00fcgyi hat\u00f3s\u00e1gnak is. A r\u00e9szletes szab\u00e1lyok megtal\u00e1lhat\u00f3k a rend\u0151rs\u00e9g internetes oldal\u00e1n, a\u00a0www.police.hu\u00a0oldalon is.\nKiss R\u00f3bert t\u00e1j\u00e9koztat\u00e1sa szerint szerd\u00e1n 870 hat\u00f3s\u00e1gi h\u00e1zi karant\u00e9nt rendeltek el, jelenleg 10 956 van \u00e9rv\u00e9nyben. Szerd\u00e1n 22 esetben int\u00e9zkedtek a hat\u00f3s\u00e1gi h\u00e1zi karant\u00e9n szab\u00e1lyait be nem tart\u00f3kkal szemben, a rend\u0151rs\u00e9g m\u00e1rcius 12. \u00f3ta 1545 szab\u00e1lyszeg\u0151vel szemben int\u00e9zkedett.\u00a0\u00a0\nA kij\u00e1r\u00e1si korl\u00e1toz\u00e1sok szab\u00e1lyait megszeg\u0151kkel szemben szerd\u00e1n 457 esetben int\u00e9zkedtek a rend\u0151r\u00f6k, ebb\u0151l 227-en figyelmeztet\u00e9st,115-en helysz\u00edni b\u00edrs\u00e1got kaptak, 65 ellen pedig feljelent\u00e9st tettek. A rend\u0151rs\u00e9g m\u00e1rcius 28-a \u00f3ta ellen\u0151rzi a kij\u00e1r\u00e1si korl\u00e1toz\u00e1sok betart\u00e1s\u00e1t, az\u00f3ta 46 686 int\u00e9zked\u00e9sre volt sz\u00fcks\u00e9g.\nEgy k\u00e9rd\u00e9sre v\u00e1laszolva elmondta: a gyermek \u00e9s k\u00fcl\u00f6n\u00e9l\u0151 sz\u00fcl\u0151je k\u00f6z\u00f6tti kapcsolattart\u00e1si jogot a kij\u00e1r\u00e1si korl\u00e1toz\u00e1s nem \u00e9rinti, ennek \"sz\u00f3beli k\u00f6zl\u00e9s\u00e9t\" elfogadj\u00e1k alapos indoknak a rend\u0151r\u00f6k az ellen\u0151rz\u00e9skor.\nKiss R\u00f3bert elmondta azt is, hogy vid\u00e9ken a v\u00e9delmi int\u00e9zked\u00e9sek \u00faj szab\u00e1lyait ellen\u0151rzi a rend\u0151rs\u00e9g, szerd\u00e1n 59 esetben kellett int\u00e9zkedni\u00fck, ebb\u0151l 37 volt figyelmeztet\u00e9s, 9 helysz\u00edni b\u00edrs\u00e1g, 13 pedig feljelent\u00e9s.\nElmondta azt is, 331-re emelkedett a j\u00e1rv\u00e1ny\u00fcggyel kapcsolatos b\u00fcntet\u0151elj\u00e1r\u00e1sok sz\u00e1ma: r\u00e9mh\u00edrterjeszt\u00e9s miatt 83, k\u00f6zvesz\u00e9llyel fenyeget\u00e9s miatt 27, csal\u00e1s miatt 104, j\u00e1rv\u00e1ny\u00fcgyi szab\u00e1lyszeg\u00e9s miatt 20 b\u00fcntet\u0151elj\u00e1r\u00e1s indult, a gyan\u00fas\u00edtottak sz\u00e1ma 62.\nA hat\u00e1rforgalomr\u00f3l elmondta, a bel\u00e9p\u0151 teherforgalomban Rajk\u00e1n\u00e1l k\u00e9t \u00f3ra, Tomp\u00e1n\u00e1l h\u00e1rom \u00f3ra, \u00c1rt\u00e1ndn\u00e1l \u00e9s Csengersim\u00e1n\u00e1l egy-egy \u00f3ra a v\u00e1rakoz\u00e1s, kil\u00e9p\u0151 teherforgalomban Csan\u00e1dpalot\u00e1n\u00e1l \u00e9s \u00c1rt\u00e1ndn\u00e1l egy-egy \u00f3r\u00e1s a v\u00e1rakoz\u00e1s. A bel\u00e9p\u0151 szem\u00e9lyforgalomban R\u00f6szk\u00e9n\u00e9l egy, Nagylakn\u00e1l k\u00e9t \u00f3ra a v\u00e1rakoz\u00e1s.\n\n\nMTI 2020. m\u00e1jus 7.\n\n"}]