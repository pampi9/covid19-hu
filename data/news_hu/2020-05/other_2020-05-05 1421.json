[{"date": "2020-05-05 14:21", "url": "https://koronavirus.gov.hu/cikkek/pm-konvergenciaprogram-jarvany-kivaltotta-valsag-felulirta-korabbi-gazdasagi-kilatasokat", "h1": "PM: konvergenciaprogram - a j\u00e1rv\u00e1ny kiv\u00e1ltotta v\u00e1ls\u00e1g fel\u00fcl\u00edrta a kor\u00e1bbi gazdas\u00e1gi kil\u00e1t\u00e1sokat", "body": "\nA magyar gazdas\u00e1gpolitika els\u0151dleges c\u00e9lja az eddig el\u00e9rt gazdas\u00e1gi eredm\u00e9nyek megv\u00e9d\u00e9se, valamint a gazdas\u00e1gi n\u00f6veked\u00e9s lend\u00fclet\u00e9nek visszanyer\u00e9se - \u00e1ll a P\u00e9nz\u00fcgyminiszt\u00e9rium\u00a0\u00e1ltal bemutatott konvergenciaprogramban, amelyet a t\u00e1rca beny\u00fajtott az Eur\u00f3pai Bizotts\u00e1ghoz. A dokumentum id\u00e9n 3 sz\u00e1zal\u00e9kos gazdas\u00e1gi visszaes\u00e9ssel \u00e9s 3,8 sz\u00e1zal\u00e9kos GDP-ar\u00e1nyos \u00e1llamh\u00e1ztart\u00e1si hi\u00e1nyc\u00e9llal sz\u00e1mol, m\u00edg j\u00f6v\u0151re a gazdas\u00e1g teljes\u00edtm\u00e9nye 4,8 sz\u00e1zal\u00e9kkal er\u0151s\u00f6dhet.\n\nA miniszt\u00e9rium kiemelte: a dokumentumban a tavalyi konvergenciaprogramhoz k\u00e9pest - amelyben az Eur\u00f3pai Uni\u00f3s \u00e1tlag feletti n\u00f6veked\u00e9s \u00e9s cs\u00f6kken\u0151 \u00e1llamad\u00f3ss\u00e1g kapott hangs\u00falyos szerepet - most a koronav\u00edrus-j\u00e1rv\u00e1ny \u00e1ltal el\u0151id\u00e9zett gazdas\u00e1gi v\u00e1ls\u00e1g \u00e1ll a k\u00f6z\u00e9ppontban.\nMivel a koronav\u00edrus-v\u00e1ls\u00e1g k\u00f6zvetlen \u00e9s k\u00f6zvetett gazdas\u00e1gi k\u00f6vetkezm\u00e9nyeinek kezel\u00e9se a k\u00f6lts\u00e9gvet\u00e9s n\u00f6vekv\u0151 szerepv\u00e1llal\u00e1s\u00e1val j\u00e1r, a k\u00f6lts\u00e9gvet\u00e9si hi\u00e1ny meg fogja haladni az id\u00e9nre el\u0151ir\u00e1nyzott m\u00e9rt\u00e9ket: az id\u00e9n 3,8 sz\u00e1zal\u00e9k v\u00e1rhat\u00f3, majd a programid\u0151szak v\u00e9g\u00e9re 1 sz\u00e1zal\u00e9kra m\u00e9rs\u00e9kl\u0151dik.\nA dokumentum id\u00e9n 3,0 sz\u00e1zal\u00e9kos GDP-visszaes\u00e9st val\u00f3sz\u00edn\u0171s\u00edt, ugyanakkor 2021-ben a n\u00f6veked\u00e9s a 4,8 sz\u00e1zal\u00e9kot is el\u00e9rheti \u00e9s 2022-t\u0151l 2024-ig 4 sz\u00e1zal\u00e9k f\u00f6l\u00f6tti GDP-b\u0151v\u00fcl\u00e9s v\u00e1rhat\u00f3.\nA GDP-ar\u00e1nyos \u00e1llamad\u00f3ss\u00e1g cs\u00f6kken\u0151 trendje az idei \u00e1tmeneti megakad\u00e1st k\u00f6vet\u0151en 2021-t\u0151l visszat\u00e9r, \u00e9s 2024-ben az ad\u00f3ss\u00e1gr\u00e1ta a 60 sz\u00e1zal\u00e9kos referencia\u00e9rt\u00e9k al\u00e1 ker\u00fclhet.\nA magyar gazdas\u00e1gpolitika tov\u00e1bbra is elk\u00f6telezett a felz\u00e1rk\u00f3z\u00e1si folyamat mellett, amelyet a versenyk\u00e9pess\u00e9g jav\u00edt\u00e1s\u00e1val, az ad\u00f3cs\u00f6kkent\u00e9sek folytat\u00e1s\u00e1val \u00e9s a felel\u0151s k\u00f6lts\u00e9gvet\u00e9si gazd\u00e1lkod\u00e1s fenntart\u00e1s\u00e1val k\u00edv\u00e1n el\u00e9rni a korm\u00e1ny. Az elm\u00falt \u00e9vek gazdas\u00e1gpolitik\u00e1j\u00e1nak k\u00f6sz\u00f6nhet\u0151en a j\u00e1rv\u00e1ny egy ellen\u00e1ll\u00f3, kiegyens\u00falyozott szerkezet\u0171 gazdas\u00e1got \u00e9rt m\u00e1rciusban, \u00edgy a magyar gazdas\u00e1g \u00fajraind\u00edt\u00e1s\u00e1t is eredm\u00e9nyesen seg\u00edthetik a gazdas\u00e1gv\u00e9delmi int\u00e9zked\u00e9sek - \u00edrta a PM.\n\nMTI 2020. m\u00e1jus 5.\n\n"}]