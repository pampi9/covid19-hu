[{"date": "2020-05-06 13:58", "url": "https://koronavirus.gov.hu/cikkek/minden-gyermeknek-biztositani-kell-az-ugyeletet", "h1": "Minden gyermeknek biztos\u00edtani kell az \u00fcgyeletet", "body": "\nMinden gyermeknek k\u00f6telez\u0151 b\u00f6lcs\u0151dei, \u00f3vodai \u00e9s iskolai \u00fcgyeletet biztos\u00edtaniuk az \u00f6nkorm\u00e1nyzatoknak a koronav\u00edrus-j\u00e1rv\u00e1ny ideje alatt - k\u00f6z\u00f6lte az Emberi Er\u0151forr\u00e1sok Miniszt\u00e9rium\u00e1nak csal\u00e1d- \u00e9s ifj\u00fas\u00e1g\u00fcgy\u00e9rt felel\u0151s \u00e1llamtitk\u00e1ra az MTI-vel.\n\nNov\u00e1k Katalin azt mondta, hogy a j\u00e1rv\u00e1ny miatt a telep\u00fcl\u00e9sek polg\u00e1rmestereinek d\u00f6nt\u00e9se alapj\u00e1n a b\u00f6lcs\u0151d\u00e9k \u00e9s \u00f3vod\u00e1k k\u00f6r\u00fclbel\u00fcl fel\u00e9t z\u00e1rt\u00e1k be, \u00e9s jelenleg a b\u00f6lcs\u0151d\u00e9s \u00e9s - \u00f3vod\u00e1skor\u00fa gyerekek csak h\u00e1rom sz\u00e1zal\u00e9k\u00e1n\u00e1l \u00e9lnek ezzel a lehet\u0151s\u00e9ggel.\nNemcsak a k\u00f6zvetlen\u00fcl a vesz\u00e9lyhelyzetben \u00e9rintett ter\u00fcleteken dolgoz\u00f3k k\u00e9rhetik az \u00fcgyeletet, hanem mindenki, aki munkahely\u00e9re bej\u00e1rva dolgozik, \u00e9s nem tud gondoskodni gyermeke fel\u00fcgyelet\u00e9r\u0151l - emelte ki az \u00e1llamtitk\u00e1r.\nEml\u00e9keztetett: az \u00f6nkorm\u00e1nyzatok nem k\u00e9rhetnek p\u00e9nzt az \u00fcgyelet\u00e9rt, annak ideje alatt az \u00e9tkez\u00e9st is biztos\u00edtaniuk kell, egy csoportban legfeljebb \u00f6t gyerek lehet, a sz\u00fcl\u0151knek pedig csak nyilatkozniuk kell arr\u00f3l, hogy tudom\u00e1suk szerint nem fert\u0151z\u0151 beteg a gyerek\u00fck. Orvosi igazol\u00e1sra teh\u00e1t nincs sz\u00fcks\u00e9g - h\u00edvta fel a figyelmet Nov\u00e1k Katalin.\nTudatta, hogy a b\u00f6lcs\u0151dei \u00e9s \u00f3vodai \u00fcgyeletben foglalkoznak is a gyerekekkel, az iskol\u00e1ban pedig a digit\u00e1lis oktat\u00e1shoz eszk\u00f6z\u00f6ket biztos\u00edtanak a tanul\u00f3knak, minden int\u00e9zm\u00e9nyben fert\u0151tlen\u00edtenek, betartj\u00e1k a k\u00f6zeg\u00e9szs\u00e9g\u00fcgyi el\u0151\u00edr\u00e1sokat, \u00e9s a dolgoz\u00f3k megfelel\u0151 v\u00e9d\u0151felszerel\u00e9seket kapnak.\nAz \u00e1llamtitk\u00e1r t\u00e1j\u00e9koztatott arr\u00f3l is, hogy a munkaad\u00f3k munkahelyi gyermekfel\u00fcgyeletet szervezhetnek a dolgoz\u00f3ik 14 \u00e9v alatti gyermekeinek reggel 6 \u00e9s este 6 \u00f3ra k\u00f6z\u00f6tt. A munkaad\u00f3nak csak bejelent\u00e9si k\u00f6telezetts\u00e9ge van, a gyermekfel\u00fcgyeletet biztos\u00edt\u00f3 szem\u00e9ly alkalmaz\u00e1sa ut\u00e1n ad\u00f3kedvezm\u00e9nyt kap, a sz\u00fcl\u0151knek pedig ebben az esetben is nyilatkozniuk kell arr\u00f3l, hogy gyermek\u00fcknek nincs fert\u0151z\u0151 betegs\u00e9ge - tette hozz\u00e1.\nNov\u00e1k Katalin azt mondta: a c\u00e9l az, hogy mindenki biztons\u00e1gban tudhassa a gyermek\u00e9t, \u00e9s semmi se akad\u00e1lyozza azt, hogy helyt\u00e1llhasson a munkahely\u00e9n.\n\nMTI 2020. m\u00e1jus 6.\n\n"}]