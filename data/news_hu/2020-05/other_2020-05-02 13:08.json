[{"date": "2020-05-02 13:08", "url": "https://koronavirus.gov.hu/cikkek/sokan-szegtek-meg-hatosagi-hazi-karantent-penteken", "h1": "Sokan szegt\u00e9k meg a hat\u00f3s\u00e1gi h\u00e1zi karant\u00e9nt p\u00e9nteken", "body": "\nSokan szegt\u00e9k meg a hat\u00f3s\u00e1gi h\u00e1zi karant\u00e9nt p\u00e9nteken - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa a szombati online sajt\u00f3t\u00e1j\u00e9koztat\u00f3n.\n\n\nKiss R\u00f3bert elmondta: m\u00e1jus elsej\u00e9n 59 szab\u00e1lyszeg\u00e9s volt, ennek t\u00f6bb mint fele B\u00e1cs-Kiskun megy\u00e9ben. P\u00e9ldak\u00e9nt eml\u00edtette, hogy egy vask\u00fati tany\u00e1n k\u00fclf\u00f6ldi vend\u00e9gmunk\u00e1sok csoportosan szegt\u00e9k meg a szab\u00e1lyokat.\nA szlov\u00e1k \u00e9s magyar bel\u00fcgyminiszter meg\u00e1llapod\u00e1sa szerint h\u00e9tf\u0151t\u0151l v\u00e1ltoz\u00e1s lesz a hat\u00e1rforgalom ellen\u0151rz\u00e9sben - jelentette be. Tornan\u00e1dask\u00e1n\u00e1l a 3,5 tonn\u00e1t meg nem halad\u00f3 legnagyobb \u00f6sszt\u00f6meg\u0171 teherj\u00e1rm\u0171vek \u00e1tkel\u00e9s\u00e9t biztos\u00edtj\u00e1k majd 6 \u00e9s 18 \u00f3ra k\u00f6z\u00f6tt. A b\u00e1nr\u00e9vei \u00e1tkel\u0151n\u00e9l a V4-es orsz\u00e1gokb\u00f3l \u00e9rkez\u0151 teherg\u00e9pkocsikat is beengedik h\u00e9tf\u0151t\u0151l, V\u00e1mosszabadin\u00e1l pedig k\u00f6z\u00f6s magyar-szlov\u00e1k hat\u00e1rellen\u0151rz\u00e9s lesz.\nK\u00f6z\u00f6lte azt is, hogy a szombati hat\u00e1rforgalmi el\u0151rejelz\u00e9sek alapj\u00e1n Nagylakn\u00e1l, a kil\u00e9p\u0151 oldalon v\u00e1rhat\u00f3 jelent\u0151sebb v\u00e1rakoz\u00e1si id\u0151.\nKifejtette: a t\u00f6bb mint egy h\u00f3napja hat\u00e1lyban l\u00e9v\u0151 kij\u00e1r\u00e1si korl\u00e1toz\u00e1sok szab\u00e1lyait h\u00e9tv\u00e9g\u00e9n t\u00f6bben szegik meg. P\u00e9nteken 1730 rend\u0151ri int\u00e9zked\u00e9s volt emiatt, ebb\u0151l 844 v\u00e9gz\u0151d\u00f6tt figyelmeztet\u00e9ssel, 487 helysz\u00edni b\u00edrs\u00e1ggal, 399 esetben pedig feljelent\u00e9st tettek.\nHozz\u00e1tette, m\u00e1rcius 28. \u00f3ta \u00f6sszesen 42 393 rend\u0151ri int\u00e9zked\u00e9s t\u00f6rt\u00e9nt a szab\u00e1lyszeg\u00e9sek miatt.\nP\u00e9nteken \u00fajabb h\u00e9t rep\u00fcl\u0151g\u00e9ppel t\u00f6bb mint 51 tonna egy\u00e9ni v\u00e9d\u0151felszerel\u00e9s \u00e9rkezett Magyarorsz\u00e1gra. Az orvosi maszkokat, v\u00e9d\u0151ruh\u00e1zatot tartalmaz\u00f3 sz\u00e1ll\u00edtm\u00e1nyok k\u00e9szletez\u00e9s\u00e9r\u0151l, rakt\u00e1roz\u00e1s\u00e1r\u00f3l \u00e9s \u0151rz\u00e9s\u00e9r\u0151l a hat\u00f3s\u00e1gok gondoskodnak - k\u00f6z\u00f6lte.\n\nKiss R\u00f3bert besz\u00e1molt arr\u00f3l is, hogy p\u00e9nteken 1145 esetben rendeltek el \u00fajabb hat\u00f3s\u00e1gi h\u00e1zi karant\u00e9nt, \u00edgy jelenleg 10 754 van \u00e9rv\u00e9nyben.\nK\u00e9rd\u00e9sre v\u00e1laszolva megism\u00e9telte: a 65 \u00e9v felettiek tov\u00e1bbra is csak 9 \u00e9s 12 \u00f3ra k\u00f6z\u00f6tt l\u00e1togathatj\u00e1k a v\u00e9delmi int\u00e9zked\u00e9sekr\u0151l sz\u00f3l\u00f3 korm\u00e1nyrendeletben felsorolt \u00fczleteket; amelyek nem szerepelnek ebben a felsorol\u00e1sban, oda b\u00e1rmikor bemehetnek. Azt k\u00e9rik azonban a legvesz\u00e9lyeztetettebbnek tartott koroszt\u00e1lyba tartoz\u00f3kt\u00f3l, hogy csak a legsz\u00fcks\u00e9gesebb esetben hagyj\u00e1k el otthonukat.\nUgyancsak k\u00e9rd\u00e9sre v\u00e1laszolva elmondta, hogy az erre vonatkoz\u00f3 korm\u00e1nyrendelet szerint lehet tartani sportedz\u00e9seket akkor is, ha kor\u00e1bbi, jogszab\u00e1ly ett\u0151l elt\u00e9r\u0151en rendelkezik.\n\u00dajabb felvet\u00e9sre Kiss R\u00f3bert arr\u00f3l besz\u00e9lt, hogy azok az ing\u00e1z\u00f3k mentes\u00fclnek a hat\u00f3s\u00e1gi h\u00e1zi karant\u00e9n al\u00f3l, akik munkav\u00e9gz\u00e9s vagy iskolal\u00e1togat\u00e1s miatt utaznak valamelyik szomsz\u00e9dos orsz\u00e1gba. Ha orvosi kezel\u00e9sre utazna valaki egy szomsz\u00e9dos \u00e1llamba, mentes\u00fclhet a hat\u00f3s\u00e1gi h\u00e1zi karant\u00e9n al\u00f3l, ha egy\u00e9ni m\u00e9lt\u00e1nyoss\u00e1got k\u00e9r az orsz\u00e1gos rend\u0151rf\u0151kapit\u00e1ny rend\u00e9szeti helyettes\u00e9t\u0151l - tette hozz\u00e1.\nArra a k\u00e9rd\u00e9sre, hogy a h\u00e9tf\u0151t\u0151l v\u00e1ltoz\u00f3 szab\u00e1lyok eset\u00e9ben, ha egy budapesti vagy Pest megyei lakhellyel rendelkez\u0151 csal\u00e1d vid\u00e9kre utazik, milyen szab\u00e1lyok vonatkoznak, elmondta: a Budapesten \u00e9s Pest megy\u00e9ben \u00e9l\u0151k tov\u00e1bbra is csak alapos indokkal hagyhatj\u00e1k el otthonukat, ha ezt valaki megszegi, szab\u00e1lys\u00e9rt\u00e9st k\u00f6vet el.\n\u00a0\nForr\u00e1s: MTI\n\n"}]