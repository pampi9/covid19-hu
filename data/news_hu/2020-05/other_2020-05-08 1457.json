[{"date": "2020-05-08 14:57", "url": "https://koronavirus.gov.hu/cikkek/kasler-az-oltoanyaggyartasban-onellatonak-kell-lenni", "h1": "K\u00e1sler: az olt\u00f3anyaggy\u00e1rt\u00e1sban is \u00f6nell\u00e1t\u00f3nak kell lenni", "body": "\nMagyarorsz\u00e1g c\u00e9lja, hogy - hasonl\u00f3an a legt\u00f6bb ter\u00fclethez - \u00f6nell\u00e1t\u00f3 legyen az olt\u00f3anyaggy\u00e1rt\u00e1sban is - hangoztatta az emberi er\u0151forr\u00e1sok minisztere, miut\u00e1n a hazai olt\u00f3anyaggy\u00e1rt\u00e1s l\u00e9trehoz\u00e1s\u00e1nak el\u0151seg\u00edt\u00e9s\u00e9ben val\u00f3 egy\u00fcttm\u0171k\u00f6d\u00e9sr\u0151l \u00edrt al\u00e1 meg\u00e1llapod\u00e1st a Debreceni Egyetem (DE) \u00e9s a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) k\u00e9pvisel\u0151je.\n\nK\u00e1sler Mikl\u00f3s a sajt\u00f3t\u00e1j\u00e9koztat\u00f3n azt mondta, a mostani j\u00e1rv\u00e1ny is r\u00e1ir\u00e1ny\u00edtotta a figyelmet a v\u00e9d\u0151olt\u00e1sok fontoss\u00e1g\u00e1ra, \u00e9s az \u00f6nell\u00e1t\u00e1s k\u00e9rd\u00e9se a j\u00e1rv\u00e1nyban feler\u0151s\u00f6d\u00f6tt, hiszen K\u00edna egy id\u0151re kiesett a gy\u00f3gyszeralapanyagok, gy\u00f3gy\u00e1szati eszk\u00f6z\u00f6k sz\u00e1ll\u00edt\u00e1s\u00e1b\u00f3l, neh\u00e9z helyzetbe hozva ezzel a vil\u00e1g orsz\u00e1gait.\nKiemelte, a v\u00e9d\u0151olt\u00e1sokkal kapcsolatos kutat\u00e1sok, az ipari h\u00e1tt\u00e9r ki\u00e9p\u00edt\u00e9se, \u00e9s a tud\u00e1sk\u00f6zpont l\u00e9trehoz\u00e1sa nemzeti \u00e9rdek.\nMint mondta, a Debreceni Egyetem \u00e9vek \u00f3ta dolgozik a hazai olt\u00f3anyaggy\u00e1rt\u00e1s megval\u00f3s\u00edt\u00e1s\u00e1n, el\u0151k\u00e9sz\u00fcletek vannak az infrastrukt\u00fara ki\u00e9p\u00edt\u00e9s\u00e9re.\nA mostani meg\u00e1llapod\u00e1st gy\u00fcm\u00f6lcs\u00f6z\u0151nek nevezve a miniszter hozz\u00e1tette: az NNK a kutat\u00e1si h\u00e1tteret biztos\u00edtja, az egyetem pedig a tud\u00e1sb\u00e1zist, a kutat\u00e1sok vezet\u00e9s\u00e9t \u00e9s az ipari szerepl\u0151k bevon\u00e1s\u00e1val az olt\u00f3anyagok gy\u00e1rt\u00e1s\u00e1t.\nA miniszter kit\u00e9rt arra, hogy a magyarorsz\u00e1gi v\u00e9d\u0151olt\u00e1si rendszer vil\u00e1gsz\u00ednvonal\u00fa, jelenleg tizenk\u00e9tf\u00e9le v\u00e9d\u0151olt\u00e1s k\u00f6telez\u0151, az \u00e1toltotts\u00e1g pedig t\u00f6bb mint 98 sz\u00e1zal\u00e9k, \u00e9s \u00e9vente nagys\u00e1grendben 10 milli\u00e1rd forintot ford\u00edt ezekre a korm\u00e1ny.\nM\u00fcller Cec\u00edlia orsz\u00e1gos tisztif\u0151orvos azt mondta, a v\u00e9d\u0151olt\u00e1soknak kiemelt szerepe van az els\u0151dleges megel\u0151z\u00e9sben. K\u00edv\u00e1natosnak nevezte, hogy Magyarorsz\u00e1g f\u00fcggetlenedni tudjon a vil\u00e1gpiact\u00f3l, \u00e9s a hazai vakcinael\u0151\u00e1ll\u00edt\u00e1ssal folyamatos legyen az ell\u00e1t\u00e1s.\n\u00dagy fogalmazott, b\u00fcszk\u00e9nek kell lenni arra, hogy j\u00e1rv\u00e1ny\u00fcgyi szempontb\u00f3l Magyarorsz\u00e1g Eur\u00f3pa legfelk\u00e9sz\u00fcltebb orsz\u00e1ga, naprak\u00e9sz adatokkal eur\u00f3pai szint\u0171 j\u00e1rv\u00e1ny\u00fcgyi figyel\u0151rendszert m\u0171k\u00f6dtet.\nFelid\u00e9zte, hogy a magyar olt\u00f3anyaggy\u00e1rt\u00e1s \u00e9s -fejleszt\u00e9s t\u00f6bb \u00e9vtizedes m\u00faltra tekint vissza, \u00e9s \u00f3ri\u00e1si eredm\u00e9nynek nevezte a magyar k\u00f6telez\u0151 v\u00e9d\u0151olt\u00e1si rendszert, ami a jelenlegi j\u00e1rv\u00e1nyhelyzetben is fontos t\u00e9nyez\u0151.\nSzilv\u00e1ssy Zolt\u00e1n, a DE rektora kiemelte, mind a gy\u00f3gyszergy\u00e1rt\u00e1s, mind az olt\u00f3anyaggy\u00e1rt\u00e1s nagy hagyom\u00e1nyokra tekint vissza Magyarorsz\u00e1gon.\nMint mondta, az egyetem - ipari partnereivel - az\u00e9rt v\u00e1llalkozott egy nemzeti olt\u00f3anyaggy\u00e1r l\u00e9trehoz\u00e1s\u00e1ra, mert az elm\u00falt \u00e9vekben egy saj\u00e1tos rutint szerzett az ipar\u00e1gi szerepl\u0151kkel val\u00f3 egy\u00fcttm\u0171k\u00f6d\u00e9sben.\n\"A misszi\u00f3 nem kisebb, mint a Magyarorsz\u00e1gon alkalmazott k\u00f6telez\u0151 \u00e9s aj\u00e1nlott v\u00e9d\u0151olt\u00e1sok el\u0151\u00e1ll\u00edt\u00e1sa\" - emelte ki a rektor, hozz\u00e1t\u00e9ve: egy orsz\u00e1g sz\u00e1m\u00e1ra strat\u00e9giai jelent\u0151s\u00e9g\u0171, ha az orsz\u00e1g egyik legnagyobb egyeteme \u00e9s a magyar tulajdon\u00fa olt\u00f3anyaggy\u00e1r egy\u00fctt tud m\u0171k\u00f6dni.\n\nMTI 2020. m\u00e1jus 8.\n\n"}]