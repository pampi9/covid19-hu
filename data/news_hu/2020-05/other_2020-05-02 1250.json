[{"date": "2020-05-02 12:50", "url": "https://koronavirus.gov.hu/cikkek/egymilliard-forinttal-segitik-fuggetlen-eloadomuveszeket", "h1": "Egymilli\u00e1rd forinttal seg\u00edtik a f\u00fcggetlen el\u0151ad\u00f3m\u0171v\u00e9szeket", "body": "\nAz Emberi Er\u0151forr\u00e1sok Miniszt\u00e9rium\u00e1nak (Emmi) kult\u00far\u00e1\u00e9rt felel\u0151s \u00e1llamtitk\u00e1rs\u00e1ga a vesz\u00e9lyhelyzet kihirdet\u00e9se \u00f3ta dolgozik a k\u00e1rok felm\u00e9r\u00e9s\u00e9n \u00e9s enyh\u00edt\u00e9s\u00e9nek megold\u00e1s\u00e1n. Ennek eredm\u00e9nyek\u00e9ppen siker\u00fclt egymilli\u00e1rd forintot \u00e1tcsoportos\u00edtani a f\u00fcggetlen m\u0171v\u00e9szek megseg\u00edt\u00e9s\u00e9re, ezt az \u00f6sszeget K\u00f6sz\u00f6nj\u00fck Magyarorsz\u00e1g n\u00e9ven, p\u00e1ly\u00e1zat \u00fatj\u00e1n osztj\u00e1k sz\u00e9t a bev\u00e9tel n\u00e9lk\u00fcl maradt el\u0151ad\u00f3knak.\n\n\nAz Emmi szombati k\u00f6zlem\u00e9ny\u00e9ben kiemelt\u00e9k: a vil\u00e1gj\u00e1rv\u00e1ny okozta vesz\u00e9lyhelyzet sz\u00e1mos kultur\u00e1lis ter\u00fcletet hozott neh\u00e9z helyzetbe. A rendezv\u00e9nyek, el\u0151ad\u00e1sok \u00e9s koncertek elmarad\u00e1sa nemcsak az int\u00e9zm\u00e9nyeknek okozott drasztikus bev\u00e9telkies\u00e9st, hanem kiemelten s\u00fajtotta azokat, akik v\u00e1llalkoz\u00f3k\u00e9nt mint f\u00fcggetlen el\u0151ad\u00f3 szerz\u0151dtek egy-egy int\u00e9zm\u00e9nyhez.\nK\u00f6z\u00f6lt\u00e9k: a K\u00f6sz\u00f6nj\u00fck Magyarorsz\u00e1g c\u00edm\u0171 p\u00e1ly\u00e1zatot a nemzetstrat\u00e9giai int\u00e9zm\u00e9nyek, szervezetek bonyol\u00edtj\u00e1k le, \u00e9s saj\u00e1t hat\u00e1sk\u00f6r\u00fckben d\u00f6ntenek a t\u00e1mogat\u00e1sokr\u00f3l is.\nA Nemzeti Sz\u00ednh\u00e1z a f\u00fcggetlen sz\u00edn\u00e9szeknek, sz\u00ednh\u00e1zi dolgoz\u00f3knak, b\u00e1bsz\u00edn\u00e9szeknek tesz k\u00f6zz\u00e9 felh\u00edv\u00e1st, a Hagyom\u00e1nyok H\u00e1za a n\u00e9pzenei, n\u00e9pt\u00e1nc- \u00e9s cig\u00e1nyzenei m\u0171v\u00e9szeket, a Nemzeti T\u00e1ncsz\u00ednh\u00e1z a kort\u00e1rs t\u00e1nc m\u0171v\u00e9szeit t\u00e1mogatja; a Nemzeti Artista- El\u0151ad\u00f3- \u00e9s Cirkuszm\u0171v\u00e9szeti K\u00f6zpont az artist\u00e1knak, cirkuszi dolgoz\u00f3knak, a Pet\u0151fi Irodalmi M\u00fazeum a k\u00f6nny\u0171zenei \u00e9s egy\u00e9b el\u0151ad\u00f3m\u0171v\u00e9szeknek, a Filharm\u00f3nia Magyarorsz\u00e1g Kft. a komolyzenei alkot\u00f3knak, m\u00edg a BMC Budapest Music Center a fiatal dzsesszzen\u00e9szeknek ny\u00fajt seg\u00edts\u00e9get.\nA munka n\u00e9lk\u00fcl maradt m\u0171v\u00e9szek nem t\u00e9tlenkednek a hirtelen j\u00f6tt szabadid\u0151ben sem, t\u00e1rsadalmi szerepv\u00e1llal\u00e1sukat az Emmi p\u00e9ldamutat\u00f3nak nevezte. Sokan v\u00e1llalnak karitat\u00edv munk\u00e1kat id\u0151sek t\u00e1mogat\u00e1s\u00e1ra, vide\u00f3k r\u00e9v\u00e9n di\u00e1kokat seg\u00edtenek a tanul\u00e1sban, m\u00e1sok pr\u00f3b\u00e1kkal teszik hasznoss\u00e1 az otthon t\u00f6lt\u00f6tt id\u0151t - \u00edrt\u00e1k.\nMivel a kult\u00fara felel\u0151ss\u00e9ge, hogy a szellemi \u00e9letet t\u00e1pl\u00e1lja \u00e9s a kiegyens\u00falyozott l\u00e9thez sz\u00fcks\u00e9ges lelki er\u0151t \u00e1tadja az embereknek, a p\u00e1ly\u00e1zatokat nem r\u00e1szorults\u00e1gi alapon, hanem feladatv\u00e1llal\u00e1s ut\u00e1n \u00edt\u00e9lik a p\u00e1ly\u00e1z\u00f3knak - hangs\u00falyozt\u00e1k. A felh\u00edv\u00e1ssal azt akarj\u00e1k er\u0151s\u00edteni, hogy a kultur\u00e1lis dolgoz\u00f3k munk\u00e1ja l\u00e9tfontoss\u00e1g\u00fa \u00e9s t\u00e1rsadalmilag rendk\u00edv\u00fcl hasznos. Ezen k\u00edv\u00fcl a kultur\u00e1lis \u00e9let v\u00e9rkering\u00e9s\u00e9nek \u00fajb\u00f3li megind\u00edt\u00e1sa \"olajozottabb\" lehet az akt\u00edv munk\u00e1ban tartott m\u0171v\u00e9szekkel - tett\u00e9k hozz\u00e1.\nK\u00f6z\u00f6lt\u00e9k: az egyes \u00e1gazatoknak sz\u00f3l\u00f3 felh\u00edv\u00e1sokat a nemzetstrat\u00e9giai int\u00e9zm\u00e9nyek saj\u00e1t honlapjukon teszik k\u00f6zz\u00e9.\nForr\u00e1s: MTI\n\n"}]