[{"date": "2020-05-19 15:43", "url": "https://koronavirus.gov.hu/cikkek/guller-ujabb-150-milliard-forint-jut-turisztikai-fejlesztesekre", "h1": "Guller: \u00fajabb 150 milli\u00e1rd forint jut turisztikai fejleszt\u00e9sekre", "body": "\nA magyarorsz\u00e1gi sz\u00e1ll\u00e1shelyek teljes k\u00f6r\u0171 fel\u00faj\u00edt\u00e1s\u00e1t c\u00e9lz\u00f3 program utols\u00f3 szakasz\u00e1ra, valamint tov\u00e1bbi turisztikai fejleszt\u00e9sekre \u00fajabb 150 milli\u00e1rd forintot biztos\u00edt a korm\u00e1ny - k\u00f6z\u00f6lte a Magyar Turisztikai \u00dcgyn\u00f6ks\u00e9g vez\u00e9rigazgat\u00f3ja Als\u00f3p\u00e1hokon.\n\nGuller Zolt\u00e1n a Kolping Hotel fejleszt\u00e9seinek \u00e1tad\u00e1sa \u00e9s egy \u00fajabb alapk\u0151let\u00e9tele alkalm\u00e1b\u00f3l elmondta: minden mag\u00e1nsz\u00e1ll\u00e1shely szob\u00e1nk\u00e9nt 1 milli\u00f3 forint t\u00e1mogat\u00e1st kap fel\u00faj\u00edt\u00e1sra m\u00e9g az id\u00e9n.\nMint mondta: a v\u00edrus okozta v\u00e1ls\u00e1gb\u00f3l val\u00f3 kil\u00e1bal\u00e1st a fejleszt\u00e9sek folytat\u00e1sa seg\u00edti, \u00edgy a turizmusban a korm\u00e1ny m\u00e9g magasabb fokozatba kapcsolt, amikor a fejleszt\u00e9sekr\u0151l d\u00f6nt\u00f6tt. Folytat\u00f3dnak a strandok, cs\u00faszd\u00e1k, tourinform irod\u00e1k fejleszt\u00e9sei, a Bahart t\u00f6bb milli\u00e1rd forint\u00e9rt v\u00e1s\u00e1rol haj\u00f3kat, illetve sz\u00e1llod\u00e1k \u00e9s panzi\u00f3k \u00e9p\u00fclnek, tov\u00e1bb\u00e1 t\u00f6bb mint 100 attrakci\u00f3fejleszt\u00e9s zajlik jelenleg is.\nA Kolping Hotel kalandparkj\u00e1nak most indul\u00f3 fejleszt\u00e9s\u00e9re a korm\u00e1ny 950 milli\u00f3 forint t\u00e1mogat\u00e1st biztos\u00edtott - tette m\u00e9g hozz\u00e1.\nKit\u00e9rt r\u00e1, hogy a Kisfaludy Turisztikai Fejleszt\u00e9si Program 2017-ben indult sz\u00e1ll\u00e1shelyek meg\u00faj\u00edt\u00e1s\u00e1ra \u00e9s \u00fajak \u00e9p\u00edt\u00e9s\u00e9re. Eddig 750 panzi\u00f3 kapott t\u00e1mogat\u00e1st, amelynek r\u00e9v\u00e9n 1000 szoba \u00e9p\u00fcl \u00e9s 4700 szob\u00e1t \u00faj\u00edtanak fel. Ezek k\u00f6z\u00fcl 510 panzi\u00f3 m\u00e1r id\u00e9n ny\u00e1ron \u00fczemel.\n\nA vez\u00e9rigazgat\u00f3 bejelentette, hogy \u00faj szakaszba l\u00e9p a Kisfaludy Program, m\u00e9g ezen a h\u00e9ten 85 milli\u00e1rd forint \u00f6sszeg\u0171 t\u00e1mogat\u00e1st ad az \u00fcgyn\u00f6ks\u00e9g a 100 szoba feletti sz\u00e1llod\u00e1k \u00e9p\u00edt\u00e9s\u00e9re \u00e9s fel\u00faj\u00edt\u00e1s\u00e1ra a vid\u00e9ki Magyarorsz\u00e1g ter\u00fclet\u00e9n, 35 sz\u00e1lloda \u00e9p\u00edt\u00e9se \u00e9s fejleszt\u00e9se eredm\u00e9nyek\u00e9nt 1500 \u00faj szoba j\u00f6n l\u00e9tre \u00e9s 4200 megsz\u00e9p\u00fclt szoba \u00e1ll majd a vend\u00e9gek rendelkez\u00e9s\u00e9re. Emellett 4 vid\u00e9ki \u00f6tcsillagos sz\u00e1lloda meg\u00faj\u00edt\u00e1s\u00e1t is t\u00e1mogatj\u00e1k. A 85 milli\u00e1rd forint forr\u00e1s mell\u00e9 a v\u00e1llalkoz\u00f3k tov\u00e1bbi 85 milli\u00e1rd forintot biztos\u00edtanak, \u00edgy \u00f6sszess\u00e9g\u00e9ben 170 milli\u00e1rd forinttal j\u00e1rul hozz\u00e1 mindez a hazai turizmus fejleszt\u00e9s\u00e9hez- emelte ki Guller Zolt\u00e1n.\n\nMindezen fel\u00fcl a vid\u00e9ki Magyarorsz\u00e1g \u00f6sszes, legfeljebb 8 szob\u00e1s sz\u00e1ll\u00e1shely\u00e9nek tulajdonosai r\u00e9szt vehetnek egy 60 milli\u00e1rd forint keret\u00f6sszeg\u0171 t\u00e1mogat\u00e1si programban. A program c\u00e9lja, hogy 28 000 sz\u00e1ll\u00e1shely \u00f6sszesen 55 000 szob\u00e1j\u00e1nak mindegyike szob\u00e1nk\u00e9nt 1 milli\u00f3 forint t\u00e1mogat\u00e1st kapjon m\u00e9g ebben az \u00e9vben, annak \u00e9rdek\u00e9ben, hogy ezzel is t\u00e1mogass\u00e1k a magyar kisv\u00e1llalkoz\u00f3kat a v\u00e1ls\u00e1gb\u00f3l val\u00f3 kil\u00e1bal\u00e1sban. Ezeken t\u00fal mg m\u00e1jusban 5 milli\u00e1rd forint keret\u00f6sszeggel \u00edrnak ki p\u00e1ly\u00e1zatot Balaton-parti kempingek fejleszt\u00e9s\u00e9re.\nA p\u00e1ly\u00e1zatra a Nemzeti Turisztikai Adatszolg\u00e1ltat\u00f3 K\u00f6zponton kereszt\u00fcl lehet jelentkezni, de v\u00e1rj\u00e1k azokat is, akik eddig m\u00e9g nem regisztr\u00e1ltak. A t\u00e1mogat\u00e1st m\u00e9g ezen a ny\u00e1ron foly\u00f3s\u00edtj\u00e1k, azt december 31-ig kell felhaszn\u00e1lni - ismertette a vez\u00e9rigazgat\u00f3.\nBaldauf Csaba, a Kolping Hotel Kft. \u00e9s az \u00fajonnan l\u00e9tes\u00fcl\u0151 Bobo Fun Park Kft. \u00fcgyvezet\u0151je elmondta: a 2008-as v\u00e1ls\u00e1g idej\u00e9n is a fejleszt\u00e9sekben l\u00e1tt\u00e1k a kiutat, \u00e9s egy b\u00e1tor d\u00f6nt\u00e9ssel most is ezt v\u00e1lasztott\u00e1k. A k\u00f6zel 2,1 milli\u00e1rd forintos beruh\u00e1z\u00e1ssal - ebb\u0151l 950 milli\u00f3 forint t\u00e1mogat\u00e1ssal - indul\u00f3 fejleszt\u00e9s eredm\u00e9nyek\u00e9nt a t\u00e9rs\u00e9g hi\u00e1nyp\u00f3tl\u00f3 attrakci\u00f3ja, egy fedett \u00e9lm\u00e9nypark \u00e9p\u00fcl a j\u00f6v\u0151 \u00e9v nyar\u00e1ra.\n\nA hotel sajt\u00f3anyag\u00e1b\u00f3l kider\u00fcl: k\u00f6zel 320 milli\u00f3 forint sz\u00e1ll\u00e1shely-fejleszt\u00e9si t\u00e1mogat\u00e1ssal 880 milli\u00f3 forintos k\u00f6lts\u00e9ggel zajlott a most z\u00e1rult m\u00e1sik beruh\u00e1z\u00e1s. Ennek keret\u00e9ben fel\u00faj\u00edtott\u00e1k a recepci\u00f3t, k\u00e9t apartmanh\u00e1z szob\u00e1it, valamint a szabadt\u00e9ri medenc\u00e9ket, tov\u00e1bb\u00e1 \u00f3ri\u00e1scs\u00faszd\u00e1t \u00e9s hozz\u00e1 felvon\u00f3t \u00e9p\u00edtettek egyebek mellett.\nSifter R\u00f3zsa, Zala megyei korm\u00e1nymegb\u00edzott besz\u00e9d\u00e9ben arra utalt, hogy Als\u00f3p\u00e1hok \u00e9ppen a Kolping Hotelnek k\u00f6sz\u00f6nhet\u0151en ker\u00fclt fel Eur\u00f3pa turisztikai t\u00e9rk\u00e9p\u00e9re, a telep\u00fcl\u00e9st pedig sokan H\u00e9v\u00edz \"el\u0151v\u00e1ros\u00e1nak\" tekintik. Jelezte tov\u00e1bb\u00e1, hogy a Kolping Sz\u00f6vets\u00e9g az egyik legfontosabb katolikus t\u00e1rsadalmi mozgalom, ami nemcsak a turizmusban \u00e9rdekelt, de Magyarorsz\u00e1gon, \u00edgy Zal\u00e1ban is ell\u00e1t\u00e1sra szorul\u00f3 betegnek sz\u00e1nt id\u0151sotthonokat is m\u0171k\u00f6dtet.\n\nMTI 2020. m\u00e1jus 19.\n\n"}]