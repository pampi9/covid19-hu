[{"date": "2020-05-21 15:34", "url": "https://koronavirus.gov.hu/cikkek/orszagos-tisztifoorvos-hetfotol-folytatodik-vedooltasok-beadasa-hetedik-osztalyos-tanuloknak", "h1": "Orsz\u00e1gos tisztif\u0151orvos: h\u00e9tf\u0151t\u0151l folytat\u00f3dik a v\u00e9d\u0151olt\u00e1sok bead\u00e1sa a hetedik oszt\u00e1lyos tanul\u00f3knak", "body": "\nH\u00e9tf\u0151t\u0151l folytat\u00f3dik a v\u00e9d\u0151olt\u00e1sok bead\u00e1sa a hetedik oszt\u00e1lyos tanul\u00f3knak - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia k\u00f6z\u00f6lte: a tavaszi kamp\u00e1nyolt\u00e1sok k\u00f6z\u00fcl a k\u00f6telez\u0151, Hepatitis B v\u00edrus elleni vakcin\u00e1b\u00f3l az \u0151szi els\u0151 adagot 98 ezer tanul\u00f3 kapta meg, a m\u00e1sodikat azonban m\u00e1rciusban csak 20 ezer di\u00e1knak tudt\u00e1k beadni a j\u00e1rv\u00e1ny\u00fcgyi helyzet miatt. Az olt\u00e1sb\u00f3l kimaradt di\u00e1koknak m\u00e1jus 25. \u00e9s j\u00fanius 12. k\u00f6z\u00f6tt p\u00f3tolj\u00e1k az olt\u00e1st.\nUgyanebben az id\u0151szakban kapja meg a HPV (hum\u00e1n papillomav\u00edrus) elleni v\u00e9d\u0151olt\u00e1s \u00e1prilisban elmaradt m\u00e1sodik adagj\u00e1t az a mintegy 41 ezer 7. oszt\u00e1lyos l\u00e1ny, akinek a sz\u00fclei ig\u00e9nyelt\u00e9k ezt az olt\u00e1st - tette hozz\u00e1.\nA szakember jelezte, az olt\u00e1sok bead\u00e1s\u00e1r\u00f3l pontos inform\u00e1ci\u00f3t kapnak mind az iskol\u00e1k, mind pedig a sz\u00fcl\u0151k. Fontosnak nevezte, hogy m\u00e9g ebben az id\u0151szakban minden \u00e9rintett tanul\u00f3 megkapja ezeket a v\u00e9d\u0151olt\u00e1sokat, \u00edgy arra k\u00e9rte a sz\u00fcl\u0151ket, gondoskodjanak arr\u00f3l, hogy gyerek\u00fck megjelenjen az olt\u00e1s megadott id\u0151pontj\u00e1ban. Hozz\u00e1tette: az olt\u00e1sok bead\u00e1sa sor\u00e1n is fokozottan \u00fcgyelnek a j\u00e1rv\u00e1ny\u00fcgyi szab\u00e1lyok betart\u00e1s\u00e1ra.\nA j\u00e1rv\u00e1ny\u00fcgyi adatokat ismertetve M\u00fcller Cec\u00edlia elmondta, a j\u00e1rv\u00e1ny kezdete \u00f3ta 3641 embern\u00e9l igazolt\u00e1k a fert\u0151z\u00e9st, az akt\u00edv fert\u0151z\u00f6ttek sz\u00e1ma 1659, az elm\u00falt 24 \u00f3r\u00e1ban h\u00e1rman haltak meg a betegs\u00e9ggel \u00f6sszef\u00fcgg\u00e9sben \u00e9s 43 \u00faj igazolt fert\u0151z\u00f6ttet regisztr\u00e1ltak. N\u00f6vekszik a gy\u00f3gyultak sz\u00e1ma, \u0151k 1509-en vannak, k\u00f3rh\u00e1zban 510 embert \u00e1polnak, k\u00f6z\u00fcl\u00fck 27-en szorulnak g\u00e9pi l\u00e9legeztet\u00e9sre - ismertette.\nAzt mondta, a sz\u00e1madatokb\u00f3l l\u00e1tszik, hogy cs\u00f6kken\u0151 tendenci\u00e1t mutat az akt\u00edv fert\u0151z\u00f6ttek sz\u00e1ma, \"apr\u00f3 elmozdul\u00e1sok, v\u00e1ltoz\u00e1sok\" ugyan vannak, de tendenciaszer\u0171en cs\u00f6kken az akt\u00edv fert\u0151z\u00f6ttek sz\u00e1ma, a j\u00e1rv\u00e1ny lefel\u00e9 tart\u00f3 id\u0151szak\u00e1ban vagyunk.\nA 43 \u00faj esetb\u0151l 16-ot Budapestr\u0151l jelentettek, Fej\u00e9r megy\u00e9b\u0151l kett\u0151t, Hajd\u00fa-Bihar, N\u00f3gr\u00e1d \u00e9s J\u00e1sz-Nagyunk-Szolnok megy\u00e9b\u0151l egyet-egyet, Kom\u00e1rom megy\u00e9b\u0151l 8-at, Pest megy\u00e9b\u0151l 4-et \u00e9s Zala megy\u00e9b\u0151l 10-et.\nA 16 f\u0151v\u00e1rosi fert\u0151z\u00f6tt k\u00f6z\u00fcl n\u00e9gy az \u00d3hegy utcai szoci\u00e1lis otthon lak\u00f3ja, m\u00edg a Zala megyei t\u00edz esetb\u0151l n\u00e9gyen a K\u00fcls\u0151-K\u00f3rh\u00e1z utcai szoci\u00e1lis otthonb\u00f3l ker\u00fcltek ki. Ezenk\u00edv\u00fcl szint\u00e9n Zala megy\u00e9ben tal\u00e1ltak egy csal\u00e1dot, ahol h\u00e1rom embern\u00e9l lett pozit\u00edv a teszt eredm\u00e9nye; minden esetben folyik a j\u00e1rv\u00e1ny\u00fcgyi vizsg\u00e1lat.\nM\u00fcller Cec\u00edlia elmondta azt is: a fert\u0151z\u00f6ttek megoszl\u00e1s\u00e1t n\u00e9zve a 100 ezer lakosra jut\u00f3 esetsz\u00e1m 37,3. Jelent\u0151s k\u00fcl\u00f6nbs\u00e9gek vannak az egyes megy\u00e9kben: Budapesten ez a sz\u00e1m 98,5, Zala megy\u00e9ben 89,7, Fej\u00e9rben 86,9, Kom\u00e1romban 71,5, Pest megy\u00e9ben pedig 39,1.\nAz \u00f3vod\u00e1k \u00e9s b\u00f6lcs\u0151d\u00e9k megnyit\u00e1s\u00e1val kapcsolatos \u00f3vint\u00e9zked\u00e9sekr\u0151l sz\u00f3lva a tisztif\u0151orvos azt javasolja a sz\u00fcl\u0151knek, hogy az int\u00e9zm\u00e9nyen bel\u00fcl is tarts\u00e1k be a szoci\u00e1lis t\u00e1vols\u00e1got, az \u00f6lt\u00f6ztet\u0151 helyis\u00e9gben maximum ketten, h\u00e1rman tart\u00f3zkodjanak. A feln\u0151tteknek a maszk visel\u00e9se nem k\u00f6telez\u0151 az \u00f3voda falain bel\u00fcl - tette hozz\u00e1.\nA ny\u00e1ri ottalv\u00f3s t\u00e1borok kapcs\u00e1n a szem\u00e9lyes higi\u00e9nia betart\u00e1s\u00e1ra h\u00edvta fel a figyelmet, illetve itt is t\u00f6rekedni kell a zs\u00fafolts\u00e1g elker\u00fcl\u00e9s\u00e9re, p\u00e9ld\u00e1ul a h\u00e1l\u00f3helyis\u00e9gekben vagy az \u00e9tkez\u00e9sek sor\u00e1n, fokozottan \u00fcgyelni kell az \u00e1gynem\u0171k mosat\u00e1s\u00e1ra, \u00e9s a z\u00e1rt terek gyakori szell\u0151ztet\u00e9s\u00e9re.\nAz iskol\u00e1kat megnyit\u00e1suk el\u0151tt alaposan ki kell takar\u00edtani \u00e9s fert\u0151tlen\u00edteni - mondta k\u00e9rd\u00e9sre v\u00e1laszolva az orsz\u00e1gos tisztif\u0151orvos.\nSzint\u00e9n k\u00e9rd\u00e9sre M\u00fcller Cec\u00edlia elmondta azt is, cs\u00fct\u00f6rt\u00f6kt\u0151l \u00fajra fogadhatnak betegeket a tatab\u00e1nyai Szent Borb\u00e1la K\u00f3rh\u00e1z szakrendel\u00e9sei \u00e9s ambulanci\u00e1i bizonyos ell\u00e1t\u00e1sok eset\u00e9ben. Ez al\u00f3l kiv\u00e9telt k\u00e9pez a neurol\u00f3giai oszt\u00e1ly, a gasztroenterol\u00f3gia, a kardiol\u00f3gia, a nephrol\u00f3gia, a pszichi\u00e1tria \u00e9s az urol\u00f3gia.\nAz orsz\u00e1gos tisztif\u0151orvos elmondta, v\u00e1ltoz\u00f3 a h\u00e1ziorvosok \u00e1ltal megrendelt koronav\u00edrus-vizsg\u00e1latok sz\u00e1ma, eddig a ment\u0151szolg\u00e1lat \u00f6sszesen 35 432 mintav\u00e9telt v\u00e9gzett, ezek z\u00f6me a h\u00e1ziorvosok k\u00e9r\u00e9s\u00e9re t\u00f6rt\u00e9nt. Hozz\u00e1tette: v\u00e1ltoz\u00f3, hogy a h\u00e1ziorvosok h\u00e1ny vizsg\u00e1latot k\u00e9rnek, volt olyan nap, hogy t\u00f6bb ezer ilyen vizsg\u00e1lati k\u00e9relem \u00e9rkezett a ment\u0151kh\u00f6z, de volt olyan nap is, amikor csak p\u00e1r sz\u00e1z vagy enn\u00e9l is kevesebb.\nArra a k\u00e9rd\u00e9sre, hogy a koronav\u00edrus-j\u00e1rv\u00e1nynak lesz-e m\u00e1sodik hull\u00e1ma \u00e9s az milyen intenzit\u00e1s\u00fa lesz, M\u00fcller Cec\u00edlia azt mondta: jelenleg nem lehet pontosan megmondani, hogyan alakul a fert\u0151z\u00e9s tov\u00e1bbi szakasza, de nagy val\u00f3sz\u00edn\u0171s\u00e9g szerint visszat\u00e9r a j\u00e1rv\u00e1ny. V\u00e9lem\u00e9nye szerint \u0151sszel-t\u00e9len mindenk\u00e9ppen sz\u00e1molnunk kell a k\u00f3rokoz\u00f3val, \u00edgy a k\u00e9sz\u00fclt\u00e9get, az \u00e9bers\u00e9get fenn kell tartani.\n\n\nMTI 2020. m\u00e1jus 21.\n\n"}]