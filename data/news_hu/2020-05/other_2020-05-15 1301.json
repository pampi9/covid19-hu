[{"date": "2020-05-15 13:01", "url": "https://koronavirus.gov.hu/cikkek/mar-873-idosotthonban-fertotlenitettek-katonak", "h1": "M\u00e1r 873 id\u0151sotthonban fert\u0151tlen\u00edtettek a katon\u00e1k", "body": "\nA F\u0151v\u00e1rosi \u00d6nkorm\u00e1nyzat Tapl\u00f3 utcai id\u0151sek otthon\u00e1ban folytatt\u00e1k a Magyar Honv\u00e9ds\u00e9g katon\u00e1i a j\u00e1rv\u00e1ny\u00fcgyi vesz\u00e9lyhelyzet miatt sz\u00fcks\u00e9gess\u00e9 v\u00e1lt fert\u0151tlen\u00edt\u0151 feladatokat. Munk\u00e1jukr\u00f3l N\u00e9meth Szil\u00e1rd, a Honv\u00e9delmi Miniszt\u00e9rium parlamenti \u00e1llamtitk\u00e1ra, miniszterhelyettes, orsz\u00e1ggy\u0171l\u00e9si k\u00e9pvisel\u0151 saj\u00e1t k\u00f6rzet\u00e9ben, a helysz\u00ednen t\u00e1j\u00e9koz\u00f3dott m\u00e1jus 15-\u00e9n, p\u00e9nteken.\n\n\nA honvedelem.hu-nak adott nyilatkozat\u00e1ban N\u00e9meth Szil\u00e1rd elmondta: az \u00e9let \u00fajraind\u00edt\u00e1s\u00e1nak szakasz\u00e1ban, a COVID-19 okozta j\u00e1rv\u00e1ny\u00fcgyi k\u00e9sz\u00fclts\u00e9get tov\u00e1bbra is fenn kell tartani, hiszen az orvosok, a szakemberek, szak\u00e9rt\u0151k eg\u00e9sz Eur\u00f3p\u00e1ban egyet\u00e9rtenek abban, hogy nagyon nagy a kock\u00e1zata a v\u00edrus m\u00e1sodik hull\u00e1m\u00e1nak. Hozz\u00e1tette, hogy a f\u0151v\u00e1rosban az id\u0151sotthonok azok, amelyek a legink\u00e1bb ki vannak t\u00e9ve a vesz\u00e9lynek. \u00a0\u201eTegnap az operat\u00edv t\u00f6rzsben elhangzott, hogy minden negyedik beteg, illetve minden negyedik elhal\u00e1lozott sajnos az id\u0151sotthonokhoz k\u00f6thet\u0151\u201d \u2013 jelentette ki N\u00e9meth Szil\u00e1rd.\nA t\u00e1rca parlamenti \u00e1llamtitk\u00e1ra eml\u00e9keztetett arra is, hogy a hat\u00f3s\u00e1gok \u00e1prilisban \u201erettenetes \u00e1llapotokat tal\u00e1ltak a F\u0151v\u00e1rosi \u00d6nkorm\u00e1nyzat \u00e1ltal fenntartott Pesti \u00fati Id\u0151sek Otthon\u00e1ban. Ekkor d\u00f6nt\u00f6ttek arr\u00f3l, hogy az id\u0151sotthonokban a Magyar Honv\u00e9ds\u00e9g egyed\u00fcl\u00e1ll\u00f3 vegyiv\u00e9delmi \u00e9s biol\u00f3giai mentes\u00edt\u0151k\u00e9pess\u00e9g\u00e9t felhaszn\u00e1lva v\u00edrusmentes\u00edt\u00e9st \u00e9s takar\u00edt\u00e1st kell v\u00e9gezni.\u201d\nA Magyar Honv\u00e9ds\u00e9g katon\u00e1i \u2013 k\u00f6zt\u00fck \u00f6nk\u00e9ntes m\u0171veleti \u00e9s \u00f6nk\u00e9ntes ter\u00fcletv\u00e9delmi tartal\u00e9kosok is \u2013 m\u00e1r \u00f6sszesen 873 id\u0151sotthont fert\u0151tlen\u00edtettek, csak a mai napon tizenk\u00e9t helysz\u00ednen dolgoznak, amelyek k\u00f6z\u00fcl h\u00e1rom csepeli int\u00e9zm\u00e9ny.\n\u201eEgyed\u00fcl\u00e1ll\u00f3 ez a k\u00e9pess\u00e9ge a Magyar Honv\u00e9ds\u00e9gnek, egyben bizony\u00edt\u00e9ka annak, hogy katon\u00e1ink minden bajban rendelkez\u00e9sre \u00e1llnak. A Magyar Honv\u00e9ds\u00e9g b\u00e9keid\u0151ben is mindig a magyar emberek biztons\u00e1g\u00e1t \u00e9s a haza szolg\u00e1lat\u00e1t tekinti legels\u0151nek\u201d \u2013 h\u00fazta al\u00e1 N\u00e9meth Szil\u00e1rd.\n\nForr\u00e1s:\u00a0https://honvedelem.hu/cikk/mar-873-idosotthonban-fertotlenitettek-a-katonak/?fbclid=IwAR27KcBf9nbhDhMGBg0fV9pHy1MazMWW2v9GNSZbnJTr0bMBog6OllYV67U\n\n"}]