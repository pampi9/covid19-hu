[{"date": "2020-05-28 11:50", "url": "https://koronavirus.gov.hu/cikkek/bodo-sandor-munkahelyvedelmi-programra-augusztus-31-ig-lehet-palyazni", "h1": "Bod\u00f3 S\u00e1ndor: a munkahelyv\u00e9delmi programra augusztus 31-ig lehet p\u00e1ly\u00e1zni", "body": "\nA munkahelyv\u00e9delmi program t\u00e1mogat\u00e1s\u00e1ra augusztus 31-ig p\u00e1ly\u00e1zhatnak a v\u00e1llalkoz\u00e1sok, november v\u00e9g\u00e9n j\u00e1r le a t\u00e1mogat\u00e1s \u00e9s \u00e9v v\u00e9g\u00e9ig lez\u00e1rj\u00e1k a programot - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra Debrecenben sajt\u00f3t\u00e1j\u00e9koztat\u00f3n.\n\nBod\u00f3 S\u00e1ndor jelezte: a h\u00e1rom h\u00f3napig j\u00e1r\u00f3 t\u00e1mogat\u00e1st eddig t\u00f6bb mint 10 ezer v\u00e1llalkoz\u00e1s vette ig\u00e9nybe az orsz\u00e1gban, amellyel 134 ezer munkahely megtart\u00e1s\u00e1t seg\u00edtette a korm\u00e1ny.\nA t\u00e1mogat\u00e1s szinte minden \u00e1gazatot \u00e9rint, a legt\u00f6bben kis- \u00e9s mikro v\u00e1llalkoz\u00e1sok p\u00e1ly\u00e1ztak, de van olyan nagyv\u00e1llalat is, amelyik 3500 dolgoz\u00f3j\u00e1val vesz r\u00e9szt a programban - sorolta az \u00e1llamtitk\u00e1r megjegyezve, hogy \u00e1tlagosan egy dolgoz\u00f3 havi 170 ezer forint munkahelyv\u00e9delmi t\u00e1mogat\u00e1st kap h\u00e1rom h\u00f3napon kereszt\u00fcl.\nBod\u00f3s S\u00e1ndor rugalmasnak nevezte a t\u00e1mogat\u00e1si rendszert, amit egy-egy c\u00e9g ak\u00e1r t\u00f6bb alkalommal, telephelyenk\u00e9nt is ig\u00e9nybe vehet. Kit\u00e9rt a kutat\u00e1s-fejleszt\u00e9s-innov\u00e1ci\u00f3 (K+F+I) t\u00e1mogat\u00e1sokra is: ezen a c\u00edmen a c\u00e9gek dolgoz\u00f3nk\u00e9nt havonta 318 ezer forinthoz juthatnak, Budapest ut\u00e1n a legt\u00f6bben \u00e9ppen Debrecenben.\nAz \u00e1llamtitk\u00e1r a j\u00e1rv\u00e1ny ut\u00e1ni \"kil\u00e1bal\u00e1si f\u00e1zisban\" a munkahelyteremt\u0151 b\u00e9rt\u00e1mogat\u00e1sra, az \u00fagynevezett 6+3 programra h\u00edvta fel a figyelmet, ami azt jelenti, hogy az \u00faj munkaer\u0151t felvev\u0151 - ak\u00e1r a r\u00e9gi munkaer\u0151t \u00fajrafoglalkoztat\u00f3 - v\u00e1llalkoz\u00e1soknak dolgoz\u00f3nk\u00e9nt hat h\u00f3napig biztos\u00edtja az \u00e1llam a munkab\u00e9rt \u00e9s j\u00e1rul\u00e9kait, ha a munk\u00e1ltat\u00f3 k\u00e9sz tov\u00e1bbi h\u00e1rom h\u00f3napig foglalkoztatni \u0151ket.\nOrsz\u00e1gosan erre 84 milli\u00e1rd forint \u00e1ll rendelkez\u00e9sre, \u00e9s a tervek szerint ezzel 70 ezer \u00e1ll\u00e1skeres\u0151nek tudnak seg\u00edteni - mondta Bod\u00f3 S\u00e1ndor, megjegyezve, hogy b\u00e1r ez m\u00e9g csak n\u00e9h\u00e1ny napos lehet\u0151s\u00e9g, de nagyon n\u00e9pszer\u0171, \"m\u00e1ris h\u00e1romezer f\u00f6l\u00f6tt van azoknak a munkav\u00e1llal\u00f3knak a sz\u00e1ma, akiket felvettek a c\u00e9gek\".\n\"Sok szektor eset\u00e9ben ez a t\u00fal\u00e9l\u00e9s z\u00e1loga, (...) ezek a c\u00e9gek \u00e9letben tudnak maradni, lend\u00fcletet tudnak kapni\" - mondta, hozz\u00e1t\u00e9ve: a havi t\u00e1mogat\u00e1s m\u00e9rt\u00e9ke 200 ezer forint, amib\u0151l 112 ezret kap k\u00e9zhez a munkav\u00e1llal\u00f3.\nBod\u00f3 S\u00e1ndor kit\u00e9rt arra is, hogy Hajd\u00fa-Bihar megy\u00e9b\u0151l t\u00f6bb mint \u00f6tsz\u00e1z v\u00e1llalkoz\u00e1s p\u00e1ly\u00e1zott munkahelymegtart\u00f3 b\u00e9rt\u00e1mogat\u00e1sra, k\u00f6zel 60 sz\u00e1zal\u00e9kuk debreceni. Ezzel hatezer munkav\u00e1llal\u00f3nak seg\u00edtettek a megy\u00e9ben, t\u00f6bb mint egymilli\u00e1rd forintos t\u00e1mogat\u00e1ssal.\nAz \u00e1llamtitk\u00e1ra t\u00e1j\u00e9koztatott arr\u00f3l is, hogy a brutt\u00f3 kereset az orsz\u00e1gban 2020 els\u0151 negyed\u00e9v\u00e9ben meghaladta a 384 ezer forintot, ami azt jelenti, hogy a b\u00e9rek er\u0151teljesen, 9 sz\u00e1zal\u00e9k felett emelkedtek egy \u00e9v alatt. A re\u00e1lb\u00e9rek 4,6 sz\u00e1zal\u00e9kkal n\u0151ttek az idei \u00e9v els\u0151 h\u00e1rom h\u00f3napj\u00e1ban, ami \u00e9rdemben jav\u00edtja a magyar csal\u00e1dok anyagi helyzet\u00e9t.\n\"Az elk\u00f6vetkez\u0151 id\u0151szakban arra sz\u00e1m\u00edtunk, hogy a koronav\u00edrus miatti neh\u00e9z gazdas\u00e1gi helyzet a b\u00e9rekre is hat\u00e1ssal lesz, ugyanakkor k\u00f6z\u00e9pt\u00e1von helyre\u00e1llhat a keresetek ut\u00f3bbi \u00e9vekben tapasztalt dinamikus n\u00f6veked\u00e9se\" - tette hozz\u00e1.\nPapp L\u00e1szl\u00f3, Debrecen polg\u00e1rmestere azt mondta, a j\u00e1rv\u00e1ny okozta v\u00e1ls\u00e1g k\u00f6vetkezt\u00e9ben Debrecenben egy sz\u00e1zal\u00e9kkal emelkedett a munkan\u00e9lk\u00fclis\u00e9gi r\u00e1ta. Egy helyi felm\u00e9r\u00e9s szerint a legnehezebb helyzetben a kis- \u00e9s mikrov\u00e1llalkoz\u00e1sok, valamint az egy\u00e9ni v\u00e1llalkoz\u00f3k vannak, amelyek egy-k\u00e9t h\u00f3napos tartal\u00e9kkal rendelkeztek.\nSz\u00e1mukra k\u00fcl\u00f6n\u00f6sen fontos \u00e9s j\u00f3 id\u0151ben j\u00f6n a korm\u00e1ny munkahelyv\u00e9delmi b\u00e9rt\u00e1mogat\u00e1sa - f\u0171zte hozz\u00e1.\nA debreceni v\u00e1rosh\u00e1z\u00e1n megtartott sajt\u00f3t\u00e1j\u00e9koztat\u00f3t k\u00f6vet\u0151en Bod\u00f3 S\u00e1ndor helyi \u00e9s hajd\u00fa-bihari v\u00e1llalkoz\u00e1sokat keresett fel, ahol \u00e1tadta a b\u00e9rt\u00e1mogat\u00e1sr\u00f3l sz\u00f3l\u00f3 dokumentumokat.\n\n\nMTI 2020. m\u00e1jus 28.\n\n"}]