[{"date": "2020-05-08 13:05", "url": "https://koronavirus.gov.hu/cikkek/ketezermilliard-forint-maradhat-az-adosoknal-hiteltorlesztesi-moratorium-reven", "h1": "K\u00e9tezermilli\u00e1rd forint maradhat az ad\u00f3sokn\u00e1l a hitelt\u00f6rleszt\u00e9si morat\u00f3rium r\u00e9v\u00e9n", "body": "\nEddig nagyj\u00e1b\u00f3l az ad\u00f3sok negyven sz\u00e1zal\u00e9ka v\u00e1llalta, hogy a v\u00e1ls\u00e1gban is t\u00f6rleszt, a t\u00f6bbiekn\u00e9l viszont ak\u00e1r k\u00e9tezermilli\u00e1rd forintot is hagyhat id\u00e9n a m\u00e1rciusban bevezetett hitelmorat\u00f3rium - nyilatkozta\u00a0T\u00e1llai Andr\u00e1s, a p\u00e9nz\u00fcgyminiszter helyettese.\n\nA korm\u00e1ny m\u00e1rcius k\u00f6zep\u00e9n, a gazdas\u00e1gv\u00e9delmi int\u00e9zked\u00e9sek els\u0151 \u00fctem\u00e9ben vezette be a hitelt\u00f6rleszt\u00e9si morat\u00f3riumot, \u00e9s ennek nyom\u00e1n id\u00e9n nem kell fizetni sem a kamatot, sem a t\u0151k\u00e9t, sem a d\u00edjat.\nA Magyar Nemzet p\u00e9nteki sz\u00e1m\u00e1ban T\u00e1llai Andr\u00e1s kiemelte, hogy a jelenlegi adatok szerint a lakoss\u00e1gi \u00fcgyfelek negyven sz\u00e1zal\u00e9ka tov\u00e1bbra is t\u00f6rleszt, a v\u00e1llalati hitelekn\u00e9l az \u00fcgyfelek nagyj\u00e1b\u00f3l \u00f6tven sz\u00e1zal\u00e9ka fizet. Elmondta: ha a morat\u00f3rium lehet\u0151s\u00e9g\u00e9vel minden ad\u00f3s \u00e9lne, akkor 3600 milli\u00e1rd forint maradna id\u00e9n a h\u00e1ztart\u00e1sokn\u00e1l \u00e9s a v\u00e1llalatokn\u00e1l. A jelenlegi sz\u00e1mok alapj\u00e1n ak\u00e1r k\u00e9tezermilli\u00e1rd forintot is hagyhat id\u00e9n az int\u00e9zked\u00e9s az ad\u00f3sokn\u00e1l - tette hozz\u00e1.\nT\u00e1llai Andr\u00e1s jelezte, a magyar az egyik legsz\u00e9lesebb k\u00f6r\u0171 ilyen ad\u00f3sv\u00e9delem vil\u00e1gszerte, \u00e9s a legt\u00f6bb orsz\u00e1gban, \u00edgy Nyugat-Eur\u00f3p\u00e1ban is jellemz\u0151en csak sz\u0171kebb k\u00f6r, legink\u00e1bb a bajbajutottak \u00e9lhetnek fizet\u00e9si halad\u00e9kkal, a kedvezm\u00e9ny id\u0151szaka pedig \u00e1ltal\u00e1ban h\u00e1rom h\u00f3nap. Ehhez k\u00e9pest Magyarorsz\u00e1gon minden hitelszerz\u0151d\u00e9sn\u00e9l \u00e9s \u00fcgyf\u00e9ln\u00e9l \u00e9rv\u00e9nyes\u00fcl a morat\u00f3rium, r\u00e1ad\u00e1sul december 31-ig. Hangs\u00falyozta: tulajdonk\u00e9ppen \u00f6r\u00f6mteli, hogy t\u00edz \u00fcgyf\u00e9lb\u0151l n\u00e9gy-\u00f6t nem k\u00e9ri idehaza a halaszt\u00e1st. Szerinte ez annak a nyilv\u00e1nval\u00f3 jele, hogy a magyar csal\u00e1dok \u00e9s v\u00e1llalkoz\u00e1sok anyagi helyzete az ut\u00f3bbi \u00e9vekben meger\u0151s\u00f6d\u00f6tt.\n\nMTI 2020. m\u00e1jus 8.\n\n"}]