[{"date": "2020-05-08 11:36", "url": "https://koronavirus.gov.hu/cikkek/emmi-eddig-ellenorzes-alatt-tartottuk-jarvanyt-es-ezutan-ez-cel", "h1": "EMMI: Eddig ellen\u0151rz\u00e9s alatt tartottuk a j\u00e1rv\u00e1nyt, \u00e9s ezut\u00e1n is ez a c\u00e9l", "body": "\nAz Emberi Er\u0151forr\u00e1sok Miniszt\u00e9riuma a j\u00e1rv\u00e1nyhelyzetet nemzetk\u00f6zi kitekint\u00e9ssel is folyamatosan figyelve, monitorozva els\u0151 pillanatt\u00f3l kezdve arra t\u00f6rekedett, hogy a magyar lakoss\u00e1got min\u00e9l nagyobb biztons\u00e1gban \u00e9s eg\u00e9szs\u00e9gi \u00e1llapotban tudja.\n\nMik\u00f6zben Franciaorsz\u00e1gban napi sz\u00e1z halottr\u00f3l sz\u00f3ltak a h\u00edrek, Spanyolorsz\u00e1gban annak \u00f6r\u00fcltek, ha az elhunytak sz\u00e1ma egy nap k\u00e9tsz\u00e1z al\u00e1 cs\u00f6kkent, Magyarorsz\u00e1g minden eshet\u0151s\u00e9gre felk\u00e9sz\u00fclt, a legrosszabb forgat\u00f3k\u00f6nyvvel is sz\u00e1molva hozott int\u00e9zked\u00e9seket annak \u00e9rdek\u00e9ben, hogy akkor se kelljen ember\u00e9letekr\u0151l d\u00f6nten\u00fcnk, amikor idehaza a koronavus-fert\u0151z\u00f6ttek sz\u00e1ma t\u00f6megess\u00e9 v\u00e1lna.\nA v\u00edrus minden esetben saj\u00e1t \u00e9let\u00e9t \u00e9li, megf\u00e9kezni csak \u00fagy vagyunk k\u00e9pesek, ha az \u00fatj\u00e1ba folyamatosan akad\u00e1lyokat \u00e1ll\u00edtunk. Az id\u0151ben meghozott megfelel\u0151 d\u00f6nt\u00e9seknek \u00e9s a lakoss\u00e1g fegyelmezett magatart\u00e1s\u00e1nak k\u00f6sz\u00f6nhet\u0151en az els\u0151 neh\u00e9zs\u00e9get az orsz\u00e1g sikeresen \u00e1tv\u00e9szelte, a j\u00e1rv\u00e1nyg\u00f6rb\u00e9t ellapos\u00edtottuk.\nK\u00f6z\u00e9p- \u00e9s kelet-eur\u00f3pai kitekint\u00e9sben szinte egyed\u00fcl\u00e1ll\u00f3 m\u00f3don siker\u00fclt szemben\u00e9zn\u00fcnk a j\u00e1rv\u00e1nnyal. Ez vezethetett oda, hogy az \u00faj koronav\u00edrus-j\u00e1rv\u00e1ny m\u00e1sodik, az el\u0151z\u0151n\u00e9l enyh\u00e9bb szakasz\u00e1ba l\u00e9phett\u00fcnk. B\u00e1r az els\u0151 csat\u00e1t megnyert\u00fck, de a biztons\u00e1g kedv\u00e9\u00e9rt tartsuk sz\u00e1razon a puskaport \u2013 mondta Prof. Dr K\u00e1sler Mikl\u00f3s, miniszter azon az \u00fajabb videokonferenci\u00e1n, ahol Prof. Dr. Horv\u00e1th Ildik\u00f3 eg\u00e9szs\u00e9g\u00fcgy\u00e9rt felel\u0151s \u00e1llamtitk\u00e1rral k\u00f6z\u00f6sen egyeztetett a k\u00f3rh\u00e1zigazgat\u00f3kkal.\nA videokonferencia f\u0151 t\u00e9m\u00e1ja az eg\u00e9szs\u00e9g\u00fcgyi ell\u00e1t\u00e1s \u00fajraind\u00edt\u00e1sa volt, melynek \u00fctemez\u00e9se a j\u00e1rv\u00e1ny\u00fcgyi helyzetet folyamatosan \u00e9rt\u00e9kelve a tervek szerint n\u00e9gy l\u00e9pcs\u0151ben t\u00f6rt\u00e9nik majd, ennek el\u0151k\u00e9sz\u00edt\u00e9sr\u0151l rendszeresek a szakmai egyeztet\u00e9sek. Az EMMI vezet\u0151i eredm\u00e9nyess\u00e9g szempontj\u00e1b\u00f3l a fokozatoss\u00e1gra, a k\u00f6r\u00fcltekint\u00e9sre, tov\u00e1bb\u00e1 az int\u00e9zm\u00e9nyek, esetlegesen az eg\u00e9szs\u00e9g\u00fcgyi \u00e1gazatok r\u00e9gi\u00f3n bel\u00fcli egy\u00fcttm\u0171k\u00f6d\u00e9sre h\u00edvt\u00e1k fel a figyelmet. A miniszter hangs\u00falyozta, nem lehet minden egyes esetre k\u00f6zponti megold\u00e1st tal\u00e1lni, ez\u00e9rt mindenki a saj\u00e1t felel\u0151ss\u00e9g\u00e9nek tudat\u00e1ban, a betegek \u00e9rdekeit figyelembe v\u00e9ve cselekedjen. Eml\u00e9keztetett arra is, hogy a szerencs\u00e9s j\u00e1rv\u00e1nyg\u00f6rb\u00e9nek k\u00f6sz\u00f6nhet\u0151en rugalmasabb \u00e1gykapacit\u00e1sra van lehet\u0151s\u00e9g, azonban nem szabad elfelejteni, hogy a j\u00e1rv\u00e1ny m\u00e9g tart, \u00edgy erre a c\u00e9lra tov\u00e1bbra is biztos\u00edtani kell szabad \u00e1gyakat.\nAz \u00fajraind\u00edt\u00e1s kapcs\u00e1n p\u00e9ld\u00e1nak hozt\u00e1k fel az Eg\u00e9szs\u00e9g\u00fcgyi Szakmai Koll\u00e9gium Fog- \u00e9s Sz\u00e1jbetegs\u00e9gek Tagozat\u00e1nak id\u0151k\u00f6zben tett m\u00f3dos\u00edtott javaslat\u00e1t, melyet \u00e9rdemes m\u00e9rlegelnie a t\u00f6bbi tagozatnak is, hogy amennyiben sz\u00fcks\u00e9gesnek \u00e9rzik, menet k\u00f6zben v\u00e1ltoztassanak. Az \u00fajraind\u00edt\u00e1st \u00f3vatos l\u00e9p\u00e9sekkel lehet megtenni, \u00e9s teljesen term\u00e9szetes, ha menet k\u00f6zben laz\u00edt\u00e1sokra van lehet\u0151s\u00e9g, mintsem ut\u00f3lagos szigor\u00edt\u00e1sokat kelljen bevezetni.\nAz emberi er\u0151forr\u00e1sok minisztere ebben a k\u00f6rben is elismer\u00e9s\u00e9t \u00e9s k\u00f6sz\u00f6net\u00e9t fejezte ki a v\u00e9rplazma-ter\u00e1pi\u00e1s kezel\u00e9sek \u00e9s a tov\u00e1bbi innovat\u00edv rem\u00e9nykelt\u0151 ter\u00e1pi\u00e1k kacs\u00e1n. Mint mondotta, azok k\u00f6z\u00fcl, akik a kezel\u00e9sekben r\u00e9szes\u00fcltek m\u00e9g senki nem halt meg, mi t\u00f6bb egyre jobb eg\u00e9szs\u00e9gi \u00e1llapotnak \u00f6rvendenek. A k\u00f3rh\u00e1zak \u00e9rdekl\u0151d\u00e9s\u00e9re a finansz\u00edroz\u00e1ssal kapcsolatban arr\u00f3l t\u00e1j\u00e9koztatt\u00e1k az int\u00e9zm\u00e9ny vezet\u0151it, hogy a j\u00e1rv\u00e1ny ideje alatt tov\u00e1bbra is \u00e1tlagfinansz\u00edroz\u00e1s van \u00e9rv\u00e9nyben.\nA j\u00e1rv\u00e1ny terjed\u00e9s\u00e9nek az els\u0151dleges g\u00e1tja tov\u00e1bbra sem a tesztel\u00e9s, hanem a koronav\u00edrus- j\u00e1rv\u00e1nnyal kapcsolatban hozott \u00f3vint\u00e9zked\u00e9sek betart\u00e1sa. Ugyanakkor egy negat\u00edv PCR-lelet nagyban hozz\u00e1j\u00e1rul a kock\u00e1zat cs\u00f6kkent\u00e9s\u00e9hez. Ez\u00e9rt is kap hangs\u00falyt az eg\u00e9szs\u00e9g\u00fcgyben az egy\u00e9ni v\u00e9d\u0151felszerel\u00e9sek megfelel\u0151 haszn\u00e1lata, tov\u00e1bb\u00e1 az infekci\u00f3kontroll szab\u00e1ly\u00e1nak szigor\u00fa betart\u00e1sa.\nA videokonferencia v\u00e9g\u00e9n megk\u00f6sz\u00f6nt\u00e9k az eg\u00e9szs\u00e9g\u00fcgyben dolgoz\u00f3k lelkiismeretes, kitart\u00f3 munk\u00e1j\u00e1t, akik a koronav\u00edrus-j\u00e1rv\u00e1ny k\u00f6zepette is helyt\u00e1llnak.\n\n(EMMI)\n\n"}]