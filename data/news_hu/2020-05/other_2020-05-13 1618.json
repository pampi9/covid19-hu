[{"date": "2020-05-13 16:18", "url": "https://koronavirus.gov.hu/cikkek/nemeth-szilard-magyar-honvedseg-legbiztosabb-munkaltato", "h1": "N\u00e9meth Szil\u00e1rd: a Magyar Honv\u00e9ds\u00e9g a legbiztosabb munk\u00e1ltat\u00f3", "body": "\nA Magyar Honv\u00e9ds\u00e9g az orsz\u00e1g legbiztosabb munk\u00e1ltat\u00f3ja - jelentette ki a Honv\u00e9delmi Miniszt\u00e9rium parlamenti \u00e1llamtitk\u00e1ra Budapesten.\n\n\u00e9meth Szil\u00e1rd\u00a0kiemelte: a j\u00e1rv\u00e1ny\u00fcgyi v\u00e9dekez\u00e9s \u00faj szakasz\u00e1ba l\u00e9pett az orsz\u00e1g, ennek k\u00f6z\u00e9ppontj\u00e1ban az \u00e9let \u00fajraind\u00edt\u00e1sa \u00e1ll. Ezt szigor\u00fa \u00e9s fokozatos menetrend mellett kell levez\u00e9nyelni. Az \u00e9let \u00fajraind\u00edt\u00e1s\u00e1nak fontos eleme a gazdas\u00e1gv\u00e9delmi akci\u00f3terv, amely a GDP 20 sz\u00e1zal\u00e9k\u00e1t fedi le. Annak \u00f6t pontj\u00e1ban szerepel a b\u00e9rt\u00e1mogat\u00e1s, a v\u00e1llalkoz\u00e1soknak sz\u00e1nt ad\u00f3- \u00e9s j\u00e1rul\u00e9kkedvezm\u00e9nyek, a v\u00e1llalkoz\u00e1sok \u00e9s az \u00e1llampolg\u00e1rok hitelt\u00f6rleszt\u00e9seinek felf\u00fcggeszt\u00e9se, a 13. havi nyugd\u00edj \u00fajraind\u00edt\u00e1sa, valamint a munkahelyek v\u00e9delme \u00e9s \u00faj munkahelyek l\u00e9trehoz\u00e1sa - sorolta.\nHangs\u00falyozta: 2010 \u00f3ta a munkahelyteremt\u00e9s sikeres programnak mutatkozott. 2010-ben a munkan\u00e9lk\u00fclis\u00e9g Magyarorsz\u00e1gon 12,5 sz\u00e1zal\u00e9k volt, a koronav\u00edrus-j\u00e1rv\u00e1ny bet\u00f6r\u00e9se el\u0151tt pedig 3,5 sz\u00e1zal\u00e9k al\u00e1 cs\u00f6kkent. A foglalkoztatottak sz\u00e1ma a a 2010-es 3,6 milli\u00f3hoz k\u00e9pest 4,5 milli\u00f3ra emelkedett. 9,5 \u00e9v alatt 900 ezer \u00faj munkahelyet tudtak teremteni - hangs\u00falyozta az \u00e1llamtitk\u00e1r, hozz\u00e1t\u00e9ve: most az a c\u00e9l, hogy ah\u00e1ny munkahelyet a koronav\u00edrus t\u00f6nkretett, annyit \u00e9lesszenek \u00fajra.\nA koronav\u00edrus-j\u00e1rv\u00e1ny miatt ind\u00edtott gazdas\u00e1gv\u00e9delmi programban - amelynek a munkahelyteremt\u00e9s \u00e1ll a k\u00f6z\u00e9ppontj\u00e1ban - a Magyar Honv\u00e9ds\u00e9g is r\u00e9szt vesz - emelte ki\u00a0N\u00e9meth Szil\u00e1rd.\nA Vit\u00e9z Szurmay S\u00e1ndor Budapest Hely\u0151rs\u00e9g Dand\u00e1rn\u00e1l tartott sajt\u00f3t\u00e1j\u00e9koztat\u00f3j\u00e1n elmondta: oda is v\u00e1rj\u00e1k a fiatalokat, illetve azokat, akik elvesztett\u00e9k munk\u00e1jukat. Alkalmaznak g\u00e9pkocsivezet\u0151ket, forgalomir\u00e1ny\u00edt\u00f3kat, szak\u00e1csokat, felszolg\u00e1l\u00f3kat, d\u00edszelg\u0151ket, informatikai, h\u00edrad\u00f3s szakembereket. Mindemellett most a koronav\u00edrus-j\u00e1rv\u00e1ny idej\u00e9n is fontos j\u00e1r\u0151r\u00f6z\u00e9si, valamint \u0151rz\u00e9s-v\u00e9delmi feladatokat is ell\u00e1tnak az alakulat katon\u00e1i.\nA Magyar Honv\u00e9ds\u00e9g a toborz\u00f3irod\u00e1in \u00e9s az interneten is v\u00e1r mindenkit, aki a haza szolg\u00e1lat\u00e1t v\u00e1lasztja. Itt biztos munkahelyet, biztos \u00e9letp\u00e1ly\u00e1t tal\u00e1lnak majd - sz\u00f6gezte le\u00a0N\u00e9meth Szil\u00e1rd, hozz\u00e1t\u00e9ve: v\u00e1rj\u00e1k az embereket az \u00f6nk\u00e9ntes tartal\u00e9kos \u00e9s a szerz\u0151d\u00e9ses katon\u00e1k k\u00f6z\u00e9 is.\nAz \u00e1llamtitk\u00e1r kiemelte: az emberek m\u00e1r most meg\u00e9rezt\u00e9k mekkora sz\u00fcks\u00e9g van r\u00e1juk \u00e9s nekik mekkora sz\u00fcks\u00e9g\u00fck van a honv\u00e9ds\u00e9gre. Elmondta, szerz\u0151d\u00e9ses katonai szolg\u00e1latra 2020 febru\u00e1rj\u00e1ban 271-en jelentkeztek. Most \u00e1prilisra ez a sz\u00e1m t\u00f6bb mint h\u00e1romszoros\u00e1ra 853-ra emelkedett.\n\nMTI 2020. m\u00e1jus 13.\n\n"}]