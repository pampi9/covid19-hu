[{"date": "2020-05-23 12:19", "url": "https://koronavirus.gov.hu/cikkek/palkovics-tobb-mint-110-ezer-ember-bertamogatasara-erkezett-igeny", "h1": "Palkovics: t\u00f6bb mint 110 ezer ember b\u00e9rt\u00e1mogat\u00e1s\u00e1ra \u00e9rkezett ig\u00e9ny", "body": "\nMostan\u00e1ig m\u00e1r t\u00f6bb mint 110 ezer ember b\u00e9rt\u00e1mogat\u00e1s\u00e1ra adtak be ig\u00e9nyt a v\u00e1llalkoz\u00e1sok, amelyek ennek r\u00e9v\u00e9n meg tudj\u00e1k tartani a munkav\u00e1llal\u00f3ikat r\u00f6vid\u00edtett foglalkoztat\u00e1s keret\u00e9ben - k\u00f6z\u00f6lte az innov\u00e1ci\u00f3s \u00e9s technol\u00f3giai miniszter szombaton Als\u00f3p\u00e1hokon.\n\nPalkovics L\u00e1szl\u00f3 a Kolping Hotel sz\u00e1m\u00e1ra \u00e1tadott munkahelyv\u00e9delmi t\u00e1mogat\u00f3i okirat kapcs\u00e1n besz\u00e9lt arr\u00f3l, hogy a turizmust-vend\u00e9gl\u00e1t\u00e1st \u00e9rintette leggyorsabban a koronav\u00edrus okozta j\u00e1rv\u00e1ny, de a korm\u00e1ny \u00e9ppen ezen a ter\u00fcleten l\u00e9pett a leghamarabb.\nA munkahelyek meg\u0151rz\u00e9s\u00e9t szolg\u00e1l\u00f3 b\u00e9rt\u00e1mogat\u00e1si lehet\u0151s\u00e9gen fel\u00fcl tervezi a korm\u00e1ny egy olyan t\u00e1mogat\u00e1si forma kidolgoz\u00e1s\u00e1t, amellyel ennek a szektornak az \u00fajraind\u00edt\u00e1s\u00e1t is seg\u00edteni lehet, hiszen \"a pinc\u00e9rnek \u00e9s a szak\u00e1csnak akkor is ott kell lennie, ha csak k\u00e9t vend\u00e9g van\" - jelezte a miniszter.\nPalkovics L\u00e1szl\u00f3 kifejtette: 2010-hez k\u00e9pest a m\u00falt \u00e9vben m\u00e1r 800 ezerrel t\u00f6bb embernek volt munk\u00e1ja Magyarorsz\u00e1gon, s ennek a munkaalap\u00fa gazdas\u00e1gnak \u00e9s t\u00e1rsadalomnak a fenntart\u00e1sa a c\u00e9l tov\u00e1bbra is, rem\u00e9lve a gyors vissza\u00e1ll\u00e1st. A j\u00e1rv\u00e1ny hat\u00e1sak\u00e9nt jelenleg 170 ezer ember kap munkan\u00e9lk\u00fcli seg\u00e9lyt vagy j\u00f6vedelemp\u00f3tl\u00f3 t\u00e1mogat\u00e1st, de a korm\u00e1ny gazdas\u00e1gv\u00e9delmi akci\u00f3terv\u00e9nek legfontosabb c\u00e9lkit\u0171z\u00e9se a munkahelyek v\u00e9delme, illetve \u00fajak teremt\u00e9se.\nA munkahelyv\u00e9delmi b\u00e9rt\u00e1mogat\u00e1s az egyik lehet\u0151s\u00e9g, amely a dolgoz\u00f3k megtart\u00e1s\u00e1t jelenti cs\u00f6kkentett munkaid\u0151ben. Eddig t\u00f6bb mint 110 ezer munkav\u00e1llal\u00f3ra vonatkoz\u00f3an \u00e9rkezett ig\u00e9ny, illetve tov\u00e1bbi 10 ezer k\u00e9relmet kaptak a kutat\u00e1s-fejleszt\u00e9sben foglalkoztatottak b\u00e9rt\u00e1mogat\u00e1s\u00e1ra is - ismertette a miniszter.\nHozz\u00e1tette, hogy elindult az a 80 milli\u00e1rd forintos keret\u00f6sszeg\u0171 munkahelyteremt\u0151 b\u00e9rt\u00e1mogat\u00e1si program is, amely v\u00e1rhat\u00f3an 70 ezer \u00faj \u00e1ll\u00e1shely l\u00e9trehoz\u00e1s\u00e1t teszi lehet\u0151v\u00e9 a c\u00e9geknek. Ez az els\u0151 hat h\u00f3nap teljes b\u00e9rk\u00f6lts\u00e9g\u00e9t fedezi, a munk\u00e1ltat\u00f3nak tov\u00e1bbi h\u00e1rom h\u00f3napig kell m\u00e9g legal\u00e1bb biztos\u00edtania a foglalkoztat\u00e1st, a t\u00e1mogat\u00e1st pedig azok a c\u00e9gek is ig\u00e9nybe vehetik, amelyek a v\u00e1ls\u00e1g miatt elbocs\u00e1tottak, most pedig \u00fajra dolgoz\u00f3kat venn\u00e9nek fel.\nPalkovics L\u00e1szl\u00f3 \u00fagy fogalmazott: \u00f6sszesen m\u00e1r meghaladta az egymilli\u00f3t azoknak az embereknek a sz\u00e1ma, akik valamilyen t\u00e1mogat\u00e1si form\u00e1ban r\u00e9szes\u00fclnek a v\u00e1ls\u00e1ggal \u00f6sszef\u00fcgg\u00e9sben, bele\u00e9rtve a \"kurzarbeitet\" vagy a munkan\u00e9lk\u00fcli seg\u00e9lyt is. Ha pedig a versenyszf\u00e9r\u00e1ban nem lehets\u00e9ges, akkor a k\u00f6zfoglalkoztat\u00e1sban k\u00edn\u00e1lnak munkalehet\u0151s\u00e9get, a jelenleg \u00edgy foglalkoztatott 82 ezres l\u00e9tsz\u00e1mot ak\u00e1r 200 ezerre is lehet n\u00f6velni.\nNemcsak p\u00e9nz\u00fcgyi t\u00e1mogat\u00e1st biztos\u00edt azonban a korm\u00e1ny, hanem \u00faj k\u00e9pess\u00e9gek megszerz\u00e9s\u00e9re is lehet\u0151s\u00e9get ad, az els\u0151 szakaszban ingyenes informatikai tanfolyamokra t\u00f6bb mint 60 ezren jelentkeztek a hat\u00e1rid\u0151 p\u00e9nteki lej\u00e1rt\u00e1ig. Mivel a v\u00e1ls\u00e1g el\u0151tt 20-25 ezer informatikusra volt ig\u00e9ny Magyarorsz\u00e1gon, ez a lehet\u0151s\u00e9g j\u00f3l kompenz\u00e1lhatja a keresletet - mondta Palkovics L\u00e1szl\u00f3.\nManninger Jen\u0151, a t\u00e9rs\u00e9g fideszes orsz\u00e1ggy\u0171l\u00e9si k\u00e9pvisel\u0151je arr\u00f3l besz\u00e9lt, hogy Keszthelyen \u00e9s k\u00f6rny\u00e9k\u00e9n minden m\u00e1sodik munkahely a turizmushoz-vend\u00e9gl\u00e1t\u00e1shoz kapcsol\u00f3dik, a j\u00e1rv\u00e1ny ez\u00e9rt k\u00fcl\u00f6n\u00f6sen neh\u00e9z helyzetbe hozta ezt a t\u00e9rs\u00e9get. A neh\u00e9zs\u00e9gek m\u00e9g nem \u00e9rtek v\u00e9get, hiszen az \u00fajranyit\u00e1s mellett egy ideig m\u00e9g v\u00e1rhat\u00f3an nem lesz akkora vend\u00e9gforgalom, mint amekkor\u00e1t a kapacit\u00e1sok lehet\u0151v\u00e9 \u00e9s rent\u00e1bil\u00e1ss\u00e1 tenn\u00e9nek.\nBaldauf Csaba, a mintegy 500 f\u00e9r\u0151helyes Kolping Hotel \u00fcgyvezet\u0151 igazgat\u00f3ja elmondta: a sz\u00e1lloda sz\u00e1m\u00e1ra a j\u00e1rul\u00e9kcs\u00f6kkent\u00e9s egy \"leveg\u0151v\u00e9telre\" adott lehet\u0151s\u00e9get, ezut\u00e1n a r\u00f6vid\u00edtett munkaid\u0151re k\u00e9rhet\u0151 b\u00e9rt\u00e1mogat\u00e1sra is beny\u00fajtott\u00e1k az ig\u00e9nyt. Ezzel 125 dolgoz\u00f3nak - szinte a teljes foglalkoztatotti l\u00e9tsz\u00e1mra - h\u00e1rom h\u00f3napig havi 7,9 milli\u00f3 forint b\u00e9rt\u00e1mogat\u00e1st tudnak ig\u00e9nybe venni, ami nagyban megk\u00f6nny\u00edti az \u00e1tmeneti id\u0151szakot \u00e9s a p\u00fcnk\u00f6sdre tervezett \u00fajraindul\u00e1st.\n\n\nMTI 2020. m\u00e1jus 23.\n\n"}]