[{"date": "2020-05-11 13:01", "url": "https://koronavirus.gov.hu/cikkek/operativ-torzs-tovabb-nott-az-onkentes-elektronikus-ellenorzest-vallalo-hazi-karantenban", "h1": "Operat\u00edv t\u00f6rzs: tov\u00e1bb n\u0151tt az \u00f6nk\u00e9ntes elektronikus ellen\u0151rz\u00e9st v\u00e1llal\u00f3 h\u00e1zi karant\u00e9nban l\u00e9v\u0151k sz\u00e1ma", "body": "\nH\u00e1romsz\u00e1zhetvennyolcra n\u0151tt az \u00f6nk\u00e9ntes elektronikus ellen\u0151rz\u00e9st v\u00e1llal\u00f3, hat\u00f3s\u00e1gi h\u00e1zi karant\u00e9nban l\u00e9v\u0151k sz\u00e1ma - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa.\n\nKiss R\u00f3bert alezredes egy k\u00e9rd\u00e9sre v\u00e1laszolva elmondta azt is, hogy az \u00e1llampolg\u00e1rok d\u00f6nt\u0151 t\u00f6bbs\u00e9ge betartja a hat\u00f3s\u00e1gi h\u00e1zi karant\u00e9n szab\u00e1lyait, \u00e9s a lakoss\u00e1g szab\u00e1lyk\u00f6vet\u0151 magatart\u00e1sa hozz\u00e1j\u00e1rult a j\u00e1rv\u00e1nnyal szembeni sikeres v\u00e9dekez\u00e9shez. Ismertette: m\u00e1rcius 12-e \u00f3ta 408 473 alkalommal ellen\u0151rizt\u00e9k a hat\u00f3s\u00e1gi h\u00e1zi karant\u00e9nban l\u00e9v\u0151ket, mind\u00f6ssze 1684 szab\u00e1lyszeg\u00e9st tapasztaltak, vagyis csak 0,41 sz\u00e1zal\u00e9kuk szegte meg a szab\u00e1lyokat.\nBesz\u00e1molt arr\u00f3l is: vas\u00e1rnap 683 hat\u00f3s\u00e1gi h\u00e1zi karant\u00e9nt rendeltek el, jelenleg 10 955 ilyen korl\u00e1toz\u00f3 int\u00e9zked\u00e9s van \u00e9rv\u00e9nyben. Vas\u00e1rnap 34 rend\u0151ri int\u00e9zked\u00e9sre volt sz\u00fcks\u00e9g a hat\u00f3s\u00e1gi h\u00e1zi karant\u00e9n szab\u00e1lyait be nem tart\u00f3kkal szemben.\nAz alezredes elmondta azt is, hogy a vid\u00e9ken elrendelt v\u00e9delmi int\u00e9zked\u00e9sek betart\u00e1s\u00e1n\u00e1l a h\u00e9tv\u00e9g\u00e9n 235 esetben kellett int\u00e9zkedni\u00fck, m\u00e1jus 4-e \u00f3ta \u00f6sszesen 534-szer. A vas\u00e1rnapi szab\u00e1lyszeg\u0151k k\u00f6z\u00fcl 152 embert figyelmeztet\u00e9ssel, 48-at helysz\u00edni b\u00edrs\u00e1ggal s\u00fajtottak, m\u00edg 35 emberrel szemben feljelent\u00e9st tettek.\nBudapesten \u00e9s Pest megy\u00e9ben a kij\u00e1r\u00e1si korl\u00e1toz\u00e1sok szab\u00e1lyait megszeg\u0151kkel szemben a h\u00e9tv\u00e9g\u00e9n 1297 esetben int\u00e9zkedtek, ebb\u0151l 866-an figyelmeztet\u00e9st, 245-en helysz\u00edni b\u00edrs\u00e1got kaptak, 185 ember ellen pedig feljelent\u00e9st tettek a rend\u0151r\u00f6k. M\u00e1rcius 28. \u00f3ta ellen\u0151rzi a rend\u0151rs\u00e9g a kij\u00e1r\u00e1si korl\u00e1toz\u00e1sok betart\u00e1s\u00e1t, az\u00f3ta 48 951 int\u00e9zked\u00e9sre volt sz\u00fcks\u00e9g.\nSz\u00f3lt arr\u00f3l is, hogy 346-ra emelkedett a j\u00e1rv\u00e1ny\u00fcggyel \u00f6sszef\u00fcgg\u00e9sben elrendelt b\u00fcntet\u0151elj\u00e1r\u00e1sok sz\u00e1ma. Ezek k\u00f6z\u00fcl 85-\u00f6t r\u00e9mh\u00edrterjeszt\u00e9s, 27-et k\u00f6zvesz\u00e9llyel fenyeget\u00e9s, 108-at csal\u00e1s \u00e9s 21-et j\u00e1rv\u00e1ny\u00fcgyi szab\u00e1lyszeg\u00e9s miatt ind\u00edtottak. Az \u00fcgyekkel \u00f6sszef\u00fcgg\u00e9sben 63 gyan\u00fas\u00edtottat hallgattak ki.\nAz alezredes k\u00e9rd\u00e9sre v\u00e1laszolva elmondta, az\u00a0operat\u00edv t\u00f6rzs\u00a0\u00fcgyeleti k\u00f6zpontj\u00e1ba h\u00e9tf\u0151 reggelig nem \u00e9rkezett meg Kar\u00e1csony Gergely f\u0151polg\u00e1rmester k\u00e9rd\u00e9se.\nA f\u0151polg\u00e1rmester a Budapestre vonatkoz\u00f3 j\u00e1rv\u00e1ny\u00fcgyi adatokat k\u00e9rte az\u00a0operat\u00edv t\u00f6rzst\u0151l.\nFelh\u00edvta a figyelmet arra is, hogy megv\u00e1ltoztak a Horv\u00e1torsz\u00e1gba t\u00f6rt\u00e9n\u0151 beutaz\u00e1s szab\u00e1lyai. Nem horv\u00e1t \u00e1llampolg\u00e1rs\u00e1g\u00fa beutaz\u00f3 akkor l\u00e9phet be az orsz\u00e1g ter\u00fclet\u00e9re, ha igazolja, hogy ingatlana vagy haj\u00f3ja van Horv\u00e1torsz\u00e1gban, tov\u00e1bb\u00e1 ha temet\u00e9sen akar r\u00e9szt venni. Ugyancsak bel\u00e9phet Horv\u00e1torsz\u00e1gba az a nem horv\u00e1t \u00e1llampolg\u00e1r, aki igazolja, hogy munkav\u00e9gz\u00e9s miatt szeretne beutazni, vagy horv\u00e1t gazdas\u00e1gi t\u00e1rsas\u00e1g megh\u00edv\u00e1s\u00e1ra \u00fczleti t\u00e1rgyal\u00e1son k\u00edv\u00e1n r\u00e9szt venni. Minden m\u00e1s \u00fczleti c\u00e9l\u00fa beutaz\u00e1st be kell jelenteni a horv\u00e1t hat\u00f3s\u00e1goknak - tette hozz\u00e1.\nA hat\u00e1rforgalomr\u00f3l sz\u00f3lva elmondta: a teherforgalomban bel\u00e9p\u0151oldalon Tomp\u00e1n\u00e1l 2 \u00f3r\u00e1s, R\u00f6szk\u00e9n\u00e9l 3 \u00f3r\u00e1s, Csan\u00e1dpalot\u00e1n\u00e1l, \u00c1rt\u00e1ndn\u00e1l \u00e9s Csengersim\u00e1n\u00e1l 1-1 \u00f3r\u00e1s v\u00e1rakoz\u00e1ssal kell sz\u00e1molni, m\u00edg ugyancsak a teherforgalomban kil\u00e9p\u0151oldalon Csan\u00e1dpalot\u00e1n\u00e1l 1 \u00f3ra a v\u00e1rakoz\u00e1si id\u0151.\nArra az \u00fajs\u00e1g\u00edr\u00f3i k\u00e9rd\u00e9sre, hogy ha egy vid\u00e9ken \u00e9l\u0151 fert\u0151z\u00f6ttet Budapestre sz\u00e1ll\u00edtanak \u00e9s ott veszti \u00e9let\u00e9t, akkor \u0151 a hivatalos adatk\u00f6zl\u00e9sben budapesti hal\u00e1loz\u00e1si adatk\u00e9nt jelenik-e meg, az alezredes azt mondta: a hal\u00e1loz\u00e1si adatok k\u00f6z\u00f6tt az elhunyt lakc\u00edm\u00e9t t\u00fcntetik fel.\n\n\nMTI 2020. m\u00e1jus 11.\n\n"}]