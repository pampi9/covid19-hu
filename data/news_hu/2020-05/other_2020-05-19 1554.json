[{"date": "2020-05-19 15:54", "url": "https://koronavirus.gov.hu/cikkek/szijjarto-bovulhet-versenykepessegi-tamogatasok-keretosszege", "h1": "Szijj\u00e1rt\u00f3: b\u0151v\u00fclhet a versenyk\u00e9pess\u00e9gi t\u00e1mogat\u00e1sok keret\u00f6sszege", "body": "\n\u00c1tl\u00e9pte a 100 milli\u00e1rd forintot a v\u00e1llalkoz\u00e1sok ig\u00e9nye a versenyk\u00e9pess\u00e9gi t\u00e1mogat\u00e1sra, ez\u00e9rt a korm\u00e1ny b\u0151v\u00edtheti a versenyk\u00e9pess\u00e9gi hozz\u00e1j\u00e1rul\u00e1sok keret\u00f6sszeg\u00e9t - jelentette be a k\u00fclgazdas\u00e1gi \u00e9s k\u00fcl\u00fcgyminiszter Budapesten, miut\u00e1n h\u00e1rom c\u00e9gnek adott \u00e1t t\u00e1mogat\u00e1si okiratot.\n\nSzijj\u00e1rt\u00f3 P\u00e9ter szerd\u00e1n k\u00e9ri a korm\u00e1nyt\u00f3l \u00fajabb forr\u00e1sok megnyit\u00e1s\u00e1t a versenyk\u00e9pess\u00e9g-n\u00f6vel\u0151 program sz\u00e1m\u00e1ra. Csak h\u00e9tf\u0151n 14 c\u00e9g k\u00e9rt ilyen t\u00e1mogat\u00e1st, a meghirdet\u00e9s \u00f3ta m\u00e1r 540. A jelentkez\u0151k \u00f6sszesen 260 milli\u00e1rd forint \u00e9rt\u00e9k\u0171 fejleszt\u00e9st v\u00e1llaltak - mondta.\n\u00a0A versenyk\u00e9pess\u00e9g-n\u00f6vel\u0151 program fedezete m\u00falt h\u00e9ten dupl\u00e1j\u00e1ra, 100 milli\u00e1rd forintra n\u0151tt. A k\u00fclgazdas\u00e1gi \u00e9s k\u00fcl\u00fcgyminiszter a korm\u00e1nyf\u0151 k\u00e9r\u00e9s\u00e9re fogja jelezni, hogy a fejleszt\u00e9si ig\u00e9nyek a megemelt keretet is \u00e1tl\u00e9pt\u00e9k.\nSzijj\u00e1rt\u00f3 P\u00e9ter szerint az elm\u00falt 10 \u00e9v fejleszt\u00e9spolitik\u00e1j\u00e1t igazolja a kiemelked\u0151 v\u00e1llalkoz\u00f3i \u00e9rdekl\u0151d\u00e9s. Helyes d\u00f6nt\u00e9s volt teh\u00e1t a magyar c\u00e9gek er\u0151s\u00edt\u00e9se, r\u00e1ad\u00e1sul a fejleszt\u00e9sekkel egy\u00fctt az eddigi jelentkez\u0151k t\u00f6bb mint 96 ezer \u00e1ll\u00e1shely megtart\u00e1s\u00e1t is v\u00e1llalt\u00e1k - hangs\u00falyozta.\nAz \u00fajrakezd\u00e9s sikere a munkahelyeken m\u00falik, \u00edgy azokat ugyan\u00fagy v\u00e9deni kell, mint az emberek eg\u00e9szs\u00e9g\u00e9t - sz\u00f6gezte le. R\u00e1mutatott, hogy a v\u00e1ls\u00e1g ugyanakkor nemcsak visszaes\u00e9st, hanem lehet\u0151s\u00e9geket is rejt. \u00c1talakulnak a vil\u00e1ggazdas\u00e1gi szab\u00e1lyok \u00e9s er\u0151viszonyok, \u00e9s aki most tud fejleszteni, b\u0151v\u00edteni, versenyel\u0151nyre tehet szert - indokolta a beruh\u00e1z\u00e1s\u00f6szt\u00f6nz\u00e9st a miniszter.\nHozz\u00e1tette egy\u00fattal, hogy a korm\u00e1ny indokoltnak l\u00e1tn\u00e1 a 800 ezer eur\u00f3s t\u00e1mogat\u00e1si korl\u00e1t emel\u00e9s\u00e9t, \u00e1m erre csak az uni\u00f3s d\u00f6nt\u00e9shoz\u00f3k j\u00f3v\u00e1hagy\u00e1sa ut\u00e1n volna lehet\u0151s\u00e9g.\nA K\u00fclgazdas\u00e1gi \u00e9s K\u00fcl\u00fcgyminiszt\u00e9rium (KKM) kedden h\u00e1rom c\u00e9gnek adott \u00e1t t\u00e1mogat\u00e1si okiratot.\nA Merkbau \u00c9p\u00edt\u0151ipari \u00e9s Kereskedelmi Kft. 580 milli\u00f3 forintos beruh\u00e1z\u00e1sa t\u00f6bb mint 287 milli\u00f3 forint k\u00f6lts\u00e9gvet\u00e9si forr\u00e1shoz jut. Mer\u00e9nyi Jakab, a kiskunhalasi c\u00e9g \u00fcgyvezet\u0151 igazgat\u00f3ja a rendezv\u00e9nyen elmondta, hogy a 2008-as v\u00e1ls\u00e1g ut\u00e1n d\u00f6nt\u00f6ttek hossz\u00fa t\u00e1v\u00fa v\u00e1llalati strat\u00e9gia kidolgoz\u00e1s\u00e1r\u00f3l. A v\u00e1ls\u00e1g \u00e1tmenetileg visszavetette a fejleszt\u00e9seket, de szeretn\u00e9nek \u00e1cs- \u00e9s asztalos\u00fczemet \u00e9p\u00edteni, \u00e9s a ny\u00edl\u00e1sz\u00e1r\u00f3gy\u00e1rt\u00e1st is \u00e1ttelep\u00edten\u00e9k nagyobb telephelyre, ahol legk\u00e9s\u0151bb 2021-ben el is kezd\u0151dhetne a termel\u00e9s.\nB\u00e1nyai G\u00e1bor, Kiskunhalas orsz\u00e1ggy\u0171l\u00e9si k\u00e9pvisel\u0151je (Fidesz) \u00fagy l\u00e1tja, hogy a v\u00e1llalkoz\u00e1sok \u00e9s a korm\u00e1ny gyors reag\u00e1l\u00e1s\u00e1nak k\u00f6sz\u00f6nhet\u0151en belf\u00f6ld\u00f6n hamar v\u00e9get \u00e9rhet a v\u00e1ls\u00e1g. A visszajelz\u00e9sek alapj\u00e1n minden orsz\u00e1gr\u00e9sz kezdi visszanyerni a lend\u00fclet\u00e9t, \u00e9s vel\u00fck egy\u00fctt B\u00e1cs-Kiskun megye is az \u00fajrakezd\u00e9sen dolgozik - fogalmazott.\nA Szabolcs-Szatm\u00e1r-Bereg megy\u00e9ben termel\u0151 G\u00e9mtech G\u00e9p\u00e9szeti M\u00e9rn\u00f6ki Technol\u00f3giai Tervez\u0151 \u00e9s Gy\u00e1rt\u00f3 Kft. majdnem 574,5 milli\u00f3 forintos beruh\u00e1z\u00e1sa 287 milli\u00f3 forintot meghalad\u00f3 \u00e1llami t\u00e1mogat\u00e1sra sz\u00e1m\u00edthat. Nagy P\u00e9ter \u00fcgyvezet\u0151 igazgat\u00f3 k\u00f6z\u00f6lte, hogy a tervezett technol\u00f3giafejleszt\u00e9s n\u00f6velheti a k\u00fclf\u00f6ldi \u00e9rt\u00e9kes\u00edt\u00e9seket, de l\u00e9tsz\u00e1mb\u0151v\u00edt\u00e9st is terveznek, mivel a k\u00e9pzett munkav\u00e1llal\u00f3k szaktud\u00e1s\u00e1ra is sz\u00fcks\u00e9g\u00fck van.\nA t\u00e9rs\u00e9g orsz\u00e1ggy\u0171l\u00e9si k\u00e9pvisel\u0151je szerint az el\u0151z\u0151 nagy v\u00e1ls\u00e1g az\u00e9rt okozott jelent\u0151s k\u00e1rokat 2008-ban, mert nem k\u00f6vette cselekv\u00e9s \u00e9s kezdem\u00e9nyez\u00e9s. Seszt\u00e1k Mikl\u00f3s (Fidesz) ez\u00e9rt is \u00fcdv\u00f6z\u00f6lte, hogy a G\u00e9mtech a v\u00e1ls\u00e1g ellen\u00e9re is kezdem\u00e9nyezett, p\u00e9ld\u00e1t mutatva a v\u00e1llalkoz\u00f3knak, \u00e9s meg\u00e9lhet\u00e9st adva a helyi munkav\u00e1llal\u00f3knak.\nA szerelv\u00e9nygy\u00e1rt\u00f3 mosonmagyar\u00f3v\u00e1ri Teka Magyarorsz\u00e1g Zrt. mintegy 188 milli\u00f3 forintos fejleszt\u00e9se 94 milli\u00f3 forintot meghalad\u00f3 k\u00f6lts\u00e9gvet\u00e9si hozz\u00e1j\u00e1rul\u00e1shoz jut. Luka J\u00e1nos vez\u00e9rigazgat\u00f3 versenyk\u00e9pess\u00e9gi fejl\u0151d\u00e9s\u00e9t v\u00e1r a gy\u00e1rt\u00e1st korszer\u0171s\u00edt\u0151 beruh\u00e1z\u00e1st\u00f3l, \u00e9s abban is b\u00edzik, hogy az ell\u00e1t\u00e1si l\u00e1ncok v\u00e1rhat\u00f3 r\u00f6vid\u00fcl\u00e9se fellend\u00edti a k\u00fclf\u00f6ldi \u00e9rt\u00e9kes\u00edt\u00e9st. Hangs\u00falyozta ugyanakkor, hogy v\u00e1ls\u00e1g ut\u00e1ni keresletn\u00f6veked\u00e9st csak azok tudj\u00e1k kihaszn\u00e1lni, akik m\u00e1r most k\u00e9sz\u00fclnek a fellend\u00fcl\u00e9sre. Az el\u0151jelek Magyarorsz\u00e1gon kedvez\u0151ek, \u00e9s a v\u00e1llalat k\u00fclf\u00f6ldi tulajdonosai is arr\u00f3l sz\u00e1moltak be, hogy m\u00e1s \u00e1llamok s\u00falyosabb csap\u00e1sk\u00e9nt \u00e9lik meg a mostani v\u00e1ls\u00e1got - tette hozz\u00e1.\nNagy Istv\u00e1n agr\u00e1rminiszter a t\u00e9rs\u00e9g orsz\u00e1ggy\u0171l\u00e9si k\u00e9pvisel\u0151jek\u00e9nt megk\u00f6sz\u00f6nte, hogy a legjobb id\u0151ben \u00e9rkezett a t\u00e1mogat\u00e1s, a v\u00e1llalkoz\u00e1sok pedig kihaszn\u00e1lt\u00e1k a lehet\u0151s\u00e9get. A kor\u00e1bban Mof\u00e9mk\u00e9nt ismert mosonmagyar\u00f3v\u00e1ri \u00fczem t\u00f6bb mint egy \u00e9vsz\u00e1zada \u00fagy tartozik hozz\u00e1 a t\u00e9rs\u00e9ghez, hogy k\u00f6zben mindig meg tudott \u00fajulni - mondta.\nA KKM h\u00e9tf\u0151 \u00f3ta ad \u00e1t Magyarorsz\u00e1gon m\u0171k\u00f6d\u0151 v\u00e1llalkoz\u00e1soknak a versenyk\u00e9pess\u00e9g-n\u00f6vel\u0151 t\u00e1mogat\u00e1sr\u00f3l sz\u00f3l\u00f3 okiratokat. A program k\u00f6lts\u00e9gvet\u00e9si forr\u00e1sb\u00f3l azonnali, vissza nem t\u00e9r\u00edtend\u0151 hozz\u00e1j\u00e1rul\u00e1ssal seg\u00edti a p\u00e1ly\u00e1z\u00f3 c\u00e9geket.\n\n\nMTI 2020. m\u00e1jus 19.\n\n"}]