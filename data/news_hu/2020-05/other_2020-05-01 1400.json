[{"date": "2020-05-01 14:00", "url": "https://koronavirus.gov.hu/cikkek/hetfotol-kezdodik-vedekezes-uj-szakasza", "h1": "H\u00e9tf\u0151t\u0151l kezd\u0151dik a v\u00e9dekez\u00e9s \u00faj szakasza", "body": "\nH\u00e9tf\u0151t\u0151l megkezd\u0151dik a koronav\u00edrus-j\u00e1rv\u00e1ny elleni v\u00e9dekez\u00e9s \u00faj szakasza \u00faj szab\u00e1lyokkal - mondta a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa a p\u00e9nteki online sajt\u00f3t\u00e1j\u00e9koztat\u00f3n.\n\nKiss R\u00f3bert rend\u0151r alezredes elmondta: a korm\u00e1nyrendeletek \u00faj szab\u00e1lyokat hat\u00e1roznak meg t\u00f6bbek k\u00f6z\u00f6tt az \u00fczletekre, az \u00e9ttermekre, a f\u00fcrd\u0151kre \u00e9s a rendezv\u00e9nyekre.\nKiemelte, hogy Budapesten \u00e9s Pest megy\u00e9ben az eddigi kij\u00e1r\u00e1si \u00e9s nyitvatart\u00e1si korl\u00e1toz\u00e1sok maradnak hat\u00e1lyban, itt az \u00e1llampolg\u00e1rok kiz\u00e1r\u00f3lag csak alapos indokkal hagyhatj\u00e1k el otthonaikat.\nAz orsz\u00e1g t\u00f6bbi r\u00e9sz\u00e9n azonban valamennyi \u00fczlet, strand, szabadt\u00e9ri f\u00fcrd\u0151, m\u00fazeum, \u00e1llatkert kinyithat \u00e9s l\u00e1togathat\u00f3. Az \u00e9ttermek, k\u00e1v\u00e9z\u00f3k, b\u00fcf\u00e9k, pressz\u00f3k kerthelyis\u00e9geiben, teraszain m\u00e1r tart\u00f3zkodhatnak vend\u00e9gek \u00e9s ott elfogyaszthatj\u00e1k a megrendelt \u00e9teleket, italokat, de a vend\u00e9gl\u00e1t\u00f3 egys\u00e9gek helyis\u00e9geiben csak az ott dolgoz\u00f3k lehetnek bent - mondta Kiss R\u00f3bert.\nA rendezv\u00e9nyekre vonatkoz\u00f3 korl\u00e1toz\u00e1sok tov\u00e1bbra is \u00e9rv\u00e9nyben vannak, de Budapest \u00e9s Pest megye kiv\u00e9tel\u00e9vel megtarthat\u00f3k a vall\u00e1si k\u00f6z\u00f6ss\u00e9gek szertart\u00e1sai, a polg\u00e1ri h\u00e1zass\u00e1gk\u00f6t\u00e9s \u00e9s a temet\u00e9s a v\u00e9d\u0151t\u00e1vols\u00e1g megtart\u00e1s\u00e1val - mondta.\nA fels\u0151oktat\u00e1si int\u00e9zm\u00e9nyek \u00fajranyit\u00e1s\u00e1r\u00f3l a rektorok d\u00f6nthetnek, a koll\u00e9giumok l\u00e1togat\u00e1sa tov\u00e1bbra is tilos - mutatott r\u00e1.\nA sportrendezv\u00e9nyek n\u00e9z\u0151k n\u00e9lk\u00fcl, z\u00e1rt k\u00f6r\u00fclm\u00e9nyek k\u00f6zt megtarthat\u00f3ak, az amat\u0151r sport, szabadid\u0151s sport megengedett - ismertette.\nAz \u00f6nkorm\u00e1nyzatok rendeletalkot\u00e1si lehet\u0151s\u00e9geir\u0151l azt mondta: az \u00f6nkorm\u00e1nyzatok helyben d\u00f6nthetnek a telep\u00fcl\u00e9sen l\u00e9v\u0151 piacok nyitvatart\u00e1si rendj\u00e9r\u0151l, illetve arr\u00f3l, hogy ott az id\u0151sek mikor v\u00e1s\u00e1rolhassanak. Egy m\u00e1sik korm\u00e1nyrendelet a hossz\u00fa h\u00e9tv\u00e9g\u00e9re ad lehet\u0151s\u00e9get az \u00f6nkorm\u00e1nyzatoknak arra, hogy m\u00e1jus 1.-t\u0151l m\u00e1jus 3. \u00e9jf\u00e9lig a kij\u00e1r\u00e1si korl\u00e1toz\u00e1sokt\u00f3l elt\u00e9r\u0151, szigor\u00fabb szab\u00e1lyokat hozzanak. Hozz\u00e1tette: a szab\u00e1lys\u00e9rt\u0151kkel szemben tov\u00e1bbra is int\u00e9zkedni fog a rend\u0151rs\u00e9g.\u00a0\n\u00dajs\u00e1g\u00edr\u00f3i k\u00e9rd\u00e9sre azt mondta: nem tervezik, hogy a j\u00f6v\u0151ben az \u00f6nkorm\u00e1nyzatok saj\u00e1t hat\u00e1sk\u00f6rben rendeletalkot\u00e1si jogot kapjanak szigor\u00fabb int\u00e9zked\u00e9sek meghozatal\u00e1ra.\nT\u00e1j\u00e9koztat\u00e1sa szerint cs\u00fct\u00f6rt\u00f6k\u00f6n 751 hat\u00f3s\u00e1gi h\u00e1zi karant\u00e9nt rendeltek el, jelenleg 10 384 ilyen korl\u00e1toz\u00f3 int\u00e9zked\u00e9s van \u00e9rv\u00e9nyben. Cs\u00fct\u00f6rt\u00f6k\u00f6n 32 rend\u0151ri int\u00e9zked\u00e9sre volt sz\u00fcks\u00e9g a hat\u00f3s\u00e1gi h\u00e1zi karant\u00e9n szab\u00e1lyait be nem tart\u00f3kkal szemben. A rend\u0151rs\u00e9g m\u00e1rcius 12. \u00f3ta ellen\u0151rzi a korl\u00e1toz\u00f3 int\u00e9zked\u00e9s alatt \u00e1ll\u00f3kat, az\u00f3ta 1365 szab\u00e1lyszeg\u0151vel szemben l\u00e9ptek fel.\nA kij\u00e1r\u00e1si korl\u00e1toz\u00e1sok szab\u00e1lyait megszeg\u0151kkel szemben cs\u00fct\u00f6rt\u00f6k\u00f6n 1051 esetben int\u00e9zkedtek, ebb\u0151l 405-en figyelmeztet\u00e9st, 376-an helysz\u00edni b\u00edrs\u00e1got kaptak, m\u00edg 270 ember ellen feljelent\u00e9st tettek a rend\u0151r\u00f6k. M\u00e1rcius 28. \u00f3ta ellen\u0151rzi a rend\u0151rs\u00e9g a kij\u00e1r\u00e1si korl\u00e1toz\u00e1sok betart\u00e1s\u00e1t, az\u00f3ta 40 169 int\u00e9zked\u00e9sre volt sz\u00fcks\u00e9g.\n\nEmelkedett a j\u00e1rv\u00e1nnyal \u00f6sszef\u00fcgg\u0151 b\u0171ncselekm\u00e9nyek sz\u00e1ma: 311 ilyen nyomoz\u00e1s van folyamatban, ebb\u0151l 83 r\u00e9mh\u00edrterjeszt\u00e9s, 26 k\u00f6zvesz\u00e9llyel fenyeget\u00e9s, 95 csal\u00e1s, valamint 18 j\u00e1rv\u00e1ny\u00fcgyi szab\u00e1lyszeg\u00e9s miatt. Eddig 59 f\u0151t hallgattak ki gyan\u00fas\u00edtottk\u00e9nt.\nV\u00e1ltoz\u00e1sok l\u00e9ptek \u00e9letbe a hat\u00e1rforgalomban: m\u00e1jus 1.-j\u00e9t\u0151l a 7500 kilogramm legnagyobb \u00f6sszt\u00f6meget meghalad\u00f3 teherg\u00e9pkocsik kiz\u00e1r\u00f3lag Hegyeshalomn\u00e1l l\u00e9phetnek be Ausztria ter\u00fclet\u00e9re. Ugyancsak v\u00e1ltoz\u00e1s, hogy a m\u00e1jus 1. \u00e9s m\u00e1jus 3. k\u00f6z\u00f6tt a kelet-nyugati humanit\u00e1rius tranzitfolyos\u00f3kon csak Hegyeshalomn\u00e1l \u00e9s 18 \u00f3ra \u00e9s 8 \u00f3ra k\u00f6z\u00f6tt lehet \u00e1tl\u00e9pni a hat\u00e1rt.\nP\u00e9ntek d\u00e9lel\u0151tt a teherforgalomban bel\u00e9p\u0151 oldalon Rajk\u00e1n\u00e1l \u00e9s Hegyeshalomn\u00e1l egy, a kil\u00e9p\u00e9sn\u00e9l Csan\u00e1dpalot\u00e1n\u00e1l k\u00e9t\u00f3r\u00e1s v\u00e1rakoz\u00e1ssal kellett sz\u00e1molni, a szem\u00e9lyforgalomban Nagylakn\u00e1l a kil\u00e9p\u00e9sre kellett 2 \u00f3r\u00e1t v\u00e1rni.\nArra a k\u00e9rd\u00e9sre, hogy v\u00e1ltozik a rend\u0151rs\u00e9g feladata h\u00e9tf\u0151t\u0151l, amikor vid\u00e9ken m\u00e1s szab\u00e1lyok l\u00e9pnek \u00e9letbe, az alezredes azt mondta: a rend\u0151rs\u00e9g megkezdte a felk\u00e9sz\u00fcl\u00e9st, hogy a k\u00f6zter\u00fcleten szolg\u00e1latot teljes\u00edt\u0151knek t\u00e9nyszer\u0171, pontos, az \u00faj szab\u00e1lyokhoz igazod\u00f3 eligaz\u00edt\u00e1sokat tudjanak tartani. Hozz\u00e1tette: vid\u00e9ken tov\u00e1bbra is ellen\u0151rizni fogj\u00e1k a vend\u00e9gl\u00e1t\u00f3 egys\u00e9geket, a kerthelyis\u00e9geket \u00e9s az \u00e1ltal\u00e1nos eg\u00e9szs\u00e9gv\u00e9delmi int\u00e9zked\u00e9sek betart\u00e1s\u00e1t.\u00a0\nArra a k\u00e9rd\u00e9sre, hogy milyen int\u00e9zked\u00e9sekkel ker\u00fclhet\u0151 el, hogy a budapestiek t\u00f6megesen menjenek vid\u00e9kre, azt mondta: b\u00edznak abban, hogy a budapestiek \u00e9s a Pest megy\u00e9ben \u00e9l\u0151k csak alapos indokkal hagyj\u00e1k el az otthonaikat.\n\n\u00a0\n\u00a0\nMTI, 2020. m\u00e1jus 1.\n\n"}]