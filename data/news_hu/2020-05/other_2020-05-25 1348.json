[{"date": "2020-05-25 13:48", "url": "https://koronavirus.gov.hu/cikkek/tobb-mint-felezer-telepules-idos-lakoin-segit-napi-100-jo-szo-mozgalom", "h1": "T\u00f6bb mint f\u00e9lezer telep\u00fcl\u00e9s id\u0151s lak\u00f3in seg\u00edt a Napi 100 j\u00f3 sz\u00f3 mozgalom", "body": "\nA koronav\u00edrus-j\u00e1rv\u00e1ny id\u0151szak\u00e1ban a magyar emberek fegyelmezetts\u00e9g\u00e9nek k\u00f6sz\u00f6nhet\u0151en drasztikusan lecs\u00f6kkent a szem\u00e9lyes tal\u00e1lkoz\u00e1sok sz\u00e1ma, ami azonban az elmag\u00e1nyosod\u00e1s vesz\u00e9ly\u00e9t is mag\u00e1ban hordozza. Ennek megel\u0151z\u00e9se \u00e9rdek\u00e9ben h\u00edvta \u00e9letre az Innov\u00e1ci\u00f3s \u00e9s Technol\u00f3giai Miniszt\u00e9rium a Napi 100 j\u00f3 sz\u00f3 mozgalmat, amelyben t\u00f6bb sz\u00e1z \u00f6nk\u00e9ntes igyekszik enyh\u00edteni a legink\u00e1bb vesz\u00e9lyeztetett koroszt\u00e1ly lelki terheit.\n\n\u201eA Digit\u00e1lis J\u00f3l\u00e9t Program keret\u00e9ben t\u00f6bb mint 650 \u00f6nk\u00e9ntes seg\u00edt az embereknek mintegy 550 telep\u00fcl\u00e9sen\u201d \u2013 mondta el Schanda Tam\u00e1s a koronavirus.gov.hu-nak. Az Innov\u00e1ci\u00f3s \u00e9s Technol\u00f3giai Miniszt\u00e9rium parlamenti \u00e9s strat\u00e9giai \u00e1llamtitk\u00e1ra kifejtette: a DJP \u00f6nk\u00e9ntesei egy\u00fcttm\u0171k\u00f6dnek a helyi \u00f6nkorm\u00e1nyzatokkal, \u00e9s rengeteg fajta \u00fcgyben seg\u00edtenek a j\u00e1rv\u00e1ny idej\u00e9n az embereknek. \u201eHa kell, a digit\u00e1lis oktat\u00e1sban ny\u00fajtanak technikai t\u00e1mogat\u00e1st a sz\u00fcl\u0151knek, a gyerekeknek vagy a pedag\u00f3gusoknak, elv\u00e9gzik a bev\u00e1s\u00e1rl\u00e1st az id\u0151sek helyett, de ig\u00e9ny eset\u00e9n ak\u00e1r a mise online k\u00f6zvet\u00edt\u00e9s\u00e9t is megoldj\u00e1k\u201d \u2013 sorolta.\n\u201eA gyors \u00e9s hat\u00e9kony korm\u00e1nyzati int\u00e9zked\u00e9snek, az emberek fegyelmezetts\u00e9g\u00e9nek \u00e9s t\u00fcrelm\u00e9nek k\u00f6sz\u00f6nhet\u0151en eredm\u00e9nyesen lass\u00edtottuk a koronav\u00edrus-j\u00e1rv\u00e1ny terjed\u00e9s\u00e9t haz\u00e1nkban, ez\u00e9rt m\u00e1jus elej\u00e9n \u00e1tl\u00e9phett\u00fcnk a v\u00e9dekez\u00e9s m\u00e1sodik szakasz\u00e1ba. \u00cdgy fokozatosan, szigor\u00fa menetrend betart\u00e1sa mellett, \u00fajraind\u00edthatjuk az \u00e9letet Magyarorsz\u00e1gon. T\u00f6bb eg\u00e9szs\u00e9g\u00fcgyi-biztons\u00e1gi int\u00e9zked\u00e9s azonban tov\u00e1bbra is \u00e9rv\u00e9nyes, \u00e9s mindenkit arra k\u00e9r\u00fcnk, hogy ezeket \u2013 k\u00fcl\u00f6n\u00f6sen az arc eltakar\u00e1s\u00e1t \u00e9s a v\u00e9d\u0151t\u00e1vols\u00e1got az \u00fczletekben \u00e9s a t\u00f6megk\u00f6zleked\u00e9sben - felt\u00e9tlen\u00fcl tartsa is be\u201d \u2013 fejtette ki Schanda Tam\u00e1s. A miniszterhelyettes hozz\u00e1tette, hogy a mostani helyzet r\u00e1vil\u00e1g\u00edtott: sz\u00fcks\u00e9g van a digitaliz\u00e1ci\u00f3ban rejl\u0151 lehet\u0151s\u00e9gek kiakn\u00e1z\u00e1s\u00e1ra, \u00e9s persze a folyamatos fejleszt\u00e9sekre.\nA koronav\u00edrus-j\u00e1rv\u00e1ny miatt elrendelt vesz\u00e9lyhelyzetben kiemelt fontoss\u00e1g\u00fa a k\u00fcl\u00f6n\u00f6sen vesz\u00e9lyeztetett, 65 \u00e9v feletti polg\u00e1rok t\u00e1mogat\u00e1s\u00e1t c\u00e9lz\u00f3 \u00f6sszefog\u00e1s, hiszen az id\u0151sebb koroszt\u00e1lyhoz tartoz\u00f3 honfit\u00e1rsaink egy r\u00e9sz\u00e9t nem csup\u00e1n a betegs\u00e9g fizikai, testi kock\u00e1zatai fenyegetik, hanem az elz\u00e1rts\u00e1gb\u00f3l ad\u00f3d\u00f3 lelki elmag\u00e1nyosod\u00e1s is \u2013 ezt G\u00e1l Andr\u00e1s Levente, a Digit\u00e1lis J\u00f3l\u00e9t Program szakmai vezet\u0151je mondta. A \u201eNapi 100 j\u00f3 sz\u00f3\u201d mozgalom c\u00e9lja, hogy a DJP H\u00e1l\u00f3zat Mentorainak \u00f6nk\u00e9ntes seg\u00edts\u00e9g\u00e9vel a fokozottan vesz\u00e9lyeztetett koroszt\u00e1ly seg\u00edts\u00e9get kapjon az online t\u00e9rben t\u00f6rt\u00e9n\u0151 kapcsolattart\u00e1sban \u2013 tette hozz\u00e1. A Digit\u00e1lis \u00d6sszefog\u00e1s keret\u00e9ben a Telekom m\u00e1jusban nem sz\u00e1ml\u00e1z forgalmi d\u00edjat a 65 \u00e9v feletti el\u0151fizet\u0151i sz\u00e1m\u00e1ra a norm\u00e1l belf\u00f6ldi vezet\u00e9kes telefonh\u00edv\u00e1sok ut\u00e1n, m\u00edg a Vodafone extra 100 ingyen percet ad a hasonl\u00f3 kor\u00fa, felt\u00f6lt\u0151k\u00e1rty\u00e1s \u00fcgyfeleinek.\n\n\n"}]