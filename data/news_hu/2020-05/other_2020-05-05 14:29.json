[{"date": "2020-05-05 14:29", "url": "https://koronavirus.gov.hu/cikkek/orszagos-tisztifoorvos-az-egeszsegugyi-ellatasok-fokozatosan-indulnak-ujra", "h1": "Orsz\u00e1gos tisztif\u0151orvos: az eg\u00e9szs\u00e9g\u00fcgyi ell\u00e1t\u00e1sok fokozatosan indulnak \u00fajra", "body": "\nAz eg\u00e9szs\u00e9g\u00fcgyi ell\u00e1t\u00e1sok fokozatosan indulnak \u00fajra \u00e9s csak el\u0151zetes telefonos bejelentkez\u00e9s ut\u00e1n vehet\u0151k ig\u00e9nybe - hangs\u00falyozta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia azt k\u00e9rte az \u00e1llampolg\u00e1rokt\u00f3l, hogy miel\u0151tt h\u00e1ziorvosukhoz vagy szakrendel\u0151be menn\u00e9nek, egyeztessenek telefonon id\u0151pontot.\nM\u00e9g nem t\u00e9rt\u00fcnk vissza a j\u00e1rv\u00e1ny el\u0151tti m\u0171k\u00f6d\u00e9si rendhez - hangs\u00falyozta az orsz\u00e1gos tisztif\u0151orvos.\nElmondta: az akut s\u00fcrg\u0151ss\u00e9gi fog\u00e1szati ell\u00e1t\u00e1s el\u0151zetes bejelentkez\u00e9ssel zavartalanul folyik. Ilyenkor m\u00e1r telefonon kik\u00e9rdezik a jelentkez\u0151t, \u00e9s akkor is elv\u00e9gzik a s\u00fcrg\u0151ss\u00e9gi ell\u00e1t\u00e1st, ha a p\u00e1ciens koronav\u00edrus-fert\u0151z\u00f6tt. Hangs\u00falyozta, laborat\u00f3riumi tesztet kiz\u00e1r\u00f3lag abban az esetben kell v\u00e9geztetni, ha felmer\u00fcl a gyan\u00fa koronav\u00edrus-fert\u0151z\u00e9sre.\n\nHozz\u00e1tette: ha fenn\u00e1ll a koronav\u00edrus-fert\u0151z\u00e9s gyan\u00faja, a s\u00fcrg\u0151ss\u00e9gi ell\u00e1t\u00e1son k\u00edv\u00fcl egy\u00e9b beavatkoz\u00e1s nem t\u00f6rt\u00e9nik. Ha ilyen gyan\u00fa felmer\u00fcl, a fogorvos a beteget a h\u00e1ziorvoshoz ir\u00e1ny\u00edtja, aki gondoskodik arr\u00f3l, hogy elv\u00e9gezz\u00e9k a laborat\u00f3riumi vizsg\u00e1latot.\nM\u00fcller Cec\u00edlia kit\u00e9rt arra, hogy k\u00f6zfinansz\u00edrozott ell\u00e1t\u00e1sban a laborat\u00f3riumi vizsg\u00e1lat\u00e9rt nem kell fizetnie a betegnek, mag\u00e1nell\u00e1t\u00e1sban viszont az eg\u00e9szs\u00e9g\u00fcgyi szolg\u00e1ltat\u00f3 k\u00f6lts\u00e9g\u00e9re v\u00e9gzik azt el. Ebben az esetben a mag\u00e1nszolg\u00e1ltat\u00f3 k\u00e9s\u0151bb eld\u00f6nti, hogy a laborvizsg\u00e1lat k\u00f6lts\u00e9g\u00e9t mag\u00e1ra v\u00e1llalja, vagy \u00e1th\u00e1r\u00edtja a betegre.\nA szakember jelezte azt is, hogy az eg\u00e9szs\u00e9g\u00fcgyi szakmai koll\u00e9gium fog-\u00e9s sz\u00e1jbetegs\u00e9gek tagozata \u00e1ltal meghat\u00e1rozottak szerint fogj\u00e1k a fogorvosok rangsorolni a betegeket. El\u0151sz\u00f6r a j\u00e1rv\u00e1ny el\u0151tt megkezdett kezel\u00e9seket fejezik be, illetve a fenntart\u00f3 kezel\u00e9seket folytatj\u00e1k. \u00dagy fogalmazott: \"A fogp\u00f3tl\u00e1sok, amelyek nem s\u00fcrget\u0151ek, (...) h\u00e1tr\u00e9bb sorol\u00f3dnak.\"\nAz orsz\u00e1gos tisztif\u0151orvos besz\u00e9lt arr\u00f3l is, hogy Magyarorsz\u00e1gon id\u0151ar\u00e1nyosan nem kiugr\u00f3 az elhunytak sz\u00e1ma. Kifejtette: Magyarorsz\u00e1g \u00e9vekkel ezel\u0151tt csatlakozott ahhoz az eur\u00f3pai rendszerhez, amely az orsz\u00e1gok hal\u00e1loz\u00e1si adatait figyeli. A be\u00e9rkez\u0151 adatokat elemzik, standardiz\u00e1lj\u00e1k. Azt mondta, id\u00e9n a 11. h\u00e9tben \u00e9szlelte a rendszer, hogy statisztikailag meghaladta az \u00e1tlagot a t\u00f6bblethal\u00e1loz\u00e1s m\u00e9rt\u00e9ke, p\u00e9ld\u00e1ul Olaszorsz\u00e1gban m\u00e1r a 10. h\u00e9ten is kimutathat\u00f3 volt az elhunytak sz\u00e1m\u00e1nak ugr\u00e1sszer\u0171 n\u00f6veked\u00e9se, a 11. \u00e9s 15. h\u00e9t k\u00f6z\u00f6tt pedig kimagasl\u00f3.\nMagyarorsz\u00e1gon - ezen adatsor szerint - azonban sem az influenzaj\u00e1rv\u00e1ny idej\u00e9n, sem a koronav\u00edrus-j\u00e1rv\u00e1ny heti adatai alapj\u00e1n nem lehetett kimutatni t\u00f6bblethal\u00e1loz\u00e1st, teh\u00e1t a heti hal\u00e1loz\u00e1si adatok nem t\u00e9rnek el a sok\u00e9ves \u00e1tlagt\u00f3l - hangoztatta.\u00a0\u00a0\nK\u00e9rd\u00e9sre v\u00e1laszolva \u00edg\u00e9retesnek nevezte a v\u00e9rplazmakezel\u00e9st koronav\u00edrus-fert\u0151z\u00f6ttekn\u00e9l, mindk\u00e9t betegn\u00e9l \"l\u00e1tv\u00e1nyos a javul\u00e1s\", j\u00f3l vannak - mondta M\u00fcller Cec\u00edlia.\n\n\nMTI 2020. m\u00e1jus 5.\n\n"}]