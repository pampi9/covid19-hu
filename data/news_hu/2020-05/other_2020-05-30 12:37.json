[{"date": "2020-05-30 12:37", "url": "https://koronavirus.gov.hu/cikkek/szlavik-gyogyitasban-folyamatosan-kovetik-nemzetkozi-protokollt", "h1": "Szl\u00e1vik: a gy\u00f3gy\u00edt\u00e1sban folyamatosan k\u00f6vetik a nemzetk\u00f6zi protokollt", "body": "\nA koronav\u00edrus-betegek kezel\u00e9s\u00e9n\u00e9l folyamatosan k\u00f6vetik a nemzetk\u00f6zi protokollt - mondta a D\u00e9l-pesti Centrumk\u00f3rh\u00e1z infektol\u00f3giai oszt\u00e1ly\u00e1nak f\u0151orvosa a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs sajt\u00f3t\u00e1j\u00e9koztat\u00f3j\u00e1n.\n\nSzl\u00e1vik J\u00e1nos k\u00e9rd\u00e9s\u00e9re v\u00e1laszolva k\u00f6z\u00f6lte, ahogy az Eg\u00e9szs\u00e9g\u00fcgyi Vil\u00e1gszervezet (WHO) \u00e9s az eg\u00e9szs\u00e9g\u00fcgyi szakma egy-egy kezel\u00e9st aj\u00e1nl vagy ink\u00e1bb nem javasol, \u00fagy az itthon alkalmazott gy\u00f3gy\u00edt\u00f3 m\u00f3dszereket is ehhez illeszkedve v\u00e1ltoztatj\u00e1k.\nKit\u00e9rt arra is, hogy a koronav\u00edrus terjedhet t\u00e1rgyak \u00e1ltal is, ez\u00e9rt javasolt tov\u00e1bbra is a fert\u0151tlen\u00edt\u00e9s. Ezzel egy\u00fctt tov\u00e1bbra is fontos a t\u00e1vols\u00e1gtart\u00e1s \u00e9s a maszkhaszn\u00e1lat is ahhoz, hogy ez a j\u00e1rv\u00e1ny ne terjedjen tov\u00e1bb - emelte ki.\nG\u00e1l Krist\u00f3f, az Orsz\u00e1gos Rend\u0151r-f\u0151kapit\u00e1nys\u00e1g sz\u00f3viv\u0151je a friss j\u00e1rv\u00e1ny\u00fcgyi adatokat ismertetve elmondta, az elm\u00falt napon h\u00e9t koronav\u00edrussal fert\u0151z\u00f6tt kr\u00f3nikus beteg halt meg, \u00edgy az elhunytak sz\u00e1ma 524-re n\u0151tt. Az akt\u00edv fert\u0151z\u00f6ttek sz\u00e1ma 1201, k\u00f3rh\u00e1zban 414 beteget \u00e1polnak, k\u00f6z\u00fcl\u00fck 22-en szorulnak l\u00e9legeztet\u0151g\u00e9pre.\nA j\u00e1rv\u00e1ny kezdte \u00f3ta az igazolt fert\u0151z\u00f6ttek sz\u00e1ma 3867.\n\nMTI 2020. m\u00e1jus 30.\n\n"}]