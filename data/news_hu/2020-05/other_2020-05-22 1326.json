[{"date": "2020-05-22 13:26", "url": "https://koronavirus.gov.hu/cikkek/gps-eket-adomanyoztak-az-omsz-nek", "h1": "GPS-eket adom\u00e1nyoztak az OMSZ-nek", "body": "\nAz Orsz\u00e1gos Ment\u0151szolg\u00e1lat (OMSZ) 105 \u00faj\u00a0GPS-t - \u00fatvonaltervez\u0151t - kapott egy felaj\u00e1nl\u00e1snak k\u00f6sz\u00f6nhet\u0151en a koronav\u00edrus-j\u00e1rv\u00e1ny idej\u00e9n. A k\u00e9sz\u00fcl\u00e9keket a Nemzeti Humanit\u00e1rius Koordin\u00e1ci\u00f3s Tan\u00e1cs (NHKT) d\u00f6nt\u00e9se alapj\u00e1n a Magyar V\u00f6r\u00f6skereszt seg\u00edts\u00e9g\u00e9vel juttatt\u00e1k c\u00e9lba.\n\n\nA p\u00e9nteki budapesti \u00e1tad\u00e1son Solt\u00e9sz Mikl\u00f3s, a Minisztereln\u00f6ks\u00e9g egyh\u00e1zi \u00e9s nemzetis\u00e9gi kapcsolatok\u00e9rt felel\u0151s \u00e1llamtitk\u00e1ra, egyben az NHKT eln\u00f6ke hangs\u00falyozta, hogy sok t\u00e1mogat\u00e1st kaptak az elm\u00falt k\u00e9t h\u00f3napban.\nA koordin\u00e1ci\u00f3s tan\u00e1cs feladata, hogy a be\u00e9rkezett felaj\u00e1nl\u00e1sok mindenfel\u00e9 eljussanak. Az NHKT munk\u00e1j\u00e1ban hat, orsz\u00e1gos lefedetts\u00e9g\u0171 karitat\u00edv szervezet vesz r\u00e9szt - tette hozz\u00e1.\nSolt\u00e9sz Mikl\u00f3s kijelentette, hogy a Pesti \u00fati id\u0151sotthonn\u00e1l tucatnyi ment\u0151s vesz\u00e9lyeztette az \u00e9let\u00e9t, ami - \u00fagy fogalmazott - egy \"tutyimutyi f\u0151polg\u00e1rmester\" munk\u00e1j\u00e1b\u00f3l fakadt.\nSchanda Tam\u00e1s, az Innov\u00e1ci\u00f3s \u00e9s Technol\u00f3giai Miniszt\u00e9rium parlamenti \u00e9s strat\u00e9giai \u00e1llamtitk\u00e1ra azt mondta, hogy a vesz\u00e9lyhelyzetben azonnal \u00f6sszefog\u00e1s alakult ki a t\u00e1rsadalomban, \u00f3ri\u00e1si figyelem ir\u00e1nyult az eg\u00e9szs\u00e9g\u00fcgyi dolgoz\u00f3kra is.\n\u0150k azonban \"b\u00e9keid\u0151ben\" is a min\u00e9l gyorsabb \u00e9s jobb ell\u00e1t\u00e1s\u00e9rt dolgoznak, vagyis val\u00f3j\u00e1ban nem a j\u00e1rv\u00e1ny tette \u0151ket h\u0151s\u00f6kk\u00e9, hanem a hivat\u00e1sv\u00e1laszt\u00e1suk - jelentette ki.\nA koronav\u00edrus miatt \u00faj \u00e9letform\u00e1t kellett megszokni, de meg\u00e9rte. A korm\u00e1ny a lehet\u0151 leggyorsabban tudta meghozni a sz\u00fcks\u00e9ges int\u00e9zked\u00e9seket, \u00edgy siker\u00fclt megf\u00e9kezni a j\u00e1rv\u00e1nyt, eur\u00f3pai \u00f6sszehasonl\u00edt\u00e1sban is j\u00f3l teljes\u00edtve - hangoztatta, hozz\u00e1f\u0171zve: megnyugodni azonban nem lehet, mert a v\u00edrus tov\u00e1bbra is jelen van. Ez\u00e9rt bizonyos szab\u00e1lyokat v\u00e1ltozatlanul be kell tartani.\nSchanda Tam\u00e1s k\u00f6sz\u00f6netet mondott azoknak a v\u00e1llalkoz\u00e1soknak, amelyek seg\u00edtettek a bajban.\nCsat\u00f3 G\u00e1bor, az OMSZ f\u0151igazgat\u00f3ja kiemelte, hogy bizonyos utc\u00e1kat neh\u00e9z megtal\u00e1lni. B\u00e1r az \u00faj j\u00e1rm\u0171veikben m\u00e1r van be\u00e9p\u00edtett navig\u00e1ci\u00f3, a r\u00e9giekben nincs vagy friss\u00edt\u00e9sre szorul.\nA ment\u0151s\u00f6k 420 ezer kilom\u00e9tert tettek meg az elm\u00falt h\u00e1rom h\u00f3napban csak a koronav\u00edrus-j\u00e1rv\u00e1ny miatt, ez a F\u00f6ld-Hold t\u00e1vols\u00e1gn\u00e1l is t\u00f6bb - h\u00edvta fel r\u00e1 a figyelmet. Ezt az utat a lehet\u0151 legpontosabban, leggyorsabban igyekeztek bej\u00e1rni - emelte ki.\nA koronav\u00edrussal \u00f6sszef\u00fcgg\u00e9sben mintegy 15 ezer - fert\u0151z\u00f6tt vagy fert\u0151z\u00e9sgyan\u00fas - embernek seg\u00edtettek, a Pesti \u00fati id\u0151sotthonhoz pedig vid\u00e9kr\u0151l is \u00e9rkeztek bajt\u00e1rsaik - k\u00f6z\u00f6lte Csat\u00f3 G\u00e1bor, aki szint\u00e9n megk\u00f6sz\u00f6nte a felaj\u00e1nl\u00e1sokat.\nKardos Istv\u00e1n, a Magyar V\u00f6r\u00f6skereszt f\u0151igazgat\u00f3ja azt mondta, hogy m\u00e1r m\u00e1rcius elej\u00e9n felm\u00e9rt\u00e9k a kapacit\u00e1saikat. A legfontosabbnak az OMSZ t\u00e1mogat\u00e1s\u00e1t \u00edt\u00e9lte: igyekeztek bizonyos feladatokat felv\u00e1llal\u00e1s\u00e1val seg\u00edteni a szervezetet - hangs\u00falyozta.\nAz NHKT tagjak\u00e9nt a Magyar V\u00f6r\u00f6skereszt k\u00f6zvet\u00edt\u0151k\u00e9nt dolgozik, hogy az adom\u00e1nyoz\u00f3k c\u00e9lba tudj\u00e1k juttatni a csomagjaikat - k\u00f6z\u00f6lte Kardos Istv\u00e1n.\nB\u00e1nlaki Andr\u00e1s, a\u00a0GPS-eket felaj\u00e1nl\u00f3 N\u00e1dor Rendszerh\u00e1z Kft. operat\u00edv igazgat\u00f3ja fontosnak nevezte, hogy a ment\u0151s\u00f6k id\u0151ben \u00e9rjenek ki a helysz\u00ednekre.\n\u00a0\nMTI 2020. m\u00e1jus 22.\n\n"}]