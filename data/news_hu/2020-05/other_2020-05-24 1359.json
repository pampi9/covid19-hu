[{"date": "2020-05-24 13:59", "url": "https://koronavirus.gov.hu/cikkek/korhazi-foigazgato-magyarorszag-nagyon-jol-teljesitett-jarvanyban", "h1": "K\u00f3rh\u00e1zi f\u0151igazgat\u00f3: Magyarorsz\u00e1g nagyon j\u00f3l teljes\u00edtett a j\u00e1rv\u00e1nyban", "body": "\nMagyarorsz\u00e1g j\u00e1rv\u00e1ny\u00fcgyi szempontb\u00f3l nagyon j\u00f3l teljes\u00edtett \u00e9s szakmai szempontb\u00f3l sem teljes\u00edtett rosszul a koronav\u00edrus-j\u00e1rv\u00e1nyban - jelentette ki a D\u00e9l-pesti Centrumk\u00f3rh\u00e1z f\u0151igazgat\u00f3 f\u0151orvosa a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs vas\u00e1rnapi online sajt\u00f3t\u00e1j\u00e9koztat\u00f3j\u00e1n.\n\nV\u00e1lyi-Nagy Istv\u00e1n besz\u00e1molt arr\u00f3l, hogy Magyarorsz\u00e1gon az egymilli\u00f3 lakosra vet\u00edtett hal\u00e1loz\u00e1sok sz\u00e1ma sokkal kisebb, mint a fejlettebb nyugat-eur\u00f3pai orsz\u00e1gokban. Kiemelte, a centrumk\u00f3rh\u00e1z nagy eredm\u00e9nyeket \u00e9rt el a s\u00falyos \u00e9s intenz\u00edv oszt\u00e1lyra ker\u00fclt koronav\u00edrus-betegek kezel\u00e9s\u00e9ben, a vil\u00e1gon az els\u0151k k\u00f6z\u00f6tt kezdt\u00e9k el a v\u00e9rplazmater\u00e1pia alkalmaz\u00e1s\u00e1t \u00e9s az ak\u00e1r a p\u00e1ciens hal\u00e1l\u00e1hoz is vezet\u0151 immunol\u00f3giai vihar elleni ter\u00e1pi\u00e1t.\n\u00a0\u00a0\u00a0\u00a0Ezen az innovat\u00edv ter\u00e1pi\u00e1kban h\u00fasz beteg r\u00e9szes\u00fclt a k\u00f3rh\u00e1zban, 12 ember kezel\u00e9se jelenleg is tart, \u00e9s mind\u00f6sszesen egy embert vesz\u00edtettek el ezen kezel\u00e9sek alatt - ismertette a szakember, hozz\u00e1t\u00e9ve, jelenleg n\u00e9gy ember r\u00e9szes\u00fcl v\u00e9rplazma-ter\u00e1pi\u00e1ban, egy p\u00e1ciens t\u00fal van a kezel\u00e9sen, \u0151 m\u00e1r kiker\u00fclt az intenz\u00edv oszt\u00e1lyr\u00f3l.\n\u00a0\u00a0\u00a0\u00a0V\u00e1lyi-Nagy Istv\u00e1n elmondta azt is, hogy az int\u00e9zm\u00e9ny intenz\u00edv oszt\u00e1ly\u00e1n 18 beteget \u00e1polnak jelenleg is, \u00e9s eddig 325 igazolt koronav\u00edrus-fert\u0151z\u00f6ttet \u00e1poltak a Szent L\u00e1szl\u00f3 telephelyen, intenz\u00edven 52-en fek\u00fcdtek eddig.\n\u00a0\u00a0\u00a0\u00a0Arra a k\u00e9rd\u00e9sre, hogy a sikeresnek bizonyul\u00f3 v\u00e9rplazma-ter\u00e1pia a vid\u00e9ki k\u00f3rh\u00e1zakban el\u00e9rhet\u0151-e, a f\u0151igazgat\u00f3 kifejtette: ezt a kezel\u00e9si m\u00f3dszert klinikai vizsg\u00e1latok keret\u00e9ben, k\u00eds\u00e9rleti jelleggel v\u00e9gzik jelenleg. Amely k\u00f3rh\u00e1z r\u00e9szt szeretne venni ebben a klinikai vizsg\u00e1latban, konzorciumi szerz\u0151d\u00e9st kell k\u00f6tnie a D\u00e9l-pesti Centrumk\u00f3rh\u00e1zzal, \u00e9s ut\u00e1na biztos\u00edtj\u00e1k sz\u00e1m\u00e1ra is a plazmak\u00e9sz\u00edtm\u00e9nyeket.\n\u00a0\u00a0\u00a0\u00a0A f\u0151igazgat\u00f3 besz\u00e9lt arr\u00f3l is, hogy munkat\u00e1rsai az els\u0151 id\u0151kben hatalmas nyom\u00e1s alatt dolgoztak, \u00e9s el\u0151fordult, hogy egy nap alatt 350 beteg fordult meg a k\u00f3rh\u00e1z ambulanci\u00e1j\u00e1n. Hozz\u00e1tette: mindv\u00e9gig t\u00f6rekedtek arra, hogy a munkat\u00e1rsaik ne fert\u0151z\u0151djenek meg, \u00e9s\u00a0\u00a0- mint mondta - nagyon kevesen lettek betegeket, \u00e9s k\u00f6z\u00fcl\u00fck is vannak olyanok, akik bizony\u00edthat\u00f3an nem a k\u00f3rh\u00e1zban kapt\u00e1k el a fert\u0151z\u00e9st.\n\u00a0\u00a0\u00a0\u00a0V\u00e1lyi-Nagy Istv\u00e1n egy\u00fattal k\u00f6sz\u00f6ntet mondott munkat\u00e1rsainak, a gy\u00f3gy\u00edt\u00e1st seg\u00edt\u0151 m\u0171szaki ter\u00fcleten dolgoz\u00f3knak, a k\u00f3rh\u00e1z alap\u00edtv\u00e1ny\u00e1t vagy egy\u00e9b m\u00f3don a k\u00f3rh\u00e1zat t\u00e1mogat\u00f3knak. Kiemelte, az emberek akkor seg\u00edtenek a legt\u00f6bbet, ha betartj\u00e1k a k\u00f6telez\u0151 szab\u00e1lyokat, hiszen - mondta - a j\u00e1rv\u00e1ny nem m\u00falt el, csak intenzit\u00e1sa cs\u00f6kkent.\n\u00a0\u00a0\u00a0\u00a0G\u00e1l Krist\u00f3f, az Orsz\u00e1gos Rend\u0151r-f\u0151kapit\u00e1nys\u00e1g sz\u00f3viv\u0151je az orsz\u00e1gos j\u00e1rv\u00e1ny\u00fcgyi adatokr\u00f3l elmondta: az igazolt fert\u0151z\u00f6ttek sz\u00e1ma 3741, szombaton 4 id\u0151s beteg meghalt, ezzel az elhunytak sz\u00e1ma 486-ra emelkedett. A gy\u00f3gyultak sz\u00e1ma 1690, az akt\u00edv fert\u0151z\u00f6ttek\u00e9 1565-re cs\u00f6kkent, k\u00f6z\u00fcl\u00fck 442 beteget \u00e1polnak k\u00f3rh\u00e1zban, 28-an vannak l\u00e9legeztet\u0151g\u00e9pen.\n\nMTI\n\n"}]