[{"date": "2020-05-22 12:56", "url": "https://koronavirus.gov.hu/cikkek/izer-norbert-idoben-meghozta-kormany-gazdasagvedelmi-intezkedeseket", "h1": "Izer Norbert: id\u0151ben meghozta a korm\u00e1ny a gazdas\u00e1gv\u00e9delmi int\u00e9zked\u00e9seket", "body": "\nId\u0151ben meghozta a korm\u00e1ny a gazdas\u00e1gv\u00e9delmi int\u00e9zked\u00e9seket - mondta a P\u00e9nz\u00fcgyminiszt\u00e9rium ad\u00f3\u00fcgyek\u00e9rt felel\u0151s \u00e1llamtitk\u00e1r a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\nIzer Norbert azt mondta, a korm\u00e1ny m\u00e1r a koronav\u00edrus-j\u00e1rv\u00e1ny els\u0151 k\u00e9t het\u00e9ben olyan int\u00e9zked\u00e9seket hozott, amelyek a munkahelyek megtart\u00e1s\u00e1t szolg\u00e1lt\u00e1k, \u00e9s azt, hogy a v\u00e1llalkoz\u00e1sok min\u00e9l kisebb k\u00f6lts\u00e9gekkel v\u00e9szelhess\u00e9k ezt a neh\u00e9z id\u0151szakot.\nA Nemzeti Ad\u00f3- \u00e9s V\u00e1mhivatal (NAV) legfrissebb adatai szerint a bajba jutott \u00e1gazatokban az ad\u00f3kedvezm\u00e9nyek r\u00e9v\u00e9n t\u00f6bb mint 360 ezer embernek tudta seg\u00edteni a korm\u00e1ny a munk\u00e1ban marad\u00e1s\u00e1t vagy v\u00e1llalkoz\u00e1s\u00e1nak fenntart\u00e1s\u00e1t - k\u00f6z\u00f6lte az \u00e1llamtitk\u00e1r.\nAz els\u0151k\u00e9nt meghozott gazdas\u00e1gv\u00e9delmi int\u00e9zked\u00e9sek egyikek\u00e9nt 151 ezer kat\u00e1s v\u00e1llalkoz\u00f3 kapott n\u00e9gyhavi ad\u00f3mentess\u00e9get. A NAV \u00e1ltal a legkisebb v\u00e1llalkoz\u00e1soknak automatikusan biztos\u00edtott \u00e1tmeneti ad\u00f3mentess\u00e9g 26 szakm\u00e1t - k\u00f6zt\u00fck a kozmetikusokat, massz\u0151r\u00f6ket, \u00e9p\u00edt\u00e9si, szerel\u00e9si tev\u00e9kenys\u00e9get v\u00e9gz\u0151ket - \u00e9rint, \u00e9s azok is ig\u00e9nybe vehetik, akik nem f\u0151- hanem mell\u00e9ktev\u00e9kenys\u00e9gk\u00e9nt v\u00e9gzik munk\u00e1jukat. J\u00fanius v\u00e9g\u00e9ig az \u00e9rintettek 26 milli\u00e1rd forintnyi ad\u00f3kedvezm\u00e9ny kapnak - ismertette az \u00e1llamtitk\u00e1r. Hozz\u00e1tette: a kat\u00e1s ad\u00f3zok minden olyan ell\u00e1t\u00e1sra jogosultak, mint kor\u00e1bban, \u00e9s az ad\u00f3menetes id\u0151szakot a nyugd\u00edjsz\u00e1m\u00edt\u00e1sn\u00e1l is figyelembe veszik majd.\nSzint\u00e9n a legkisebb v\u00e1llalkoz\u00e1sok terheit cs\u00f6kkenti, hogy 10 havi automatikus r\u00e9szletfizet\u00e9st biztos\u00edtanak azoknak, akiknek m\u00e1rcius 1-j\u00e9n fenn\u00e1ll\u00f3 ad\u00f3tartoz\u00e1suk volt. A 74 ezer \u00e9rintett ad\u00f3z\u00f3 14 milli\u00e1rd forintnyi kata-tartoz\u00e1s\u00e1t p\u00f3tl\u00e9kmentesen fizetheti meg t\u00edz egyenl\u0151 r\u00e9szletben a vesz\u00e9lyhelyzet elm\u00falt\u00e1val - tudatta Izer Norbert.\nA j\u00e1rv\u00e1ny \u00e1ltal legink\u00e1bb s\u00fajtott \u00e1gazatokban - a turizmus, a vend\u00e9gl\u00e1t\u00e1s vagy a mez\u0151gazdas\u00e1g - a korm\u00e1ny int\u00e9zked\u00e9seinek c\u00e9lja a munkahelyek meg\u0151rz\u00e9se volt. M\u00e1rciust\u00f3l j\u00faniusig a munk\u00e1ltat\u00f3 ad\u00f3terheit teljesen elt\u00f6r\u00f6lt\u00e9k, a munkav\u00e1llal\u00f3nak pedig csak a szem\u00e9lyi j\u00f6vedelemad\u00f3t \u00e9s legfeljebb 7710 forintos eg\u00e9szs\u00e9gbiztos\u00edt\u00e1si j\u00e1rul\u00e9kot kell fizetnie. A v\u00e1llalkoz\u00e1soknak j\u00f3val olcs\u00f3bb\u00e1 v\u00e1lt a foglalkoztat\u00e1s, a munkav\u00e1llal\u00f3k nett\u00f3 j\u00f6vedelme pedig n\u00f6vekszik - k\u00f6z\u00f6lte a politikus. P\u00e9ldak\u00e9nt eml\u00edtette, hogy a garant\u00e1lt b\u00e9rminimumot - 210 ezer forintot - kap\u00f3 dolgoz\u00f3 eset\u00e9ben 71 ezer forintr\u00f3l mond le havonta az \u00e1llam, az \u00e1tlagb\u00e9r eset\u00e9ben a kedvezm\u00e9ny ennek majdnem dupl\u00e1ja, 138 ezer forint.\nN\u00e9gy h\u00f3nap alatt a 28 ezer v\u00e1llalkoz\u00e1s \u00e1ltal ig\u00e9nybe vett 66 milli\u00e1rd forint ad\u00f3kedvezm\u00e9ny 210 ezer munkav\u00e1llal\u00f3 \u00e1ll\u00e1s\u00e1nak meg\u0151rz\u00e9s\u00e9t tette lehet\u0151v\u00e9 - mondta az \u00e1llamtitk\u00e1r.\n\u00c1prilist\u00f3l a kedvezm\u00e9nyezettek k\u00f6r\u00e9t b\u0151v\u00edtett\u00e9k a munkahelyi gyermekfel\u00fcgyel\u0151kkel, m\u00e1just\u00f3l pedig ig\u00e9nybe vehet\u0151 a l\u00e9gi k\u00f6zleked\u00e9sben \u00e9s az azt kiszolg\u00e1l\u00f3 v\u00e1llalkoz\u00e1sokban foglalkoztatott dolgoz\u00f3k ut\u00e1n is - tudatta Izer Norbert.\n\n\n\nMTI 2020. m\u00e1jus 22.\n\n"}]