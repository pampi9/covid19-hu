[{"date": "2020-05-20 18:40", "url": "https://koronavirus.gov.hu/cikkek/fokozatosan-nyitnak-az-ovodak-tanev-vegeig-marad-digitalis-munkarend", "h1": "Fokozatosan nyitnak az \u00f3vod\u00e1k, a tan\u00e9v v\u00e9g\u00e9ig marad a digit\u00e1lis munkarend", "body": "\nA tan\u00e9v v\u00e9g\u00e9ig, j\u00fanius 15-ig \u00e9rv\u00e9nyben marad a tantermen k\u00edv\u00fcli, digit\u00e1lis munkarend, az \u00f3vod\u00e1k \u00e9s b\u00f6lcs\u0151d\u00e9k viszont m\u00e1jus m\u00e1sodik fel\u00e9t\u0151l visszat\u00e9rnek a norm\u00e1lis m\u0171k\u00f6d\u00e9si rendhez - k\u00f6z\u00f6lte a k\u00f6znevel\u00e9si \u00e1llamtitk\u00e1r szerd\u00e1n Magyarorsz\u00e1g korm\u00e1ny\u00e1nak Facebook-oldal\u00e1n.\n\nMaruzsa\u00a0Zolt\u00e1n a felt\u00f6lt\u00f6tt vide\u00f3ban azt mondta, hogy j\u00fanius 2-t\u00f3l oktat\u00e1si c\u00e9llal tal\u00e1lkozhatnak az iskol\u00e1ban a pedag\u00f3gusok \u00e9s tanul\u00f3k, megtarthatj\u00e1k a kis csoportos konzult\u00e1ci\u00f3kat \u00e9s az egy\u00e9ni felk\u00e9sz\u00edt\u00e9seket az elm\u00falt h\u00f3napok tud\u00e1s\u00e1nak meger\u0151s\u00edt\u00e9s\u00e9\u00e9rt vagy az esetlegesen lemarad\u00f3 tanul\u00f3k felz\u00e1rk\u00f3ztat\u00e1s\u00e1\u00e9rt. Enged\u00e9lyezett tov\u00e1bb\u00e1 a pedag\u00f3giai szakszolg\u00e1lati feladatok ell\u00e1t\u00e1sa - tette hozz\u00e1.\n\u00a0\u00a0\u00a0\u00a0Ismertette, hogy j\u00fanius 2-t\u00f3l minden iskol\u00e1ban meg kell szervezni az oda j\u00e1r\u00f3 gyermekek fel\u00fcgyelet\u00e9t. A gyermekfel\u00fcgyeletben r\u00e9szt vev\u0151knek j\u00fanius 2. \u00e9s 15. k\u00f6z\u00f6tt els\u0151sorban felz\u00e1rk\u00f3ztat\u00f3, tanul\u00e1st t\u00e1mogat\u00f3 tev\u00e9kenys\u00e9geket lehet szervezni\u00fck, j\u00fanius 16. \u00e9s 26. k\u00f6z\u00f6tt pedig m\u00e1r a k\u00f6vetkez\u0151 tan\u00e9vre is k\u00e9sz\u00fclhetnek. J\u00fanius 26-ig az \u00e9tkez\u00e9st is biztos\u00edtani kell a gyerekeknek - f\u0171zte hozz\u00e1.\n\u00a0\u00a0\u00a0\u00a0Az \u00e1llamtitk\u00e1r elmondta, hogy t\u00f6meges rendezv\u00e9nyeket, ballag\u00e1sokat \u00e9s tan\u00e9vz\u00e1r\u00f3 \u00fcnneps\u00e9geket nem lehet szervezni, de kisebb csoportokban, oszt\u00e1lyonk\u00e9nt megengedett az \u00f6sszej\u00f6vetel, a bizony\u00edtv\u00e1nyok \u00e1tad\u00e1s\u00e1t is meg lehet \u00edgy szervezni. A ny\u00e1ri t\u00e1borokr\u00f3l m\u00e9g tartanak az egyeztet\u00e9sek - tudatta.\n\u00a0\u00a0\u00a0\u00a0Maruzsa\u00a0Zolt\u00e1n k\u00f6z\u00f6lte azt is: a koronav\u00edrus-j\u00e1rv\u00e1ny terjed\u00e9s\u00e9nek cs\u00f6kken\u00e9se lehet\u0151v\u00e9 teszi, hogy a vid\u00e9ki b\u00f6lcs\u0151d\u00e9k \u00e9s \u00f3vod\u00e1k m\u00e1jus 25-t\u0151l, a f\u0151v\u00e1rosiak pedig j\u00fanius 2-t\u00f3l visszat\u00e9rjenek a norm\u00e1lis m\u0171k\u00f6d\u00e9si rendhez. Az int\u00e9zm\u00e9nyeknek k\u00fcl\u00f6n igazol\u00e1s n\u00e9lk\u00fcl is fogadniuk kell a gyermekeket. Erre az\u00e9rt van sz\u00fcks\u00e9g, mert sok esetben elfogyott a sz\u00fcl\u0151k szabads\u00e1ga, \u00e9s dolgozniuk kell - indokolta az int\u00e9zked\u00e9st az \u00e1llamtitk\u00e1r.\n\nMTI\n\n"}]