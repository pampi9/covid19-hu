[{"date": "2020-05-18 11:58", "url": "https://koronavirus.gov.hu/cikkek/volanbusz-fokozatosan-visszaall-az-elso-ajtos-felszallasi-rend", "h1": "Vol\u00e1nbusz: fokozatosan vissza\u00e1ll az els\u0151 ajt\u00f3s felsz\u00e1ll\u00e1si rend", "body": "\nLegk\u00e9s\u0151bb m\u00e1jus 20-\u00e1t\u00f3l m\u00e1r Pest megy\u00e9ben is minden j\u00e1raton - a Budapestet \u00e9rint\u0151k\u00f6n is - vissza\u00e1ll a fed\u00e9lzeti jegy\u00e9rt\u00e9kes\u00edt\u00e9s \u00e9s az els\u0151 ajt\u00f3s felsz\u00e1ll\u00e1si rend - t\u00e1j\u00e9koztatta a Vol\u00e1nbusz Zrt. h\u00e9tf\u0151n az MTI-t.\n\nA Vol\u00e1nbusz Budapestet \u00e9s Pest megy\u00e9t nem \u00e9rint\u0151 helyi \u00e9s helyk\u00f6zi j\u00e1ratain m\u00e1r m\u00e1jus 11. \u00f3ta lehet \u00fajra menetjegyet v\u00e1s\u00e1rolni az aut\u00f3busz-vezet\u0151kt\u0151l - eml\u00e9keztettek.\nEnnek ellen\u00e9re rend\u00fcletlen\u00fcl n\u0151 a K\u00f6zleked\u00e9si mobiljegy elnevez\u00e9s\u0171 alkalmaz\u00e1s n\u00e9pszer\u0171s\u00e9ge, \u00e9s folyamatosan b\u0151v\u00fcl az applik\u00e1ci\u00f3ban el\u00e9rhet\u0151 Vol\u00e1nbusz-jegyek \u00e9s -b\u00e9rletek k\u00f6re is. Az alkalmaz\u00e1s vol\u00e1nos fel\u00fclet\u00e9nek elind\u00edt\u00e1sa \u00f3ta csaknem 412 ezer helyi \u00e9s helyk\u00f6zi menetjegyet, illetve b\u00e9rletet v\u00e1s\u00e1roltak az utasok. \u00c1prilisban naponta \u00e1tlagosan 7500, m\u00e1jusban m\u00e1r napi 11 300 menetjegy kelt el, \u00e9s m\u00e1jus els\u0151 fel\u00e9ben a teljes \u00e1prilisin\u00e1l 28 sz\u00e1zal\u00e9kkal t\u00f6bb b\u00e9rletet v\u00e1ltottak az applik\u00e1ci\u00f3n kereszt\u00fcl - \u00edrt\u00e1k.\nA j\u00e1rv\u00e1nyhelyzetre tekintettel a Vol\u00e1nbusz tov\u00e1bbra is azt k\u00e9ri, hogy aki csak teheti, elektronikus \u00faton v\u00e1ltsa meg jegy\u00e9t, b\u00e9rlet\u00e9t.\nAzoknak pedig, akik m\u00e9gis a j\u00e1ratokon v\u00e1s\u00e1rolj\u00e1k meg jegy\u00fcket, fontos tudniuk, hogy az els\u0151 ajt\u00f3s felsz\u00e1ll\u00e1si rend \u00e9s az aut\u00f3busz-vezet\u0151i jegy\u00e9rt\u00e9kes\u00edt\u00e9s szigor\u00fa \u00f3vint\u00e9zked\u00e9sek mellett \u00e1llt vissza a vid\u00e9ki j\u00e1ratokon. A buszvezet\u0151 f\u00fclk\u00e9j\u00e9n\u00e9l egyszerre csak egy utas tart\u00f3zkodhat, a jegyet vagy b\u00e9rletet v\u00e1ltani akar\u00f3 t\u00f6bbi utaz\u00f3nak a peronon kell v\u00e1rakoznia, a m\u00e1sf\u00e9l m\u00e9teres v\u00e9d\u0151t\u00e1vols\u00e1g betart\u00e1s\u00e1val. Az utasok \u00e9rv\u00e9nyes menetjegy\u00fcket vagy b\u00e9rlet\u00fcket felsz\u00e1ll\u00e1skor k\u00f6telesek bemutatni a j\u00e1rm\u0171vezet\u0151nek. Ezeken a j\u00e1ratokon nem \u00e1ll\u00edtanak fel a buszvezet\u0151t elhat\u00e1rol\u00f3 kordont, helyette az els\u0151 \u00fcl\u00e9ssorokat z\u00e1rj\u00e1k le, azokon nem lehet utazni - k\u00f6z\u00f6lte a Vol\u00e1nbusz.\n\n\nMTI 2020. m\u00e1jus 18.\n\n"}]