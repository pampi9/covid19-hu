[{"date": "2020-05-15 14:01", "url": "https://koronavirus.gov.hu/cikkek/orban-majus-vegen-visszaadhatjuk-parlamentnek-kulonleges-felhatalmazast", "h1": "Orb\u00e1n: m\u00e1jus v\u00e9g\u00e9n visszaadhatjuk a parlamentnek a k\u00fcl\u00f6nleges felhatalmaz\u00e1st", "body": "\nOrb\u00e1n Viktor minisztereln\u00f6k arra sz\u00e1m\u00edt, hogy a korm\u00e1ny m\u00e1jus v\u00e9g\u00e9n vissza tudja adni a parlamentnek a koronav\u00edrus-j\u00e1rv\u00e1ny miatti k\u00fcl\u00f6nleges felhatalmaz\u00e1st. A korm\u00e1nyf\u0151 err\u0151l p\u00e9nteken Belgr\u00e1dban besz\u00e9lt, az Aleksandar Vucic szerb \u00e1llamf\u0151vel folytatott megbesz\u00e9l\u00e9s ut\u00e1ni k\u00f6z\u00f6s sajt\u00f3t\u00e1j\u00e9koztat\u00f3n.\n\nA k\u00fcl\u00f6nleges felhatalmaz\u00e1s visszaad\u00e1sa ut\u00e1n \"mindenkinek adunk egy es\u00e9lyt, hogy eln\u00e9z\u00e9st k\u00e9rjen Magyarorsz\u00e1gt\u00f3l az igaztalan v\u00e1dak\u00e9rt\", \u00e9s hogy elismerje a magyar v\u00e9dekez\u00e9s sikeress\u00e9g\u00e9t - tette hozz\u00e1 Orb\u00e1n Viktor, kijelentve: \"sikeresen v\u00e9dt\u00fck meg a haz\u00e1nkat, b\u00e1rmely orsz\u00e1ggal \u00f6sszehasonl\u00edthat\u00f3 a teljes\u00edtm\u00e9ny\u00fcnk, demokratikus keretek k\u00f6z\u00f6tt tett\u00fck ezt meg, \u00e9s a felhatalmaz\u00e1s ut\u00e1n a szok\u00e1sos parlament\u00e1ris rend kereteihez vissza fogunk t\u00e9rni\".\nAzt is mondta, hogy az uni\u00f3s vit\u00e1kb\u00f3l Magyarorsz\u00e1g erk\u00f6lcsileg \u00e9s lelkileg meger\u0151s\u00f6dve fog kiker\u00fclni a k\u00f6vetkez\u0151 hetekben.\nA minisztereln\u00f6k \u00fagy \u00e9rt\u00e9kelt: azok az orsz\u00e1gok, amelyek j\u00f3 jogk\u00f6r\u00f6ket adtak a korm\u00e1nyoknak, sikeresebben kezelt\u00e9k a j\u00e1rv\u00e1nyv\u00e1ls\u00e1got, mint azok, amelyek nem l\u00e9ptek ki a szok\u00e1sos politikai d\u00f6nt\u00e9shozatali mechanizmusb\u00f3l.\n\n\n\nA koronav\u00edrus-j\u00e1rv\u00e1nnyal kapcsolatos nemzetk\u00f6zi egy\u00fcttm\u0171k\u00f6d\u00e9st k\u00e9rd\u00e9sre v\u00e1laszolva \u00fagy komment\u00e1lta: \"Nyugaton akadozott, a keleti m\u0171k\u00f6d\u00f6tt, a k\u00f6z\u00e9p-eur\u00f3pai pedig meger\u0151s\u00edtett benn\u00fcnket\".\nAz EU-r\u00f3l \u00fagy fogalmazott: rem\u00e9li, a m\u00e1sodik csat\u00e1ban, a gazdas\u00e1g \u00fajraind\u00edt\u00e1s\u00e1ban jobb lesz a teljes\u00edtm\u00e9nye, mint a j\u00e1rv\u00e1nyv\u00e1ls\u00e1g kezel\u00e9s\u00e9ben.\nK\u00edn\u00e1val ugyanakkor Magyarorsz\u00e1g fel\u00e9p\u00edtett egy l\u00e9gihidat, amelyen 120 rep\u00fcl\u0151g\u00e9pnyi sz\u00e1ll\u00edtm\u00e1ny \u00e9rkezett Magyarorsz\u00e1gra, \u00e9s \u00edgy a rakt\u00e1rk\u00e9szleteket is siker\u00fclt felhalmozni, amivel a tud\u00f3sok szerint okt\u00f3ber-novemberi m\u00e1sodik j\u00e1rv\u00e1nyhull\u00e1mmal szemben is sikeresen lehet v\u00e9dekezni - k\u00f6z\u00f6lte Orb\u00e1n Viktor.\n\nA region\u00e1lis egy\u00fcttm\u0171k\u00f6d\u00e9s is kiv\u00e1l\u00f3an vizsg\u00e1zott - hangs\u00falyozta a k\u00f6z\u00e9p-eur\u00f3pai j\u00e1rv\u00e1ny\u00fcgyi v\u00e9dekez\u00e9sr\u0151l sz\u00f3lva.\nBelgr\u00e1di munkal\u00e1togat\u00e1s\u00e1r\u00f3l a korm\u00e1nyf\u0151 azt mondta, az\u00e9rt utazott a szerb f\u0151v\u00e1rosba, hogy \"biztassuk egym\u00e1st\". Ugyanis mind Magyarorsz\u00e1g, mind Szerbia megnyerte az els\u0151 csat\u00e1t: mindk\u00e9t orsz\u00e1gban siker\u00fclt megf\u00e9kezni a koronav\u00edrus-j\u00e1rv\u00e1nyt. Most egy m\u00e1sodik csata kezd\u0151dik, ez a gazdas\u00e1g \u00fajraind\u00edt\u00e1sa, \u00e9s ebben kell egym\u00e1st b\u00e1tor\u00edtani - hangs\u00falyozta.\n\nA magyar-szerb kapcsolatokr\u00f3l sz\u00f3lva jelezte, hogy a k\u00e9t orsz\u00e1g kereskedelmi forgalma tavaly rekordot d\u00f6nt\u00f6tt, \u00e9s a teherforgalom, valamint a hat\u00e1r menti ing\u00e1z\u00e1s jelenleg is zajlik Magyarorsz\u00e1g \u00e9s Szerbia k\u00f6z\u00f6tt.\nT\u00e1mogat\u00e1s\u00e1r\u00f3l biztos\u00edtotta a magyarorsz\u00e1gi szerb beruh\u00e1z\u00e1sokat is, a Budapest-Belgr\u00e1d k\u00f6z\u00f6tti vas\u00fatvonal \u00e9p\u00edt\u00e9s\u00e9r\u0151l pedig \u00fagy nyilatkozott, hogy az is gyorsul\u00f3 f\u00e1zisba l\u00e9pett. \"Mindenki l\u00e1thatta, hogy a k\u00ednai \u00e1ruk eljuttat\u00e1sa Eur\u00f3p\u00e1ba a j\u00f6v\u0151 egyik kulcsk\u00e9rd\u00e9se, \u00e9s a vas\u00fatvonal ennek a felgyors\u00edt\u00e1s\u00e1t seg\u00edti majd el\u0151\" - mondta.\nHozz\u00e1f\u0171zte, k\u00f6z\u00f6s g\u00e1zvezet\u00e9k-\u00e9p\u00edt\u00e9s is v\u00e1rhat\u00f3, \u00e9s el\u0151\u00e1llhat az a helyzet, hogy Magyarorsz\u00e1g Szerbia ter\u00fclet\u00e9r\u0151l is kaphat g\u00e1zt, ami eddig csak ford\u00edtva m\u0171k\u00f6d\u00f6tt.\nMegjegyezte, Magyarorsz\u00e1gnak \u00f6ssze kell szednie mag\u00e1t, ha versenyben akar maradni Szerbi\u00e1val a gazdas\u00e1gi n\u00f6veked\u00e9s \u00fctem\u00e9t tekintve.\n\nOrb\u00e1n Viktor meger\u0151s\u00edtette: Magyarorsz\u00e1g elk\u00f6telezetten t\u00e1mogatja Szerbia eur\u00f3pai integr\u00e1ci\u00f3s t\u00f6rekv\u00e9seit, \u00e9s azt v\u00e1rja a br\u00fcsszeli int\u00e9zm\u00e9nyekt\u0151l, hogy nyiss\u00e1k meg azokat a t\u00e1rgyal\u00e1si fejezeteket, amelyekre Szerbia k\u00e9szen \u00e1ll.\nA minisztereln\u00f6k \u00fagy fogalmazott, Eur\u00f3p\u00e1ban Szerbi\u00e1val \u00fajra sz\u00e1molni kell, \"Szerbia visszanyerte a tekint\u00e9ly\u00e9t, \u00e9s visszat\u00e9rtek az eur\u00f3pai politik\u00e1ba\". Ezt \u00fcdv\u00f6z\u00f6lte, mert egy meger\u0151s\u00f6d\u0151 Szerbia k\u00f6zrem\u0171k\u00f6dhet a Balk\u00e1n stabilit\u00e1s\u00e1ban. \"Ma az EU-nak nagyobb sz\u00fcks\u00e9ge van Szerbi\u00e1ra, mint Szerbi\u00e1nak az EU-ra\" - emelte ki, egyenl\u0151 elb\u00e1n\u00e1st k\u00e9rve Belgr\u00e1dnak.\n\nMTI 2020. m\u00e1jus 15.\n\n"}]