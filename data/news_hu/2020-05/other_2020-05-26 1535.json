[{"date": "2020-05-26 15:35", "url": "https://koronavirus.gov.hu/cikkek/szijjarto-ejfeltol-magyarorszag-szlovakia-es-csehorszag-megnyitjak-hataraikat-egymas", "h1": "Szijj\u00e1rt\u00f3: \u00e9jf\u00e9lt\u0151l Magyarorsz\u00e1g, Szlov\u00e1kia \u00e9s Csehorsz\u00e1g megnyitj\u00e1k hat\u00e1raikat egym\u00e1s \u00e1llampolg\u00e1rai sz\u00e1m\u00e1ra", "body": "\n\u00c9jf\u00e9lt\u0151l Magyarorsz\u00e1g, Szlov\u00e1kia \u00e9s Csehorsz\u00e1g megnyitj\u00e1k hat\u00e1raikat egym\u00e1s \u00e1llampolg\u00e1rai sz\u00e1m\u00e1ra - er\u0151s\u00edtette meg \u00fajs\u00e1g\u00edr\u00f3i k\u00e9rd\u00e9sre v\u00e1laszolva Szijj\u00e1rt\u00f3 P\u00e9ter, Magyarorsz\u00e1g k\u00fclgazdas\u00e1gi \u00e9s k\u00fcl\u00fcgyminisztere Kolozsv\u00e1ron, a Kelemen Hunor RMDSZ-eln\u00f6kkel k\u00f6z\u00f6sen tartott sajt\u00f3t\u00e1j\u00e9koztat\u00f3j\u00e1n kedden.\n\n\nSzijj\u00e1rt\u00f3 P\u00e9ter elmondta: tegnap \u00e9jjel \u00e9s ma reggel abban \u00e1llapodott meg a cseh \u00e9s a szlov\u00e1k koll\u00e9g\u00e1j\u00e1val, hogy \u00e9jf\u00e9lt\u0151l azon magyar, szlov\u00e1k \u00e9s cseh \u00e1llampolg\u00e1rok sz\u00e1m\u00e1ra teszik lehet\u0151v\u00e9 orsz\u00e1gaikban val\u00f3 karant\u00e9nmentes beutaz\u00e1st, akik tart\u00f3zkod\u00e1sa a m\u00e1sik orsz\u00e1g ter\u00fclet\u00e9n nem haladja meg a 48 \u00f3r\u00e1t.\n\"Mi megengedj\u00fck a szlov\u00e1koknak, hogy 48 \u00f3r\u00e1t Magyarorsz\u00e1gon t\u00f6ltsenek karant\u00e9nk\u00f6telezetts\u00e9g n\u00e9lk\u00fcl, a szlov\u00e1kok ugyanezt megengedik a magyar \u00e1llampolg\u00e1roknak. Ugyanez van cseh-szlov\u00e1k vonatoz\u00e1sban, \u00e9s ugyanez lesz magyar-cseh vonatkoz\u00e1sban\" - r\u00e9szletezte a miniszter.\nA k\u00f6z\u00e9p-eur\u00f3pai bonyolult viszonyokat jelz\u0151 technikai inform\u00e1ci\u00f3k\u00e9nt tette hozz\u00e1: amikor magyar \u00e1llampolg\u00e1r Csehorsz\u00e1gba utazik, azt a szlov\u00e1kok megengedik, azonban a visszafel\u00e9 utat m\u00e1r nem engedik meg a saj\u00e1t ter\u00fclet\u00fck\u00f6n, ez\u00e9rt azt Ausztria fel\u00e9 kell majd megejteni a magyar \u00e1llampolg\u00e1roknak. Ugyanez a helyzet a Magyarorsz\u00e1gr\u00f3l hazautaz\u00f3 csehek vonatkoz\u00e1s\u00e1ban is.\nSzijj\u00e1rt\u00f3 P\u00e9ter elmondta, az egyeztet\u00e9seket azut\u00e1n folytatta le a szlov\u00e1k \u00e9s a cseh koll\u00e9g\u00e1j\u00e1val, miut\u00e1n h\u00e9tf\u0151n Magyarorsz\u00e1g \u00e9s Szerbia meg\u00e1llapodott arr\u00f3l, hogy a k\u00e9t orsz\u00e1g \u00e1llampolg\u00e1rai korl\u00e1toz\u00e1sok n\u00e9lk\u00fcl j\u00e1rhatnak \u00e1t a magyar-szerb hat\u00e1ron, \u00e9s Orb\u00e1n Viktor minisztereln\u00f6k a szlov\u00e1k koll\u00e9g\u00e1j\u00e1val folytatott megbesz\u00e9l\u00e9s ut\u00e1n erre utas\u00edtotta.\nArra az \u00fajs\u00e1g\u00edr\u00f3i k\u00e9rd\u00e9sre, hogy v\u00e1rhat\u00f3-e ilyen meg\u00e1llapod\u00e1s Rom\u00e1ni\u00e1val is, Szijj\u00e1rt\u00f3 P\u00e9ter elmondta: Rom\u00e1ni\u00e1val egyel\u0151re nem t\u00e1rgyaltak a korl\u00e1toz\u00e1sok felold\u00e1s\u00e1r\u00f3l, mert a k\u00e9t orsz\u00e1g k\u00f6z\u00f6tti epidemiol\u00f3giai helyzet nincsen egyens\u00falyban.\n\"Rem\u00e9lem, hogy hamarosan lesz lehet\u0151s\u00e9g arra, hogy ilyen t\u00edpus\u00fa t\u00e1rgyal\u00e1st folytassunk Rom\u00e1ni\u00e1val is. Nek\u00fcnk is az az \u00e9rdek\u00fcnk, hogy a hat\u00e1ron t\u00fali magyar k\u00f6z\u00f6ss\u00e9g tagjai a legszorosabb kapcsolatot tudj\u00e1k tartani az anyaorsz\u00e1ggal, \u00e9s a hat\u00e1rment\u00e9n \u00e9l\u0151 k\u00f6z\u00f6ss\u00e9gek tagjai \u00e9l\u0151 kapcsolatban lehessenek\" - fogalmazott a miniszter.\n\u00a0A sajt\u00f3t\u00e1j\u00e9koztat\u00f3n Szijj\u00e1rt\u00f3 P\u00e9ter k\u00f6sz\u00f6ntet mondott az RMDSZ-nek az\u00e9rt a k\u00f6zvet\u00edt\u0151 szerep\u00e9rt, amit a j\u00e1rv\u00e1ny idej\u00e9n a Magyarors\u00e1zg \u00e9s Rom\u00e1nia kapcsolataiban j\u00e1tszott. Mint eml\u00e9keztetett r\u00e1: az RMDSZ k\u00e9r\u00e9s\u00e9re tett\u00e9k lehet\u0151v\u00e9 azt, hogy a hat\u00e1ron \u00e1t ing\u00e1z\u00f3kat ne helyezz\u00e9k karant\u00e9nba a hat\u00e1r\u00e1tl\u00e9p\u00e9s ut\u00e1n. Hozz\u00e1tette: most Kelemen Hunor azt k\u00e9rte, hogy Magyarorsz\u00e1g tegye 24 \u00f3r\u00e1ss\u00e1 az orsz\u00e1gon val\u00f3 \u00e1tutaz\u00e1s lehet\u0151s\u00e9g\u00e9t, \u00e9s err\u0151l egyeztet\u00e9seket kezdenek az osztr\u00e1k \u00e9s a rom\u00e1n partnereikkel.\n\nMTI 2020. m\u00e1jus 26.,\n\n"}]