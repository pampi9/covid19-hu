[{"date": "2020-05-01 21:22", "url": "https://koronavirus.gov.hu/cikkek/itm-negy-uj-hitel-szechenyi-kartya-programban-vallalkozasok-megerositeseert-munkahelyek", "h1": "ITM: n\u00e9gy \u00faj hitel a Sz\u00e9chenyi K\u00e1rtya Programban a v\u00e1llalkoz\u00e1sok meger\u0151s\u00edt\u00e9s\u00e9\u00e9rt, a munkahelyek v\u00e9delm\u00e9ben", "body": "\nA kiemelt \u00e1gazatokban ak\u00e1r 18 havi, de minden \u00e1gazatban legal\u00e1bb 9 havi munkab\u00e9r fedezet\u00e9t biztos\u00edthatja a Sz\u00e9chenyi munkahelymegtart\u00f3 hitel, amely mell\u00e9 szabad felhaszn\u00e1l\u00e1s\u00fa foly\u00f3sz\u00e1mlahitelt is ig\u00e9nyelhetnek a mikro-, kis- \u00e9s k\u00f6zepes v\u00e1llalkoz\u00e1sok. A gazdas\u00e1gv\u00e9delmi akci\u00f3terv r\u00e9szek\u00e9nt indul\u00f3 rendk\u00edv\u00fcl alacsony kamatoz\u00e1s\u00fa hitelek a magyarok munkahelyeinek meg\u0151rz\u00e9s\u00e9t, a hazai v\u00e1llalatokn\u00e1l megl\u00e9v\u0151 szaktud\u00e1s megv\u00e9d\u00e9s\u00e9t szolg\u00e1lj\u00e1k - mondta Gy\u00f6rgy L\u00e1szl\u00f3 az ITM \u00e1llamtitk\u00e1ra.\n\nA v\u00e1llalkoz\u00e1sok m\u0171k\u00f6d\u00e9s\u00e9nek fenntart\u00e1sa \u00e9rdek\u00e9ben a Sz\u00e9chenyi k\u00e1rtya program n\u00e9gy, \u00fajonnan kifejlesztett hitelterm\u00e9kkel b\u0151v\u00fcl, amelyek c\u00e9lzott m\u00f3don seg\u00edtik el\u0151 a likvidit\u00e1shoz val\u00f3 hozz\u00e1f\u00e9r\u00e9st a mikro-, kis- \u00e9s k\u00f6z\u00e9pv\u00e1llalkoz\u00e1sok sz\u00e1m\u00e1ra\" - jelentette be az Innov\u00e1ci\u00f3s \u00e9s Technol\u00f3giai Miniszt\u00e9rium gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra.\n\u00a0\u00a0\u00a0\u00a0Gy\u00f6rgy L\u00e1szl\u00f3 hozz\u00e1tette: a Sz\u00e9chenyi munkahelymegtart\u00f3 hitel, a Sz\u00e9chenyi k\u00e1rtya foly\u00f3sz\u00e1mlahitel plusz, a Sz\u00e9chenyi likvidit\u00e1si hitel \u00e9s a Sz\u00e9chenyi beruh\u00e1z\u00e1si hitel plusz \u00fcgyfelek \u00e1ltal \u00e9rz\u00e9kelt, nett\u00f3 kamata mind\u00f6ssze 0,1-0,5 sz\u00e1zal\u00e9k k\u00f6z\u00f6tt mozog.\n\u00a0\u00a0\u00a0\u00a0A Sz\u00e9chenyi munkahelymegtart\u00f3 hitel futamideje kett\u0151 \u00e9v, az ig\u00e9nyelhet\u0151 hitel\u00f6sszeg maximuma pedig 750 milli\u00f3 forint. Munkab\u00e9r megel\u0151legez\u00e9sre, szem\u00e9lyi jelleg\u0171 r\u00e1ford\u00edt\u00e1sokra, b\u00e1rmely egy\u00e9b szem\u00e9lyi jelleg\u0171 kifizet\u00e9sre, juttat\u00e1sra haszn\u00e1lhat\u00f3, legfeljebb a v\u00e1llalkoz\u00e1s 9 havi, kiemelt \u00e1gazatban - ilyen pl. k\u00fcl\u00f6n\u00f6sen az idegenforgalmi, a kultur\u00e1lis, a kiskereskedelmi, a k\u00f6zleked\u00e9si \u00e9s az eg\u00e9szs\u00e9g\u00fcgyi - pedig legfeljebb 18 havi b\u00e9rk\u00f6lts\u00e9g\u00e9t fedezheti.\n\u00a0\u00a0\u00a0\u00a0A hitel nett\u00f3 kamata 0,1 sz\u00e1zal\u00e9k, kamatfizet\u00e9sre azonban az idei \u00e9v v\u00e9g\u00e9ig t\u00fcrelmi id\u0151 \u00e1ll rendelkez\u00e9sre, a t\u0151ket\u00f6rleszt\u00e9s t\u00fcrelmi ideje pedig 9 h\u00f3nap. A term\u00e9k \u00f6n\u00e1ll\u00f3an vagy a Sz\u00e9chenyi K\u00e1rtya Foly\u00f3sz\u00e1mlahitel Plusszal egy\u00fctt ig\u00e9nyelhet\u0151. \"A lehet\u0151s\u00e9g \u00fajabb komoly seg\u00edts\u00e9get jelent a magyar v\u00e1llalkoz\u00e1sok sz\u00e1m\u00e1ra munkaerej\u00fck megtart\u00e1s\u00e1hoz a Gazdas\u00e1gv\u00e9delmi Akci\u00f3tervben elind\u00edtott munkahelyv\u00e9delmi b\u00e9rt\u00e1mogat\u00e1s \u00e9s a munkaid\u0151keret rugalmasabb\u00e1 t\u00e9tele mellett\" - hangs\u00falyozta Gy\u00f6rgy L\u00e1szl\u00f3.\n\u00a0\u00a0\u00a0\u00a0A Sz\u00e9chenyi k\u00e1rtya foly\u00f3sz\u00e1mlahitel plusz hitelterm\u00e9k kiz\u00e1r\u00f3lag a Sz\u00e9chenyi munkahelymegtart\u00f3 hitellel egy\u00fctt ig\u00e9nyelhet\u0151. A szabad felhaszn\u00e1l\u00e1s\u00fa foly\u00f3sz\u00e1mlahitel futamideje kett\u0151 \u00e9v, a hitelt minden olyan v\u00e1llalkoz\u00e1s is ig\u00e9nyelheti, amelyet legk\u00e9s\u0151bb tavaly alap\u00edtottak. Az ig\u00e9nyelhet\u0151 hitel\u00f6sszeg maximuma 100 milli\u00f3 forint, a v\u00e1llalkoz\u00e1s \u00e1ltal \u00e9rz\u00e9kelhet\u0151 nett\u00f3 kamat jelen term\u00e9k eset\u00e9ben is 0,1 sz\u00e1zal\u00e9k. A kombin\u00e1lt hitelterm\u00e9k egy\u00fcttes ig\u00e9nyl\u00e9se eset\u00e9n maximum 40 sz\u00e1zal\u00e9kot kell kitennie a Sz\u00e9chenyi k\u00e1rtya foly\u00f3sz\u00e1mlahitel plusz hitelterm\u00e9knek - ismertette Gy\u00f6rgy L\u00e1szl\u00f3.\n\u00a0\u00a0\u00a0\u00a0A Sz\u00e9chenyi Likvidit\u00e1si Hitel forg\u00f3eszk\u00f6zhitel futamideje 3 \u00e9v, a hitel\u00f6sszeg maximuma 250 milli\u00f3 forint, nett\u00f3 kamata 0,2 sz\u00e1zal\u00e9k. A szabad felhaszn\u00e1l\u00e1s\u00fa hitelt sz\u00e1mla n\u00e9lk\u00fcli finansz\u00edroz\u00e1ssal t\u00f6bbek k\u00f6z\u00f6tt forg\u00f3eszk\u00f6z beszerz\u00e9sre, egy\u00e9b ig\u00e9nybe vett szolg\u00e1ltat\u00e1sra, \u00e9s ak\u00e1r hitelkiv\u00e1lt\u00e1sra ig\u00e9nyelhetik a v\u00e1llalkoz\u00e1sok - mondta.\n\u00a0\u00a0\u00a0\u00a0T\u00e1j\u00e9koztat\u00e1sa szerint a Sz\u00e9chenyi beruh\u00e1z\u00e1si hitel plusz beruh\u00e1z\u00e1si hitelc\u00e9lokra, a kapcsol\u00f3d\u00f3 forg\u00f3eszk\u00f6z-beszerz\u00e9s finansz\u00edroz\u00e1s\u00e1ra (ut\u00f3bbi maximum 20 sz\u00e1zal\u00e9k erej\u00e9ig), t\u00e1rgyi eszk\u00f6z beszerz\u00e9sre, \u00fczletr\u00e9sz v\u00e1s\u00e1rl\u00e1sra (gener\u00e1ci\u00f3v\u00e1lt\u00e1s el\u0151seg\u00edt\u00e9s\u00e9re), hitelkiv\u00e1lt\u00e1sra is felhaszn\u00e1lhat\u00f3 a r\u00e9szletes term\u00e9kszab\u00e1lyzatban foglaltak alapj\u00e1n. A beruh\u00e1z\u00e1si hitel futamideje \u00e1tmeneti jogc\u00edmen maximum 6 \u00e9v, csek\u00e9ly \u00f6sszeg\u0171 t\u00e1mogat\u00e1sk\u00e9nt ny\u00fajtva maximum 10 \u00e9v. A hitel\u00f6sszeg legfeljebb 1 milli\u00e1rd forint, a v\u00e1llalkoz\u00e1s \u00e1ltal \u00e9rz\u00e9kelt kamat 0,5 sz\u00e1zal\u00e9k. A kamatfizet\u00e9s t\u00fcrelmi ideje ut\u00f3bbi k\u00e9t term\u00e9k eset\u00e9ben szint\u00e9n 2020 \u00e9v v\u00e9ge, a t\u0151ket\u00f6rleszt\u00e9s\u00e9 a likvidit\u00e1si hitel eset\u00e9ben 9 h\u00f3nap, a beruh\u00e1z\u00e1si hitel eset\u00e9ben pedig ak\u00e1r 24 h\u00f3nap is lehet.\n\u00a0\u00a0\u00a0\u00a0Gy\u00f6rgy L\u00e1szl\u00f3 kifejtette: a gazdas\u00e1gv\u00e9delmi akci\u00f3terv munkahelymegtart\u00f3 \u00e9s v\u00e1llalkoz\u00e1s-finansz\u00edroz\u00f3 hiteleinek fedezet\u00e9t a Magyar Nemzeti Bank n\u00f6veked\u00e9si hitelprogram hajr\u00e1 konstrukci\u00f3ja biztos\u00edtja.\n\u00a0\u00a0\u00a0\u00a0A kkv-szektor hitelez\u00e9s\u00e9re sz\u00e1nt \u00f6sszesen ezer\u00f6tsz\u00e1z milli\u00e1rd forintnyi olcs\u00f3 \u00e9s stabil forr\u00e1s vonz\u00f3, nagyon alacsony kamatoz\u00e1s\u00fa hitelkonstrukci\u00f3kat tesz hozz\u00e1f\u00e9rhet\u0151v\u00e9 a Sz\u00e9chenyi k\u00e1rtya program eset\u00e9ben is, a Sz\u00e9chenyi k\u00e1rtya program saj\u00e1t szab\u00e1lyai alapj\u00e1n, a megszokott k\u00f6zvet\u00edt\u0151i h\u00e1l\u00f3zaton kereszt\u00fcl. A magyar v\u00e1llalkoz\u00e1sok kilenc, a kiemelt szektorokban ak\u00e1r m\u00e1sf\u00e9l \u00e9vi munkab\u00e9rrel megegyez\u0151 \u00f6sszeg\u0171 hitelt ig\u00e9nyelhetnek dolgoz\u00f3ik b\u00e9rfizet\u00e9s\u00e9re, \u00edgy v\u00e9szelve \u00e1t azt az id\u0151szakot, am\u00edg kor\u00e1bbi megrendel\u00e9s-\u00e1llom\u00e1nyuk \u00e9s \u00e1rbev\u00e9tel\u00fck helyre\u00e1ll - hangs\u00falyozta az \u00e1llamtitk\u00e1r.\n\u00a0\u00a0\u00a0\u00a0A hitelek a Sz\u00e9chenyi k\u00e1rtya programot bonyol\u00edt\u00f3 Kavosz Zrt-n\u00e9l \u00e9rhet\u0151ek el. Minden v\u00e1llalkoz\u00e1s a sz\u00e1mlavezet\u0151 bankj\u00e1n kereszt\u00fcl f\u00e9rhet hozz\u00e1 a program keret\u00e9ben biztos\u00edtott hitelforr\u00e1sokhoz. Azok a v\u00e1llalkoz\u00f3k, akik elakadn\u00e1nak, k\u00e9rdezz\u00e9k Valit, a v\u00e1llalkoz\u00f3i inform\u00e1ci\u00f3s port\u00e1lt. A vali.ifka.hu hitelkeres\u0151j\u00e9n kereszt\u00fcl gyors \u00e9s testreszabott v\u00e1laszokat kaphatnak majd a v\u00e1llalkoz\u00f3k a hitel-lehet\u0151s\u00e9gekr\u0151l - ismertette Gy\u00f6rgy L\u00e1szl\u00f3.\n\nMTI\n\n"}]