[{"date": "2020-05-23 14:18", "url": "https://koronavirus.gov.hu/cikkek/nemeth-szilard-magyar-honvedseg-reszt-vesz-munkahelyteremtesben", "h1": "N\u00e9meth Szil\u00e1rd: a Magyar Honv\u00e9ds\u00e9g is r\u00e9szt vesz a munkahelyteremt\u00e9sben", "body": "\nA Magyar Honv\u00e9ds\u00e9g mint az orsz\u00e1g egyik legnagyobb \u00e9s legbiztosabb munk\u00e1ltat\u00f3ja a speci\u00e1lis \u00f6nk\u00e9ntes tartal\u00e9kos katonai szolg\u00e1lat bevezet\u00e9s\u00e9vel vesz r\u00e9szt a korm\u00e1ny gazdas\u00e1gv\u00e9delmi programj\u00e1ban, a munkahelyteremt\u00e9sben - k\u00f6z\u00f6lte a Honv\u00e9delmi Miniszt\u00e9rium parlamenti \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs sajt\u00f3t\u00e1j\u00e9koztat\u00f3j\u00e1n.\n\nN\u00e9meth Szil\u00e1rd kiemelte: a honv\u00e9dek ebben a koronav\u00edrusos vesz\u00e9lyhelyzetben is az esk\u00fcj\u00fckh\u00f6z h\u00edven, p\u00e9ldamutat\u00f3an szolg\u00e1lj\u00e1k a haz\u00e1t, \u0151rzik Magyarorsz\u00e1g f\u00fcggetlens\u00e9g\u00e9t, b\u00e9k\u00e9j\u00e9t, a magyar emberek biztons\u00e1g\u00e1t \u00e9s szabads\u00e1g\u00e1t.\nAbban, hogy Magyarorsz\u00e1g megnyerte a v\u00edrussal szembeni v\u00e9dekez\u00e9s els\u0151 szakasz\u00e1t, kiemelked\u0151 \u00e9s n\u00e9lk\u00fcl\u00f6zhetetlen szerepe volt a Magyar Honv\u00e9ds\u00e9gnek is - sz\u00f6gezte le az \u00e1llamtitk\u00e1r.\nKifejtette: a hat\u00e1rv\u00e9delmi, j\u00e1r\u0151r\u00f6z\u00e9si, \u0151rz\u00e9s-v\u00e9delmi feladatokon t\u00fal a Magyar Honv\u00e9ds\u00e9g egyed\u00fcl\u00e1ll\u00f3 biol\u00f3giai mentes\u00edt\u0151 k\u00e9pess\u00e9g\u00e9vel m\u00e1r t\u00f6bb mint 990 id\u0151sotthon fert\u0151tlen\u00edt\u00e9s\u00e9t \u00e9s v\u00edrusmentes\u00edt\u00e9s\u00e9t hajtotta v\u00e9gre. A honv\u00e9delmi ir\u00e1ny\u00edt\u00f3 t\u00f6rzsek 105 helyen fel\u00fcgyelik a lakoss\u00e1g \u00e9s a gazdas\u00e1g ell\u00e1t\u00e1s\u00e1ban n\u00e9lk\u00fcl\u00f6zhetetlen \u00fagynevezett l\u00e9tfontoss\u00e1g\u00fa v\u00e1llalatokat \u00e9s a kritikus infrastrukt\u00far\u00e1t. 13 megy\u00e9ben 51 k\u00f3rh\u00e1z \u00e9l\u00e9n szolg\u00e1lja honv\u00e9dtiszt mint k\u00f3rh\u00e1zparancsnok a j\u00e1rv\u00e1ny\u00fcgyi k\u00e9sz\u00fclts\u00e9g fenntart\u00e1s\u00e1t.\nA j\u00e1rv\u00e1ny\u00fcgyi v\u00e9dekez\u00e9s m\u00e1sodik szakasz\u00e1ban azokat az \u00e9let \u00fajraind\u00edt\u00e1s\u00e1hoz sz\u00fcks\u00e9ges l\u00e9p\u00e9seket is meg kell tenni, amelyek k\u00f6z\u00e9ppontj\u00e1ban az \u00e1llami munkahelyteremt\u00e9s \u00e1ll. Orb\u00e1n Viktor minisztereln\u00f6k\u00f6t id\u00e9zve az \u00e1llamtitk\u00e1r kiemelte: \"annyi munkahelyet fogunk l\u00e9trehozni, amennyit a v\u00edrus elpuszt\u00edt\". Hozz\u00e1tette: a korm\u00e1nyf\u0151 sz\u00f3lt arr\u00f3l is, hogy a hadsereg is megkezdte az intenz\u00edv toborz\u00e1st.\nN\u00e9meth Szil\u00e1rd azt mondta: a honv\u00e9ds\u00e9g seg\u00edt\u0151 kezet ny\u00fajt azoknak, akik a koronav\u00edrus-j\u00e1rv\u00e1ny k\u00f6vetkezt\u00e9ben vesz\u00edtett\u00e9k el a munkahely\u00fcket. Az orsz\u00e1g 25 helysz\u00edn\u00e9n v\u00e1rj\u00e1k a 18 \u00e9s 50 \u00e9v k\u00f6z\u00f6tti \u00e1llampolg\u00e1rokat a speci\u00e1lis \u00f6nk\u00e9ntes tartal\u00e9kos katonai szolg\u00e1latra.\nJelentkezni a toborz\u00f3irod\u00e1kn\u00e1l \u00e9s a megyei korm\u00e1nyhivatalokn\u00e1l lehet. Sz\u00fcks\u00e9ges erk\u00f6lcsi bizony\u00edtv\u00e1ny, eg\u00e9szs\u00e9g\u00fcgyi alkalmass\u00e1gi vizsg\u00e1lat \u00e9s v\u00e1llalni kell a hath\u00f3napos kik\u00e9pz\u00e9st. Ennek sor\u00e1n alaki, harc\u00e1szati, szolg\u00e1lati szab\u00e1lyzati ismereti, tereptani, eg\u00e9szs\u00e9g\u00fcgyi, h\u00edrad\u00f3s \u00e9s l\u0151kik\u00e9pz\u00e9sb\u0151l \u00e1ll\u00f3 foglalkoz\u00e1sokon vesznek r\u00e9szt a jelentkez\u0151k napi 8 \u00f3r\u00e1ban. A kik\u00e9pz\u00e9s v\u00e9g\u00e9n a r\u00e9sztvev\u0151k katonai esk\u00fct tesznek. A szombat, a vas\u00e1rnap \u00e9s az \u00fcnnepnapok szabadnapok. A havi brutt\u00f3 161 ezer forintos illetm\u00e9nyen fel\u00fcl \u00e9tkez\u00e9si, eg\u00e9szs\u00e9g\u00fcgyi \u00e9s ruh\u00e1zati ell\u00e1t\u00e1s, valamint utaz\u00e1si k\u00f6lts\u00e9gt\u00e9r\u00edt\u00e9s is j\u00e1r. A f\u00e9l \u00e9v letelt\u00e9vel a kik\u00e9pzett \u00f6nk\u00e9ntes tartal\u00e9kosok minden megk\u00f6t\u00f6tts\u00e9g n\u00e9lk\u00fcl visszat\u00e9rhetnek a polg\u00e1ri \u00e9letbe, vagy f\u00e9l \u00e9vvel meghosszabb\u00edthat\u00f3 a szolg\u00e1lat - tette hozz\u00e1.\nN\u00e9meth Szil\u00e1rd kiemelte: a Magyar Honv\u00e9ds\u00e9g a legfelk\u00e9sz\u00fcltebbeket, a legelk\u00f6telezettebbeket szeretn\u00e9 megtartani, nekik hivat\u00e1sos vagy szerz\u0151d\u00e9ses p\u00e1ly\u00e1t k\u00edn\u00e1lnak.\nA magyarok b\u00e9keid\u0151ben vagy vesz\u00e9lyhelyzetben, katasztr\u00f3f\u00e1k vagy vil\u00e1gj\u00e1rv\u00e1nyok idej\u00e9n egyar\u00e1nt sz\u00e1m\u00edthatnak a katon\u00e1kra - hangs\u00falyozta az \u00e1llamtitk\u00e1r.\n\n\nMTI 2020. m\u00e1jus 23.\n\n"}]