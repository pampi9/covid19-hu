[{"date": "2020-05-26 11:58", "url": "https://koronavirus.gov.hu/cikkek/varga-mihaly-benyujtotta-gazdasagvedelem-koltsegveteset-az-orszaggyulesnek", "h1": "Varga Mih\u00e1ly beny\u00fajtotta a gazdas\u00e1gv\u00e9delem k\u00f6lts\u00e9gvet\u00e9s\u00e9t az Orsz\u00e1ggy\u0171l\u00e9snek", "body": "\nA j\u00f6v\u0151 \u00e9vi k\u00f6lts\u00e9gvet\u00e9s a gazdas\u00e1gv\u00e9delem k\u00f6lts\u00e9gvet\u00e9se, amely a j\u00e1rv\u00e1ny\u00fcgyi k\u00e9sz\u00fclts\u00e9g fenntart\u00e1sa mellett is biztos\u00edtja a gyermeket nevel\u0151 csal\u00e1dok t\u00e1mogat\u00e1s\u00e1t, a nyugd\u00edjasok v\u00e9delm\u00e9t \u00e9s a biztons\u00e1g meg\u0151rz\u00e9s\u00e9t \u2013 jelentette ki Varga Mih\u00e1ly a k\u00f6lts\u00e9gvet\u00e9si t\u00f6rv\u00e9nyjavaslat beny\u00fajt\u00e1sakor.\n\n\nA p\u00e9nz\u00fcgyminiszter kiemelte: 2021-ben szinte minden ter\u00fclet t\u00f6bb forr\u00e1ssal gazd\u00e1lkodhat, mik\u00f6zben az \u00e9ves hi\u00e1ny \u2013 szemben az uni\u00f3s orsz\u00e1gok jelent\u0151s r\u00e9sz\u00e9vel \u2013 3% alatt marad. A k\u00f6lts\u00e9gvet\u00e9si t\u00f6rv\u00e9nyjavaslat 4,8 sz\u00e1zal\u00e9kos gazdas\u00e1gi n\u00f6veked\u00e9ssel \u00e9s a brutt\u00f3 hazai term\u00e9k 69,3 sz\u00e1zal\u00e9k\u00e1ra cs\u00f6kken\u0151 \u00e1llamad\u00f3ss\u00e1ggal sz\u00e1mol.\nA j\u00f6v\u0151 \u00e9vi k\u00f6lts\u00e9gvet\u00e9s szerkezete k\u00e9t f\u0151 pill\u00e9rb\u0151l \u00e1ll \u2013 jelentette ki Varga Mih\u00e1ly. Mint mondta: Magyarorsz\u00e1g eddigi legnagyobb gazdas\u00e1gv\u00e9delmi programj\u00e1nak folytat\u00e1s\u00e1ra, a munkahelyek meg\u0151rz\u00e9s\u00e9re, a v\u00e1llalkoz\u00e1sok t\u00e1mogat\u00e1s\u00e1ra a Gazdas\u00e1gv\u00e9delmi Alap 2555 milli\u00e1rd forint forr\u00e1st biztos\u00edt. A j\u00e1rv\u00e1ny elleni v\u00e9dekez\u00e9shez \u00e9s az eg\u00e9szs\u00e9g\u00fcgyi ell\u00e1t\u00f3rendszer m\u0171k\u00f6dtet\u00e9s\u00e9hez sz\u00fcks\u00e9ges forr\u00e1sokat az Eg\u00e9szs\u00e9gbiztos\u00edt\u00e1si \u00e9s J\u00e1rv\u00e1ny Elleni V\u00e9dekez\u00e9si Alap tartalmazza mintegy 3000 milli\u00e1rd forintos kerettel. A k\u00f6lts\u00e9gvet\u00e9si javaslat emellett 270 milli\u00e1rd forintnyi \u2013 a brutt\u00f3 hazai term\u00e9k f\u00e9l sz\u00e1zal\u00e9k\u00e1t meghalad\u00f3 \u2013 k\u00f6zponti tartal\u00e9kkal is rendelkezik. A korm\u00e1ny kiemelt c\u00e9lja, hogy Magyarorsz\u00e1g csal\u00e1dbar\u00e1t hely legyen, ez\u00e9rt a gyermeket nevel\u0151 csal\u00e1dok t\u00e1mogat\u00e1s\u00e1t a 2021-es k\u00f6lts\u00e9gvet\u00e9s tov\u00e1bbra is teljes m\u00e9rt\u00e9kben biztos\u00edtja \u2013 mondta el Varga Mih\u00e1ly kiemelve, hogy erre a c\u00e9lra 2295 milli\u00e1rd forint \u00e1ll rendelkez\u00e9sre. Eml\u00e9keztetett: a korm\u00e1ny 2010 \u00f3ta k\u00f6zel k\u00e9t \u00e9s f\u00e9lszeres\u00e9re emelte a csal\u00e1dok t\u00e1mogat\u00e1s\u00e1t, amelynek ar\u00e1nya eg\u00e9sz Eur\u00f3p\u00e1ban az egyik legmagasabb, a GDP t\u00f6bb mint 4%-a.\n\nA p\u00e9nz\u00fcgyminiszter t\u00e1j\u00e9koztatott: a nyugell\u00e1t\u00e1sokra ford\u00edthat\u00f3 forr\u00e1sok j\u00f6v\u0151re 327 milli\u00e1rd forinttal, 3907 milli\u00e1rd forintra emelkednek, emellett t\u00f6bb mint 77 milli\u00e1rd forint jut a 13. havi nyugd\u00edj els\u0151 \u00fctem\u00e9nek, valamint 53 milli\u00e1rd forint jut a nyugd\u00edjpr\u00e9mium kifizet\u00e9s\u00e9re. Eg\u00e9szs\u00e9g\u00fcgyi c\u00e9lokra mintegy 2115 milli\u00e1rd \u00e1ll rendelkez\u00e9sre, ez k\u00f6zel 918 milli\u00e1rd forinttal magasabb, mint a 2010-es k\u00f6lts\u00e9gvet\u00e9sben, \u00e9s 156 milli\u00e1rd forinttal t\u00f6bb az idein\u00e9l. Az oktat\u00e1si kiad\u00e1sok j\u00f6v\u0151re el\u00e9rik a 2229 milli\u00e1rd forintot, ami 784 milli\u00e1rd forintos n\u00f6veked\u00e9st jelent 2010-hez, \u00e9s k\u00f6zel 80 milli\u00e1rdot 2020-hoz k\u00e9pest. Magyarorsz\u00e1g biztons\u00e1g\u00e1nak meg\u0151rz\u00e9se \u00e9rdek\u00e9ben a honv\u00e9delemre ford\u00edthat\u00f3 forr\u00e1sok \u00f6sszege egy \u00e9v alatt k\u00f6zel 30%-kal, t\u00f6bb mint 704 milli\u00e1rd forintra emelkedik. A rendv\u00e9delmi kiad\u00e1sok megk\u00f6zel\u00edtik a 953 milli\u00e1rd forintot, ami 2010-hez k\u00e9pest mintegy 504, 2019-hez k\u00e9pest pedig t\u00f6bb mint 93 milli\u00e1rd forintos n\u00f6veked\u00e9st jelent.\n(P\u00e9nz\u00fcgyminiszt\u00e9rium)\n\n"}]