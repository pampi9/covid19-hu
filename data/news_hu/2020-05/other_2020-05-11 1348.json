[{"date": "2020-05-11 13:48", "url": "https://koronavirus.gov.hu/cikkek/orszagos-tisztifoorvos-eddig-nagyon-sikeres-jarvany-kezelese", "h1": "Orsz\u00e1gos tisztif\u0151orvos: eddig nagyon sikeres a j\u00e1rv\u00e1ny kezel\u00e9se", "body": "\nEddig nagyon sikeres a j\u00e1rv\u00e1ny kezel\u00e9se, a v\u00e9delmi int\u00e9zked\u00e9sekkel alacsonyan tudt\u00e1k tartani a fert\u0151z\u00f6ttek sz\u00e1m\u00e1t - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia elmondta: az igazolt fert\u0151z\u00f6ttek sz\u00e1ma eddig 3284, az akt\u00edv fert\u0151z\u00f6ttek\u00e9 1905. Az \u00f6sszes fert\u0151z\u00f6tt sz\u00e1m\u00e1ba minden olyan elhunytat is belesz\u00e1molnak, aki koronav\u00edrussal fert\u0151z\u00f6tt volt.\nMagyarorsz\u00e1gon az EU als\u00f3 harmad\u00e1ban van az elhunytak sz\u00e1ma. Eddig nem mutattak ki t\u00f6bblethal\u00e1loz\u00e1st az elhunytak m\u00e1s \u00e9vekben \u00e1tlagos sz\u00e1m\u00e1hoz k\u00e9pest - mondta a tisztif\u0151orvos.\nAz elhunytak t\u00f6bb mint fele 80 \u00e9v feletti. Az id\u0151sotthonokban elhunytak sz\u00e1ma 100-ra n\u0151tt. Minden negyedik elhunyt id\u0151sotthonban \u00e9lt. A f\u0151v\u00e1rosi Pesti \u00fati int\u00e9zm\u00e9nyben 42-en haltak meg koronav\u00edrus-fert\u0151z\u00e9s miatt, a fert\u0151z\u00f6ttek sz\u00e1ma 305. Az int\u00e9zm\u00e9nyeket levonva is Budapest \u00e9s Pest megye a legfert\u0151z\u00f6ttebb. Csak 67 a 18 \u00e9v alatti igazolt fert\u0151z\u00f6ttek sz\u00e1ma - mondta a tisztif\u0151orvos.\nA koronav\u00edrus-fert\u0151z\u00e9s miatt elhunytak csaknem fele, 198 ember 80 \u00e9v feletti volt. Az elhunytak k\u00f6z\u00fcl 177-en 65 \u00e9s 79 \u00e9v k\u00f6z\u00f6ttiek, 20-an 60 \u00e9s 64 \u00e9v k\u00f6z\u00f6ttiek, 15-en 50 \u00e9s 59 \u00e9v k\u00f6z\u00f6ttiek, 8-an 40 \u00e9s 49 k\u00f6z\u00f6ttiek \u00e9s 3-an 30 \u00e9s 39 \u00e9v k\u00f6z\u00f6ttiek voltak.\nA fert\u0151z\u00f6ttek k\u00f6z\u00f6tt 67 olyan volt eddig, aki 19 \u00e9vesn\u00e9l fiatalabb. K\u00f6z\u00fcl\u00fck sz\u00e1mosan m\u00e1r meggy\u00f3gyultak, maradand\u00f3 eg\u00e9szs\u00e9gk\u00e1rosod\u00e1st pedig egyik\u00fck sem szenvedett. Hozz\u00e1tette: jelenleg k\u00e9t gyermekkor\u00fa fert\u0151z\u00f6ttet tartanak nyilv\u00e1n, az \u00e1llapotuk kiel\u00e9g\u00edt\u0151.\nIsmertette: az \u00f6sszes beteg 42 sz\u00e1zal\u00e9ka f\u00e9rfi, 58 sz\u00e1zal\u00e9ka n\u0151, ez megfelel a magyarorsz\u00e1gi korf\u00e1nak; vagyis a megbeteged\u00e9sek ar\u00e1nya t\u00fckr\u00f6zi, hogy a 90 \u00e9v feletti kort sokkal t\u00f6bb n\u0151 \u00e9ri el, mint f\u00e9rfi.\nM\u00fcller Cec\u00edlia sz\u00f3lt arr\u00f3l is: tov\u00e1bbra sem v\u00e1ltozott a ter\u00fcleti eloszl\u00e1s, Budapesten 1587, Pest megy\u00e9ben 438, Fej\u00e9r megy\u00e9ben 333 az igazolt megbeteged\u00e9sek sz\u00e1ma. Sz\u00e1zezer emberre vet\u00edtve is a legmagasabb a fert\u0151z\u00f6tts\u00e9g Budapesten \u00e9s Pest megy\u00e9ben, majd Fej\u00e9r megye k\u00f6vetkezik. Megjegyezte: jelent\u0151ss\u00e9 v\u00e1lt Zala megye \u00e9rintetts\u00e9ge is, els\u0151sorban a bentlak\u00e1sos int\u00e9zm\u00e9nyei miatt.\nK\u00f6z\u00f6lte: Budapesten \u00e9s Pest megy\u00e9ben a legmagasabb a fert\u0151z\u00f6ttek sz\u00e1ma akkor is, ha az \u00f6sszes esetb\u0151l levonjuk a szoci\u00e1lis int\u00e9zm\u00e9nyekben, illetve k\u00f3rh\u00e1zakban megfert\u0151z\u0151d\u00f6ttek sz\u00e1m\u00e1t.\nA megbeteged\u00e9sek ar\u00e1nya Hajd\u00fa-Bihar \u00e9s B\u00e1cs-Kiskun megy\u00e9ben a legalacsonyabb.\nKit\u00e9rt arra: Magyarorsz\u00e1gon v\u00e1ltozatlanul jellemz\u0151, hogy a megfert\u0151z\u0151d\u00e9s m\u00e9rt\u00e9ke att\u00f3l f\u00fcgg, hogy h\u00e1ny z\u00e1rt k\u00f6z\u00f6ss\u00e9g, jellemz\u0151en szoci\u00e1lis otthon, illetve k\u00f3rh\u00e1zi oszt\u00e1ly \u00e9rintett.\nEddig 32 id\u0151sotthonban regisztr\u00e1ltak pozit\u00edv esetet, 12 Budapesti \u00e9s 20 vid\u00e9ki int\u00e9zm\u00e9nyben.\nAz orsz\u00e1gos tisztif\u0151orvos a ment\u0151k napja alkalm\u00e1b\u00f3l megk\u00f6sz\u00f6nte a ment\u0151k munk\u00e1j\u00e1t, akik a j\u00e1rv\u00e1ny kezdete \u00f3ta r\u00e9szt vesznek a mintav\u00e9telez\u00e9sben, valamint az \u00e1pol\u00f3k hete alkalm\u00e1b\u00f3l k\u00f6sz\u00f6netet mondott az \u00e1pol\u00f3knak, akik ebben a \"neh\u00e9z id\u0151szakban\" is \"mellett\u00fcnk vannak \u00e9s \"mindent megtesznek \u00e9rt\u00fcnk\".\nM\u00fcller Cec\u00edlia k\u00e9rd\u00e9sre v\u00e1laszolva k\u00f6z\u00f6lte: a tatab\u00e1nyai Szent Borb\u00e1la-k\u00f3rh\u00e1z f\u0151igazgat\u00f3j\u00e1nak jelent\u00e9se alapj\u00e1n egy sor int\u00e9zked\u00e9st hoztak, hogy izol\u00e1lj\u00e1k a betegeket \u00e9s elker\u00fclj\u00e9k a tov\u00e1bbi fert\u0151z\u00e9seket. M\u00e1r csak egy helysz\u00edni szemle sz\u00fcks\u00e9ges ahhoz, hogy meg\u00e1llap\u00edts\u00e1k, az int\u00e9zm\u00e9ny \u00fajra felvehet-e betegeket.\nArra a k\u00e9rd\u00e9sre, hogy a szab\u00e1lyoz\u00e1sok enyh\u00edt\u00e9se vid\u00e9ken hozott-e v\u00e1ltoz\u00e1st, azt felelte, k\u00e9t h\u00e9tnek el kell telnie, hogy ezt meg tudj\u00e1k mondani, de egyel\u0151re fokozatosan cs\u00f6kken a megbeteged\u00e9sek sz\u00e1ma.\nSzint\u00e9n k\u00e9rd\u00e9sre besz\u00e9lt arr\u00f3l, hogy a h\u00e1ziorvosokat most neh\u00e9z el\u00e9rni, hiszen a telefonos konzult\u00e1ci\u00f3 \u00e9s recept\u00edr\u00e1s mellett az id\u0151pontk\u00e9r\u00e9s is telefonon t\u00f6rt\u00e9nik. Arra k\u00e9rte a betegeket, hogy legyenek t\u00fcrelmesek, illetve, he lehet, pr\u00f3b\u00e1lj\u00e1k meg e-mailen felvenni a kapcsolatot vel\u00fck.\n\u00a0\n\nMTI 2020. m\u00e1jus 11.\n\n"}]