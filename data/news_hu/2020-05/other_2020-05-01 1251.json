[{"date": "2020-05-01 12:51", "url": "https://koronavirus.gov.hu/cikkek/hiteltorlesztesek-felfuggesztese-lakossagot-es-vallalkozasokat-tehermentesiti", "h1": "A hitelt\u00f6rleszt\u00e9sek felf\u00fcggeszt\u00e9se a lakoss\u00e1got \u00e9s v\u00e1llalkoz\u00e1sokat is tehermentes\u00edti", "body": "\nA hitelt\u00f6rleszt\u00e9sek felf\u00fcggeszt\u00e9se a lakoss\u00e1got \u00e9s v\u00e1llalkoz\u00e1sokat is tehermentes\u00edti - hangs\u00falyozta a P\u00e9nz\u00fcgyminiszt\u00e9rium p\u00e9nz\u00fcgyek\u00e9rt felel\u0151s \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\nGion G\u00e1bor ugyanakkor felh\u00edvta a figyelmet arra, hogy a foly\u00f3sz\u00e1mlahitelt \u00e9s a hitelk\u00e1rtyahitelt a magas kamatok miatt lehet\u0151leg t\u00f6rlessz\u00e9k az \u00fcgyfelek.\n\nKit\u00e9rt arra, hogy a morat\u00f3rium ellen\u00e9re a lakoss\u00e1g 40 sz\u00e1zal\u00e9ka \u00e9s a v\u00e1llalkoz\u00e1sok 30 sz\u00e1zal\u00e9ka tov\u00e1bbra is fizeti a hiteleit, ami azt mutatja, hogy most sokkal er\u0151sebb a lakoss\u00e1g \u00e9s a v\u00e1llalkoz\u00e1sok p\u00e9nz\u00fcgyi helyzete, mint a 2008-as v\u00e1ls\u00e1g idej\u00e9n volt.\nHozz\u00e1tette: a lakoss\u00e1g megtakar\u00edt\u00e1si r\u00e1t\u00e1ja az \u00e9ves j\u00f6vedelem 12 sz\u00e1zal\u00e9ka, ami a legmagasabb ar\u00e1ny az Eur\u00f3pai Uni\u00f3 tag\u00e1llamai k\u00f6z\u00f6tt.\nA korm\u00e1nyzat \u00e1ltal bevezetett hitelt\u00f6rleszt\u00e9si morat\u00f3rium vil\u00e1gszinten is egyed\u00fcl\u00e1ll\u00f3, mert nem csup\u00e1n a igazolt kr\u00edzishelyzetben l\u00e9v\u0151k vehetik ig\u00e9nybe, hanem \u00e1ltal\u00e1nos, tov\u00e1bb\u00e1 az \u00e9v v\u00e9g\u00e9ig mentes\u00edt a hitelek t\u00f6rleszt\u00e9se, al\u00f3l, mik\u00f6zben a k\u00f6rnyez\u0151 orsz\u00e1gokban ezt az int\u00e9zked\u00e9st csup\u00e1n 3 h\u00f3napra vezett\u00e9k be - mondta Gion G\u00e1bor.\nFelh\u00edvta a figyelmet arra, hogy az int\u00e9zked\u00e9s a foly\u00f3sz\u00e1mlahitelekre, illetve a hitelk\u00e1rty\u00e1kra is vonatkozik. Ugyanakkor azt aj\u00e1nlotta, hogy ezeket a hiteleket a lehet\u0151s\u00e9g szerint mindenki t\u00f6rlessze, mert e term\u00e9kek kamata nagyon magas.\nAmennyiben valaki jelezte a bankj\u00e1nak, hogy a morat\u00f3rium ellen\u00e9re tov\u00e1bbra is t\u00f6rleszteni szeretne, \u00e1m k\u00e9s\u0151bb m\u00e9gis neh\u00e9z helyzetbe ker\u00fcl, b\u00e1rmikor ig\u00e9nybe veheti a morat\u00f3riumot - tette hozz\u00e1 az \u00e1llamtitk\u00e1r.\n\nMTI 2020. m\u00e1jus 1.\n\n"}]