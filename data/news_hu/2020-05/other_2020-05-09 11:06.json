[{"date": "2020-05-09 11:06", "url": "https://koronavirus.gov.hu/cikkek/jarvany-miatt-tovabb-egyszerusiti-kormany-lakossagi-es-vallalati-ugyintezest", "h1": "A j\u00e1rv\u00e1ny miatt tov\u00e1bb egyszer\u0171s\u00edti a korm\u00e1ny a lakoss\u00e1gi \u00e9s v\u00e1llalati \u00fcgyint\u00e9z\u00e9st", "body": "\nA koronav\u00edrus-j\u00e1rv\u00e1ny elleni v\u00e9dekez\u00e9s r\u00e9szek\u00e9nt \u00fajabb korm\u00e1nyzati int\u00e9zked\u00e9s seg\u00edti az \u00e1llampolg\u00e1rok eg\u00e9szs\u00e9g\u00e9nek v\u00e9delm\u00e9t \u00e9s a v\u00e1llalkoz\u00e1sok m\u0171k\u00f6d\u00e9s\u00e9t. A hat\u00f3s\u00e1gi enged\u00e9lyez\u00e9s helyett bejelent\u00e9ssel is v\u00e9gezhet\u0151 lesz a legt\u00f6bb tev\u00e9kenys\u00e9g, ez\u00e1ltal is cs\u00f6kkenti a korm\u00e1ny az \u00fcgyint\u00e9z\u0151-\u00fcgyf\u00e9l tal\u00e1lkoz\u00e1sok sz\u00e1m\u00e1t, valamint a v\u00e1llalkoz\u00e1sok adminisztr\u00e1ci\u00f3s terheit. A b\u00fcrokr\u00e1ciacs\u00f6kkent\u0151 int\u00e9zked\u00e9snek k\u00f6sz\u00f6nhet\u0151en ak\u00e1r a bejelent\u00e9st\u0151l sz\u00e1m\u00edtott kilencedik napt\u00f3l szabadon elkezdhet\u0151 lesz a k\u00edv\u00e1nt tev\u00e9kenys\u00e9g.\n\n\u00daj rendeletet alkotott a korm\u00e1ny a vesz\u00e9lyhelyzet alatti enged\u00e9lyk\u00f6telezetts\u00e9gr\u0151l \u00e9s az ellen\u0151rz\u00f6tt bejelent\u00e9sr\u0151l. A v\u00e1ltoztat\u00e1s l\u00e9nyege, hogy az enged\u00e9lyk\u00f6teles\u00a0\u00a0tev\u00e9kenys\u00e9gek - egyes kiv\u00e9telekkel -m\u00e1r az elektronikus \u00faton - \u00fcgyf\u00e9lkapu, online \u0171rlap seg\u00edts\u00e9g\u00e9vel vagy email \u00fatj\u00e1n - t\u00f6rt\u00e9n\u0151 bejelent\u00e9st k\u00f6vet\u0151en gyakorolhat\u00f3k lesznek.\u00a0\u00a0\u00cdgy sok m\u00e1s \u00fcgy mellett p\u00e9ld\u00e1ul az \u00fczletek m\u0171k\u00f6d\u00e9s\u00e9nek enged\u00e9lyez\u00e9se, vagy egy \u00e9p\u00edtm\u00e9ny haszn\u00e1latba v\u00e9tel\u00e9nek enged\u00e9lyez\u00e9se is l\u00e9nyegesen egyszer\u0171bb\u00e9 \u00e9s gyorsabb\u00e1 v\u00e1lhat a rendeletnek k\u00f6sz\u00f6nhet\u0151en.\nAmennyiben a hat\u00f3s\u00e1g nyolc napon bel\u00fcl nem tiltja meg a tev\u00e9kenys\u00e9g v\u00e9gz\u00e9s\u00e9t, \u00fagy az szabadon gyakorolhat\u00f3 a kilencedik napt\u00f3l. Abban az esetben, ha m\u00e1sik szakhat\u00f3s\u00e1got is be kell vonni a folyamatba, a hat\u00e1rid\u0151 12 napra m\u00f3dosul. Az egyszer\u0171s\u00edtett \u00fcgyint\u00e9z\u00e9s csak az elj\u00e1r\u00e1st egyszer\u0171s\u00edti, a bejelent\u00e9sben szerepl\u0151 tev\u00e9kenys\u00e9g folytat\u00e1s\u00e1hoz jogszab\u00e1lyban meghat\u00e1rozott felt\u00e9telek teljes\u00edt\u00e9se al\u00f3l nem ad felment\u00e9st.\n\u00a0\u00a0\u00a0\u00a0A hivatalok t\u00f6bbek k\u00f6z\u00f6tt akkor tilthatj\u00e1k meg a tev\u00e9kenys\u00e9g v\u00e9gz\u00e9s\u00e9t, ha az az eg\u00e9szs\u00e9g, \u00e9let vagy a k\u00f6rnyezet biztons\u00e1g\u00e1t vesz\u00e9lyeztetheti, k\u00e1rt okozhat, tov\u00e1bb\u00e1, ha a bejelent\u00e9s hi\u00e1nyos, vagy vissza\u00e9l\u00e9sszer\u0171 joggyakorl\u00e1shoz vezethet. A hat\u00e1rid\u0151n bel\u00fcl megtiltott tev\u00e9kenys\u00e9g eset\u00e9n a hat\u00f3s\u00e1g - az eddigi szab\u00e1lyok szerint - teljes k\u00f6r\u0171en lefolytatja az enged\u00e9lyez\u00e9si elj\u00e1r\u00e1st. Az \u00fajfajta, \u00fagynevezett ellen\u0151rz\u00f6tt bejelent\u00e9s nemcsak kisebb adminisztr\u00e1ci\u00f3s terhet r\u00f3 a v\u00e1llalkoz\u00e1sokra \u00e9s mag\u00e1nszem\u00e9lyekre, de az illet\u00e9knek vagy igazgat\u00e1si szolg\u00e1ltat\u00e1si d\u00edjnak is csak az \u00f6tven sz\u00e1zal\u00e9k\u00e1t kell befizetni, amennyiben nem sz\u00fcks\u00e9ges az enged\u00e9lyez\u00e9si elj\u00e1r\u00e1s.\nA rendelet nem terjed ki azokra az \u00fcgyekre, amelyek eset\u00e9n nemzetk\u00f6zi vagy uni\u00f3s szab\u00e1lyoz\u00e1s alapj\u00e1n mindenk\u00e9ppen sz\u00fcks\u00e9ges az enged\u00e9lyez\u00e9si elj\u00e1r\u00e1s, \u00edgy p\u00e9ld\u00e1ul a t\u0171zfegyver megszerz\u00e9s\u00e9hez \u00e9s tart\u00e1s\u00e1hoz ezent\u00fal is sz\u00fcks\u00e9ges az elj\u00e1r\u00e1s lefolytat\u00e1sa. A rendelet tov\u00e1bb\u00e1 nem vonatkozik a hat\u00f3s\u00e1gi bizony\u00edtv\u00e1nnyal, igazolv\u00e1nnyal \u00e9s nyilv\u00e1ntart\u00e1ssal \u00f6sszef\u00fcgg\u0151 \u00fcgyekre, valamint azokra sem, amelyek sor\u00e1n a hat\u00f3s\u00e1gnak kell m\u00e9rlegelnie valamilyen p\u00e9nzbeli vagy term\u00e9szetbeni juttat\u00e1s meg\u00e1llap\u00edt\u00e1s\u00e1t. A rendelet\u00a0\u00a0tov\u00e1bbi \u00fcgycsoportokat is felsorol, amelyek eset\u00e9n tov\u00e1bbra is sz\u00fcks\u00e9ges az enged\u00e9lyez\u00e9s, ilyenek t\u00f6bbek k\u00f6z\u00f6tt a gy\u00e1m\u00fcgyi \u00e9s gyermekv\u00e9delmi elj\u00e1r\u00e1sok, a j\u00e1rm\u0171 m\u0171szaki vizsga, a honos\u00edt\u00e1s \u00e9s az eredetvizsg\u00e1lat vagy a b\u00e1ny\u00e1szattal, vesz\u00e9lyes hullad\u00e9kkal kapcsolatos tev\u00e9kenys\u00e9gek.\n\u00a0\u00a0\u00a0\u00a0\u00c9vente 3-4000 k\u00fcl\u00f6nb\u00f6z\u0151 elj\u00e1r\u00e1sfajt\u00e1ban k\u00f6zel 25 milli\u00f3 enged\u00e9lyez\u00e9si elj\u00e1r\u00e1st folytatnak le a korm\u00e1nyhivatalok \u00e9s m\u00e1s k\u00f6zigazgat\u00e1si szervek. A mostani rendelet illeszkedik a m\u00e1r kor\u00e1bban meghozott, b\u00fcrokr\u00e1ciacs\u00f6kkent\u00e9st c\u00e9lz\u00f3 int\u00e9zked\u00e9sek k\u00f6r\u00e9be, amelyek \u00e1ltal a korm\u00e1ny t\u00f6bb l\u00e9p\u00e9sben cs\u00f6kkentette az elj\u00e1r\u00e1sok sz\u00e1m\u00e1t, elt\u00f6r\u00f6lte vagy m\u00e9rs\u00e9kelte az illet\u00e9keket, \u00e9s r\u00f6vid\u00edtette az \u00fcgyint\u00e9z\u00e9si hat\u00e1rid\u0151ket.\n\n\n\u00a0\u00a0\u00a0\u00a0Kiad\u00f3: Minisztereln\u00f6ks\u00e9g\n\u00a0\n\n"}]