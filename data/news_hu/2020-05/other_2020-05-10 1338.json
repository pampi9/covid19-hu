[{"date": "2020-05-10 13:38", "url": "https://koronavirus.gov.hu/cikkek/operativ-torzs-nott-az-onkentes-elektronikus-ellenorzest-vallalo-hazi-karantenban-levok-szama", "h1": "Operat\u00edv t\u00f6rzs: n\u0151tt az \u00f6nk\u00e9ntes elektronikus ellen\u0151rz\u00e9st v\u00e1llal\u00f3 h\u00e1zi karant\u00e9nban lev\u0151k sz\u00e1ma", "body": "\nH\u00e1romsz\u00e1zharminchatra n\u0151tt az \u00f6nk\u00e9ntes elektronikus ellen\u0151rz\u00e9st v\u00e1llal\u00f3, hat\u00f3s\u00e1gi h\u00e1zi karant\u00e9nban lev\u0151k sz\u00e1ma - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa online sajt\u00f3t\u00e1j\u00e9koztat\u00f3n vas\u00e1rnap.\n\n\u00a0Kiss R\u00f3bert alezredes elmondta, az elm\u00falt 24 \u00f3r\u00e1ban 965 esetben rendeltek el hat\u00f3s\u00e1gi h\u00e1zi karant\u00e9nt, \u00edgy vas\u00e1rnap 10 356 ilyen int\u00e9zked\u00e9s van \u00e9rv\u00e9nyben.\n\u00a0\u00a0\u00a0\u00a0Az elm\u00falt napon a helysz\u00edni ellen\u0151rz\u00e9sek sor\u00e1n 41 rend\u0151ri int\u00e9zked\u00e9sre volt sz\u00fcks\u00e9g a hat\u00f3s\u00e1gi h\u00e1zi karant\u00e9n szab\u00e1lyait be nem tart\u00f3kkal szemben.\u00a0\u00a0\n\u00a0\u00a0\u00a0\u00a0Budapesten \u00e9s Pest megy\u00e9ben a kij\u00e1r\u00e1si korl\u00e1toz\u00e1sok szab\u00e1lyait megszeg\u0151kkel szemben szombaton 564 esetben int\u00e9zkedtek, ebb\u0151l 340-en figyelmeztet\u00e9st, 124-en helysz\u00edni b\u00edrs\u00e1got kaptak, 99 ember ellen pedig feljelent\u00e9st tettek a rend\u0151r\u00f6k. M\u00e1rcius 28. \u00f3ta ellen\u0151rzi a rend\u0151rs\u00e9g a kij\u00e1r\u00e1si korl\u00e1toz\u00e1sok betart\u00e1s\u00e1t, az\u00f3ta 48 218 int\u00e9zked\u00e9sre volt sz\u00fcks\u00e9g.\n\u00a0\u00a0\u00a0\u00a0A hat\u00e1rforgalomr\u00f3l sz\u00f3lva elmondta: nyugodt a helyzet, R\u00f6szk\u00e9n\u00e9l, a teherforgalomban a bel\u00e9p\u0151 oldalon, Nagylakn\u00e1l pedig a szem\u00e9lyforgalomban, a kil\u00e9p\u0151 oldalon kell kisebb v\u00e1rakoz\u00e1sra sz\u00e1m\u00edtani.\n\u00a0\u00a0\u00a0\u00a0K\u00e9rd\u00e9sre v\u00e1laszolva besz\u00e9lt a vid\u00e9ken elrendelt v\u00e9delmi int\u00e9zked\u00e9sek betart\u00e1s\u00e1nak ellen\u0151rz\u00e9s\u00e9r\u0151l is, ahol els\u0151sorban a t\u00e1vols\u00e1gtart\u00e1s szab\u00e1lyait, az \u00fczletekben a v\u00e1s\u00e1rl\u00e1si id\u0151s\u00e1vok betart\u00e1s\u00e1t \u00e9s a v\u00e9delmi eszk\u00f6z\u00f6k, vagyis a maszk, s\u00e1l vagy kend\u0151 visel\u00e9s\u00e9t ellen\u0151rzik. Szombaton 147 int\u00e9zked\u00e9sre volt sz\u00fcks\u00e9g, ebb\u0151l 84 figyelmeztet\u00e9s, 41 helysz\u00edni b\u00edrs\u00e1g \u00e9s 22 feljelent\u00e9s volt. R\u00e1mutatott: a vend\u00e9gl\u00e1t\u00f3helyek teraszain a v\u00e9delmi t\u00e1vols\u00e1g betart\u00e1s\u00e1r\u00f3l az \u00fczemeltet\u0151nek kell gondoskodnia. Azt tapasztalj\u00e1k, hogy f\u0151leg a gyors\u00e9ttermek nyitott teraszain\u00e1l \"ver\u0151dnek \u00f6ssze\" a fiatalok \u00e9s nem ford\u00edtanak kell\u0151 figyelmet a t\u00e1vols\u00e1gtart\u00e1sra. Arra k\u00e9rte \u0151ket: saj\u00e1t \u00e9s m\u00e1sok \u00e9ps\u00e9g\u00e9nek \u00e9rdek\u00e9ben is tarts\u00e1k be a v\u00e9delmi int\u00e9zked\u00e9seket.\n\u00a0\u00a0\u00a0\u00a0K\u00fcl\u00f6n sz\u00f3lt a Balaton t\u00e9rs\u00e9g\u00e9r\u0151l, ahol szint\u00e9n tartanak ellen\u0151rz\u00e9seket. Somogy megy\u00e9ben szombaton 16 int\u00e9zked\u00e9sre volt sz\u00fcks\u00e9g, ebb\u0151l 13 figyelmeztet\u00e9ssel, 1 helysz\u00edni b\u00edrs\u00e1ggal \u00e9s 2 feljelent\u00e9ssel z\u00e1rult, m\u00edg Zala megy\u00e9ben 4 figyelmeztet\u00e9st, 1 helysz\u00edni b\u00edrs\u00e1got \u00e9s 4 feljelent\u00e9st szabtak ki a szab\u00e1lyszeg\u0151kkel szemben. A v\u00e9d\u0151t\u00e1vols\u00e1g be nem tart\u00e1sa mellett ezekben a megy\u00e9kben jellemz\u0151nek azt nevezte, hogy a t\u00f6megk\u00f6zleked\u00e9si eszk\u00f6z\u00f6k meg\u00e1ll\u00f3iban az emberek nem viseltek megfelel\u0151 v\u00e9d\u0151eszk\u00f6zt.\n\u00a0\u00a0\u00a0\u00a0Arra a k\u00e9rd\u00e9sre, hogy a maszk, s\u00e1l, kend\u0151 visel\u00e9se az \u00fczletekben mindenkire vonatkozik-e, azt mondta: a v\u00e9delmi eszk\u00f6z\u00f6k visel\u00e9se egy\u00fcttes felel\u0151ss\u00e9ge nemcsak a vev\u0151knek, hanem az \u00fczletekben dolgoz\u00f3knak is.\n\u00a0\u00a0\u00a0\u00a0Arra a k\u00e9rd\u00e9sre, hogy \u00e1tadja-e az operat\u00edv t\u00f6rzs a f\u0151v\u00e1rosnak azokat a Budapestre vonatkoz\u00f3 j\u00e1rv\u00e1ny\u00fcgyi adatokat, amelyeket Kar\u00e1csony Gergely f\u0151polg\u00e1rmester cs\u00fct\u00f6rt\u00f6k\u00f6n k\u00e9rt, az alezredes azt v\u00e1laszolta, hogy egyel\u0151re nem \u00e9rkezett meg hozz\u00e1juk ez a megkeres\u00e9s.\n\nForr\u00e1s:MTI\n\n"}]