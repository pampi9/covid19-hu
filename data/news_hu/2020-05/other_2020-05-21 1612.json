[{"date": "2020-05-21 16:12", "url": "https://koronavirus.gov.hu/cikkek/kulon-forrast-kapnak-jarvanyugyi-kutatasok", "h1": "K\u00fcl\u00f6n forr\u00e1st kapnak a j\u00e1rv\u00e1ny\u00fcgyi kutat\u00e1sok ", "body": "\nK\u00fcl\u00f6n forr\u00e1st biztos\u00edt a koronav\u00edrus-j\u00e1rv\u00e1nnyal kapcsolatos kutat\u00e1sokra az innov\u00e1ci\u00f3s alapon bel\u00fcl a Nemzeti Kutat\u00e1si, Fejleszt\u00e9si \u00e9s Innov\u00e1ci\u00f3s Hivatal - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium koronav\u00edrus-j\u00e1rv\u00e1ny ellenei v\u00e9dekez\u00e9sr\u0151l sz\u00f3l\u00f3, cs\u00fct\u00f6rt\u00f6ki online tudom\u00e1nyos konferenci\u00e1j\u00e1n az innov\u00e1ci\u00f3s \u00e9s technol\u00f3giai miniszter.\n\nPalkovics L\u00e1szl\u00f3 felid\u00e9zte: k\u00e9t h\u00f3napja, amikor a koronav\u00edrus megjelent Magyarorsz\u00e1gon \u00e9s megkezd\u0151dtek a j\u00e1rv\u00e1nyellenes int\u00e9zked\u00e9sek, azt is \u00e1ttekintett\u00e9k, hogyan tud ezekhez a magyar tudom\u00e1ny hozz\u00e1j\u00e1rulni.\n\"Ha az elm\u00falt k\u00e9t h\u00f3nap egy\u00fcttm\u0171k\u00f6d\u00e9si k\u00e9szs\u00e9g\u00e9t meg tudjuk tartani, akkor a magyar tudom\u00e1ny sz\u00e1rnyalni fog m\u00e9g a mostani szinthez k\u00e9pest is\" - m\u00e9ltatta az eddigi eredm\u00e9nyeket a miniszter.\nBesz\u00e1mol\u00f3ja szerint az ut\u00f3bbi k\u00e9t h\u00f3napban t\u00f6bb mint 100 koronav\u00edrus-kutat\u00e1ssal kapcsolatos projektjavaslat \u00e9rkezett be, ezek k\u00f6z\u00fcl 24 t\u00e1mogat\u00e1s\u00e1r\u00f3l d\u00f6nt\u00f6ttek, 52 projekt d\u00f6nt\u00e9sel\u0151k\u00e9sz\u00edt\u0151 f\u00e1zisba jutott, tov\u00e1bbi 12 pedig d\u00f6nt\u00e9sre v\u00e1r.\nA j\u00e1rv\u00e1ny\u00fcgyi k\u00e9sz\u00fclts\u00e9gben is folytat\u00f3dnak a kutat\u00e1sok, hiszen a v\u00edrus vel\u00fcnk maradt - hangs\u00falyozta a miniszter: a NKFIH az innov\u00e1ci\u00f3s alapon bel\u00fcl k\u00fcl\u00f6n forr\u00e1st biztos\u00edt a koronav\u00edrus-j\u00e1rv\u00e1nnyal kapcsolatos kutat\u00e1sokra.\nA kutat\u00e1si projekteket ismertetve elmondta, hogy a projektcsoportok egy r\u00e9sze a v\u00edrus kontrollj\u00e1val foglalkozik, m\u00e1sok a v\u00edrus jobb megismer\u00e9s\u00e9re ir\u00e1nyulnak, de folynak kutat\u00e1sok a koronav\u00edrus megel\u0151z\u00e9s\u00e9vel \u00e9s kezel\u00e9s\u00e9vel kapcsolatban is. Ezek a projektek a vil\u00e1gsz\u00ednvonalat k\u00e9pviselik - emelte ki megnyit\u00f3 besz\u00e9d\u00e9ben Palkovics L\u00e1szl\u00f3.\n\n(MTI)\n\n"}]