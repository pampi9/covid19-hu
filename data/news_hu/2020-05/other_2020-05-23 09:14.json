[{"date": "2020-05-23 09:14", "url": "https://koronavirus.gov.hu/cikkek/tallai-az-adointezkedesek-szazmilliardos-konnyitest-jelentenek", "h1": "T\u00e1llai: az ad\u00f3int\u00e9zked\u00e9sek sz\u00e1zmilli\u00e1rdos k\u00f6nny\u00edt\u00e9st jelentenek", "body": "\nA v\u00e1ls\u00e1g idej\u00e9n meghozott ad\u00f3int\u00e9zked\u00e9sek 360 milli\u00e1rd forintos k\u00f6nny\u00edt\u00e9st jelentenek, a legnagyobb horderej\u0171 l\u00e9p\u00e9s a szoci\u00e1lis hozz\u00e1j\u00e1rul\u00e1si ad\u00f3 k\u00e9t sz\u00e1zal\u00e9kpontos cs\u00f6kkent\u00e9se j\u00falius elsej\u00e9vel - mondta el T\u00e1llai Andr\u00e1s, a p\u00e9nz\u00fcgyminiszter helyettese a Magyar Nemzet szombati sz\u00e1mban megjelent interj\u00faj\u00e1ban.\n\nA cs\u00f6kkent\u00e9ssel h\u00e1romsz\u00e1zezer v\u00e1llalkoz\u00e1sn\u00e1l f\u00e9l \u00e9v alatt 160 milli\u00e1rd forint marad, seg\u00edtve n\u00e9gymilli\u00f3 \u00e1ll\u00e1s meg\u00f3v\u00e1s\u00e1t - mutatott r\u00e1 T\u00e1llai Andr\u00e1s.\nA tov\u00e1bbi int\u00e9zked\u00e9sek k\u00f6z\u00f6tt sorolta a kat\u00e1soknak, vagyis a kisad\u00f3z\u00f3 v\u00e1llalkoz\u00e1sok t\u00e9teles ad\u00f3j\u00e1t fizet\u0151 gazdas\u00e1gi szerepl\u0151knek adott enyh\u00edt\u00e9seket. N\u00e9gy h\u00f3napon kereszt\u00fcl nem kell ad\u00f3t fizetnie 151 ezer v\u00e1llalkoz\u00e1snak, az \u00e9rintettekn\u00e9l 26 milli\u00e1rd forint marad. Emellett t\u00edzhavi automatikus r\u00e9szletfizet\u00e9s is j\u00e1r azoknak a kat\u00e1soknak, amelyek ad\u00f3tartoz\u00e1st halmoztak fel kor\u00e1bban - fejtette ki T\u00e1llai Andr\u00e1s.\nA j\u00e1rul\u00e9kkedvezm\u00e9nyekr\u0151l sz\u00f3lva elmondta, a v\u00e1ls\u00e1g s\u00fajtotta \u00e1gazatokban - szint\u00e9n n\u00e9gy h\u00f3napra - a dolgoz\u00f3k ut\u00e1n csup\u00e1n a szem\u00e9lyi j\u00f6vedelemad\u00f3t kell befizetni \u00e9s legfeljebb 7710 forintnyi j\u00e1rul\u00e9kot, semmi m\u00e1st. K\u00e9tsz\u00e1zezern\u00e9l is t\u00f6bb munkahely megv\u00e9d\u00e9s\u00e9t garant\u00e1lhatja csak ez az int\u00e9zked\u00e9s - k\u00f6z\u00f6lte T\u00e1llai Andr\u00e1s, r\u00e1mutatva arra, hogy a n\u00e9gy h\u00f3napra sz\u00f3l\u00f3 int\u00e9zked\u00e9s 65 milli\u00e1rdot hagyhat a v\u00e1llalkoz\u00e1sokn\u00e1l \u00e9s a munkav\u00e1llal\u00f3kn\u00e1l.\nJelent\u0151s t\u00e9telk\u00e9nt jel\u00f6lte meg m\u00e9g a kisv\u00e1llalati ad\u00f3 kulcs\u00e1nak cs\u00f6kkent\u00e9s\u00e9t \u00e9s azt, hogy nyolcsz\u00e1zezer forintra emelkedett a Sz\u00e9p-k\u00e1rty\u00e1ra adhat\u00f3 \u00f6sszeg. Ut\u00f3bbi l\u00e9p\u00e9s 1,3 milli\u00f3 mag\u00e1nszem\u00e9lyt \u00e9rinthet kedvez\u0151en - mondta T\u00e1llai Andr\u00e1s.\n\n\nMTI 2020. m\u00e1jus 23.\n\n"}]