[{"date": "2020-05-06 11:58", "url": "https://koronavirus.gov.hu/cikkek/kormanyhivatal-az-orvosi-jelenlet-mellett-gondozottak-megfelelo-szakapolasat-ellenorzik-pesti", "h1": "Korm\u00e1nyhivatal: Az orvosi jelenl\u00e9t mellett, a gondozottak megfelel\u0151 szak\u00e1pol\u00e1s\u00e1t is ellen\u0151rzik a Pesti \u00fati id\u0151sotthonban", "body": "\nAz orvosi jelenl\u00e9tet c\u00e9lz\u00f3 kor\u00e1bbi ellen\u0151rz\u00e9s mellett \u00fajabb rendk\u00edv\u00fcli ellen\u0151rz\u00e9st ind\u00edtott Budapest F\u0151v\u00e1ros Korm\u00e1nyhivatala a Pesti \u00fati id\u0151sotthonban, amely c\u00e9lzottan a gondozottak megfelel\u0151 szak\u00e1pol\u00e1s\u00e1ra terjed ki. Az id\u0151sotthonban a legut\u00f3bbi adatok szerint 296 gondozott, 26 dolgoz\u00f3 fert\u0151z\u0151d\u00f6tt meg \u00e9s m\u00e1r 40-re n\u0151tt az elhunytak sz\u00e1ma.\n\nAz orvosi jelenl\u00e9tet \u00e9s a folyamatos orvosi ell\u00e1t\u00e1st c\u00e9lz\u00f3 ellen\u0151rz\u00e9si elj\u00e1r\u00e1sban beny\u00fajtott dokumentumok (szerz\u0151d\u00e9sek, jelenl\u00e9ti \u00edvek, orvosi nyilatkozatok) alapj\u00e1n \u00e9s kor\u00e1bbi rendk\u00edv\u00fcli ellen\u0151rz\u00e9seinken szerzett tapasztalatokat \u00e9s hi\u00e1nyoss\u00e1gokat a fenntart\u00f3 F\u0151v\u00e1rosi \u00d6nkorm\u00e1nyzattal is megosztottuk.\nAz err\u0151l sz\u00f3l\u00f3 hivatalos feljegyz\u00e9st az orsz\u00e1gos tisztif\u0151orvoshoz is eljuttattuk, aki \u00e1tfog\u00f3 vizsg\u00e1latot v\u00e9gez az id\u0151sotthonban t\u00f6rt\u00e9nt t\u00f6meges megbeteged\u00e9sek \u00e9s hal\u00e1lesetek miatt. Meg\u00e1llap\u00edt\u00e1sainkat a Kar\u00e1csony Gergely vezette F\u0151v\u00e1rosi \u00d6nkorm\u00e1nyzatnak is lehet\u0151s\u00e9ge van hivatalosan v\u00e9lem\u00e9nyezni.\nAz id\u0151s gondozottak v\u00e9delme \u00e9s megfelel\u0151 eg\u00e9szs\u00e9g\u00fcgyi ell\u00e1t\u00e1sa \u00e9rdek\u00e9ben a folyamatos orvosi fel\u00fcgyelet mellett fontos a megfelel\u0151 l\u00e9tsz\u00e1mban \u00e9s k\u00e9pzetts\u00e9ggel biztos\u00edtott szak\u00e1pol\u00e1s is. Ez\u00e9rt a most ind\u00edtott \u00faj ellen\u0151rz\u00e9s c\u00e9lja kifejezetten a szak\u00e1pol\u00e1s helyzet\u00e9nek, szem\u00e9lyi felt\u00e9teleinek \u00e9s m\u0171k\u00f6d\u00e9s\u00e9nek vizsg\u00e1lata. A most ind\u00edtott ellen\u0151rz\u00e9sen azt vizsg\u00e1ljuk, hogy az id\u0151sotthonban rendelkez\u00e9sre \u00e1ll-e a t\u00f6rv\u00e9nyben el\u0151\u00edrt megfelel\u0151 l\u00e9tsz\u00e1m\u00fa, v\u00e9gzetts\u00e9g\u0171 \u00e9s munkak\u00e9pes szem\u00e9lyzet, \u00e9s megfelel\u0151-e a gondozottak ell\u00e1t\u00e1sa.\n\nBudapest F\u0151v\u00e1ros Korm\u00e1nyhivatala\n\n"}]