[{"date": "2020-05-21 16:20", "url": "https://koronavirus.gov.hu/cikkek/kormanyinfo-europa-egyik-legsikeresebb-vedekezese-magyar", "h1": "Korm\u00e1nyinf\u00f3: Eur\u00f3pa egyik legsikeresebb v\u00e9dekez\u00e9se a magyar ", "body": "\nEur\u00f3pai szinten az egyik legsikeresebbnek nevezte a koronav\u00edrus-j\u00e1rv\u00e1ny elleni magyarorsz\u00e1gi v\u00e9dekez\u00e9st Guly\u00e1s Gergely Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\n\nMagyarorsz\u00e1g a j\u00e1rv\u00e1ny\u00fcgyi int\u00e9zked\u00e9seket id\u0151ben hozta meg \nOlaszorsz\u00e1ggal \u00e9s m\u00e1s nyugat-eur\u00f3pai orsz\u00e1gokkal is \u00f6sszehasonl\u00edtva Magyarorsz\u00e1g ugyanazokat az int\u00e9zked\u00e9seket az els\u0151 fert\u0151z\u00e9s megtapasztal\u00e1sa ut\u00e1n l\u00e9nyegesen kor\u00e1bban hozta meg, ennek k\u00f6sz\u00f6nhet\u0151, hogy \"a magyar sz\u00e1mok l\u00e9nyegesen jobbak\" - mondta a miniszter, kiemelve ugyanakkor, hogy a megfelel\u0151 id\u0151ben hozott j\u00f3 d\u00f6nt\u00e9sek semmit jelentettek volna, ha az emberek nem tartj\u00e1k be a szab\u00e1lyokat.\nA j\u00e1rv\u00e1ny\u00fcgyi v\u00e9dekez\u00e9s els\u0151 szakasza sikerrel z\u00e1rult \n\u00dagy \u00e9rt\u00e9kelt: a j\u00e1rv\u00e1ny\u00fcgyi v\u00e9dekez\u00e9s sikerrel z\u00e1rult els\u0151 f\u00e1zis\u00e1nak legnagyobb eredm\u00e9nye, hogy a v\u00edrus t\u00f6meges elterjed\u00e9s\u00e9t egyel\u0151re siker\u00fclt megakad\u00e1lyozni. A j\u00e1rv\u00e1nyvesz\u00e9ly azonban tov\u00e1bbra is fenn\u00e1ll, az egyens\u00faly t\u00f6r\u00e9keny - hangs\u00falyozta.\nA rendk\u00edv\u00fcli jogrend megsz\u0171nik, de az eg\u00e9szs\u00e9g\u00fcgyi j\u00e1rv\u00e1ny\u00fcgyi k\u00e9sz\u00fclts\u00e9g marad\nGuly\u00e1s Gergely k\u00f6z\u00f6lte: a korm\u00e1ny j\u00f6v\u0151 kedden ny\u00fajtja be az Orsz\u00e1ggy\u0171l\u00e9snek azt a t\u00f6rv\u00e9nyjavaslatot, amelyben k\u00e9ri a rendk\u00edv\u00fcli jogrend megsz\u00fcntet\u00e9s\u00e9r\u0151l \u00e9s az eg\u00e9szs\u00e9g\u00fcgyi j\u00e1rv\u00e1ny\u00fcgyi k\u00e9sz\u00fclts\u00e9g fenntart\u00e1s\u00e1r\u00f3l sz\u00f3l\u00f3 d\u00f6nt\u00e9s meghozatal\u00e1t. Jelezte, az operat\u00edv t\u00f6rzs fennmarad. Hozz\u00e1tette, a vesz\u00e9lyhelyzeten t\u00falny\u00fal\u00f3 korm\u00e1nyrendeletek fenntart\u00e1s\u00e1t is t\u00f6rv\u00e9nyben kell rendezni.\nK\u00e9rd\u00e9sre k\u00f6z\u00f6lte: a tervek szerint am\u00edg sz\u00fcks\u00e9g van j\u00e1rv\u00e1ny\u00fcgyi k\u00e9sz\u00fclts\u00e9gre, addig fennmarad a k\u00f3rh\u00e1zparancsnoki rendszer is.\nM\u00e1r 221 ezer munkahelyet siker\u00fclt megv\u00e9deni\nGuly\u00e1s Gergely elmondta azt is: a gazdas\u00e1gi int\u00e9zked\u00e9sekkel 221 ezer munkahelyet siker\u00fclt megv\u00e9deni.\nKifejtette: 100 ezerrel megemelik a k\u00f6zfoglalkoztatottak keret\u00e9t, 3 ezer \u00faj \u00e1ll\u00e1s j\u00f6n l\u00e9tre a honv\u00e9ds\u00e9gn\u00e9l, a b\u00e9rt\u00e1mogat\u00e1si program keret\u00e9ben 106 ezer munkav\u00e1llal\u00f3ra ny\u00fajtottak be k\u00e9relmet, a beruh\u00e1z\u00e1s\u00f6szt\u00f6nz\u00e9si programban pedig 97 600 munkahely meg\u0151rz\u00e9s\u00e9t v\u00e1llalt\u00e1k c\u00e9gek. \u00c1ll\u00e1skeres\u00e9si j\u00e1rad\u00e9kban 101 ezren, foglalkoztat\u00e1st helyettes\u00edt\u0151 t\u00e1mogat\u00e1sban 71 ezren r\u00e9szes\u00fclnek, a kutat\u00e1sfejleszt\u00e9si munkak\u00f6rben dolgoz\u00f3k ut\u00e1ni kedvezm\u00e9nyre 9300-an jelentkeztek - ismertette.\n\u00dajranyitnak az \u00f3vod\u00e1k, b\u00f6lcs\u0151d\u00e9k\nSzentkir\u00e1lyi Alexandra korm\u00e1nysz\u00f3viv\u0151 ismertette: a j\u00e1rv\u00e1nyvesz\u00e9ly m\u00e9rt\u00e9ke \u00e9rdemben cs\u00f6kken, az \u00f3vod\u00e1k, b\u00f6lcs\u0151d\u00e9k az egyes megy\u00e9kben m\u00e1jus 25-t\u00f3l, a f\u0151v\u00e1rosban j\u00fanius 2-t\u00f3l visszat\u00e9rnek a norm\u00e1lis m\u0171k\u00f6d\u00e9si rendhez. Ezekben az int\u00e9zm\u00e9nyekben k\u00fcl\u00f6n igazol\u00e1s n\u00e9lk\u00fcl is fogadni kell a gyermekeket - hangs\u00falyozta. Megjegyezte: a sz\u00fcl\u0151k sok esetben nem \u00e9ltek a fel\u00fcgyelettel, hanem szabads\u00e1got vettek ki, ezek pedig mostanra elfogytak.\n\n\nAz iskol\u00e1kban marad a digit\u00e1lis oktat\u00e1s, de tanul\u00e1st t\u00e1mogat\u00f3 tev\u00e9kenys\u00e9gek szervezhet\u0151ek\nAz iskol\u00e1kkal \u00f6sszef\u00fcgg\u00e9sben jelezte: a tantermen k\u00edv\u00fcli digit\u00e1lis munkarend j\u00f3l m\u0171k\u00f6dik, ez\u00e9rt a tan\u00e9v v\u00e9g\u00e9ig, j\u00fanius 15-ig \u00e9rv\u00e9nyben marad. A tan\u00e9v nem hosszabbodik meg - k\u00f6z\u00f6lte. J\u00fanius 2-t\u00f3l enged\u00e9lyezik a pedag\u00f3gusok \u00e9s a tanul\u00f3k oktat\u00e1si c\u00e9l\u00fa tal\u00e1lkoz\u00e1s\u00e1t, ami kiscsoportos konzult\u00e1ci\u00f3kat vagy egy\u00e9ni felk\u00e9sz\u00edt\u00e9st jelenthet. Enged\u00e9lyezik a pedag\u00f3giai szakszolg\u00e1lati feladatok ell\u00e1t\u00e1s\u00e1t is.\nJ\u00fanius 2-t\u00f3l a gyermekek fel\u00fcgyelet\u00e9t valamennyi iskol\u00e1ban meg kell szervezni, ennek biztos\u00edt\u00e1s\u00e1t az int\u00e9zm\u00e9nyekt\u0151l j\u00fanius 26-ig k\u00e9rik.\nJ\u00fanius 2-15. k\u00f6z\u00f6tt els\u0151sorban felz\u00e1rk\u00f3ztat\u00f3, tanul\u00e1st t\u00e1mogat\u00f3 tev\u00e9kenys\u00e9gek szervezhet\u0151ek, ut\u00e1na j\u00fanius 16-26. k\u00f6z\u00f6tt a k\u00f6vetkez\u0151 tan\u00e9vre val\u00f3 felk\u00e9sz\u00fcl\u00e9sre, felz\u00e1rk\u00f3ztat\u00e1sra is sor ker\u00fclhet. J\u00fanius 26-ig az \u00e9tkez\u00e9st a gyermekfel\u00fcgyeletben r\u00e9szt vev\u0151k sz\u00e1m\u00e1ra a tan\u00e9v szab\u00e1lyai szerint kell biztos\u00edtani, \u00e9s j\u00fanius 29-t\u0151l \u00e1llnak \u00e1t a ny\u00e1ri sz\u00fcneti rendre.\nTan\u00e9vz\u00e1r\u00e1sr\u00f3l, bizony\u00edtv\u00e1nyoszt\u00e1sr\u00f3l, ballag\u00e1sokr\u00f3l azt mondta: azt k\u00e9rik az int\u00e9zm\u00e9nyekt\u0151l, hogy ezt ne szervezz\u00e9k a hagyom\u00e1nyos m\u00f3don, a nagy t\u00f6megeket megmozgat\u00f3, nagy volumen\u0171 esem\u00e9nyeket pr\u00f3b\u00e1lj\u00e1k ker\u00fclni. Ez nem azt jelenti, hogy p\u00e9ld\u00e1ul egy oszt\u00e1ly sz\u00e1m\u00e1ra ne lehetne megtartani.\nJ\u00fanius 16-t\u00f3l napk\u00f6zis \u00e9s ottalv\u00f3s form\u00e1ban egyar\u00e1nt megtarthat\u00f3k\nA ny\u00e1ri t\u00e1borokr\u00f3l jelezte: j\u00fanius 16-t\u00f3l napk\u00f6zis \u00e9s ottalv\u00f3s form\u00e1ban egyar\u00e1nt megtarthat\u00f3k lesznek.\nA hat\u00e1rnyit\u00e1sokr\u00f3l\u00a0\u00a0\u00a0 \nA miniszter egyel\u0151re kiv\u00e1r\u00e1st javasolt a tervezett k\u00fclf\u00f6ldi nyaral\u00e1sokat illet\u0151en. Magyarorsz\u00e1g c\u00e9lja, hogy miel\u0151bb megnyissa hat\u00e1rait a szomsz\u00e9dos orsz\u00e1gok fel\u00e9 \u00e9s fel\u0151l, ha ez biztons\u00e1gos - mutatott r\u00e1.\nA k\u00fclf\u00f6ldi \u00e1llampolg\u00e1rok rokonl\u00e1togat\u00e1s\u00e1r\u00f3l azt mondta: mindent elk\u00f6vetnek az\u00e9rt, hogy ezt a lehet\u0151 leggyorsabban lehet\u0151v\u00e9 tegy\u00e9k. Ahol tudj\u00e1k, viszonoss\u00e1gi alapon - jelezte. Hozz\u00e1tette: olyan szomsz\u00e9dos orsz\u00e1gok eset\u00e9ben, ahol a j\u00e1rv\u00e1ny\u00fcgyi helyzet, a hal\u00e1loz\u00e1sok sz\u00e1ma nagys\u00e1grendileg nem t\u00e9r el a magyart\u00f3l, az \u00f3vatos, megfontolt hat\u00e1rnyit\u00e1sra k\u00e9szen \u00e1llnak. Tov\u00e1bbi inform\u00e1ci\u00f3kat az operat\u00edv t\u00f6rzs ad a k\u00e9rd\u00e9sben - k\u00f6z\u00f6lte.\nAz augusztus 20-i Szent Istv\u00e1n-napi program megrendez\u00e9se\nAz augusztus 20-ai f\u0151v\u00e1rosi t\u0171zij\u00e1t\u00e9k \u00fcgy\u00e9ben a miniszter azt k\u00f6z\u00f6lte: ha a j\u00e1rv\u00e1ny\u00fcgyi helyzet lehet\u0151v\u00e9 teszi, akkor j\u00f3 \u00e9s indokolt d\u00f6nt\u00e9s egy nagy, turizmus\u00e9l\u00e9nk\u00edt\u0151, 3-4 napos budapesti Szent Istv\u00e1n-napi program megrendez\u00e9se.\nA rendezv\u00e9nytilalomr\u00f3l \nA rendezv\u00e9nytilalommal kapcsolatban arr\u00f3l besz\u00e9lt, \u00f6r\u00fclne, ha j\u00fanius elej\u00e9t\u0151l-k\u00f6zep\u00e9t\u0151l a kisebb rendezv\u00e9nyeket meg lehetne tartani szigor\u00fa biztons\u00e1gi int\u00e9zked\u00e9sek mellett. P\u00e9ldak\u00e9nt eml\u00edtette a szabadt\u00e9ri sportrendezv\u00e9nyek l\u00e1togat\u00e1s\u00e1t, tov\u00e1bb\u00e1 z\u00e1rt t\u00e9rben - 3-4 sz\u00e9k kihagy\u00e1s\u00e1val - sz\u00ednh\u00e1zi el\u0151ad\u00e1sok, hangversenyek megtart\u00e1s\u00e1t, de jelezte, d\u00f6nt\u00e9s err\u0151l m\u00e9g nem sz\u00fcletett.\nAz EU-s gazdas\u00e1gi javaslatr\u00f3l m\u00e9g nincs d\u00f6nt\u00e9s\nAzzal kapcsolatban, hogy N\u00e9metorsz\u00e1g \u00e9s Franciaorsz\u00e1g 500 milli\u00e1rd eur\u00f3s alapot javasol a j\u00e1rv\u00e1ny gazdas\u00e1gi hat\u00e1sainak ellens\u00falyoz\u00e1s\u00e1ra, a Minisztereln\u00f6ks\u00e9g vezet\u0151je azt mondta: a legfontosabb, hogy a k\u00f6z\u00e9p-eur\u00f3pai orsz\u00e1gok, a visegr\u00e1di \u00e1llamok (V4), azon bel\u00fcl Magyarorsz\u00e1g nyerjen ezen a megegyez\u00e9sen. Ehhez az kell, hogy figyelembe vegy\u00e9k a koh\u00e9zi\u00f3s t\u00e1mogat\u00e1sokn\u00e1l is alkalmazott alapelveket, azaz a t\u00e1mogat\u00e1sn\u00e1l a r\u00e1szorults\u00e1g, az orsz\u00e1g gazdas\u00e1gi fejletts\u00e9ge legyen az egyik fontos t\u00e9nyez\u0151. A gazdas\u00e1g helyre\u00e1ll\u00edt\u00e1s\u00e1n\u00e1l ugyanis azokra az orsz\u00e1gokra k\u00fcl\u00f6n\u00f6sk\u00e9ppen kell gondolni, amelyek alacsonyabb b\u00e1zisr\u00f3l indulnak - magyar\u00e1zta.\nMegjegyezte, ma m\u00e9g alapvet\u0151 k\u00e9rd\u00e9sekben van vita, az EU ugyanis ezt az 500 milli\u00e1rd eur\u00f3t 30 \u00e9ves hitelfelv\u00e9tellel akarja a tag\u00e1llamok rendelkez\u00e9s\u00e9re bocs\u00e1tani. \u00cdgy abban egyel\u0151re nincs egyet\u00e9rt\u00e9s, hogy ez a forr\u00e1s hitelk\u00e9nt vagy t\u00e1mogat\u00e1sk\u00e9nt fog \u00e9rv\u00e9nyes\u00fclni.\nAz EU cs\u00facstal\u00e1lkoz\u00f3ja j\u00fanius 18-\u00e1n lesz, ahol a javaslatokr\u00f3l t\u00e1rgyalnak, el\u0151tte pedig - v\u00e1rhat\u00f3an j\u00fanius 8-\u00e1n - a V4-korm\u00e1nyf\u0151k Brn\u00f3ban tal\u00e1lkoznak a k\u00f6z\u00f6s \u00e1ll\u00e1spont kialak\u00edt\u00e1sa \u00e9rdek\u00e9ben.\nA korm\u00e1ny ezut\u00e1n is meghallgatja a f\u0151polg\u00e1rmestert\nAzt is mondta egy m\u00e1sik felvet\u00e9sre, hogy Kar\u00e1csony Gergely f\u0151polg\u00e1rmester v\u00e9lem\u00e9ny\u00e9t ezut\u00e1n is kik\u00e9rik a budapesti j\u00e1rv\u00e1ny\u00fcgyi helyzet fontos k\u00e9rd\u00e9seiben.\nA Budapest-Belgr\u00e1d vas\u00fatvonal fejlesz\u00e9s\u00e9r\u0151l\nA Budapest-Belgr\u00e1d k\u00f6z\u00f6tti vas\u00fatvonal fejleszt\u00e9se \u00fcgy\u00e9ben azt k\u00f6z\u00f6lte: el\u00e9g k\u00f6nny\u0171 bel\u00e1tni, hogy munkahelyteremt\u0151 beruh\u00e1z\u00e1sr\u00f3l van sz\u00f3, \u00edgy igenis \u00f6sszef\u00fcgg\u00e9sben van a koronav\u00edrus-v\u00e1ls\u00e1g lek\u00fczd\u00e9s\u00e9vel.\u00a0\nMagyarorsz\u00e1ggal szemben egy gyal\u00e1zatos kamp\u00e1ny indult\nArr\u00f3l, hogy \u00e9rkezett-e m\u00e1r bocs\u00e1natk\u00e9r\u00e9s a diktat\u00far\u00e1z\u00e1s, n\u00e1ciz\u00e1s miatt, azt mondta: nem naivak, de kitart\u00f3an rem\u00e9nykedve v\u00e1rj\u00e1k azokat. Magyarorsz\u00e1ggal szemben egy olyan gyal\u00e1zatos kamp\u00e1nyt folytattak sokan, amelynek semmilyen alapja nem volt - fogalmazott. Az Eur\u00f3pai Bizotts\u00e1g v\u00e9lem\u00e9nye is ezt t\u00e1masztja al\u00e1, illetve a magyar korm\u00e1ny sz\u00e1nd\u00e9ka, hogy a vesz\u00e9lyhelyzeti felhatalmaz\u00e1st visszaadja - mondta.\nA munk\u00e1ltat\u00f3k d\u00f6ntenek az otthoni munkav\u00e9gz\u00e9sr\u0151l\nGuly\u00e1s Gergely az otthoni munkav\u00e9gz\u00e9s tapasztalatair\u00f3l, j\u00f6v\u0151j\u00e9r\u0151l sz\u00f3l\u00f3 k\u00e9rd\u00e9sre elmondta: ezt eddig is a munk\u00e1ltat\u00f3kra b\u00edzt\u00e1k, \u00e9s ezent\u00fal sem k\u00edv\u00e1nnak helyett\u00fck d\u00f6nteni. Megjegyezte: Magyarorsz\u00e1g szenvedett az elm\u00falt \u00e9vekben att\u00f3l, hogy rendk\u00edv\u00fcl alacsony volt a t\u00e1vmunk\u00e1ban foglalkoztatottak ar\u00e1nya a munkaer\u0151piacon bel\u00fcl. Az elm\u00falt k\u00e9t h\u00f3nap tapasztalatai alapj\u00e1n rem\u00e9lik, hogy a c\u00e9gek n\u00f6velni fogj\u00e1k a j\u00f6v\u0151ben a t\u00e1vmunk\u00e1ban foglalkoztatottak ar\u00e1ny\u00e1t.\nA vesz\u00e9lyhelyzet v\u00e9g\u00e9ig marad az ingyenes parkol\u00e1s\nA miniszter \u00fajabb felvet\u00e9sre meger\u0151s\u00edtette, hogy am\u00edg a vesz\u00e9lyhelyzet fenn\u00e1ll, nem kell parkol\u00f3d\u00edjat fizetni. Tov\u00e1bbra is az a c\u00e9l, hogy amennyire lehet a t\u00f6megk\u00f6zleked\u00e9sben a nagyobb t\u00f6meg kialakul\u00e1s\u00e1t elker\u00fclj\u00e9k - mutatott r\u00e1.\nAz eg\u00e9szs\u00e9g\u00fcgyi v\u00e1ls\u00e1ghelyzet ut\u00e1n, \u00e1t kell gondolni az eg\u00e9szs\u00e9g\u00fcgyi strukt\u00far\u00e1t\nK\u00e1sler Mikl\u00f3snak, az emberi er\u0151forr\u00e1sok miniszter\u00e9nek felvet\u00e9s\u00e9re, miszerint \u00e1t kell gondolni az eg\u00e9szs\u00e9g\u00fcgyi strukt\u00far\u00e1t, azt mondta: egy olyan eg\u00e9szs\u00e9g\u00fcgyi v\u00e1ls\u00e1ghelyzet ut\u00e1n, mint ami m\u00f6g\u00f6tt\u00fck van, ez mindenk\u00e9ppen indokolt. Kifejtette: az, hogy Magyarorsz\u00e1gon er\u0151s \u00e1llami eg\u00e9szs\u00e9g\u00fcgy van, mindenk\u00e9ppen pozit\u00edvum \u00e9s meg\u0151rzend\u0151 \u00e9rt\u00e9k. Ott, ahol csak mag\u00e1neg\u00e9szs\u00e9g\u00fcgy van, l\u00e9nyegesen kev\u00e9sb\u00e9 volt hat\u00e9kony a v\u00e9dekez\u00e9s - jegyezte meg.\nArra a k\u00e9rd\u00e9sre, hogy t\u00f6retlen-e Orb\u00e1n Viktor minisztereln\u00f6k bizalma K\u00e1sler Mikl\u00f3s, az emberi er\u0151forr\u00e1sok minisztere ir\u00e1nt, Guly\u00e1s Gergely azt felelte: sikeres j\u00e1rv\u00e1ny\u00fcgyi v\u00e9dekez\u00e9s ut\u00e1n az eg\u00e9szs\u00e9g\u00fcgyet fel\u00fcgyel\u0151 miniszternek k\u00f6sz\u00f6netet szoktak mondani, nem pedig t\u00e1madni \u0151t.\nK\u00f6sz\u00f6net az eg\u00e9szs\u00e9g\u00fcgyben dolgoz\u00f3knak\nKit\u00e9rt arra: az eg\u00e9szs\u00e9g\u00fcgyben dolgoz\u00f3knak mindannyian nagyon sokat k\u00f6sz\u00f6nhetnek, mindenki rendk\u00edv\u00fcli \u00e1ldozatk\u00e9szs\u00e9gr\u0151l tett tan\u00fabizonys\u00e1got. L\u00e1tszottak ugyanakkor a rendszer hib\u00e1i, hi\u00e1nyoss\u00e1gai a finansz\u00edroz\u00e1st\u00f3l a rakt\u00e1roz\u00e1si szab\u00e1lyokon \u00e1t a k\u00e9szletgazd\u00e1lkod\u00e1sig. Itt a lehet\u0151s\u00e9g, hogy a j\u00e1rv\u00e1nyhelyzet csillapod\u00e1s\u00e1val a sz\u00fcks\u00e9ges tapasztalatokat levonj\u00e1k, \u00e9s ha a magyar eg\u00e9szs\u00e9g\u00fcgy jobb\u00e1 t\u00e9tele \u00e9rdek\u00e9ben tehetnek valamit, akkor azt most tegy\u00e9k meg - mutatott r\u00e1.\nA f\u0151v\u00e1rosi Pesti \u00fati id\u0151sotthon \u00fcgy\u00e9ben folytatott vizsg\u00e1latr\u00f3l\nA Pesti \u00fati id\u0151sotthon \u00fcgy\u00e9ben folytatott vizsg\u00e1latr\u00f3l sz\u00f3lva kiemelte: az Emmi fog d\u00f6nteni Kar\u00e1csony Gergely f\u0151polg\u00e1rmester felvet\u00e9s\u00e9r\u0151l, amelyben a f\u0151v\u00e1rosi korm\u00e1nyhivatal helyett m\u00e1sik elj\u00e1r\u00f3 hivatal bevon\u00e1s\u00e1t k\u00e9rte. Egyel\u0151re a higi\u00e9niai szab\u00e1lyok megs\u00e9rt\u00e9se miatt egymilli\u00f3 forintos b\u00edrs\u00e1got szabtak ki az otthonra, \u00e9s az orvosi ell\u00e1t\u00e1s biztos\u00edt\u00e1s\u00e1nak hi\u00e1nya miatt is folyik vizsg\u00e1lat, illetve egy\u00e9b higi\u00e9niai felt\u00e9telek megl\u00e9te \u00fcgy\u00e9ben.\nA beszerzett l\u00e9legeztet\u0151k\u00e9sz\u00fcl\u00e9kek megfelelnek az egyetemi k\u00f3rh\u00e1zi ig\u00e9nyeknek\nA beszerzett l\u00e9legeztet\u0151k\u00e9sz\u00fcl\u00e9kek min\u0151s\u00e9g\u00e9r\u0151l sz\u00f3l\u00f3 egyes sajt\u00f3h\u00edrekre \u00fagy reag\u00e1lt: a Semmelweis Egyetem az innov\u00e1ci\u00f3s t\u00e1rca megb\u00edz\u00e1s\u00e1b\u00f3l - n\u00e9gy hazai orvosk\u00e9pz\u0151 egyetem nev\u00e9ben - egy felm\u00e9r\u00e9st bonyol\u00edtott le, amelynek az volt az eredm\u00e9nye, hogy a beszerz\u00e9s megfelel az egyetemi k\u00f3rh\u00e1zi ig\u00e9nyeknek \u00e9s az Eg\u00e9szs\u00e9g\u00fcgyi Vil\u00e1gszervezet (WHO) aj\u00e1nl\u00e1s\u00e1nak, amely a koronav\u00edrusos betegekn\u00e9l kifejezetten \u00fagynevezett noninvaz\u00edv m\u00f3dszerek alkalmaz\u00e1s\u00e1t javasolja. Az egyetemek 56 noninvaz\u00edv \u00e9s 140 invaz\u00edv l\u00e9legeztet\u00e9sre alkalmas g\u00e9pet is kaptak a legs\u00falyosabb \u00e1llapotban l\u00e9v\u0151 fert\u0151z\u00f6ttek kezel\u00e9s\u00e9hez - t\u00e1j\u00e9koztatott, visszautas\u00edtva, val\u00f3tlannak nevezve a t\u00e9m\u00e1ban megjelent cikket.\nEgyes \u00f6nkorm\u00e1nyzati d\u00f6nt\u00e9sekr\u0151l\nArr\u00f3l, hogy sz\u00e1mos ellenz\u00e9ki telep\u00fcl\u00e9sen cs\u00f6kkentett\u00e9k a k\u00f6zalkalmazottak fizet\u00e9s\u00e9t a j\u00e1rv\u00e1nyra hivatkozva, \u00fagy v\u00e9lekedett: ha a munkaid\u0151 cs\u00f6kkent, akkor lehet kevesebb a munkab\u00e9r. Az\u00e9rt tartja \u00e9rdekesnek, mert amikor ezt a rugalmass\u00e1got a kev\u00e9sb\u00e9 v\u00e9dett munkaviszonyokn\u00e1l lehet\u0151v\u00e9 tett\u00e9k, akkor \u00e9ppen azon ellenz\u00e9ki p\u00e1rtok kritiz\u00e1lt\u00e1k a d\u00f6nt\u00e9st, amelyek polg\u00e1rmesterei most a jelzett l\u00e9p\u00e9seket megtett\u00e9k.\n\n\n\n"}]