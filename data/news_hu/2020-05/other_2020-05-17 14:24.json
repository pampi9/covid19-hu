[{"date": "2020-05-17 14:24", "url": "https://koronavirus.gov.hu/cikkek/infektologus-foorvos-az-idosek-fokozott-veszelynek-vannak-kiteve", "h1": "Infektol\u00f3gus f\u0151orvos: az id\u0151sek fokozott vesz\u00e9lynek vannak kit\u00e9ve", "body": "\nA koronav\u00edrus-j\u00e1rv\u00e1ny kezdete \u00f3ta ismert, hogy a 65 \u00e9vn\u00e9l id\u0151sebbek fokozott vesz\u00e9lynek vannak kit\u00e9ve - mondta a D\u00e9l-pesti Centrumk\u00f3rh\u00e1z (Szent L\u00e1szl\u00f3 K\u00f3rh\u00e1z) infektol\u00f3gus f\u0151orvosa a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs vas\u00e1rnapi online sajt\u00f3t\u00e1j\u00e9koztat\u00f3j\u00e1n.\n\nSzl\u00e1vik J\u00e1nos a koronav\u00edrus-fert\u0151z\u00e9s lefoly\u00e1s\u00e1t s\u00falyosb\u00edt\u00f3 rizik\u00f3t\u00e9nyez\u0151k k\u00f6zt els\u0151k\u00e9nt az \u00e9letkort eml\u00edtette. Kiemelte: a betegs\u00e9g miatt Magyarorsz\u00e1gon elhunyt n\u0151k \u00e1tlag\u00e9letkora 81 \u00e9v, a f\u00e9rfiak\u00e9 77 \u00e9v, azonban a f\u0151orvos tud olyan 102 \u00e9ves emberr\u0151l is, aki maradv\u00e1nyt\u00fcnetek n\u00e9lk\u00fcl gy\u00f3gyult fel, sok id\u0151s ember pedig t\u00fcnetmentesen, vagy rendk\u00edv\u00fcl enyhe t\u00fcnetekkel v\u00e9szelte \u00e1t a betegs\u00e9get.\n\u00a0\u00a0\u00a0\u00a0A f\u0151orvos a rizik\u00f3csoportba tartoz\u00f3k k\u00f6z\u00f6tt eml\u00edtette m\u00e9g a valamilyen sz\u00edv- \u00e9s \u00e9rrendszeri megbeteged\u00e9sben szenved\u0151ket, a t\u00fcd\u0151betegeket, kiemelve a COPD-seket, a dial\u00edzisre szorul\u00f3 vesebetegeket, \u00e9s a cukorbetegs\u00e9g\u00fcket inzulinnal kezel\u0151ket. Szint\u00e9n nagy kock\u00e1zatnak vannak kit\u00e9ve a daganatos, sug\u00e1rkezelt betegek, vagy az extr\u00e9m m\u00e9rt\u00e9kben elh\u00edzottak, illetve a k\u00fcl\u00f6nb\u00f6z\u0151 autoimmun betegs\u00e9ggel \u00e9l\u0151k.\n\u00a0\u00a0\u00a0\u00a0Kit\u00e9rt arra: a magas v\u00e9rnyom\u00e1s \u00f6nmag\u00e1ban nem jelent rizik\u00f3faktort, egy j\u00f3l be\u00e1ll\u00edtott v\u00e9rnyom\u00e1ssal nem lesz s\u00falyosabb \u00e1llapotban a beteg koronav\u00edrus-fert\u0151z\u00e9s szempontj\u00e1b\u00f3l. C\u00e1folta azt a t\u00e9veszm\u00e9t, hogy az egyik leggyakrabban haszn\u00e1lt v\u00e9rnyom\u00e1scs\u00f6kkent\u0151 esetleg s\u00falyosb\u00edtja a betegs\u00e9g lefoly\u00e1s\u00e1t. Egyben arra k\u00e9rte a magas v\u00e9rnyom\u00e1sban szenved\u0151ket, ne v\u00e1ltoztassanak az orvos \u00e1ltal be\u00e1ll\u00edtott gy\u00f3gyszerszed\u00e9sen.\n\u00a0\u00a0\u00a0\u00a0Szl\u00e1vik J\u00e1nos kit\u00e9rt arra, hogy a gyerekek k\u00f6r\u00e9ben a koronav\u00edrus-fert\u0151z\u00e9s miatti hal\u00e1lesetek sz\u00e1ma nagyon alacsony. Ezzel kapcsolatban azonban elmondta, hogy Olaszorsz\u00e1gb\u00f3l \u00e9s az Egyes\u00fclt \u00c1llamokb\u00f3l \u00e9rkeztek olyan h\u00edrek, hogy egy ritka betegs\u00e9g, a Kawasaki-szindr\u00f3ma t\u00fcneteit mutatj\u00e1k a v\u00edrussal megfert\u0151z\u0151d\u00f6tt gyerekek.\u00a0\u00a0Ez l\u00e1zzal, nyaki nyirokcsom\u00f3 duzzanattal, ki\u00fct\u00e9ssel \u00e9s a szem bepirosod\u00e1s\u00e1val j\u00e1r\u00f3 k\u00f3r. Ezt a betegs\u00e9get New York-ban sz\u00e1z koronav\u00edrus-fert\u0151z\u00f6tt gyerekn\u00e9l \u00e9szlelt\u00e9k, h\u00e1rman meghaltak.\n\u00a0\u00a0\u00a0\u00a0Szl\u00e1vik J\u00e1nos elmondta, jelenleg is vizsg\u00e1lj\u00e1k, hogy van-e kapcsolat a koronav\u00edrus \u00e9s a Kawasaki-szindr\u00f3ma kialakul\u00e1sa k\u00f6z\u00f6tt, ez azonban m\u00e9g nem bizony\u00edtott, de a \"nagy sz\u00e1mok alapj\u00e1n\" el\u0151fordulhat. Magyarorsz\u00e1gon ez a betegs\u00e9g \"extr\u00e9m ritka\", \u00e9s gy\u00f3gyszerrel j\u00f3l kezelhet\u0151 - emelte ki.\n\u00a0\u00a0\u00a0\u00a0A f\u0151orvos kit\u00e9rt arra, hogy m\u00e1jus harmadik vas\u00e1rnapja az AIDS-betegs\u00e9gben elhunytak vil\u00e1gnapja. Elmondta, az AIDS-betegs\u00e9g \u00e9s a HIV-fert\u0151z\u00e9s \u00f6nmag\u00e1ban nem jelent rizik\u00f3t a v\u00edrussal kapcsolatban, \u00e9s a HIV-kezel\u00e9sekben alkalmazott gy\u00f3gyszerekkel pr\u00f3b\u00e1lj\u00e1k gy\u00f3gy\u00edtani a koronav\u00edrusos betegeket, \u00edgy a gy\u00f3gyszeres kezel\u00e9s egyfajta v\u00e9detts\u00e9get adhat a HIV-betegeknek is.\n\u00a0\u00a0\u00a0\u00a0Szl\u00e1vik J\u00e1nos azt k\u00e9rte a lakoss\u00e1gt\u00f3l, hogy b\u00e1rmennyire is j\u00f3k a j\u00e1rv\u00e1ny\u00fcgyi adatok, tov\u00e1bbra is vigy\u00e1zzanak magukra, tartsanak t\u00e1vols\u00e1got, fert\u0151tlen\u00edtsenek, hordjanak maszkot.\n\nForr\u00e1s: MTI\n\n"}]