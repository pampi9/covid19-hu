[{"date": "2020-05-30 09:19", "url": "https://koronavirus.gov.hu/cikkek/valyi-nagy-istvan-jelenleg-negyen-kapnak-verplazmakezelest", "h1": "V\u00e1lyi-Nagy Istv\u00e1n: jelenleg n\u00e9gyen kapnak v\u00e9rplazmakezel\u00e9st", "body": "\nPillanatnyilag n\u00e9gy - eredetileg s\u00falyos \u00e9s kr\u00f3nikus - betegen alkalmazz\u00e1k a v\u00e9rplazm\u00e1s kezel\u00e9st a koronav\u00edrus ellen k\u00eds\u00e9rleti ter\u00e1piak\u00e9nt. Mindenki, aki kapja a kezel\u00e9st, m\u00e1r j\u00f3 \u00e1llapotban van; vagy leker\u00fclt a g\u00e9pr\u0151l, vagy m\u00e9g rajta van, de nem romlik az \u00e1llapota - nyilatkozta a n\u00f6veked\u00e9s.hu-nak V\u00e1lyi-Nagy Istv\u00e1n, a D\u00e9l-Pesti Centrumk\u00f3rh\u00e1z Orsz\u00e1gos Hematol\u00f3giai \u00e9s Infektol\u00f3giai Int\u00e9zet\u00e9nek f\u0151igazgat\u00f3ja.\n\nA szombaton megjelent interj\u00faban a f\u0151igazgat\u00f3 elmondta, a v\u00e9rplazmakezel\u00e9s egyel\u0151re k\u00eds\u00e9rleti szakaszban van, ami azt is jelenti, hogy nincs pontosan meghat\u00e1rozott protokollja.\nKit\u00e9rt arra is, hogy val\u00f3sz\u00edn\u0171leg genetikai t\u00e9nyez\u0151k is szerepet j\u00e1tszanak a betegs\u00e9g lefoly\u00e1s\u00e1ban. T\u00f6bb csal\u00e1dot is kezelnek, ahol eg\u00e9szen m\u00e1s lefoly\u00e1s\u00fa a betegs\u00e9g az egyes csal\u00e1dtagokn\u00e1l. Az alaphelyzet az, hogy az id\u0151sek nehezebben, a fiatalabbak k\u00f6nnyebben v\u00e9szelik \u00e1t a k\u00f3rt. Van, ahol az \u00e9desapa intenz\u00edv oszt\u00e1lyon van, a fiatalok k\u00f6z\u00fcl az egyik s\u00falyos beteg, de nem ig\u00e9nyel intenz\u00edv ell\u00e1t\u00e1st, a testv\u00e9re szint\u00e9n beteg, de \u00e1llapota nem s\u00falyos, otthon v\u00e9szeli \u00e1t a betegs\u00e9get - ismertette.\nAzt l\u00e1tj\u00e1k, hogy a t\u00e1rsbetegs\u00e9gek sokszor d\u00f6nt\u0151ek, p\u00e9ld\u00e1ul az elh\u00edz\u00e1s komoly vesz\u00e9lyt jelent, mert az ilyen betegek nehezen l\u00e9legeztethet\u0151k - tette hozz\u00e1.\nA f\u0151igazgat\u00f3 szerint a favipiravir nev\u0171 gy\u00f3gyszer az enyhe lefoly\u00e1s\u00fa betegs\u00e9gek eset\u00e9ben alkalmazhat\u00f3, \u00e9s \u00edg\u00e9retes lehet a remdesivir gy\u00f3gyszer is.\nA j\u00e1rv\u00e1ny kezel\u00e9s\u00e9r\u0151l azt mondta, szerinte j\u00f3l vizsg\u00e1zott a magyar n\u00e9p \u00e9s a magyar eg\u00e9szs\u00e9g\u00fcgy, jobban mint a nyugat-eur\u00f3pai orsz\u00e1gok, hiszen ar\u00e1nyaiban sokkal kevesebben haltak meg itt. \"Nagyon id\u0151ben reag\u00e1ltunk, az emberek t\u00f6bbs\u00e9ge komolyan vette a korl\u00e1toz\u00e1sokat, nem berzenkedtek ellene\" - fogalmazott.\n\nMTI 2020. m\u00e1jus 30.\n\n"}]