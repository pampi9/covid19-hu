[{"date": "2020-05-14 17:31", "url": "https://koronavirus.gov.hu/cikkek/operativ-torzs-ujabb-vedoeszkozok-erkeznek-korhazakba-es-az-idosotthonokba", "h1": "Operat\u00edv t\u00f6rzs: \u00fajabb v\u00e9d\u0151eszk\u00f6z\u00f6k \u00e9rkeznek a k\u00f3rh\u00e1zakba \u00e9s az id\u0151sotthonokba", "body": "\n\u00dajabb v\u00e9d\u0151eszk\u00f6z\u00f6k \u00e9rkeznek cs\u00fct\u00f6rt\u00f6k\u00f6n 29 k\u00f3rh\u00e1zba \u00e9s az Orsz\u00e1gos Ment\u0151szolg\u00e1lathoz - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa a cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3n.\n\nKiss R\u00f3bert rend\u0151r alezredes hozz\u00e1tette: az operat\u00edv t\u00f6rzs - a korm\u00e1nyhivatalokon kereszt\u00fcl - \u00fajabb v\u00e9d\u0151eszk\u00f6z\u00f6kkel seg\u00edti az id\u0151sotthonokat.\nSz\u00f3lt arr\u00f3l is, hogy k\u00e9t mobiltelefonos alkalmaz\u00e1st is kifejlesztettek, amelyek hasznosak lehetnek a j\u00e1rv\u00e1ny elleni v\u00e9dekez\u00e9sben. Az egyik a h\u00e1zikarant\u00e9n-applik\u00e1ci\u00f3, amely az elrendelt hat\u00f3s\u00e1gi h\u00e1zi karant\u00e9nok elektronikus ellen\u0151rz\u00e9s\u00e9t szolg\u00e1lja; ezt az alkalmaz\u00e1st eddig 585-en telep\u00edtett\u00e9k, \u00e9s most is 528-an haszn\u00e1lj\u00e1k.\nA kontaktuskutat\u00e1st seg\u00edti a \"v\u00edrusradar\" applik\u00e1ci\u00f3, amelynek t\u00f6meges haszn\u00e1lata eset\u00e9n az azonos\u00edtott fert\u0151z\u00f6ttekr\u0151l kimutathat\u00f3, kihez voltak k\u00e9tm\u00e9teres t\u00e1vols\u00e1gon bel\u00fcl legal\u00e1bb h\u00fasz percig - tette hozz\u00e1 Kiss R\u00f3bert.\nElmondta azt is, hogy szerd\u00e1n 641 hat\u00f3s\u00e1gi h\u00e1zi karant\u00e9nt rendeltek el, jelenleg 11 084 van \u00e9rv\u00e9nyben. Szerd\u00e1n 14 esetben int\u00e9zkedtek a hat\u00f3s\u00e1gi h\u00e1zi karant\u00e9n szab\u00e1lyait be nem tart\u00f3kkal szemben.\nBudapesten \u00e9s Pest megy\u00e9ben a kij\u00e1r\u00e1si korl\u00e1toz\u00e1sok szab\u00e1lyait megszeg\u0151kkel szemben szerd\u00e1n 335 alkalommal int\u00e9zkedtek, k\u00f6z\u00fcl\u00fck 172-en figyelmeztet\u00e9st, 96-an helysz\u00edni b\u00edrs\u00e1got kaptak, 67 embert pedig feljelentettek. M\u00e1rcius 28-a \u00f3ta ilyen \u00fcgyben 49 898-szor int\u00e9zkedtek a rend\u0151r\u00f6k az orsz\u00e1g ter\u00fclet\u00e9n.\nA vid\u00e9ken elrendelt v\u00e9delmi int\u00e9zked\u00e9sek betart\u00e1s\u00e1nak ellen\u0151rz\u00e9se sor\u00e1n szerd\u00e1n 66 emberrel szemben kellett int\u00e9zkedni, ebb\u0151l 35 figyelmeztet\u00e9ssel z\u00e1rult, 9 esetben helysz\u00edni b\u00edrs\u00e1got szabtak ki, \u00e9s 22 feljelent\u00e9st tettek. M\u00e1jus 4-e \u00f3ta 739 rend\u0151ri int\u00e9zked\u00e9st t\u00f6rt\u00e9nt ilyen \u00fcgyben.\nA hat\u00e1rforgalomr\u00f3l sz\u00f3lva k\u00f6z\u00f6lte: a teherforgalomban a bel\u00e9p\u0151 oldalon Tomp\u00e1n\u00e1l k\u00e9t-, R\u00f6szk\u00e9n\u00e9l h\u00e1rom-, Csan\u00e1dpalot\u00e1n\u00e1l egy\u00f3r\u00e1s a v\u00e1rakoz\u00e1s, a kil\u00e9p\u0151 oldalon Csan\u00e1dpalot\u00e1n\u00e1l h\u00e1rom-, \u00c1rt\u00e1ndn\u00e1l k\u00e9t\u00f3r\u00e1s v\u00e1rakoz\u00e1sra kell sz\u00e1m\u00edtani. A szem\u00e9lyforgalomban Nagylakn\u00e1l a bel\u00e9p\u0151 oldalon k\u00e9t \u00f3r\u00e1t kell v\u00e1rakozni.\n\u00a0\n\n\nMTI 2020. m\u00e1jus 14.\n\n"}]