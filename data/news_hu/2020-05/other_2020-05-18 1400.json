[{"date": "2020-05-18 14:00", "url": "https://koronavirus.gov.hu/cikkek/orszagos-tisztifoorvos-harmadara-csokkent-korhazban-kezelt-fertozottek-szama", "h1": "Orsz\u00e1gos tisztif\u0151orvos: harmad\u00e1ra cs\u00f6kkent a k\u00f3rh\u00e1zban kezelt fert\u0151z\u00f6ttek sz\u00e1ma", "body": "\nHarmad\u00e1ra cs\u00f6kkent a k\u00f3rh\u00e1zi \u00e1pol\u00e1sra szorul\u00f3 akt\u00edv fert\u0151z\u00f6ttek sz\u00e1ma, akiknek eddig csaknem fel\u00e9t kezelt\u00e9k eg\u00e9szs\u00e9g\u00fcgyi int\u00e9zm\u00e9nyben - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia k\u00f6z\u00f6lte: az 1673 akt\u00edv fert\u0151z\u00f6ttb\u0151l 568-at \u00e1polnak m\u00e1r csak k\u00f3rh\u00e1zban, \u00e9s k\u00f6z\u00fcl\u00fck 46-an vannak m\u00e9g l\u00e9legeztet\u0151g\u00e9pen.\n\u00a0\u00a0\u00a0\u00a0Az elm\u00falt egy-k\u00e9t napban egy nagyon m\u00e9rs\u00e9kelt, de egy\u00e9rtelm\u0171 emelked\u00e9s volt igazolhat\u00f3 a j\u00e1rv\u00e1ny\u00fcgyi sz\u00e1madatokban - jelezte. Ez\u00e9rt felh\u00edvta a figyelmet arra, hogy mindenki tartsa be a korl\u00e1toz\u00e1sok enyh\u00edt\u00e9s\u00e9t k\u00f6vet\u0151en is az alapvet\u0151 v\u00e9dekez\u00e9si szab\u00e1lyokat.\n\u00a0\u00a0\u00a0\u00a0A tisztif\u0151orvos elmondta, hogy h\u00e9tf\u0151t\u0151l \u00faj j\u00e1rv\u00e1ny\u00fcgyi szab\u00e1lyok \u00e9s \u00e9rt\u00e9kel\u00e9sm\u00f3d l\u00e9pett \u00e9letbe, Budapestet \u00e9s a vid\u00e9ket k\u00fcl\u00f6n figyelik. Az adatok szerint az akt\u00edv fert\u0151z\u00f6ttek megoszl\u00e1sa a f\u0151v\u00e1ros \u00e9s a vid\u00e9k k\u00f6z\u00f6tt 45-55 sz\u00e1zal\u00e9k. Az elhunytaknak a 62 sz\u00e1zal\u00e9ka van Budapesten nyilv\u00e1ntartva, a gy\u00f3gyultaknak pedig a 45 sz\u00e1zal\u00e9ka; az 1400 gy\u00f3gyult k\u00f6z\u00fcl Budapesten regisztr\u00e1ltak 636-ot, vid\u00e9ken 764-et - ismertette.\n\u00a0\u00a0\u00a0\u00a0M\u00fcller Cec\u00edlia kifejtette: a Magyarorsz\u00e1gon igazolt fert\u0151z\u00f6ttek k\u00f6z\u00fcl 462-en haltak meg - h\u00e9tf\u0151re 11-gyel emelkedett a sz\u00e1muk -, \u0151k \u00e1ltal\u00e1ban valamilyen kr\u00f3nikus betegs\u00e9gben szenvedtek, igen alacsony azok ar\u00e1nya, akik eset\u00e9ben nem t\u00e1rtak fel valamilyen alapbetegs\u00e9get. Az elhunytak jellemz\u0151en 60 \u00e9ven, de legink\u00e1bb 80 \u00e9ven fel\u00fcliek voltak.\n\u00a0\u00a0\u00a0\u00a0A koronav\u00edrus-j\u00e1rv\u00e1ny kezdete \u00f3ta sz\u00e1zezer lakosra vet\u00edtve Magyarorsz\u00e1gon 36,2 volt a fert\u0151z\u00f6ttek sz\u00e1ma. Ez az ar\u00e1ny Budapestre vonatkoz\u00f3an 95, Fej\u00e9r megy\u00e9re 85,9, Zala megy\u00e9re 83,4, Kom\u00e1rom-Esztergomra vet\u00edtve 66,2, Pest megy\u00e9re pedig 37,2 - sorolta.\n\u00a0M\u00fcller Cec\u00edlia felid\u00e9zte, hogy h\u00e9tf\u0151t\u0151l \u00fajabb eg\u00e9szs\u00e9g\u00fcgyi szolg\u00e1ltat\u00e1sokat lehet ig\u00e9nybe venni, ism\u00e9t v\u00e9gezhet\u0151k a tervezett m\u0171t\u00e9tek, beavatkoz\u00e1sok a kr\u00f3nikus \u00e9s a k\u00faraszer\u0171 ell\u00e1t\u00e1sok ter\u00fclet\u00e9n, tov\u00e1bb\u00e1 lehet\u0151s\u00e9g van a nem n\u00e9peg\u00e9szs\u00e9g\u00fcgyi c\u00e9l\u00fa sz\u0171r\u0151vizsg\u00e1latokra is. Minden esetben sz\u00fcks\u00e9g van azonban telefonos id\u0151pont-egyeztet\u00e9sre.\n\u00a0\u00a0\u00a0\u00a0A k\u00f3rh\u00e1zakban \u00fajabb \u00e1gyak szabadultak fel, a koronav\u00edrus-fert\u0151z\u00e9s miatt kor\u00e1bban lefoglalt \u00e1gyak harmada m\u00e1r ig\u00e9nybe vehet\u0151, kiemelten is a jelent\u0151s hal\u00e1loz\u00e1si oknak sz\u00e1m\u00edt\u00f3 sz\u00edv- \u00e9s \u00e9rrendszeri betegs\u00e9gben szenved\u0151k ell\u00e1t\u00e1s\u00e1ra. M\u00f3dszertani aj\u00e1nl\u00e1sokat dolgoztak ki, ebben az Orsz\u00e1gos Kardiol\u00f3giai Int\u00e9zet is r\u00e9szt vett, hogy szakmailag \u00e9s j\u00e1rv\u00e1ny\u00fcgyi szempontb\u00f3l is biztons\u00e1gos \u00e9s szakszer\u0171 legyen az ell\u00e1t\u00e1s - ismertette az orsz\u00e1gos tisztif\u0151orvos.\n\u00a0\u00a0\u00a0\u00a0R\u00e9szletesen foglalkozott a t\u00e1borok megtart\u00e1s\u00e1nak lehet\u0151s\u00e9g\u00e9vel is, kiemelve, hogy egyel\u0151re napk\u00f6zbeni ell\u00e1t\u00e1st biztos\u00edt\u00f3 t\u00e1borokat lehet szervezni, a bentlak\u00e1sos \u00e9s a v\u00e1ndort\u00e1borokr\u00f3l a j\u00e1rv\u00e1ny\u00fcgyi helyzet alakul\u00e1s\u00e1t\u00f3l f\u00fcgg\u0151en sz\u00fclethet d\u00f6nt\u00e9s.\n\u00a0\u00a0\u00a0\u00a0Hangs\u00falyozta azonban, hogy csak eg\u00e9szs\u00e9ges gyermek \u00e9s szem\u00e9lyzet lehet a t\u00e1borokban, a sz\u00fcl\u0151knek, illetve m\u00e1s feln\u0151tteknek - az \u00e9tkeztet\u00e9st, a m\u0171szaki h\u00e1tteret biztos\u00edt\u00f3 szem\u00e9lyzetet is bele\u00e9rtve - igazol\u00e1sk\u00e9nt ki kell t\u00f6lteni\u00fck a jogszab\u00e1lyban szerepl\u0151 formanyomtatv\u00e1nyt. Minden t\u00e1bornak rendelkeznie kell elk\u00fcl\u00f6n\u00edt\u0151vel - 300-n\u00e1l nagyobb l\u00e9tsz\u00e1m eset\u00e9ben helyben tart\u00f3zkod\u00f3 orvossal is -, tov\u00e1bb\u00e1 v\u00e9d\u0151felszerel\u00e9ssel az esetleg megbeteged\u0151 gyerekek miatt.\n\u00a0\u00a0\u00a0\u00a0A t\u00e1borokban biztos\u00edtani kell 20 emberre egy mosd\u00f3helyis\u00e9get, a t\u00e1bornyit\u00e1s el\u0151tt gondoskodni kell a rovar- \u00e9s r\u00e1gcs\u00e1l\u00f3irt\u00e1sr\u00f3l, a vesz\u00e9lyes anyagok - fert\u0151tlen\u00edt\u0151szerek, takar\u00edt\u00f3szerek - t\u00e1rol\u00e1s\u00e1ra pedig szigor\u00fa szakmai szab\u00e1lyokat kell alkalmazni a m\u00e9rgez\u00e9sek elker\u00fcl\u00e9se \u00e9rdek\u00e9ben.\n\u00a0\u00a0\u00a0\u00a0M\u00fcller Cec\u00edlia \u00fagy fogalmazott: els\u0151sorban a szabadt\u00e9ri tev\u00e9kenys\u00e9geket aj\u00e1nlj\u00e1k a t\u00e1boroz\u00f3knak, ha pedig az id\u0151j\u00e1r\u00e1s miatt z\u00e1rt t\u00e9rbe k\u00e9nyszer\u00fclnek, akkor a kiscsoportos foglalkoz\u00e1sokat \u00e9s a megfelel\u0151 t\u00e1vols\u00e1gtart\u00e1s biztos\u00edt\u00e1s\u00e1t. A kisebb gyerekeket meg kell tan\u00edtani a higi\u00e9n\u00e9s szab\u00e1lyokra, a nagyobbakat pedig a sz\u00fcl\u0151k is ell\u00e1thatj\u00e1k alkoholb\u00e1zis\u00fa k\u00e9zfert\u0151tlen\u00edt\u0151vel, t\u00f6rl\u0151kend\u0151kkel, de a gyakori \u00e9s alapos szappanos k\u00e9zmos\u00e1st nem helyettes\u00edtheti semmi - jegyezte meg.\n\u00a0\u00a0\u00a0\u00a0K\u00e9rd\u00e9sre v\u00e1laszolva az orsz\u00e1gos tisztif\u0151orvos azt mondta: az UV-C f\u00e9nyt kibocs\u00e1t\u00f3 l\u00e1mp\u00e1k csak nagyon k\u00f6zeli t\u00e1rgyak eset\u00e9ben hat\u00e1sosak, ezek ink\u00e1bb kieg\u00e9sz\u00edt\u0151 szerepet j\u00e1tszhatnak a fert\u0151tlen\u00edt\u00e9sek sor\u00e1n.\n\u00a0\u00a0\u00a0\u00a0Besz\u00e9lt arr\u00f3l is, hogy a PCR-tesztekkel igazolt \u00faj fert\u0151z\u00f6ttek eset\u00e9ben nem v\u00e1ltozott az elj\u00e1r\u00e1srend, vagyis a pozit\u00edv eredm\u00e9ny ut\u00e1n 14 napos otthoni karant\u00e9nra k\u00f6telezik \u0151ket, ha megfelel\u0151 az \u00e1ltal\u00e1nos eg\u00e9szs\u00e9gi \u00e1llapotuk.\n\u00a0\u00a0\u00a0\u00a0Ugyancsak egy felvet\u00e9sre reag\u00e1lva M\u00fcller Cec\u00edlia azt mondta: a m\u00e1r most is t\u00f6bb helyen tervezett ny\u00e1ri t\u00f6megrendezv\u00e9nyeket \"bizonyosan nem fogjuk megakad\u00e1lyozni\", ha a j\u00e1rv\u00e1ny\u00fcgyi helyzet ezt engedi. Nincs ma m\u00e1r akad\u00e1lya annak sem, hogy az unok\u00e1k \u00e9s a nagysz\u00fcl\u0151k megl\u00e1togass\u00e1k egym\u00e1st, de kiz\u00e1r\u00f3lag akkor tal\u00e1lkozzanak egym\u00e1ssal, ha mindannyian eg\u00e9szs\u00e9gesek.\n\u00a0\u00a0\u00a0\u00a0Tov\u00e1bbi k\u00e9rd\u00e9sre v\u00e1laszolva az eg\u00e9szs\u00e9g\u00fcgyi szakember besz\u00e1molt arr\u00f3l, hogy a j\u00e1rv\u00e1ny kezdete \u00f3ta regisztr\u00e1lt fert\u0151z\u00f6ttek 14 sz\u00e1zal\u00e9ka, azaz 500 ember eg\u00e9szs\u00e9g\u00fcgyi dolgoz\u00f3, jelenleg k\u00f6z\u00fcl\u00fck m\u00e9g 264 fert\u0151z\u00f6tt. Ez az ar\u00e1ny k\u00f6zeli a Magyarorsz\u00e1ghoz hasonl\u00f3 \u00e1llamok adataihoz, m\u00e1s orsz\u00e1gokban viszont ennek sokszorosa, \u00e9s ott j\u00f3 n\u00e9h\u00e1ny hal\u00e1leset is volt.\n\n\nMTI 2020. m\u00e1jus 18.\n\n"}]