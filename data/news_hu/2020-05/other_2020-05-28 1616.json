[{"date": "2020-05-28 16:16", "url": "https://koronavirus.gov.hu/cikkek/utalvanyt-ajanlhatnak-fel-az-utazasi-irodak-penzvisszafizetes-helyett", "h1": "Utalv\u00e1nyt aj\u00e1nlhatnak fel az utaz\u00e1si irod\u00e1k a p\u00e9nzvisszafizet\u00e9s helyett", "body": "\nAz Eur\u00f3pai Uni\u00f3 aj\u00e1nl\u00e1sai alapj\u00e1n rendeletet hozott a korm\u00e1ny, mely szerint, ha az utaz\u00e1s a koronav\u00edrus vil\u00e1gj\u00e1rv\u00e1ny miatt marad el, akkor a befizetett \u00f6sszegr\u0151l az utaz\u00e1sszervez\u0151 utalv\u00e1nyt aj\u00e1nlhat fel. Az utalv\u00e1ny elfogad\u00e1s\u00e1r\u00f3l az utaz\u00f3 15 napon bel\u00fcl d\u00f6nthet, ha nem fogadja el, 14 napon bel\u00fcl vissza kell kapnia a r\u00e9szv\u00e9teli d\u00edjat. A c\u00e9l az, hogy a v\u00e1llalkoz\u00e1sok ne menjenek cs\u0151dbe, \u00e9s \u00edgy v\u00e9g\u00fcl mindenki hozz\u00e1 tudjon jutni a befizetett p\u00e9nz\u00e9hez.\n\nMivel most nagyon sokan k\u00e9rik vissza a p\u00e9nz\u00fcket, a fogyaszt\u00f3k v\u00e9delme \u00e9s a gazdas\u00e1gi t\u00e1rsas\u00e1gok \u00e9letben tart\u00e1sa \u00e9rdek\u00e9ben a magyar Korm\u00e1ny az uni\u00f3s \u00e1ll\u00e1sfoglal\u00e1s alapj\u00e1n dolgozott ki egy megold\u00e1st, melyhez hasonl\u00f3t sz\u00e1mos eur\u00f3pai orsz\u00e1gban alkalmaznak. Az utak visszamond\u00e1sa rendk\u00edv\u00fcl komoly likvidit\u00e1si probl\u00e9m\u00e1t jelent az utaztat\u00f3knak, mely fizet\u00e9sk\u00e9ptelens\u00e9ghez vezethet sz\u00e1mos utaz\u00e1sszervez\u0151n\u00e9l. Az utalv\u00e1ny bevezet\u00e9se seg\u00edtheti az utaz\u00e1si irod\u00e1k m\u0171k\u00f6d\u0151k\u00e9pess\u00e9g\u00e9nek fenntart\u00e1s\u00e1t, \u00edgy a munkahelyek megtart\u00e1s\u00e1t.\nA d\u00f6nt\u00e9ssel Magyarorsz\u00e1g az Eur\u00f3pai Bizotts\u00e1g \u00e1ll\u00e1sfoglal\u00e1s\u00e1t vette figyelembe, \u00f6sszhangban van az Eur\u00f3pai Uni\u00f3 aj\u00e1nl\u00e1sai mellett az Eur\u00f3pai Utaz\u00e1si Irodai Sz\u00f6vets\u00e9gek Szervezet\u00e9nek (ECTAA) aj\u00e1nl\u00e1s\u00e1val, illetve t\u00f6bb m\u00e1s tag\u00e1llam \u00e1ltal meghozott hasonl\u00f3 rendk\u00edv\u00fcli jogszab\u00e1ly-m\u00f3dos\u00edt\u00e1ssal.\nA rendelet az utaz\u00e1si szolg\u00e1ltat\u00e1sokra vonatkoz\u00f3 szerz\u0151d\u00e9sekr\u0151l, k\u00fcl\u00f6n\u00f6sen az utaz\u00e1si csomagra \u00e9s az utaz\u00e1si szolg\u00e1ltat\u00e1segy\u00fcttesre vonatkoz\u00f3 szerz\u0151d\u00e9sekr\u0151l sz\u00f3l\u00f3 472/2017. (XII. 28.) Korm. rendelet szerz\u0151d\u00e9sfelmond\u00e1ssal kapcsolatos szab\u00e1lyait eg\u00e9sz\u00edti ki, 2020. augusztus 31-ig.\nA korm\u00e1nyrendeletbe az al\u00e1bbi f\u0151bb szab\u00e1lyoz\u00e1si elemek szerepelnek:\n- Az utalv\u00e1ny \u00e9rv\u00e9nyess\u00e9ge 2021. augusztus 31.\n- Az utalv\u00e1ny vagyoni biztos\u00edt\u00e9k szempontj\u00e1b\u00f3l az utaz\u00f3 \u00e1ltal, az utaz\u00e1si csomag. ig\u00e9nybev\u00e9tel\u00e9re befizetett el\u0151legnek vagy r\u00e9szv\u00e9teli d\u00edjnak min\u0151s\u00fcl.\n- T\u00f6bbletk\u00f6lts\u00e9g n\u00e9lk\u00fcl \u00e1truh\u00e1zhat\u00f3, \u00e1m kiz\u00e1r\u00f3lag k\u00f6zeli hozz\u00e1tartoz\u00f3ra.\n- Az utaz\u00e1sszervez\u0151nek nyilv\u00e1ntart\u00e1st kell vezetnie az \u00e1ltala kibocs\u00e1tott utalv\u00e1nyokr\u00f3l.\n- Az utaz\u00e1sszervez\u0151 fizet\u00e9sk\u00e9ptelens\u00e9ge eset\u00e9n a vagyoni biztos\u00edt\u00e9knak fedezetet kell ny\u00fajtania az utalv\u00e1nyok \u00e9rt\u00e9k\u00e9nek megt\u00e9r\u00edt\u00e9s\u00e9re.\nA Magyar Turisztikai \u00dcgyn\u00f6ks\u00e9g a kezdetekt\u0151l elk\u00f6telezett a vil\u00e1gj\u00e1rv\u00e1ny miatt neh\u00e9z helyzetbe ker\u00fclt turisztikai v\u00e1llalkoz\u00e1sok megseg\u00edt\u00e9se mellett. Folyamatosan egyeztetett a megold\u00e1si lehet\u0151s\u00e9gekr\u0151l a szakmai szervezetekkel, javaslataikat is meghallgatva k\u00e9sz\u00edtett\u00e9k el azokat a javaslatokat, amelyek a sz\u00fcks\u00e9ges int\u00e9zked\u00e9seket tartalmazz\u00e1k a v\u00e1llalkoz\u00e1sok \u00e9letben tart\u00e1s\u00e1hoz.\nL\u00e1sd: A Korm\u00e1ny 242/2020. (V. 27.) Korm. rendelete a vesz\u00e9lyhelyzet ideje alatt az\u00a0utaz\u00e1si szolg\u00e1ltat\u00e1sokra vonatkoz\u00f3 szerz\u0151d\u00e9sekre alkalmazand\u00f3 k\u00fcl\u00f6n\u00f6s szab\u00e1lyokr\u00f3l\nhttps://mtu.gov.hu/cikkek/utalvanyt-ajanlhatnak-fel-az-irodak-a-penzvisszafizetes-helyett-1675\n\n\n"}]