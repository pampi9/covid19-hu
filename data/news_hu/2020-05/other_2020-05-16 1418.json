[{"date": "2020-05-16 14:18", "url": "https://koronavirus.gov.hu/cikkek/operativ-torzs-nyilvanosak-hetfotol-ervenyes-vedelmi-intezkedesek", "h1": "Operat\u00edv t\u00f6rzs: nyilv\u00e1nosak a h\u00e9tf\u0151t\u0151l \u00e9rv\u00e9nyes v\u00e9delmi int\u00e9zked\u00e9sek", "body": "\nMegjelent a Magyar K\u00f6zl\u00f6nyben a h\u00e9tf\u0151t\u0151l hat\u00e1lyos - Budapest kiv\u00e9tel\u00e9vel az eg\u00e9sz orsz\u00e1gra \u00e9rv\u00e9nyes - v\u00e9delmi int\u00e9zked\u00e9seket tartalmaz\u00f3 korm\u00e1nyrendelet - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa.\n\nKiss R\u00f3bert elmondta: ennek \u00e9rtelm\u00e9ben a vend\u00e9gl\u00e1t\u00f3helyeken m\u00e1r nemcsak a kerthelyis\u00e9gekben enged\u00e9lyezett a tart\u00f3zkod\u00e1s, hanem a vend\u00e9gl\u00e1t\u00f3helyek bels\u0151 z\u00e1rt r\u00e9sz\u00e9ben is. A dolgoz\u00f3knak k\u00f6telez\u0151 v\u00e9d\u0151eszk\u00f6zt (orvosi sz\u00e1jmaszkot, s\u00e1lat vagy kend\u0151t) viselni. Az \u00fczemeltet\u0151nek pedig int\u00e9zkedni kell a v\u00e9delmi t\u00e1vols\u00e1gok megtart\u00e1s\u00e1ra. M\u00e1sik v\u00e1ltoz\u00e1s, hogy a sz\u00e1ll\u00e1shelyek is fogadhatnak vend\u00e9geket.\nA v\u00e9dekez\u00e9s ezen szakasz\u00e1ban is hat\u00e1lyban marad a t\u00f6megk\u00f6zleked\u00e9si eszk\u00f6z\u00f6k\u00f6n \u00e9s az \u00fczletekben a v\u00e9d\u0151eszk\u00f6z\u00f6k k\u00f6telez\u0151 visel\u00e9s\u00e9re, a t\u00e1vols\u00e1g betart\u00e1s\u00e1ra, valamint az \u00e9letkorhoz k\u00f6t\u0151d\u0151 id\u0151s\u00e1vok figyelembev\u00e9tel\u00e9re vonatkoz\u00f3 szab\u00e1lyoz\u00e1s - tette hozz\u00e1.\nHozz\u00e1tette: azok, akik megszegik a tov\u00e1bbra is \u00e9rv\u00e9nyben lev\u0151 szab\u00e1lyokat, szab\u00e1lys\u00e9rt\u00e9st k\u00f6vetnek el, vel\u00fck szemben a rend\u0151rs\u00e9g fel fog l\u00e9pni.\nA v\u00e9delmi int\u00e9zked\u00e9sek m\u00e1sodik \u00fctem\u00e9r\u0151l elmondta azt is: j\u00fanius 1. ut\u00e1n a temet\u00e9st, illetve a h\u00e1zass\u00e1gk\u00f6t\u00e9st k\u00f6vet\u0151 csal\u00e1di rendezv\u00e9nyeket meg lehet tartani, ezekhez zen\u00e9s szolg\u00e1ltat\u00e1st lehet biztos\u00edtani.\nElmondta: egyre t\u00f6bben v\u00e1llalj\u00e1k a hat\u00f3s\u00e1gi h\u00e1zi karant\u00e9nban lev\u0151k, hogy a rend\u0151rs\u00e9g elektronikusan ellen\u0151rizze, mennyire tartj\u00e1k be a korl\u00e1toz\u00f3 int\u00e9zked\u00e9sek szab\u00e1lyait. Eddig 716-an t\u00f6lt\u00f6tt\u00e9k le mobilk\u00e9sz\u00fcl\u00e9k\u00fckre \u00e9s kezdt\u00e9k alkalmazni az erre szolg\u00e1l\u00f3 szoftvert, jelenleg 579 akt\u00edv felhaszn\u00e1l\u00f3 van.\nT\u00e1j\u00e9koztat\u00e1sa szerint p\u00e9nteken 890 hat\u00f3s\u00e1gi h\u00e1zi karant\u00e9nt rendeltek el, jelenleg 10 742 ilyen korl\u00e1toz\u00f3 int\u00e9zked\u00e9s van \u00e9rv\u00e9nyben. P\u00e9nteken 30 rend\u0151ri int\u00e9zked\u00e9sre volt sz\u00fcks\u00e9g a hat\u00f3s\u00e1gi h\u00e1zi karant\u00e9n szab\u00e1lyait be nem tart\u00f3kkal szemben.\nBudapesten \u00e9s Pest megy\u00e9ben kij\u00e1r\u00e1si korl\u00e1toz\u00e1sok szab\u00e1lyait megszeg\u0151kkel szemben p\u00e9nteken 361 esetben int\u00e9zkedtek, ebb\u0151l 211-en figyelmeztet\u00e9st, 89-an helysz\u00edni b\u00edrs\u00e1got kaptak, 61 ember ellen pedig feljelent\u00e9st tettek a rend\u0151r\u00f6k. M\u00e1rcius 28. \u00f3ta ellen\u0151rzi a rend\u0151rs\u00e9g a kij\u00e1r\u00e1si korl\u00e1toz\u00e1sok betart\u00e1s\u00e1t, az\u00f3ta 50 704 int\u00e9zked\u00e9sre volt sz\u00fcks\u00e9g.\nVid\u00e9ken a v\u00e9delmi int\u00e9zked\u00e9sek \u00faj szab\u00e1lyait ellen\u0151rzi a rend\u0151rs\u00e9g, p\u00e9nteken 64 szab\u00e1lyszeg\u00e9st tapasztaltak, ebb\u0151l 40 figyelmeztet\u00e9ssel, 12 helysz\u00edni b\u00edrs\u00e1ggal, 12 pedig feljelent\u00e9ssel z\u00e1rult. A m\u00e1jus 4-\u00e9t\u0151l \u00e9letbe l\u00e9pett \u00faj szab\u00e1lyok be nem tart\u00f3ival szemben eddig 821 esetben kellett int\u00e9zkedni\u00fck a rend\u0151r\u00f6knek.\nA hat\u00e1rforgalomr\u00f3l elmondta: jelent\u0151s hat\u00e1rv\u00e1rakoz\u00e1s alakult ki Nagylakn\u00e1l, miut\u00e1n a rom\u00e1n hat\u00e1rellen\u0151rz\u00e9s megv\u00e1ltozott a kor\u00e1bbiakhoz k\u00e9pest. Ki- \u00e9s bel\u00e9p\u0151oldalon is hat \u00f3r\u00e1t meghalad\u00f3 a v\u00e1rakoz\u00e1s.\nK\u00e9rd\u00e9sre v\u00e1laszolva Szlov\u00e9nia hat\u00e1rnyit\u00e1s\u00e1val kapcsolatban elmondta: a magyar hat\u00e1rv\u00e9delmi szervek feladatai nem v\u00e1ltoztak meg ennek t\u00fckr\u00e9ben sem. A hat\u00e1lyos szab\u00e1lyok szerint a k\u00fclf\u00f6ldr\u0151l hazat\u00e9r\u0151 magyar \u00e1llampolg\u00e1rok a hat\u00e1ron eg\u00e9szs\u00e9g\u00fcgyi vizsg\u00e1laton esnek \u00e1t. Ha felmer\u00fcl vel\u00fck szemben a fert\u0151z\u00e9s gyan\u00faja, kijel\u00f6lt karant\u00e9nba ker\u00fclnek. Ha nem mer\u00fcl fel fert\u0151z\u00e9sgyan\u00fa, akkor elrendelik vel\u00fck szemben a hat\u00f3s\u00e1gi h\u00e1zi karant\u00e9nt. Megjegyezte: mentes\u00fcl a hat\u00f3s\u00e1gi h\u00e1zi karant\u00e9n al\u00f3l az, aki meggy\u00f3gyult a fert\u0151z\u00e9sb\u0151l \u00e9s t\u00fcnetmentes, valamint az, aki igazolja, hogy k\u00fclf\u00f6ld\u00f6n 14 napos vagy azt meghalad\u00f3 j\u00e1rv\u00e1ny\u00fcgyi megfigyel\u00e9s hat\u00e1lya alatt \u00e1llt. A hat\u00f3s\u00e1gi h\u00e1zi karant\u00e9n elrendel\u00e9se al\u00f3l k\u00fcl\u00f6n\u00f6s m\u00e9lt\u00e1nyoss\u00e1got lehet k\u00e9rni m\u00e9g a beutaz\u00e1st megel\u0151z\u0151en. Az \u00fcgyint\u00e9z\u00e9shez sz\u00fcks\u00e9ges k\u00e9rv\u00e9ny a rend\u0151rs\u00e9g honlapj\u00e1n, a police.hu oldalon tal\u00e1lhat\u00f3 meg.\nK\u00fcl\u00f6n sz\u00f3lt k\u00e9rd\u00e9sre v\u00e1laszolva Tolna megy\u00e9r\u0151l, ahol mind\u00f6ssze 15 rend\u0151ri int\u00e9zked\u00e9sre volt sz\u00fcks\u00e9g a v\u00e9delmi int\u00e9zked\u00e9sek m\u00e1jus 4-i bevezet\u00e9se \u00f3ta, ebb\u0151l 3 z\u00e1rult figyelmeztet\u00e9ssel, 12 pedig szab\u00e1lys\u00e9rt\u00e9si feljelent\u00e9ssel. A megyei adatok az orsz\u00e1gosnak csup\u00e1n 2 sz\u00e1zal\u00e9k\u00e1t teszik ki, ez\u00e9rt k\u00f6sz\u00f6net\u00e9t fejezte ki, hogy a megy\u00e9ben \u00e9l\u0151k komolyan vett\u00e9k az int\u00e9zked\u00e9sek betart\u00e1s\u00e1t.\n\n\nMTI 2020. m\u00e1jus 16.\n\n"}]