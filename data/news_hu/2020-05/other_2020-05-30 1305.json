[{"date": "2020-05-30 13:05", "url": "https://koronavirus.gov.hu/cikkek/operativ-torzs-konnyebbe-valt-magyar-allampolgarok-hazaterese-bulgariabol", "h1": "Operat\u00edv t\u00f6rzs: k\u00f6nnyebb\u00e9 v\u00e1lt a magyar \u00e1llampolg\u00e1rok hazat\u00e9r\u00e9se Bulg\u00e1ri\u00e1b\u00f3l", "body": "\nMegk\u00f6nny\u00edti a magyar \u00e1llampolg\u00e1rok hazat\u00e9r\u00e9s\u00e9t Bulg\u00e1ri\u00e1b\u00f3l egy most hat\u00e1lyba l\u00e9pett korm\u00e1nyrendelet - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151je.\n\nLakatos Tibor rend\u0151r ezredes besz\u00e1molt arr\u00f3l, hogy a jogszab\u00e1ly szerint korl\u00e1toz\u00e1s n\u00e9lk\u00fcl l\u00e9phetnek Magyarorsz\u00e1g ter\u00fclet\u00e9re azok a magyar \u00e1llampolg\u00e1rok, akik hivatali k\u00f6telezetts\u00e9g\u00fck ell\u00e1t\u00e1sa, nemzetk\u00f6zi szervezet tev\u00e9kenys\u00e9g\u00e9ben k\u00f6zrem\u0171k\u00f6d\u00e9s, \u00fczleti \u00fat, humanit\u00e1rius tev\u00e9kenys\u00e9g vagy hozz\u00e1tartoz\u00f3 l\u00e1togat\u00e1sa \u00e9rdek\u00e9ben \u00e9rkeznek a Bolg\u00e1r K\u00f6zt\u00e1rsas\u00e1gb\u00f3l, akkor is, ha Rom\u00e1nia fel\u0151l l\u00e9pik \u00e1t a magyar hat\u00e1rt.\nAz \u00fcgyeleti k\u00f6zpont vezet\u0151je azt k\u00e9rte a lakoss\u00e1gt\u00f3l, hogy a k\u00f6nny\u00edt\u00e9sek ellen\u00e9re is tarts\u00e1k be a szoci\u00e1lis t\u00e1vols\u00e1gtart\u00e1s \u00e9s a maszkvisel\u00e9s szab\u00e1lyait, mert ezzel elej\u00e9t lehet venni a t\u00f6meges megbeteged\u00e9seknek \u0151sszel, a j\u00e1rv\u00e1ny esetleges m\u00e1sodik hull\u00e1m\u00e1ban.\nArra a k\u00e9rd\u00e9sre, hogy mikor v\u00e1rhat\u00f3 korl\u00e1toz\u00e1s n\u00e9lk\u00fcli \u00e1tl\u00e9p\u00e9s Ukrajn\u00e1b\u00f3l \u00e9s Rom\u00e1ni\u00e1b\u00f3l, az ezredes azt hangs\u00falyozta: k\u00f6nnyelm\u0171s\u00e9g lenne olyan orsz\u00e1gokkal a hat\u00e1rok szabadon \u00e1tj\u00e1r\u00e1s\u00e1r\u00f3l egyeztetni, amelyek eset\u00e9ben a j\u00e1rv\u00e1ny\u00fcgyi helyzet ezt nem teszi lehet\u0151v\u00e9. Hozz\u00e1tette: a j\u00e1rv\u00e1ny nem m\u00falt el, m\u00e9g mindig vannak fert\u0151z\u00f6tt betegek k\u00f3rh\u00e1zban, \u00e9s k\u00f6z\u00f6tt\u00fck olyanok is, akik l\u00e9legeztet\u0151g\u00e9pen vannak. P\u00e9ldak\u00e9nt eml\u00edtette, hogy hi\u00e1ba j\u00f3 a j\u00e1rv\u00e1ny\u00fcgyi helyzet Magyarorsz\u00e1gon p\u00e9ld\u00e1ul Rom\u00e1ni\u00e1hoz k\u00e9pest, ha egy magyar \u00e1llampolg\u00e1r \u00e1tutazik Rom\u00e1ni\u00e1ba, ott is megfert\u0151z\u0151dhet, \u00e9s \u00edgy vesz\u00e9lyt jelenthet a csal\u00e1dj\u00e1ra, a munkat\u00e1rsaira.\nAz ezredes lesz\u00f6gezte: eddig \u00e9s ezut\u00e1n is elemz\u0151 munka el\u0151zi meg a k\u00f6nny\u00edt\u00e9sek bevezet\u00e9s\u00e9t. Hozz\u00e1tette: ezek az int\u00e9zked\u00e9sek nem csup\u00e1n Magyarorsz\u00e1gon m\u00falnak, jelenleg sem Rom\u00e1nia, sem Ukrajna nem mutat hajland\u00f3s\u00e1got k\u00f6nny\u00edt\u00e9sek bevezet\u00e9s\u00e9re. Megjegyezte: Magyarorsz\u00e1g a tranzitutasokat beengedi ezekb\u0151l az orsz\u00e1gokb\u00f3l, ugyanakkor a Rom\u00e1ni\u00e1b\u00f3l \u00e9s Ukrajn\u00e1b\u00f3l hazat\u00e9r\u0151 magyar \u00e1llampolg\u00e1roknak f\u0151szab\u00e1lyk\u00e9nt tov\u00e1bbra is 14 napos hat\u00f3s\u00e1gi h\u00e1zi karant\u00e9nba kell vonulniuk.\nA fels\u0151oktat\u00e1si ponthat\u00e1rok kihirdet\u00e9s\u00e9t k\u00f6vet\u0151, j\u00falius k\u00f6zep\u00e9n esed\u00e9kes, hagyom\u00e1nyos egyetemi ponth\u00faz\u00f3partikr\u00f3l azt mondta, szint\u00e9n k\u00e9rd\u00e9sre v\u00e1laszolva: nem lehet tudni el\u0151re, hogy milyen lesz a j\u00faliusi j\u00e1rv\u00e1ny\u00fcgyi helyzet, jelenleg azonban nincs lehet\u0151s\u00e9g ilyen esem\u00e9nyek megtart\u00e1s\u00e1ra, csak kultur\u00e1lis- \u00e9s sportrendezv\u00e9nyek lehetnek szabadt\u00e9ren.\nA ny\u00e1ri belf\u00f6ldi utaz\u00e1sokkal, a balatoni haj\u00f3z\u00e1ssal kapcsolatban az ezredes az \u00e1ltal\u00e1nos v\u00e9delmi szab\u00e1lyok betart\u00e1s\u00e1ra figyelmeztetett, \u00edgy a t\u00e1vols\u00e1gtart\u00e1sra \u00e9s a maszk, s\u00e1l vagy kend\u0151 visel\u00e9s\u00e9re a t\u00f6megk\u00f6zleked\u00e9si eszk\u00f6z\u00f6k\u00f6n. Ha a Balatonon egy haj\u00f3 t\u00f6megk\u00f6zleked\u00e9sben vesz r\u00e9szt, akkor ezeket a szab\u00e1lyokat azon is be kell tartani. A t\u00f6megk\u00f6zleked\u00e9st eddig is \u00fagy alak\u00edtott\u00e1k ki, hogy ne teljes kapacit\u00e1ssal \u00fczemeljen. A j\u00e1rv\u00e1ny s\u00falyos id\u0151szak\u00e1ban p\u00e9ld\u00e1ul harmincsz\u00e1zal\u00e9kos felt\u00f6lt\u00f6tts\u00e9ggel k\u00f6zlekedhettek a vonatok, \u00e9s b\u00e1r fokozatosan enyh\u00edthet\u0151 a korl\u00e1toz\u00e1s, a teljes kapacit\u00e1sra m\u00e9g nem lehet visszat\u00e9rni - jelezte.\n\n\nMTI 2020. m\u00e1jus 30.\n\n"}]