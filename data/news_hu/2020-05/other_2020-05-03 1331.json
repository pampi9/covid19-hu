[{"date": "2020-05-03 13:31", "url": "https://koronavirus.gov.hu/cikkek/sokat-megtanultunk-az-elmult-ket-honapban-virusrol", "h1": "Sokat megtanultunk az elm\u00falt k\u00e9t h\u00f3napban a v\u00edrusr\u00f3l", "body": "\nSokat megtanultunk az elm\u00falt k\u00e9t h\u00f3napban a koronav\u00edrusr\u00f3l - mondta a D\u00e9l-pesti Centrumk\u00f3rh\u00e1z infektol\u00f3giai oszt\u00e1ly\u00e1nak f\u0151orvosa a j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs vas\u00e1rnapi online sajt\u00f3t\u00e1j\u00e9koztat\u00f3j\u00e1n.\n\n\nSzl\u00e1vik J\u00e1nos kiemelte: ma m\u00e1r tudjuk, hogy a gyermekek szinte t\u00fcnetmentesen v\u00e9szelik \u00e1t a betegs\u00e9get, az id\u0151sekn\u00e9l viszont teljesen at\u00edpusos a lefoly\u00e1sa, sokan nem l\u00e1zzal, hanem zavarts\u00e1ggal, elesetts\u00e9ggel, k\u00fcl\u00f6nb\u00f6z\u0151 f\u00e1jdalmakkal jelentkeznek.\nHozz\u00e1tette, azt is tudjuk, hogy a v\u00edrus mut\u00e1l\u00f3dik, de ez szerencs\u00e9re alapvet\u0151 tulajdons\u00e1gait nem \u00e9rinti.\n\"Nem tudunk m\u00e9g eleget a koronav\u00edrus pontos terjed\u00e9sr\u0151l, de azok az \u00f3vint\u00e9zked\u00e9sek, amelyeket megtesz\u00fcnk, \u00fagy t\u0171nik, elegend\u0151ek a nagyobb j\u00e1rv\u00e1ny elker\u00fcl\u00e9s\u00e9hez\" - fogalmazott.\nA koronav\u00edrus okozta betegs\u00e9g kezel\u00e9s\u00e9r\u0151l azt mondta, alkalmazz\u00e1k a tapasztalatokon alapul\u00f3 m\u00f3dszereket, v\u00edrusellenes, immuner\u0151s\u00edt\u0151 ter\u00e1pi\u00e1kat, k\u00f6zt\u00fck olyanokat, amelyek megakad\u00e1lyozz\u00e1k a betegs\u00e9g legutols\u00f3 f\u00e1zis\u00e1ban l\u00e9trej\u00f6v\u0151 citokinviharnak - a gyullad\u00e1sos feh\u00e9rj\u00e9k fokozott termel\u00e9s\u00e9nek - a l\u00e9trej\u00f6tt\u00e9t. Alkalmazz\u00e1k tov\u00e1bb\u00e1 a v\u00e9rplazma-ter\u00e1pi\u00e1t, amikor gy\u00f3gyultak v\u00e9r\u00e9t haszn\u00e1lj\u00e1k fel a s\u00falyos betegek \u00e9let\u00e9nek megment\u00e9s\u00e9hez.\nHozz\u00e1tette: vannak rem\u00e9nyteli h\u00edrek az olt\u00f3anyag-fejleszt\u00e9sr\u0151l, tal\u00e1n szeptemberben m\u00e1r el\u00e9rhet\u0151 lesz a vil\u00e1g sz\u00e1m\u00e1ra egy vagy k\u00e9t hat\u00e9kony olt\u00f3anyag a koronav\u00edrus ellen.\u00a0\u00a0\u00a0\nSzl\u00e1vik J\u00e1nos k\u00f6sz\u00f6netet mondott az eg\u00e9szs\u00e9g\u00fcgyi dolgoz\u00f3knak \u00e9rkez\u0151 adom\u00e1nyok\u00e9rt, biztat\u00e1s\u00e9rt is. Arra k\u00e9rt mindenkit, hogy kell\u0151 t\u00e1vols\u00e1gtart\u00e1ssal k\u00f6sz\u00f6ntse az \u00e9desany\u00e1kat, az \u00e9retts\u00e9giz\u0151k figyelm\u00e9t arra h\u00edvta fel, vigy\u00e1zzanak egym\u00e1sra \u00e9s tan\u00e1raikra.\n\u00a0\n\nForr\u00e1s: MTI\n\u00a0\n\u00a0\n\n"}]