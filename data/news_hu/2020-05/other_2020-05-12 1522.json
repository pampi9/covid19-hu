[{"date": "2020-05-12 15:22", "url": "https://koronavirus.gov.hu/cikkek/itm-honapokon-belul-megindulhat-egy-hatekony-gyogyszer-magyarorszagi-gyartasa", "h1": "ITM: h\u00f3napokon bel\u00fcl megindulhat egy hat\u00e9kony gy\u00f3gyszer magyarorsz\u00e1gi gy\u00e1rt\u00e1sa", "body": "\nLez\u00e1rult az \u00faj t\u00edpus\u00fa koronav\u00edrus ellen \u00c1zsi\u00e1ban m\u00e1r hat\u00e9konynak bizonyult gy\u00f3gyszerhat\u00f3anyag, a favipiravir magyarorsz\u00e1gi fejleszt\u00e9s\u00e9nek els\u0151 f\u00e1zisa, \u00e9s miut\u00e1n laborat\u00f3riumi k\u00f6r\u00fclm\u00e9nyek k\u00f6z\u00f6tt siker\u00fclt el\u0151\u00e1ll\u00edtani a generikus hat\u00f3anyagot, az \u0151szre lehet\u0151v\u00e9 v\u00e1lhat a gy\u00f3gyszer magyarorsz\u00e1gi enged\u00e9lyez\u00e9se \u00e9s gy\u00e1rt\u00e1sa is - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) az MTI-vel kedden.\n\nA sz\u00fcks\u00e9ges klinikai vizsg\u00e1latok \u00e9s a gy\u00f3gyszergy\u00e1rt\u00f3 kapacit\u00e1s ki\u00e9p\u00edt\u00e9se az ITM \u00e9s a Nemzeti Kutat\u00e1si, Fejleszt\u00e9si \u00e9s Innov\u00e1ci\u00f3s Hivatal t\u00e1mogat\u00e1s\u00e1val, sz\u00e9les k\u00f6r\u0171 kutat\u00f3int\u00e9zeti-egyetemi-orsz\u00e1gos gy\u00f3gyint\u00e9zeti-ipari \u00f6sszefog\u00e1sban zajlik. \u00a0\u00a0\u00a0\u00a0A favipiravirt eredetileg influenzat\u00fcnetek enyh\u00edt\u00e9s\u00e9re fejlesztett\u00e9k ki, generikus hat\u00f3anyagk\u00e9nt b\u00e1rki el\u0151\u00e1ll\u00edthatja. \u00c1zsi\u00e1ban m\u00e1r sikeresen alkalmazt\u00e1k koronav\u00edrussal fert\u0151z\u00f6tt betegeken is, b\u00e1r hat\u00e9konys\u00e1g\u00e1t hagyom\u00e1nyos klinikai vizsg\u00e1latokkal m\u00e9g nem igazolt\u00e1k, ez\u00e9rt egyel\u0151re sem Eur\u00f3p\u00e1ban, sem Amerik\u00e1ban nincs t\u00f6rzsk\u00f6nyvezve.\nA Magyarorsz\u00e1gon zajl\u00f3 fejleszt\u00e9s \u00edgy kiemelt jelent\u0151s\u00e9ggel b\u00edr, hiszen a gy\u00e1rt\u00f3kapacit\u00e1s gyors ki\u00e9p\u00edt\u00e9se nemcsak a j\u00e1rv\u00e1ny elleni hazai v\u00e9dekez\u00e9st seg\u00edtheti, hanem exportk\u00e9pes term\u00e9k is nyerhet\u0151 bel\u0151le - \u00edrta a szakt\u00e1rca. \u00a0\u00a0\u00a0\u00a0Az ITM parlamenti \u00e9s strat\u00e9giai \u00e1llamtitk\u00e1ra szerint a koronav\u00edrus okozta vil\u00e1gj\u00e1rv\u00e1ny kih\u00edv\u00e1saira a tudom\u00e1ny \u00e9s az innov\u00e1ci\u00f3 adhat v\u00e1laszokat. Schanda Tam\u00e1s k\u00f6z\u00f6lte:\"jelenleg t\u00f6bb tucat olyan projektet t\u00e1mogatunk, amelyek a gyors \u00e9s hat\u00e9kony gy\u00f3gym\u00f3dok, ter\u00e1pi\u00e1k kifejleszt\u00e9s\u00e9t, orvosi eszk\u00f6z\u00f6k, felszerel\u00e9sek el\u0151\u00e1ll\u00edt\u00e1s\u00e1t c\u00e9lozz\u00e1k\".\n\"Minden lehets\u00e9ges m\u00f3don megv\u00e9dj\u00fck a magyar emberek \u00e9let\u00e9t, eg\u00e9szs\u00e9g\u00e9t, ki\u00e9p\u00edtj\u00fck az \u00f6nell\u00e1t\u00e1shoz sz\u00fcks\u00e9ges gy\u00e1rt\u00f3kapacit\u00e1sokat, \u00e9s ha lehet, megold\u00e1sainkkal hozz\u00e1j\u00e1rulunk a glob\u00e1lis vesz\u00e9lyhelyzet enyh\u00edt\u00e9s\u00e9hez is. Az eredm\u00e9nyes kutat\u00e1si \u00e9s fejleszt\u00e9si tev\u00e9kenys\u00e9g ahhoz is hozz\u00e1j\u00e1rul, hogy - fokozatosan \u00e9s szigor\u00fa menetrend mellett - \u00fajraind\u00edtsuk az \u00e9letet Magyarorsz\u00e1gon\" - mondta.\nHozz\u00e1tette: a favipiravir hat\u00f3anyag hazai el\u0151\u00e1ll\u00edt\u00e1s\u00e1t, klinikai tesztel\u00e9s\u00e9t \u00e9s a gy\u00f3gyszergy\u00e1rt\u00e1s elind\u00edt\u00e1s\u00e1t a magyar \u00e1llam a Nemzeti Kutat\u00e1si, Fejleszt\u00e9si \u00e9s Innov\u00e1ci\u00f3s Alapb\u00f3l \u00f6sszesen t\u00f6bb mint 370 milli\u00f3 forinttal finansz\u00edrozza. \u00a0\u00a0\u00a0\u00a0 Keser\u0171 Gy\u00f6rgy Mikl\u00f3s akad\u00e9mikus, a Term\u00e9szettudom\u00e1nyi Kutat\u00f3k\u00f6zpont Gy\u00f3gyszerk\u00e9miai Kutat\u00f3csoportj\u00e1nak vezet\u0151je az MTI-nek\u00a0\u00a0a projektr\u0151l elmondta: \"nemcsak a v\u00edrussal, hanem az id\u0151vel is versenyt futunk. Ilyenkor a leggyorsabb gy\u00f3gyszer az, amit m\u00e1r ismert eredm\u00e9nyekre t\u00e1maszkodva \u00e1ll\u00edtunk el\u0151, hiszen egy teljesen \u00faj hat\u00f3anyag kifejleszt\u00e9se \u00e9s klinikai tesztel\u00e9se sokkal hosszabb id\u0151t venne ig\u00e9nybe\".\nIsmertet\u00e9se szerint az \u00f6sszefog\u00e1s ereje abban \u00e1ll, hogy mindenki azt csin\u00e1lja, amihez a legjobban \u00e9rt: a konzorciumot vezet\u0151 Term\u00e9szettudom\u00e1nyi Kutat\u00f3k\u00f6zpont dolgozta ki laborat\u00f3riumi elj\u00e1r\u00e1st, a sz\u00fcks\u00e9ges hat\u00f3anyagot az Els\u0151 Vegyi Industria Zrt. \u00e9s a Richter Gedeon Nyrt. egy\u00fcttm\u0171k\u00f6d\u00e9se biztos\u00edtja, m\u00edg a k\u00e9sz\u00edtm\u00e9nyt a Meditop Gy\u00f3gyszeripari Kft. fogja gy\u00e1rtani. A klinikai vizsg\u00e1latokban a kutat\u00f3i kezdem\u00e9nyez\u00e9s\u0171 klinikai vizsg\u00e1latok szervez\u00e9s\u00e9re \u00e9s lebonyol\u00edt\u00e1s\u00e1ra l\u00e9trej\u00f6tt orsz\u00e1gos HECRIN konzorcium tagjai, a n\u00e9gy klinikai k\u00f6zponttal rendelkez\u0151 orvosi egyetem, a D\u00e9l-pesti Centrumk\u00f3rh\u00e1z Orsz\u00e1gos Hematol\u00f3giai \u00e9s Infektol\u00f3giai Int\u00e9zet \u00e9s az Orsz\u00e1gos Kor\u00e1nyi Pulmonol\u00f3giai Int\u00e9zet vesznek r\u00e9szt.\nA gy\u00f3gyszer bevezet\u00e9s\u00e9hez a most lez\u00e1rult laborat\u00f3riumi fejleszt\u00e9s ut\u00e1n tov\u00e1bbi h\u00e1rom f\u00e1zis sz\u00fcks\u00e9ges, amelyek ak\u00e1r m\u00e1r ny\u00e1ron lez\u00e1rulhatnak. Ha a gy\u00e1rt\u00f3kapacit\u00e1s hamar ki\u00e9p\u00fcl, az nemcsak az itthoni v\u00e9dekez\u00e9sben jelent majd gyors seg\u00edts\u00e9get, hanem Magyarorsz\u00e1g egyik \u00fajabb sikeres exportterm\u00e9k\u00e9t adhatja - k\u00f6z\u00f6lte az ITM.\n\n\n\nMTI 2020. m\u00e1jus 12.\n\n"}]