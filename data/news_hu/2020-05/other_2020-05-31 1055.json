[{"date": "2020-05-31 10:55", "url": "https://koronavirus.gov.hu/cikkek/jarvany-elleni-vedekezes-es-gazdasagvedelem-kap-elsobbseget-2021-ben", "h1": "A j\u00e1rv\u00e1ny elleni v\u00e9dekez\u00e9s \u00e9s a gazdas\u00e1gv\u00e9delem kap els\u0151bbs\u00e9get 2021-ben", "body": "\nA korm\u00e1ny \u00e1tcsoportos\u00edtotta az er\u0151forr\u00e1sokat, a j\u00e1rv\u00e1ny elleni v\u00e9dekez\u00e9s \u00e9s a gazdas\u00e1gv\u00e9delem kap els\u0151bbs\u00e9get 2021-ben - jelentette ki a p\u00e9nz\u00fcgyminiszter a j\u00f6v\u0151 \u00e9vi k\u00f6lts\u00e9gvet\u00e9sr\u0151l a Kossuth r\u00e1di\u00f3 Vas\u00e1rnapi \u00fajs\u00e1g c\u00edm\u0171 m\u0171sor\u00e1ban.\n\nVarga Mih\u00e1ly\u00a0\u00fagy fogalmazott: a magyar gazdas\u00e1g helyzeti el\u0151nye, hogy a korm\u00e1ny \u00e9s az \u00e1llamh\u00e1ztart\u00e1s sz\u00e1nd\u00e9kait m\u00e1r j\u00f3 el\u0151re fel lehet t\u00e9rk\u00e9pezni. M\u00e1r \u00e9vek \u00f3ta tavasszal tervezik, \u00e9s a parlament el\u00e9 t\u00e1rj\u00e1k a k\u00f6vetkez\u0151 \u00e9vi k\u00f6lts\u00e9gvet\u00e9s sz\u00e1mait, \u00e9s ez olyan tervezhet\u0151s\u00e9get \u00e9s kisz\u00e1m\u00edthat\u00f3s\u00e1got jelent a piac szerepl\u0151i, a h\u00e1ztart\u00e1sok, valamint a csal\u00e1dok sz\u00e1m\u00e1ra, amit a j\u00e1rv\u00e1ny okozta helyzetben sem \u00e9rdemes feladni - foglalta \u00f6ssze.\n\u00a0\u00a0\u00a0\u00a0Hozz\u00e1tette: ha csak \u0151szre k\u00e9sz\u00fclne a k\u00f6lts\u00e9gvet\u00e9s, val\u00f3sz\u00edn\u0171leg kicsit pontosabban lehetne tervezni, \u00edgy viszont t\u00f6bb mint f\u00e9l \u00e9ve lesz mindenkinek arra, hogy alkalmazkodjon a b\u00fcdzs\u00e9hez.\n\u00a0\u00a0\u00a0\u00a0A p\u00e9nz\u00fcgyminiszter - aki m\u00e1r a nyolcadik k\u00f6lts\u00e9gvet\u00e9st ny\u00fajtja be - hangs\u00falyozta: az elm\u00falt \u00e9vek azt igazolt\u00e1k, hogy a korm\u00e1nyzati v\u00e1rakoz\u00e1sok \u00e9s a p\u00e9nz\u00fcgyminiszt\u00e9rium tervez\u00e9si gyakorlata helyes. B\u00e1r id\u00e9n nehezebb a dolguk, hiszen a gazdas\u00e1gi mutat\u00f3k nagy r\u00e9sze jelent\u0151sen elt\u00e9r az \u00e1tlagos tendenci\u00e1kt\u00f3l, m\u00e9g ilyen bizonytalan helyzetben is meg lehet mutatni, hogy mennyire pontosan tud tervezni a P\u00e9nz\u00fcgyminiszt\u00e9rium - v\u00e9lekedett.\n\u00a0\u00a0\u00a0\u00a0Varga Mih\u00e1ly\u00a0szerint a j\u00e1rv\u00e1ny\u00fcgyi k\u00e9sz\u00fclts\u00e9g fenntart\u00e1s\u00e1ra a gazdas\u00e1gnak, a gazdas\u00e1gpolitik\u00e1nak is reag\u00e1lni kell, de nem jelenti azt, hogy a k\u00e9sz\u00fclts\u00e9g minden m\u00e1s szempontot z\u00e1r\u00f3jelbe tesz.\n\u00a0\u00a0\u00a0\u00a0Tov\u00e1bbra is a munkahelyteremt\u00e9s az egyik legfontosabb c\u00e9l. Emellett a gazdas\u00e1gpolitik\u00e1nak t\u00f6rekedni kell az \u00e1llamad\u00f3ss\u00e1g m\u00e9rt\u00e9k\u00e9nek tov\u00e1bbi cs\u00f6kkent\u00e9s\u00e9re - a fegyelmezett, stabil p\u00e9nz\u00fcgyi politik\u00e1ra -, a csal\u00e1dok t\u00e1mogat\u00e1s\u00e1ra, a gyermeket v\u00e1llal\u00f3k seg\u00edt\u00e9s\u00e9re, a nyugd\u00edjasok v\u00e9delm\u00e9re, illetve a nyugd\u00edjak re\u00e1l\u00e9rt\u00e9k\u00e9nek biztos\u00edt\u00e1s\u00e1ra - sorolta.\n\u00a0\u00a0\u00a0\u00a0A p\u00e9nz\u00fcgyminiszter kiemelte: \u00faj elem, hogy k\u00e9t fontos pill\u00e9rre \u00e9p\u00fcl a 2021-es k\u00f6lts\u00e9gvet\u00e9s. Az egyik az eg\u00e9szs\u00e9gbiztos\u00edt\u00e1si \u00e9s j\u00e1rv\u00e1ny elleni v\u00e9dekez\u00e9si alap, k\u00f6r\u00fclbel\u00fcl 3000 milli\u00e1rd forinttal, a m\u00e1sik a gazdas\u00e1gv\u00e9delmi alap 2550 milli\u00e1rd forinttal.\n\u00a0\u00a0\u00a0\u00a0Hozz\u00e1tette: r\u00e9szben az alapokon bel\u00fcl is van tartal\u00e9k, \u00edgy \u00f6sszesen 270 milli\u00e1rd forint \u00e1ll rendelkez\u00e9sre az el\u0151re nem l\u00e1that\u00f3 helyzetek kezel\u00e9s\u00e9re.\n\u00a0\u00a0\u00a0\u00a0Varga Mih\u00e1ly\u00a0hangs\u00falyozta: a 2021-es k\u00f6lts\u00e9gvet\u00e9sben az eg\u00e9szs\u00e9g\u00fcgy t\u00e1mogat\u00e1sa 156 milli\u00e1rd forinttal emelkedik, az oktat\u00e1s\u00fcgy\u00e9 pedig 78 milli\u00e1rd forinttal az ideihez k\u00e9pest.\n\u00a0\u00a0\u00a0\u00a0Kiemelte: a hat\u00e1rok v\u00e9delme \u00e9s a k\u00f6zbiztons\u00e1g tov\u00e1bbra is kiemelt feladat, \u00edgy 2021-ben a v\u00e9delemre, honv\u00e9delemre ford\u00edthat\u00f3 \u00f6sszegek 704 milli\u00e1rd forintra emelkednek, a rend\u0151rs\u00e9gnek \u00e9s a k\u00f6zbiztons\u00e1g fenntart\u00e1s\u00e1ra pedig 154 milli\u00e1rd forintos t\u00f6bblett\u00e1mogat\u00e1st jut. Ezzel a korm\u00e1ny azt tudja garant\u00e1lni, hogy megmaradjon az a helyzetel\u0151ny, hogy egy biztons\u00e1gos orsz\u00e1gban \u00e9lhet\u00fcnk Magyarorsz\u00e1gon -\u00a0\u00a0jegyezte meg.\n\u00a0\u00a0\u00a0\u00a0Az eg\u00e9szs\u00e9g\u00fcgyi \u00e9s j\u00e1rv\u00e1ny\u00fcgyi alapr\u00f3l a p\u00e9nz\u00fcgyminiszter elmondta: a v\u00e9dekez\u00e9s mellett ez az eg\u00e9szs\u00e9gbiztos\u00edt\u00e1s meger\u0151s\u00edt\u00e9s\u00e9t szolg\u00e1lja. Biztos\u00edtani kell, hogy a megkezdett, eg\u00e9szs\u00e9g\u00fcgyet fejleszt\u0151 programok tov\u00e1bb fussanak 2021-ben is. Eg\u00e9szs\u00e9ges Budapest program folytat\u00e1s\u00e1t is szeretn\u00e9k, \u00e9s ugyanez igaz a k\u00f3rh\u00e1zakra is.\nMTI\n\n"}]