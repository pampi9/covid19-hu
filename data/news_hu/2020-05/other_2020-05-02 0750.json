[{"date": "2020-05-02 07:50", "url": "https://koronavirus.gov.hu/cikkek/turizmusban-biztositott-adokedvezmenyek-vallalkozasokat-es-csaladokat-egyarant-segitik", "h1": "A turizmusban biztos\u00edtott ad\u00f3kedvezm\u00e9nyek a v\u00e1llalkoz\u00e1sokat \u00e9s a csal\u00e1dokat egyar\u00e1nt seg\u00edtik", "body": "\nA koronav\u00edrus-j\u00e1rv\u00e1nynak legink\u00e1bb kitett turisztikai \u00e1gazatot sz\u00e1mos azonnali ad\u00f3int\u00e9zked\u00e9s seg\u00edti. Emellett egymilli\u00f3 munkav\u00e1llal\u00f3t \u00e9rinthet a SZ\u00c9P-k\u00e1rty\u00e1t \u00e9rint\u0151 kedvezm\u00e9ny, miszerint csaknem megdupl\u00e1z\u00f3dik az elk\u00f6lthet\u0151 keret\u00f6sszeg \u00e9s fel\u00e9re cs\u00f6kken a k\u00e1rty\u00e1ra utalt \u00f6sszeg ut\u00e1ni ad\u00f3teher. A vend\u00e9geknek pedig 2020. december 31-\u00e9ig nem kell megfizetni az idegenforgalmi ad\u00f3t. Ezen int\u00e9zked\u00e9sek a v\u00e1llalkoz\u00e1sok mellett jelent\u0151sen seg\u00edthetik a magyar csal\u00e1dokat a pihen\u00e9sben \u00e9s a kikapcsol\u00f3d\u00e1sban - t\u00e1j\u00e9koztatta Izer Norbert az MTI-t.\n\nA P\u00e9nz\u00fcgyminiszt\u00e9rium \u00e1llamtitk\u00e1ra kiemelte: a SZ\u00c9P-k\u00e1rty\u00e1k elk\u00f6lthet\u0151 keret\u00f6sszege csaknem megdupl\u00e1z\u00f3dik, \u00e9s fel\u00e9re cs\u00f6kken a k\u00e1rty\u00e1ra utalt \u00f6sszeg ut\u00e1ni ad\u00f3teher, ez az int\u00e9zked\u00e9s egymilli\u00f3 munkav\u00e1llal\u00f3t \u00e9rinthet. A k\u00f6zteher cs\u00f6kken\u00e9s oka az, hogy a munk\u00e1ltat\u00f3nak a 2020. \u00e1prilis 22-t\u0151l j\u00fanius 30-ig tart\u00f3 id\u0151szakban nem kell szoci\u00e1lis hozz\u00e1j\u00e1rul\u00e1si ad\u00f3t fizetnie a SZ\u00c9P-k\u00e1rty\u00e1ra utalt b\u00e9ren k\u00edv\u00fcli juttat\u00e1s ut\u00e1n, \u00edgy a jelenlegi ad\u00f3teher 32,5 sz\u00e1zal\u00e9kr\u00f3l 15 sz\u00e1zal\u00e9kra cs\u00f6kken.\n\nUgyanakkor a 2020-ban a kedvezm\u00e9nyes ad\u00f3kulccsal adhat\u00f3 rekre\u00e1ci\u00f3s keret\u00f6sszeg 450 ezerr\u0151l 800 ezer forintra emelkedik, a k\u00f6lts\u00e9gvet\u00e9si szervekn\u00e9l pedig 200 ezerr\u0151l 400 ezer forintra n\u0151. A vend\u00e9geknek emellett 2020. december 31-\u00e9ig nem kell megfizetni az idegenforgalmi ad\u00f3t, mert azt az \u00e1llam megfizeti helyett\u00fck - tette hozz\u00e1 Izer Norbert.\nMindezen int\u00e9zked\u00e9sek jelent\u0151sen seg\u00edthetik a magyar csal\u00e1dokat a pihen\u00e9sben \u00e9s a kikapcsol\u00f3d\u00e1sban - hangs\u00falyozta az \u00e1llamtitk\u00e1r.\nIzer Norbert kit\u00e9rt a koronav\u00edrus-j\u00e1rv\u00e1ny elleni v\u00e9dekez\u00e9s k\u00f6vetkez\u0151, a gazdas\u00e1got helyre\u00e1ll\u00edt\u00f3 szakasz\u00e1ra is. Megjegyezte: a piac egyik legfrissebb elemz\u00e9se szerint Magyarorsz\u00e1gon a megk\u00e9rdezettek 70,6 sz\u00e1zal\u00e9ka tervezi, hogy utazni fog a koronav\u00edrus-j\u00e1rv\u00e1ny elm\u00falt\u00e1val, \u00edgy az erre az id\u0151szakra sz\u00f3l\u00f3 ad\u00f3k\u00f6nny\u00edt\u00e9sek jelent\u0151sen n\u00f6velhetik az \u00e1gazati szerepl\u0151k bev\u00e9tel\u00e9t.\nEml\u00e9keztetett arra, hogy n\u00e9gyhavi j\u00e1rul\u00e9kot nem kell megfizetni\u00fck a turizmusban tev\u00e9kenyked\u0151 c\u00e9geknek, ez j\u00fanius v\u00e9g\u00e9ig 42 milli\u00e1rd forintot hagy a turizmusban. A P\u00e9nz\u00fcgyminiszt\u00e9rium sz\u00e1m\u00edt\u00e1sai szerint mintegy 150 ezer turizmusban dolgoz\u00f3 munkav\u00e1llal\u00f3t \u00e9rint a kedvez\u0151 szab\u00e1ly, amelynek a l\u00e9nyege az, hogy a b\u00e9r\u00fck ut\u00e1n csak szem\u00e9lyi j\u00f6vedelemad\u00f3t, \u00e9s maximum 7710 forint eg\u00e9szs\u00e9gbiztos\u00edt\u00e1si j\u00e1rul\u00e9kot kell fizetni. Ezzel a v\u00e1llalkoz\u00e1soknak jelent\u0151sen olcs\u00f3bb lesz a foglalkoztat\u00e1s k\u00f6lts\u00e9ge \u00e9s egy\u00fattal a munkav\u00e1llal\u00f3k is j\u00f3l j\u00e1rnak, hiszen a nett\u00f3 j\u00f6vedelm\u00fck magasabb lesz - jegyezte meg Izer Norbert.\nEgy szakmunk\u00e1s minim\u00e1lb\u00e9rt keres\u0151 szak\u00e1cs ut\u00e1n t\u00f6bb mint havi 71 ezer forintot hagy a korm\u00e1ny a dolgoz\u00f3n\u00e1l, illetve az \u0151t foglalkoztat\u00f3n\u00e1l - mutatott r\u00e1 az ad\u00f3\u00fcgyi megtakar\u00edt\u00e1s nagys\u00e1grendj\u00e9re egy p\u00e9ld\u00e1n kereszt\u00fcl az \u00e1llamtitk\u00e1r.\nElmondta, hogy a turizmusfejleszt\u00e9si hozz\u00e1j\u00e1rul\u00e1s al\u00f3li mentes\u00edt\u00e9s nemcsak a fizetend\u0151 k\u00f6zteher nagys\u00e1g\u00e1t, hanem az adminisztr\u00e1ci\u00f3t is lenull\u00e1zza. A m\u00e1rcius \u00e9s j\u00fanius k\u00f6zti id\u0151szakra ugyanis m\u00e9g bevall\u00e1st sem kell beny\u00fajtania a mintegy 15 ezer \u00e9rintett v\u00e1llalkoz\u00e1snak. Az azonnali seg\u00edts\u00e9get ny\u00fajt\u00f3 int\u00e9zked\u00e9sek k\u00f6z\u00f6tt az \u00e1llamtitk\u00e1r megeml\u00edtette m\u00e9g az egymilli\u00e1rd forintos \u00f6sszeg\u0171 turisztikai vis maior keretet is, amelyet a Magyar Turisztikai \u00dcgyn\u00f6ks\u00e9g hozott l\u00e9tre a koronav\u00edrus miatt neh\u00e9z helyzetbe ker\u00fclt v\u00e1llalkoz\u00e1sok megseg\u00edt\u00e9s\u00e9re.\nV\u00e9gezet\u00fcl Izer Norbert kit\u00e9rt az \u00e9v elej\u00e9n m\u00e1r hat\u00e1lyba l\u00e9pett \u00e1facs\u00f6kkent\u00e9sre is. Eml\u00e9keztetett, hogy 2020. janu\u00e1r 1-j\u00e9t\u0151l az \u00e1gazat r\u00e9gi\u00f3s versenyk\u00e9pess\u00e9g\u00e9nek n\u00f6vel\u00e9se \u00e9rdek\u00e9ben a legalacsonyabb \u00e1f\u00e1t sz\u00e1m\u00edthatj\u00e1k fel a turizmusban. Az alacsony \u00e1fa akkor b\u00edrhat majd kiemelt jelent\u0151s\u00e9ggel, amikor megindul a nemzetk\u00f6zi turizmus is, hiszen a kisebb k\u00f6zteher miatt olcs\u00f3bb utakat k\u00edn\u00e1lhatnak a hazai \u00e1gazati szerepl\u0151k, mint a k\u00fclf\u00f6ldiek - jegyezte meg az \u00e1llamtitk\u00e1r.\n\u00a0\n\u00a0\nMTI, 2020. m\u00e1jus 2.\n\u00a0\n\n"}]