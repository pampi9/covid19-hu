[{"date": "2020-05-29 12:24", "url": "https://koronavirus.gov.hu/cikkek/szijjarto-munkahelyeket-teremto-vallalatokat-tamogatja-kormany", "h1": "Szijj\u00e1rt\u00f3: a munkahelyeket teremt\u0151 v\u00e1llalatokat t\u00e1mogatja a korm\u00e1ny", "body": "\nA munkahelyeket megtart\u00f3 \u00e9s \u00faj munkahelyeket l\u00e9trehoz\u00f3 v\u00e1llalatoknak ad t\u00e1mogat\u00e1st a korm\u00e1ny, mert az elm\u00falt t\u00edz \u00e9v azt bizony\u00edtotta, hogy ez a gazdas\u00e1gpolitikai modell j\u00f3l m\u0171k\u00f6dik - jelentette ki Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter p\u00e9nteken Budapesten, a versenyk\u00e9pess\u00e9gi program t\u00e1mogat\u00f3 okiratainak \u00e1tad\u00e1s\u00e1n.\n\nA miniszter hangs\u00falyozta: a vil\u00e1gj\u00e1rv\u00e1nnyal szembeni sikeres eg\u00e9szs\u00e9g\u00fcgyi v\u00e9dekez\u00e9s ut\u00e1n a gazdas\u00e1gi v\u00e9dekez\u00e9s sikerre vitele a k\u00f6vetkez\u0151 feladat, most a gazdas\u00e1gv\u00e9delmi akci\u00f3terv v\u00e9grehajt\u00e1sa a legf\u0151bb priorit\u00e1s.\nA versenyk\u00e9pess\u00e9g-n\u00f6vel\u0151 t\u00e1mogat\u00e1si program cs\u00fct\u00f6rt\u00f6k\u00f6n lez\u00e1rult, a v\u00e9gleges adatok szerint 806 p\u00e1ly\u00e1zat \u00e9rkezett, a jelentkez\u0151 v\u00e1llalatok 376 milli\u00e1rd forintnyi beruh\u00e1z\u00e1s v\u00e9grehajt\u00e1s\u00e1t v\u00e1llalt\u00e1k, \u00e9s ezzel mintegy 143 600 munkahelyet v\u00e9denek meg - k\u00f6z\u00f6lte.\nA korm\u00e1ny eredetileg 50 milli\u00e1rd forintos kerettel ind\u00edtotta a p\u00e1ly\u00e1zatot, majd ezt az \u00f6sszeget megtripl\u00e1zta, 150 milli\u00e1rd forint \u00e1ll rendelkez\u00e9sre. A be\u00e9rkezett t\u00e1mogat\u00e1si ig\u00e9ny 178,5 milli\u00e1rd forint, a 150 milli\u00e1rd forint feletti r\u00e9szre k\u00e9rni fogj\u00e1k a korm\u00e1ny t\u00e1mogat\u00e1s\u00e1t - jelezte.\n\u00daj vil\u00e1ggazdas\u00e1gi verseny indul, amelyben \u00faj szerepl\u0151kkel kell szemben\u00e9zni\u00fck a hazai v\u00e1llalatoknak, \u00e9s az er\u0151viszonyok is \u00e1talakulnak - emelte ki Szijj\u00e1rt\u00f3 P\u00e9ter.\nFelid\u00e9zte, hogy nem ez az els\u0151 alkalom, amikor Magyarorsz\u00e1g \u00e9s a magyar gazdas\u00e1g ilyen t\u00edpus\u00fa kih\u00edv\u00e1sokkal szembes\u00fcl.\nT\u00edz \u00e9vvel ezel\u0151tt is hasonl\u00f3 helyzetben volt az orsz\u00e1g, de most nem egy v\u00e9gletekig legyeng\u00fclt gazdas\u00e1g n\u00e9z szembe a neh\u00e9zs\u00e9gekkel, hanem a magyar emberek \u00e9s v\u00e1llalatok munk\u00e1j\u00e1nak k\u00f6sz\u00f6nhet\u0151en Eur\u00f3pa egyik legdinamikusabban n\u00f6vekv\u0151 gazdas\u00e1ga - fogalmazott.\n\u00a0A miniszter hangs\u00falyozta, a korm\u00e1ny c\u00e9lja, hogy megv\u00e9dje a vesz\u00e9lybe ker\u00fclt \u00f6sszes munkahelyet \u00e9s legal\u00e1bb annyi \u00faj munkahelyet hozzanak l\u00e9tre, amennyit a j\u00e1rv\u00e1ny, illetve az azt k\u00f6vet\u0151 neh\u00e9zs\u00e9gek elvesznek.\n\u00a0Munkahely csak beruh\u00e1z\u00e1sb\u00f3l j\u00f6n l\u00e9tre, ez\u00e9rt fontos, hogy a lehet\u0151 legt\u00f6bb seg\u00edts\u00e9get \u00e9s t\u00e1mogat\u00e1st megkapj\u00e1k azok a v\u00e1llalatok, amelyek fejleszt\u00e9sre haszn\u00e1lj\u00e1k fel a mostani id\u0151szakot - mutatott r\u00e1.\nP\u00e9nteken \u00fajabb h\u00e1rom v\u00e1llalatvezet\u0151 vehetett \u00e1t t\u00e1mogat\u00f3i okiratot a K\u00fclgazdas\u00e1gi \u00e9s K\u00fcl\u00fcgyminiszt\u00e9riumban.\nA Flextronics International Termel\u0151 \u00e9s Szolg\u00e1ltat\u00f3 Kft. beruh\u00e1z\u00e1s\u00e1nak volumene 566 milli\u00f3 forint, amelyhez a magyar \u00e1llam 282,4 milli\u00f3 forinttal j\u00e1rul hozz\u00e1. A t\u00f6bb ipar\u00e1gban jelen l\u00e9v\u0151 elektronikai gy\u00e1rt\u00f3 az aut\u00f3ipari div\u00edzi\u00f3j\u00e1hoz kapcsol\u00f3d\u00f3 fejleszt\u00e9sre ford\u00edtja a t\u00e1mogat\u00e1st.\nVigh L\u00e1szl\u00f3, a t\u00e9rs\u00e9g fideszes orsz\u00e1ggy\u0171l\u00e9si k\u00e9pvisel\u0151je hangs\u00falyozta: Zalaegerszeg a j\u00e1rm\u0171ipar egyik fellegv\u00e1ra lesz az ott \u00e9p\u00fcl\u0151 tesztp\u00e1ly\u00e1nak k\u00f6sz\u00f6nhet\u0151en. Kiemelte az egy\u00fcttm\u0171k\u00f6d\u00e9st a Flextronics, a v\u00e1ros \u00e9s a korm\u00e1ny k\u00f6z\u00f6tt, ennek j\u00f3 p\u00e9ld\u00e1jak\u00e9nt eml\u00edtette a v\u00e1llalat \u00e1ltal tervezett beruh\u00e1z\u00e1st \u00e9s az ahhoz adott korm\u00e1nyzati t\u00e1mogat\u00e1st.\n\u00a0A GS Yuasa Magyarorsz\u00e1g Kft. t\u00f6bb mint 635,6 milli\u00f3 forintos beruh\u00e1z\u00e1s\u00e1hoz mintegy 287,2 milli\u00f3 forint \u00e1llami t\u00e1mogat\u00e1st nyert el. A j\u00e1rm\u0171ipari alkatr\u00e9szeket gy\u00e1rt\u00f3 c\u00e9g miskolci gy\u00e1r\u00e1ban hajt v\u00e9gre kapacit\u00e1sn\u00f6vel\u0151 beruh\u00e1z\u00e1st.\nCs\u00f6b\u00f6r Katalin, a t\u00e9rs\u00e9g fideszes orsz\u00e1ggy\u0171l\u00e9si k\u00e9pvisel\u0151je hangs\u00falyozta: a j\u00e1rv\u00e1ny gazdas\u00e1gi hat\u00e1sai miatt a legfontosabb\u00e1 az v\u00e1lt, hogy a c\u00e9gek meg tudj\u00e1k tartani munkav\u00e1llal\u00f3ikat. Felh\u00edvta a figyelmet arra, hogy a GS Yuasa a jelenlegi neh\u00e9z helyzetben a fejleszt\u00e9st v\u00e1lasztotta, ezzel munkahelyeket tart meg, ami a v\u00e1rosnak \u00e9s a r\u00e9gi\u00f3nak k\u00fcl\u00f6n\u00f6sen fontos.\nA MET-NA Vasipari Gy\u00e1rt\u00f3 \u00e9s Forgalmaz\u00f3 Kft. 565,9 milli\u00f3 forintos beruh\u00e1z\u00e1s\u00e1hoz a magyar \u00e1llam 282,9 milli\u00f3 forinttal j\u00e1rul hozz\u00e1. A Gy\u0151r-Moson-Sopron megyei csal\u00e1di tulajdon\u00fa v\u00e1llalkoz\u00e1s j\u00e1rm\u0171ipari besz\u00e1ll\u00edt\u00f3, alkatr\u00e9szek megmunk\u00e1l\u00e1s\u00e1t seg\u00edt\u0151 fejleszt\u00e9st hajt v\u00e9gre.\n\u00a0\n\n\nMTI 2020. m\u00e1jus 29.\n\n"}]