[{"date": "2020-05-18 21:27", "url": "https://koronavirus.gov.hu/cikkek/nagy-istvan-magyar-termekek-vasarlasa-magyar-gazdasagot-erositi", "h1": "Nagy Istv\u00e1n: a magyar term\u00e9kek v\u00e1s\u00e1rl\u00e1sa a magyar gazdas\u00e1got er\u0151s\u00edti", "body": "\nA magyar term\u00e9kek v\u00e1s\u00e1rl\u00e1sa a magyar gazdas\u00e1got er\u0151s\u00edti, magyar munkahelyeket v\u00e9d meg, \u00e9s sok ezer magyar csal\u00e1d meg\u00e9lhet\u00e9s\u00e9t biztos\u00edtja - jelentette ki az agr\u00e1rminiszter h\u00e9tf\u0151n Lajosmizs\u00e9n, a termeloikosar.hu weboldal elindul\u00e1sa kapcs\u00e1n.\n\n\nNagy Istv\u00e1n\u00a0egy epertermeszt\u0151 csal\u00e1di kert\u00e9szetbe l\u00e1togatva hangs\u00falyozta, aki magyar term\u00e9ket vesz biztons\u00e1got \u00e9s kiv\u00e1l\u00f3 \"gasztron\u00f3miai \u00edz\u00e9lm\u00e9nyt\" v\u00e1s\u00e1rol. \u00a0\u00a0\u00a0\u00a0\nAz agr\u00e1rminiszter szerint a koronav\u00edrus-j\u00e1rv\u00e1nyb\u00f3l kifel\u00e9 tartva levonhat\u00f3 az a k\u00f6vetkeztet\u00e9s, hogy a mez\u0151gazdas\u00e1g \u00e9s a termel\u0151k helyt tudtak \u00e1llni. A neh\u00e9zs\u00e9gek mellett is siker\u00fclt megoldani, hogy a term\u00e9k \u00e9s a v\u00e1s\u00e1rl\u00f3 egym\u00e1sra tal\u00e1ljon - tette hozz\u00e1. Az agr\u00e1rminiszter szerint az elm\u00falt id\u0151szakban a mez\u0151gazdas\u00e1g \"\u00fct\u00e9s\u00e1ll\u00f3v\u00e1 v\u00e1lt\", kib\u00edrta az intenz\u00edv rohamot, \u00e9s kib\u00edrta a hat\u00e1rok ideiglenes lez\u00e1r\u00e1s\u00e1t, illetve az id\u00e9nymunk\u00e1sok \u00e1tmeneti hi\u00e1ny\u00e1t. Mindezek ellen\u00e9re a termel\u00e9s megfesz\u00edtett er\u0151vel, de zavartalanul folyt tov\u00e1bb. Ehhez azonban sz\u00fcks\u00e9gesek voltak a korm\u00e1ny int\u00e9zked\u00e9sei is - mondta. Ezek k\u00f6z\u00f6tt eml\u00edtette a szolg\u00e1ltat\u00f3 szektorban vagy a kereskedelemben \u00e1ll\u00e1sukat vesztett emberek munkav\u00e1llal\u00e1si lehet\u0151s\u00e9g\u00e9nek megteremt\u00e9s\u00e9t a mez\u0151gazdas\u00e1gi \u00e9s \u00e9lelmiszertermel\u0151 szektorban az id\u00e9nymunk\u00e1sok kies\u0151 hely\u00e9re. \u00a0\u00a0\u00a0\u00a0\nTov\u00e1bb\u00e1 sz\u00fcks\u00e9g volt \u00faj utakat is keresni a v\u00e1s\u00e1rl\u00f3khoz a piacok \u00e9s \u00e9lelmiszer\u00fczletek helyett, ez\u00e9rt l\u00e9trehozt\u00e1k azt az online kereskedelmi platformot, amely Termel\u0151i kos\u00e1r c\u00edmsz\u00f3val n\u00e9h\u00e1ny napja indult el - fogalmazott. \u00a0\u00a0\u00a0\u00a0\nNagy Istv\u00e1n\u00a0szerint, a virtu\u00e1lis kereskedelem, a virtu\u00e1lis piacok megl\u00e9te \u00e9s szerepe megmarad a j\u00e1rv\u00e1ny elm\u00falt\u00e1val is, hiszen az emberek megtanult\u00e1k a haszn\u00e1lat\u00e1t, k\u00e9nyelmes, \u00e9s friss magyar gy\u00fcm\u00f6lcs\u00f6t \u00e9s z\u00f6lds\u00e9get biztos\u00edt minden h\u00e1ztart\u00e1snak. Az agr\u00e1rminiszter hangs\u00falyozta: a hazai gazdas\u00e1got azonban v\u00e9deni kell, amit legink\u00e1bb a v\u00e1s\u00e1rl\u00f3k tudnak megtenni. Az \u00fczletben a v\u00e1s\u00e1rl\u00f3 d\u00f6nt arr\u00f3l, hogy melyik term\u00e9ket veszi le a polcr\u00f3l, a magyar korm\u00e1nynak pedig az a feladata, hogy seg\u00edtse, hogy a v\u00e1s\u00e1rl\u00f3 egyre tudatosabban r\u00e9szes\u00edtse el\u0151nyben a magyar term\u00e9keket - mondta. Ezt a folyamatot seg\u00edti a Kiv\u00e1l\u00f3 Min\u0151s\u00e9g\u0171 \u00c9lelmiszer (KM\u00c9) v\u00e9djegy bevezet\u00e9se vagy a h\u00faspultokban a term\u00e9kek sz\u00e1rmaz\u00e1s\u00e1t jel\u00f6l\u0151 kis z\u00e1szl\u00f3k haszn\u00e1lata - sorolta.\n\nSzentkir\u00e1lyi Alexandra korm\u00e1nysz\u00f3viv\u0151 azt mondta: a magyar korm\u00e1ny sz\u00e1m\u00e1ra a mez\u0151gazdas\u00e1g \u00e9s az \u00e9lelmiszer\u00e1gazat stabil m\u0171k\u00f6d\u00e9se mindig is kulcsk\u00e9rd\u00e9s volt, \u00e9ppen ez\u00e9rt nagyon sokat tett annak \u00e9rdek\u00e9ben, hogy a magyar emberek min\u00e9l k\u00f6nnyebben juthassanak hozz\u00e1 a hazai term\u00e9kekhez. \u00a0\u00a0\u00a0\u00a0Eml\u00e9keztetett, 2012-ben h\u00edvta \u00e9letre a korm\u00e1ny a termel\u0151i piacokat, amelyekb\u0151l ma m\u00e1r 300 l\u00e9tezik orsz\u00e1gszerte, \u00e9s amelyeknek k\u00f6sz\u00f6nhet\u0151en k\u00f6zvetlen\u00fcl a termel\u0151kt\u0151l juthatnak hozz\u00e1 az emberek a friss, j\u00f3 min\u0151s\u00e9g\u0171, szezon\u00e1lis magyar term\u00e9kekhez. \u00a0\u00a0\u00a0\u00a0A korm\u00e1nysz\u00f3viv\u0151 kiemelte, ennek egy k\u00f6vetkez\u0151 f\u00e1zisak\u00e9nt, a vesz\u00e9lyhelyzet h\u00edvta \u00e9letre a napokban elindult Termel\u0151i kos\u00e1r elnevez\u00e9s\u0171 weboldalt. Az online fel\u00fcleten gyakorlatilag egy virtu\u00e1lis vil\u00e1gban l\u00e9v\u0151 piac term\u00e9kei k\u00f6z\u00f6tt v\u00e1logathatnak az \u00e9rdekl\u0151d\u0151k. Meg lehet n\u00e9zni a v\u00e1s\u00e1rolt term\u00e9keket, kider\u00fcl az \u00e9rt\u00e9kes\u00edt\u0151 szem\u00e9lye, \u00e9s n\u00e9h\u00e1ny kattint\u00e1ssal az orsz\u00e1g k\u00fcl\u00f6nb\u00f6z\u0151 pontjair\u00f3l lehet v\u00e1s\u00e1rolni.\nA termeloikosar.hu honlapon t\u00f6bb mint 200 termel\u0151 k\u00edn\u00e1lja csaknem 600 term\u00e9k\u00e9t a v\u00e1s\u00e1rl\u00f3knak. A rendszerbe a regisztr\u00e1ci\u00f3t k\u00f6vet\u0151en a termel\u0151k maguk t\u00f6lthetik fel a megtermelt \u00e9s elad\u00e1sra k\u00edn\u00e1lt term\u00e9nyeiket.\nFekete Tam\u00e1s csal\u00e1di kert\u00e9szet\u00fckr\u0151l elmondta: 30 \u00e9ve foglalkoznak epertermeszt\u00e9ssel, m\u00e1sf\u00e9l hekt\u00e1ron 60-70 ezer t\u0151 szam\u00f3c\u00e1t nevelnek. A k\u00e9s\u0151i fagyok miatt ugyan kevesebb id\u00e9n a term\u00e9s\u00fck, de a kereslet egyel\u0151re jobb a tavalyin\u00e1l. \u00c1prilis v\u00e9g\u00e9n, m\u00e1jus elej\u00e9n indult be az eperszezon, \u00e9s mivel a szam\u00f3ca hetven sz\u00e1zal\u00e9ka m\u00e1r meg\u00e9rett,\u00a0\u00a0m\u00e9g m\u00e1sf\u00e9l h\u00e9t van a szezon v\u00e9g\u00e9ig. A szam\u00f3c\u00e1t szinte teljes eg\u00e9sz\u00e9ben piacra termelik, \u00e9s egy ideje h\u00e1zhozsz\u00e1ll\u00edt\u00e1ssal is foglalkoznak, a termeloikosar.hu-ra indul\u00e1sakor regisztr\u00e1ltak.\n\n\nMTI 2020. m\u00e1jus 18.\n\n"}]