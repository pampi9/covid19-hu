[{"date": "2020-05-24 14:12", "url": "https://koronavirus.gov.hu/cikkek/maruzsa-junius-masodikatol-oktatasi-cellal-hasznalhatok-lesznek-az-iskolaepuletek", "h1": "Maruzsa: j\u00fanius m\u00e1sodik\u00e1t\u00f3l oktat\u00e1si c\u00e9llal is haszn\u00e1lhat\u00f3k lesznek az iskola\u00e9p\u00fcletek", "body": "\nJ\u00fanius m\u00e1sodik\u00e1t\u00f3l oktat\u00e1si c\u00e9llal is haszn\u00e1lhat\u00f3k lesznek az iskola\u00e9p\u00fcletek, a vid\u00e9ki b\u00f6lcs\u0151d\u00e9k \u00e9s \u00f3vod\u00e1k h\u00e9tf\u0151t\u0151l, a f\u0151v\u00e1rosiak pedig szint\u00e9n j\u00fanius m\u00e1sodik\u00e1t\u00f3l t\u00e9rnek vissza a \"norm\u00e1lis m\u0171k\u00f6d\u00e9si rendhez\" - mondta az Emberi Er\u0151forr\u00e1sok Miniszt\u00e9rium\u00e1nak k\u00f6znevel\u00e9s\u00e9rt felel\u0151s \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs vas\u00e1rnapi online sajt\u00f3t\u00e1j\u00e9koztat\u00f3j\u00e1n.\n\n\u00a0Maruzsa Zolt\u00e1n hangs\u00falyozta: iskol\u00e1kban a tan\u00e9v v\u00e9g\u00e9ig, j\u00fanius 15-\u00e9ig \u00e9rv\u00e9nyben marad a tantermen k\u00edv\u00fcli digit\u00e1lis munkarend, a tan\u00e9v hossza nem v\u00e1ltozik.\n\u00a0\u00a0\u00a0\u00a0Azonban j\u00fanius m\u00e1sodik\u00e1t\u00f3l, ha az int\u00e9zm\u00e9ny \u00e9s a pedag\u00f3gusok sz\u00fcks\u00e9g\u00e9t l\u00e1tj\u00e1k, kiscsoportos konzult\u00e1ci\u00f3t, egy\u00e9ni felk\u00e9sz\u00edt\u00e9st m\u00e1r tudnak szervezni az elm\u00falt h\u00f3napok tud\u00e1s\u00e1nak meger\u0151s\u00edt\u00e9s\u00e9\u00e9rt, felz\u00e1rk\u00f3ztat\u00f3 jelleggel az iskol\u00e1kban. Err\u0151l az int\u00e9zm\u00e9nyek d\u00f6nthetnek, tant\u00e1rgyank\u00e9nt is szervezhetnek konzult\u00e1ci\u00f3kat, a kis csoportok l\u00e9tsz\u00e1m\u00e1t pedig k\u00f6zpontilag nem hat\u00e1rozt\u00e1k meg, azok a helyi adotts\u00e1goknak megfelel\u0151en alak\u00edthat\u00f3k ki - tette hozz\u00e1.\n\u00a0\u00a0\u00a0\u00a0Hangs\u00falyozta: j\u00fanius 2-\u00e1t\u00f3l j\u00fanius 26-\u00e1ig minden iskol\u00e1ban meg kell szervezni az oda j\u00e1r\u00f3 gyermekek fel\u00fcgyelet\u00e9t. Ezzel b\u0151v\u00fcl a gyermekek fel\u00fcgyelet\u00e9be bevont int\u00e9zm\u00e9nyek k\u00f6re, mivel eddig csak kijel\u00f6lt iskol\u00e1kban fogadt\u00e1k a tanul\u00f3kat, most viszont mindenki a saj\u00e1t int\u00e9zm\u00e9ny\u00e9be mehet majd.\n\u00a0\u00a0\u00a0\u00a0A k\u00f6znevel\u00e9si \u00e1llamtitk\u00e1r azt is elmondta: azokat, akik lak\u00f3hely\u00fckt\u0151l nagyobb t\u00e1vols\u00e1gra j\u00e1rtak iskol\u00e1ba, most ig\u00e9ny eset\u00e9n a lak\u00f3hely szerinti iskol\u00e1nak is fogadni kell.\n\u00a0\u00a0\u00a0\u00a0A tan\u00e9v id\u0151szak\u00e1ban, j\u00fanius 2-15 k\u00f6zt els\u0151sorban tanul\u00e1st t\u00e1mogat\u00f3, felz\u00e1rk\u00f3ztat\u00f3 programok szervezhet\u0151k az iskol\u00e1kban, j\u00fanius 16-\u00e1t\u00f3l, a tan\u00e9v befejez\u00e9s\u00e9t\u0151l pedig j\u00fanius 26-t\u00f3l k\u00f6vetkez\u0151 tan\u00e9vre is k\u00e9sz\u00fclhetnek m\u00e1r, de t\u00e1borok, tematikus napok is rendezhet\u0151k - ismertette.\n\u00a0\u00a0\u00a0\u00a0Az \u00f3vod\u00e1k \u00e9s a b\u00f6lcs\u0151d\u00e9k kapcs\u00e1n Maruzsa Zolt\u00e1n kiemelte: nem k\u00f6telez\u0151 ezekbe az int\u00e9zm\u00e9nyekbe vinni a gyerekeket, a j\u00e1rv\u00e1ny\u00fcgyi helyzet alapos indoknak min\u0151s\u00fcl, ha a sz\u00fcl\u0151 azt k\u00e9ri, hogy gyermeke otthon maradhasson.\n\n\u00a0\u00a0\u00a0\u00a0A k\u00f6znevel\u00e9si \u00e1llamtitk\u00e1r k\u00f6zl\u00e9se szerint az elm\u00falt napokban \u00f3vodai gyermekfel\u00fcgyeleten a gyermekek mintegy t\u00edz sz\u00e1zal\u00e9ka vett r\u00e9szt, \u00e9s az ig\u00e9ny napr\u00f3l napra n\u0151tt az elm\u00falt id\u0151szakban.\n\u00a0\u00a0\u00a0\u00a0Maruzsa Zolt\u00e1n arr\u00f3l is besz\u00e9lt, hogy egy p\u00e9nteken megjelent korm\u00e1nyrendelet szerint m\u00e1jus 31-\u00e9r\u0151l j\u00fanius 30-\u00e1ra v\u00e1ltozik annak a hat\u00e1rideje, ameddig a k\u00f6znevel\u00e9si int\u00e9zm\u00e9nyek beny\u00fajthatj\u00e1k k\u00e9relm\u00fcket m\u0171k\u00f6d\u00e9si enged\u00e9ly\u00fck m\u00f3dos\u00edt\u00e1s\u00e1ra, ha ez \u00e1tszervez\u00e9sek miatt sz\u00fcks\u00e9ges.\n\u00a0\u00a0\u00a0\u00a0Szint\u00e9n p\u00e9nteken jelent meg korm\u00e1nyrendelet a pedag\u00f3gusok min\u0151s\u00edt\u00e9s\u00e9vel kapcsolatban. A k\u00f6znevel\u00e9si \u00e1llamtitk\u00e1r eml\u00e9keztetett: \u00e1prilis m\u00e1sodik\u00e1n a j\u00e1rv\u00e1ny miatt felf\u00fcggesztett\u00e9k a pedag\u00f3gusok min\u0151s\u00edt\u00e9s\u00e9t, \u00e9s az \u0151szi f\u00e9l\u00e9vre tett\u00e9k \u00e1t azt, azonban t\u00f6bb megkeres\u00e9st is kaptak els\u0151sorban hat\u00e1rozott idej\u0171 szerz\u0151d\u00e9ssel rendelkez\u0151 gyakornokokt\u00f3l \u00e9s a gyermeket v\u00e1r\u00f3 pedag\u00f3gusokt\u00f3l, akiknek az eltolt id\u0151pont nem alkalmas. Ez\u00e9rt az \u00e9rintetteknek k\u00fcl\u00f6n elj\u00e1r\u00e1srendet dolgoztak ki, \u0151k j\u00fanius 10-\u00e9ig tudj\u00e1k k\u00e9rv\u00e9nyezni a min\u0151s\u00fcl\u00e9st - k\u00f6z\u00f6lte Maruzsa Zolt\u00e1n.\n\nMTI\n\n"}]