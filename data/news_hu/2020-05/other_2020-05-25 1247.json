[{"date": "2020-05-25 12:47", "url": "https://koronavirus.gov.hu/cikkek/operativ-torzs-1459-en-regisztraltak-hatosagi-hazi-karantent-elektronikusan-ellenorzo", "h1": "Operat\u00edv t\u00f6rzs: 1459-en regisztr\u00e1ltak a hat\u00f3s\u00e1gi h\u00e1zi karant\u00e9nt elektronikusan ellen\u0151rz\u0151 alkalmaz\u00e1sra", "body": "\nM\u00e1r 1459-en regisztr\u00e1ltak a hat\u00f3s\u00e1gi h\u00e1zi karant\u00e9n elektronikus ellen\u0151rz\u00e9s\u00e9t szolg\u00e1l\u00f3 mobiltelefonos alkalmaz\u00e1sra, az akt\u00edv felhaszn\u00e1l\u00f3k sz\u00e1ma 924 - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa a h\u00e9tf\u0151i online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes elmondta: vas\u00e1rnap 691 hat\u00f3s\u00e1gi h\u00e1zi karant\u00e9nt rendeltek el, jelenleg 11 810 van \u00e9rv\u00e9nyben. Vas\u00e1rnap 33 esetben tapasztalt\u00e1k a hat\u00f3s\u00e1gi h\u00e1zi karant\u00e9n szab\u00e1lyainak megs\u00e9rt\u00e9s\u00e9t - hangzott el.\nAz alezredes elmondta azt is, hogy h\u00e9tf\u0151n 10 \u00f3r\u00e1t\u00f3l a magyar \u00e9s szerb \u00e1llampolg\u00e1rok hat\u00f3s\u00e1gi h\u00e1zi karant\u00e9n elrendel\u00e9se n\u00e9lk\u00fcl bel\u00e9phetnek Magyarorsz\u00e1gra a Szerb K\u00f6zt\u00e1rsas\u00e1g ter\u00fclet\u00e9r\u0151l.\nHozz\u00e1tette: ha a bel\u00e9p\u0151 a bel\u00e9p\u00e9st k\u00f6vet\u0151 14 napon bel\u00fcl a koronav\u00edrus-fert\u0151z\u00e9s t\u00fcneteit \u00e9szleli mag\u00e1n, akkor nem hagyhatja el a tart\u00f3zkod\u00e1si hely\u00e9t, lakhely\u00e9t, sz\u00e1ll\u00e1shely\u00e9t, \u00e9s azonnal \u00e9rtes\u00edtenie kell a j\u00e1rv\u00e1ny\u00fcgyi hat\u00f3s\u00e1got.\nAz \u00fcgyeleti k\u00f6zpont munkat\u00e1rsa elmondta, a j\u00e1rv\u00e1ny\u00fcggyel \u00f6sszef\u00fcgg\u00e9sben elrendelt b\u00fcntet\u0151elj\u00e1r\u00e1sok sz\u00e1ma 392-re emelkedett. R\u00e9mh\u00edrterjeszt\u00e9s \u00fcgy\u00e9ben 106, k\u00f6zvesz\u00e9llyel fenyeget\u00e9s miatt 29, csal\u00e1s \u00fcgy\u00e9ben 121, m\u00edg j\u00e1rv\u00e1ny\u00fcgyi szab\u00e1lyszeg\u00e9s miatt 21 esetben kezdem\u00e9nyezett b\u00fcntet\u0151elj\u00e1r\u00e1st a rend\u0151rs\u00e9g, ezekben az elj\u00e1r\u00e1sokban eddig 79 embert hallgattak ki gyan\u00fas\u00edtottk\u00e9nt - tette hozz\u00e1 alezredes.\nKiss R\u00f3bert az aktu\u00e1lis hat\u00e1rforgalmi adatokat \u00e9s v\u00e1rakoz\u00e1si id\u0151ket kedvez\u0151nek nevezve azt mondta, h\u00e9tf\u0151 d\u00e9lel\u0151tt a Magyarorsz\u00e1gra bel\u00e9p\u0151 teherforgalomban R\u00f6szk\u00e9n\u00e9l k\u00e9t \u00f3ra, m\u00edg \u00c1rt\u00e1ndn\u00e1l, Csengersim\u00e1n\u00e1l \u00e9s Tomp\u00e1n\u00e1l egy-egy \u00f3ra v\u00e1rakoz\u00e1sra kell sz\u00e1m\u00edtani.\n\u00a0\n\u00a0\n\nMTI 2020. m\u00e1jus 25.,\n\n"}]