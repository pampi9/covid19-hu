[{"date": "2020-05-05 11:13", "url": "https://koronavirus.gov.hu/cikkek/pm-hazai-vallalkozasok-szamithatnak-kormany-tamogatasara", "h1": "PM: a hazai v\u00e1llalkoz\u00e1sok sz\u00e1m\u00edthatnak a korm\u00e1ny t\u00e1mogat\u00e1s\u00e1ra", "body": "\nA korm\u00e1ny az emberi \u00e9let v\u00e9delme mellett sz\u00e1mos eszk\u00f6zzel a koronav\u00edrus-j\u00e1rv\u00e1ny \u00e1ltal okozott gazdas\u00e1gi k\u00e1rok enyh\u00edt\u00e9s\u00e9n \u00e9s a hazai munkahelyek megment\u00e9s\u00e9n dolgozik - hangs\u00falyozta Varga Mih\u00e1ly, miut\u00e1n l\u00e1togat\u00e1st tett a Szamos Marcip\u00e1n Kft. h\u00e9tf\u0151n \u00fajraindult \u00fczem\u00e9ben a P\u00e9nz\u00fcgyminiszt\u00e9rium (PM) t\u00e1j\u00e9koztat\u00e1sa szerint.\n\n\nA p\u00e9nz\u00fcgyminiszter elmondta, hogy az orsz\u00e1gban fokozatosan, szigor\u00fa \u00fctemterv mellett j\u00f3 n\u00e9h\u00e1ny hazai v\u00e1llalkoz\u00e1s kezdte \u00fajra m\u0171k\u00f6d\u00e9s\u00e9t, ahogyan tette ezt a legnagyobb magyar \u00e9desipari v\u00e1llalat is, amely az elm\u00falt egy h\u00f3napban k\u00e9nyszer\u00fclt termel\u00e9s\u00e9t felf\u00fcggeszteni.\nA t\u00e1rcavezet\u0151 kifejtette, hogy a munkahelyek megv\u00e9d\u00e9se az els\u0151dleges c\u00e9l, ez\u00e9rt a korm\u00e1ny munkahelymegtart\u00f3 t\u00e1mogat\u00e1ssal, ad\u00f3int\u00e9zked\u00e9sekkel, hitellel seg\u00edti a v\u00e1llalkoz\u00e1sokat abban, hogy min\u00e9l kisebb vesztes\u00e9ggel legyenek t\u00fal a j\u00e1rv\u00e1ny okozta v\u00e1ls\u00e1ghelyzeten.\nA Gazdas\u00e1gv\u00e9delmi akci\u00f3terv megval\u00f3s\u00edt\u00e1s\u00e1ra 1345 milli\u00e1rd forintot k\u00fcl\u00f6n\u00edtett el a korm\u00e1ny a k\u00f6lts\u00e9gvet\u00e9sb\u0151l \u00e9s eddig \u00f6sszesen t\u00f6bb mint 600 milli\u00e1rd forintot ford\u00edtott a j\u00e1rv\u00e1ny elleni eg\u00e9szs\u00e9g\u00fcgyi \u00e9s gazdas\u00e1gi v\u00e9dekez\u00e9sre - ismertette.\nVarga Mih\u00e1ly kifejtette, hogy az eddig meghozott ad\u00f3\u00fcgyi int\u00e9zked\u00e9sek 300 milli\u00e1rd forintot hagytak a v\u00e1llalkoz\u00e1sokn\u00e1l.\nA miniszter eml\u00e9keztetett arra is, hogy a P\u00e9nz\u00fcgyminiszt\u00e9rium a m\u00falt h\u00e9ten ny\u00fajtotta be a parlament el\u00e9 azt az ad\u00f3k\u00f6nny\u00edt\u00e9seket tartalmaz\u00f3 javaslatcsomagot, amely szinte minden gazdas\u00e1gi szerepl\u0151t \u00e9rint, \u00e9s amely a j\u00f6v\u0151 beruh\u00e1z\u00e1sait seg\u00edti. Mint mondta: a szoci\u00e1lis hozz\u00e1j\u00e1rul\u00e1si ad\u00f3 2 sz\u00e1zal\u00e9kpontos cs\u00f6kkent\u00e9se mintegy 4 milli\u00f3 munkav\u00e1llal\u00f3t \u00e9rint, k\u00f6zel 160 milli\u00e1rd forinttal seg\u00edtve a v\u00e1llalkoz\u00e1sokat. A kisv\u00e1llalkoz\u00e1sok ad\u00f3j\u00e1nak 12 sz\u00e1zal\u00e9kr\u00f3l 11 sz\u00e1zal\u00e9kra val\u00f3 cs\u00f6kkent\u00e9se pedig 10 milli\u00e1rd forintos k\u00f6nny\u00edt\u00e9st jelent a hazai c\u00e9geknek. \u00dajabb befektet\u00e9s\u00f6szt\u00f6nz\u0151 int\u00e9zked\u00e9sekre is tett javaslatot a t\u00e1rca, amely 10 milli\u00e1rd forintot hagyhat majd a c\u00e9gekn\u00e9l - k\u00f6z\u00f6lte a P\u00e9nz\u00fcgyminiszt\u00e9rium.\n\n\nMTI 2020. m\u00e1jus 5.\n\n"}]