[{"date": "2020-05-22 09:24", "url": "https://koronavirus.gov.hu/cikkek/delig-lehet-jelentkezni-az-ingyenes-online-informatikai-oktatasra", "h1": "D\u00e9lig lehet jelentkezni az ingyenes online informatikai oktat\u00e1sra", "body": "\nP\u00e9nteken d\u00e9lben z\u00e1rul a regisztr\u00e1ci\u00f3 az \u00dajratervez\u00e9s programra, amely szint\u00e9n a j\u00e1rv\u00e1ny miatt esetleg munkahelyv\u00e1lt\u00e1sra k\u00e9sz\u00fcl\u0151ket seg\u00edti. Az Innov\u00e1ci\u00f3s \u00e9s Technol\u00f3giai Miniszt\u00e9rium \u00e1ltal a Gazdas\u00e1gv\u00e9delmi akci\u00f3terv keret\u00e9ben meghirdetett ingyenes, 8 hetes informatikai online oktat\u00e1sra m\u00e1r t\u00f6bb mint 50 ezren jelentkeztek - k\u00f6z\u00f6lte a miniszt\u00e9rium az MTI-vel.\n\n\"Magyarorsz\u00e1gon 2010. \u00f3ta munka- \u00e9s tud\u00e1salap\u00fa t\u00e1rsadalmat \u00e9p\u00edt\u00fcnk, \u00e9s err\u0151l az \u00fatr\u00f3l a koronav\u00edrus-j\u00e1rv\u00e1ny sem t\u00e9r\u00edt le minket. Ennek \u00e9rdek\u00e9ben a Gazdas\u00e1gv\u00e9delmi akci\u00f3terv int\u00e9zked\u00e9sei keret\u00e9ben az \u00dajratervez\u00e9s programmal lehet\u0151s\u00e9get biztos\u00edtunk az \u00e9rdekl\u0151d\u0151k sz\u00e1m\u00e1ra informatikai ismereteik b\u0151v\u00edt\u00e9s\u00e9re, a hat\u00e9kony munkav\u00e9gz\u00e9shez sz\u00fcks\u00e9ges tud\u00e1s megszerz\u00e9s\u00e9re\" - hangs\u00falyozta Gy\u00f6rgy L\u00e1szl\u00f3 gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1r a k\u00f6zlem\u00e9nyben.\nA Gazdas\u00e1gv\u00e9delmi akci\u00f3terv c\u00e9lkit\u0171z\u00e9seivel \u00f6sszhangban a korm\u00e1ny \u00e1ltal \u00e9letre h\u00edvott 8 hetes informatikai alapoz\u00f3 oktat\u00e1s els\u0151sorban azoknak k\u00edn\u00e1l lehet\u0151s\u00e9get, akik a koronav\u00edrus-j\u00e1rv\u00e1ny miatt munka n\u00e9lk\u00fcl maradtak, vagy idej\u00fck szabadult fel, fontolgatj\u00e1k az informatikai p\u00e1ly\u00e1ra l\u00e9p\u00e9st, esetleg digit\u00e1lis ismereteiket b\u0151v\u00edten\u00e9k, amelyet azt\u00e1n a h\u00e9tk\u00f6znapokban \u00e9s munk\u00e1juk sor\u00e1n is hasznos\u00edthatnak - \u00edrt\u00e1k.\nA 2020. m\u00e1jus 25-t\u0151l indul\u00f3 \u00dajratervez\u00e9s program az alapvet\u0151 ismeretek \u00e1tad\u00e1s\u00e1t, meger\u0151s\u00edt\u00e9s\u00e9t c\u00e9lozza az alapokt\u00f3l kezdve. A k\u00e9pz\u00e9s v\u00e9g\u00e9re a r\u00e9sztvev\u0151k a Windows oper\u00e1ci\u00f3s rendszer haszn\u00e1lat\u00e1ra vonatkoz\u00f3 elm\u00e9leti \u00e9s gyakorlati ismereteket saj\u00e1t\u00edtanak el, megismerik a k\u00fcl\u00f6nf\u00e9le fejleszt\u00e9si m\u00f3dszertani elemeket, a tervez\u00e9st, az implement\u00e1l\u00e1st, a tesztel\u00e9st.\nA kurzus online, automatikusan ki\u00e9rt\u00e9kelt z\u00e1r\u00f3vizsg\u00e1val v\u00e9gz\u0151dik. Az eredm\u00e9nyes teljes\u00edt\u00e9s az alapoz\u00f3 k\u00e9pz\u00e9sre \u00e9p\u00fcl\u0151, magasabb szint\u0171 oktat\u00e1sban val\u00f3 tov\u00e1bbtanul\u00e1s egyik alapfelt\u00e9tele.\nAz \u00dajratervez\u00e9s program a digit\u00e1lis szaktud\u00e1s elsaj\u00e1t\u00edt\u00e1s\u00e1t t\u00e9r\u00edt\u00e9smentesen teszi lehet\u0151v\u00e9 a jelentkez\u0151k sz\u00e1m\u00e1ra. A program n\u00e9pszer\u0171s\u00e9g\u00e9t mutatja, hogy meghirdet\u00e9s \u00f3ta m\u00e1r t\u00f6bb t\u00edzezren jelentkeztek. P\u00e9nteken d\u00e9lig m\u00e9g b\u00e1rki regisztr\u00e1lhat a\u00a0https://ujratervezes.nive.hu\u00a0oldalon, aki bet\u00f6lt\u00f6tte a 18. \u00e9let\u00e9v\u00e9t, rendelkezik sz\u00e1m\u00edt\u00f3g\u00e9ppel \u00e9s internet hozz\u00e1f\u00e9r\u00e9ssel - \u00edrta az ITM.\n\n\nMTI 2020. m\u00e1jus 22.\n\n"}]