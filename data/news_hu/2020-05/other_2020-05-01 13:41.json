[{"date": "2020-05-01 13:41", "url": "https://koronavirus.gov.hu/cikkek/tovabbra-szeretnenk-elkerulni-jarvany-berobbanasat", "h1": "Tov\u00e1bbra is szeretn\u00e9nk elker\u00fclni a j\u00e1rv\u00e1ny berobban\u00e1s\u00e1t", "body": "\nTov\u00e1bbra is szeretn\u00e9nk elker\u00fclni a j\u00e1rv\u00e1ny berobban\u00e1s\u00e1t - hangs\u00falyozta az orsz\u00e1gos tisztif\u0151orvos a j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia nagy eredm\u00e9nynek nevezte, hogy siker\u00fclt a j\u00e1rv\u00e1ny berobban\u00e1s\u00e1t, a hirtelen nagysz\u00e1m\u00fa megbeteged\u00e9st elker\u00fclni. Mint mondta, siker\u00fclt id\u0151t nyerni, fel tudtak k\u00e9sz\u00fclni a legrosszabb forgat\u00f3k\u00f6nyvre is, de tov\u00e1bbra is sz\u00fcks\u00e9g van \u00f3vatoss\u00e1gra, m\u00e9rt\u00e9kletess\u00e9gre, a szab\u00e1lyok betart\u00e1s\u00e1ra.\n\nSzavai szerint tov\u00e1bbra is szeretn\u00e9k a j\u00e1rv\u00e1nyt kontroll alatt tartani, ez\u00e9rt k\u00e9ri, hogy a budapestiek \u00e9s Pest megyeiek tov\u00e1bbra is tarts\u00e1k be a kij\u00e1r\u00e1si korl\u00e1toz\u00e1s szab\u00e1lyait, \u00e9s csak alapos okkal hagyj\u00e1k el otthonukat.\nAz orsz\u00e1gos tisztif\u0151orvos a vid\u00e9ken \u00e9l\u0151kt\u0151l is azt k\u00e9rte, hogy tarts\u00e1k be a r\u00e1juk vonatkoz\u00f3 szab\u00e1lyokat.\nTov\u00e1bbra is mindenki tartsa be a 1,5 m\u00e9teres v\u00e9d\u0151t\u00e1vols\u00e1got, az arcot takarj\u00e1k el az \u00fczletekben \u00e9s a t\u00f6megk\u00f6zleked\u00e9si j\u00e1rm\u0171veken - mondta. Hangs\u00falyozta: tov\u00e1bbra is \u00e9rv\u00e9nyben marad a 65 \u00e9v felettiek r\u00e9sz\u00e9re 9-12 \u00f3ra k\u00f6z\u00f6tt kijel\u00f6lt v\u00e1s\u00e1rl\u00e1si s\u00e1v az orsz\u00e1g eg\u00e9sz ter\u00fclet\u00e9n.\nM\u00fcller Cec\u00edlia kiemelte: \"lass\u00fa felszabad\u00edt\u00e1sok\" fognak k\u00f6vetkezni, amiket j\u00e1rv\u00e1ny\u00fcgyi szempontb\u00f3l is szigor\u00faan kontroll alatt tartanak, \u00e9s hasznosnak nevezte a lakoss\u00e1g k\u00f6r\u00e9ben indult sz\u0171r\u0151vizsg\u00e1latokat. Jelezte, hogy az eg\u00e9szs\u00e9g\u00fcgyi szolg\u00e1ltat\u00e1sok is \u00fajraindulnak, amir\u0151l a napokban r\u00e9szletes t\u00e1j\u00e9koztat\u00e1st adnak.\nAz orsz\u00e1gos tisztif\u0151orvos sz\u00f3lt arr\u00f3l is: tov\u00e1bbra is javasolj\u00e1k, hogy amennyiben lehets\u00e9ges, a munk\u00e1ltat\u00f3k tarts\u00e1k fenn az online munkav\u00e9gz\u00e9s lehet\u0151s\u00e9g\u00e9t. Amennyiben ez nem lehets\u00e9ges, \u00fagy fontos, hogy csak eg\u00e9szs\u00e9ges dolgoz\u00f3k vegy\u00e9k fel a munk\u00e1t, akik nem k\u00f6h\u00f6gnek, t\u00fcssz\u00f6gnek, nincs l\u00e1zuk. Mint mondta, n\u00e9h\u00e1ny helyen, \u00edgy a tatab\u00e1nyai k\u00f3rh\u00e1zban is voltak olyan eg\u00e9szs\u00e9g\u00fcgyi dolgoz\u00f3k, akik betegen v\u00e9gezt\u00e9k a munk\u00e1jukat, \u00e9s nem kiz\u00e1rhat\u00f3, hogy ennek szerepe volt a j\u00e1rv\u00e1ny terjed\u00e9s\u00e9ben.\nFelh\u00edvta a figyelmet a fokozott fert\u0151tlen\u00edt\u00e9s \u00e9s a t\u00e1vols\u00e1gtart\u00e1s fontoss\u00e1g\u00e1ra a munkahelyeken is, javasolta az \u00e9tkez\u0151kben, pihen\u0151- \u00e9s doh\u00e1nyz\u00e1sra kijel\u00f6lt helyeken az egyid\u0151ben ott tart\u00f3zkod\u00f3k sz\u00e1m\u00e1nak korl\u00e1toz\u00e1s\u00e1t. Aj\u00e1nlott az \u00e9p\u00fclet bel\u00e9p\u00e9si pontjain a fert\u0151tlen\u00edt\u0151k kihelyez\u00e9se, \u00e9s a gyakran meg\u00e9rintett fel\u00fcletek - villanykapcsol\u00f3, lift gombjai, kilincsek - gyakori fert\u0151tlen\u00edt\u00e9se.\u00a0\nSz\u00f3lt a szell\u0151ztet\u00e9s fontoss\u00e1g\u00e1r\u00f3l is, mint mondta, ha nem megoldhat\u00f3 a term\u00e9szetes szell\u0151ztet\u00e9s, akkor aj\u00e1nlott a szell\u0151ztet\u0151- \u00e9s kl\u00edmaberendez\u00e9sek tiszt\u00e1n tart\u00e1sa, virucid szerekkel t\u00f6rt\u00e9n\u0151 kezel\u00e9se. Kiemelte a munkahelyek \u00e9tkez\u0151iben a higi\u00e9n\u00e9s szab\u00e1lyok betart\u00e1s\u00e1nak fontoss\u00e1g\u00e1t, valamint a munkahelyi sportol\u00e1s sor\u00e1n a sporteszk\u00f6z\u00f6k fert\u0151tlen\u00edt\u00e9s\u00e9t \u00e9s a kell\u0151 t\u00e1vols\u00e1g betart\u00e1s\u00e1t.\nElmondta: 2863 nyilv\u00e1ntartott fert\u0151z\u00f6tt van, 609 a gy\u00f3gyultak sz\u00e1ma. Cs\u00fct\u00f6rt\u00f6k\u00f6n 11-en haltak meg, \u00e9s \u00f6sszesen 323 elhunytat tartanak nyilv\u00e1n, akinek a hal\u00e1l\u00e1hoz hozz\u00e1j\u00e1rult a koronav\u00edrus-fert\u0151z\u00e9s. P\u00e9nteken 983 beteget kezeltek k\u00f3rh\u00e1zban, 49-en vannak l\u00e9legeztet\u0151g\u00e9pen.\nA tatab\u00e1nyai k\u00f3rh\u00e1zban elrendelt felv\u00e9teli z\u00e1rlatr\u00f3l elmondta, a z\u00e1rlat ideje alatt a betegek ell\u00e1t\u00e1sa folyamatos, kijel\u00f6lt\u00e9k az ig\u00e9nybe vehet\u0151 ell\u00e1t\u00f3helyeket, ezekr\u0151l a Nemzeti N\u00e9peg\u00e9szs\u00e9g\u00fcgyi K\u00f6zpont internetes oldal\u00e1n t\u00e1j\u00e9koz\u00f3dhatnak a betegek. Egy k\u00e9rd\u00e9sre v\u00e1laszolva k\u00f6z\u00f6lte azt is, a k\u00f3rh\u00e1z \u00f6sszes dolgoz\u00f3j\u00e1t sz\u0171rik, nemcsak az eg\u00e9szs\u00e9g\u00fcgyi dolgoz\u00f3kat, \u00e9s c\u00e1folta azt az inform\u00e1ci\u00f3t, hogy nem kezdt\u00e9k m\u00e9g meg a tesztel\u00e9st a k\u00f3rh\u00e1zban.\nAzzal kapcsolatban, hogy m\u00e1jus 4-t\u0151l lehets\u00e9ges tavak, szabad vizek, strandok l\u00e1togat\u00e1sa, meger\u0151s\u00edtette: a v\u00edzzel nem terjed a v\u00edrus, a strandokon fert\u0151tlen\u00edt\u00e9sre haszn\u00e1lt kl\u00f3r pedig elpuszt\u00edtja azt, \u00edgy ha a l\u00e1togat\u00f3k betartj\u00e1k az aj\u00e1nlott t\u00e1vols\u00e1got, akkor nem lesz t\u00f6bbletkock\u00e1zata a vizek l\u00e1togat\u00e1s\u00e1nak.\nArra a felvet\u00e9sre, hogy t\u00f6bben is jelezt\u00e9k, febru\u00e1rban \u00e1testek egy, a koronav\u00edrushoz hasonl\u00f3 betegs\u00e9gen, elmondta: nem z\u00e1rhat\u00f3 ki, hogy ezek az emberek val\u00f3ban \u00e1testek az \u00faj koronav\u00edrus fert\u0151z\u00e9s\u00e9n, egy v\u00e9rvizsg\u00e1lat tudn\u00e1 ezt tiszt\u00e1zni, ha val\u00f3ban \u00e1testek a megbeteged\u00e9sen \u00e9s a szervezet\u00fck megfelel\u0151 mennyis\u00e9g\u0171 ellenanyagot termelt. Felid\u00e9zte: m\u00e1rciusban kezd\u0151d\u00f6tt nagyobb sz\u00e1mban a betegs\u00e9g elterjed\u00e9se, de nem z\u00e1rhat\u00f3 ki, hogy valaki febru\u00e1rban \u00e1tesett a kornav\u00edrus-fert\u0151z\u00e9sen.\nA gy\u00f3gyultak v\u00e9rplazm\u00e1j\u00e1t felhaszn\u00e1l\u00f3 kezel\u00e9sr\u0151l sz\u00f3lva azt mondta, az egyel\u0151re kutat\u00e1si projekt, nem nevezhet\u0151 sz\u00e9les k\u00f6rben bevezetett ter\u00e1pi\u00e1nak, b\u00e1r nagyon \u00edg\u00e9retes kezel\u00e9si m\u00f3dnak t\u0171nik.\nArra a sajt\u00f3h\u00edrre, hogy a Pesti \u00fati id\u0151sotthonban november \u00f3ta nem volt orvos, \u00fagy reag\u00e1lt: ezt a vizsg\u00e1lat fogja tiszt\u00e1zni.\n\n\u00a0\nMTI 2020. m\u00e1jus 1.\n\n"}]