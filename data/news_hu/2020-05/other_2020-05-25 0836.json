[{"date": "2020-05-25 08:36", "url": "https://koronavirus.gov.hu/cikkek/penzugyminiszter-kedden-nyujtja-be-jovo-evi-koltsegvetes-tervezetet-az-orszaggyules-elnokenek", "h1": "A p\u00e9nz\u00fcgyminiszter kedden ny\u00fajtja be a j\u00f6v\u0151 \u00e9vi k\u00f6lts\u00e9gvet\u00e9s tervezet\u00e9t az Orsz\u00e1ggy\u0171l\u00e9s eln\u00f6k\u00e9nek", "body": "\nA p\u00e9nz\u00fcgyminiszter kedden ny\u00fajtja be a j\u00f6v\u0151 \u00e9vi k\u00f6lts\u00e9gvet\u00e9s tervezet\u00e9t az Orsz\u00e1ggy\u0171l\u00e9s eln\u00f6k\u00e9nek, Varga Mih\u00e1ly ezt h\u00e9tf\u0151n felt\u00f6lt\u00f6tt Facebook-vide\u00f3j\u00e1ban jelentette be.\n\n\nA k\u00e9peken k\u00e9t vaskos k\u00f6tet fekszik a p\u00e9nz\u00fcgyminiszter asztal\u00e1n, az 1848-as\u00a0\u00a0magyar k\u00f6zl\u00f6ny \u00e9s az 1868-as \u00e1llami k\u00f6lts\u00e9gvet\u00e9s, mindkett\u0151 Magyarorsz\u00e1g \u00f6n\u00e1ll\u00f3s\u00e1g\u00e1nak, nemzeti \u00f6nrendelkez\u00e9s\u00e9nek \u00e9rt\u00e9kes t\u00e1rgyi dokumentuma. Kez\u00e9ben pedig azt a pendrive-ot mutatja, amelyen a 2021-es k\u00f6lts\u00e9gvet\u00e9st be fogja beny\u00fajtani.\nA p\u00e9nz\u00fcgyminiszter megeml\u00e9kezett arr\u00f3l, hogy Kossuth Lajos k\u00f6lts\u00e9gvet\u00e9se tartalmazott egy 1500 forintos kiad\u00e1si t\u00e9telt az akkor puszt\u00edt\u00f3 koleraj\u00e1rv\u00e1ny megf\u00e9kez\u00e9s\u00e9re, \u00e9s az \u00e9let \u00fagy hozta, hogy a j\u00f6v\u0151 \u00e9vi csomagban is szerepelnie kell j\u00e1rv\u00e1ny\u00fcgyi kiad\u00e1soknak. A 2021-es b\u00fcdzs\u00e9ben ez\u00e9rt eg\u00e9szs\u00e9gbiztos\u00edt\u00e1si \u00e9s j\u00e1rv\u00e1nyelleni alapot hoznak l\u00e9tre, mintegy\u00a0\u00a03000 milli\u00e1rd forintos \u00f6sszeggel.\nA miniszter besz\u00e9lt arr\u00f3l, hogy a 300 oldalas k\u00f6lts\u00e9gvet\u00e9s elk\u00e9sz\u00edt\u00e9s\u00e9n Banai P\u00e9ter \u00e1llamh\u00e1ztart\u00e1s\u00e9rt felel\u0151s \u00e1llamtitk\u00e1r vezet\u00e9s\u00e9vel 250 munkat\u00e1rsa majdnem h\u00e1rom h\u00f3napig dolgozott, ami 150 ezer munka\u00f3r\u00e1t jelent.\nA magyar emberek fegyelmezett magatart\u00e1s\u00e1nak \u00e9s a korm\u00e1nyzati int\u00e9zked\u00e9seknek k\u00f6sz\u00f6nhet\u0151en ma m\u00e1r \u00f3vatosan, de \u00fajra lehet nyitni az \u00e9letet Magyarorsz\u00e1gon, ennek megfelel\u0151en tervezt\u00e9k meg a j\u00f6v\u0151 \u00e9vi k\u00f6lts\u00e9gvet\u00e9st, amely a gazdas\u00e1g \u00fajranyit\u00e1s\u00e1nak k\u00f6lts\u00e9gvet\u00e9se lesz\u00a0\u00a0- mondta a miniszter.\n\n\n\nMTI 2020. m\u00e1jus 25.\n\n"}]