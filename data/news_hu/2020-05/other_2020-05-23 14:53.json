[{"date": "2020-05-23 14:53", "url": "https://koronavirus.gov.hu/cikkek/szijjarto-magyarorszag-elsok-kozott-tesztelheti-japan-avigan-gyogyszert", "h1": "Szijj\u00e1rt\u00f3: Magyarorsz\u00e1g els\u0151k k\u00f6z\u00f6tt tesztelheti a jap\u00e1n Avigan gy\u00f3gyszert", "body": "\nMagyarorsz\u00e1g abban a megtiszteltet\u00e9sben r\u00e9szes\u00fclt, hogy az els\u0151k k\u00f6z\u00f6tt kapott a Jap\u00e1nban t\u00f6rzsk\u00f6nyvezett Avigan nev\u0171, favipiravir \u00f6sszetev\u0151j\u0171 gy\u00f3gyszerb\u0151l, r\u00e9szint koronav\u00edrusos betegek kezel\u00e9s\u00e9re, r\u00e9szint tov\u00e1bbi klinikai tesztek folytat\u00e1s\u00e1ra - mondta a k\u00fclgazdas\u00e1gi \u00e9s k\u00fcl\u00fcgyminiszter szombaton a Facebookon k\u00f6zz\u00e9tett felv\u00e9telen.\n\n\nSzijj\u00e1rt\u00f3 P\u00e9ter bejegyz\u00e9s\u00e9ben eml\u00e9keztetett, a vil\u00e1g sz\u00e1mos pontj\u00e1n zajlanak kutat\u00e1sok, amelyeknek az a c\u00e9ljuk, hogy a koronav\u00edrus elleni gy\u00f3gyszert megtal\u00e1lj\u00e1k. A Jap\u00e1nban t\u00f6rzsk\u00f6nyvezett Avigan favipiravir \u00f6sszetev\u0151je hat\u00e9konynak bizonyult a koronav\u00edrussal fert\u0151z\u00f6tt betegek kezel\u00e9s\u00e9ben - tette hozz\u00e1.\nA t\u00e1rcavezet\u0151 t\u00e1j\u00e9koztat\u00e1sa alapj\u00e1n sz\u00e1z beteg ell\u00e1t\u00e1s\u00e1hoz sz\u00fcks\u00e9ges 12 200 gy\u00f3gyszer \u00e9rkezett szombat reggel Magyarorsz\u00e1gra. Ezek a gy\u00f3gyszerek a lehet\u0151 legjobb helyre, a P\u00e9csi Tudom\u00e1nyegyetem Kutat\u00e1si K\u00f6zpontj\u00e1ba ker\u00fclnek, hiszen ott zajlanak azok a kutat\u00e1si munk\u00e1k Magyarorsz\u00e1gon, amelyek ennek a hat\u00f3anyagnak a j\u00f6v\u0151beni szerep\u00e9t vizsg\u00e1lj\u00e1k - hangs\u00falyozta.\nKov\u00e1cs L. G\u00e1bor, a P\u00e9csi Tudom\u00e1nyegyetem professzora a felv\u00e9telen elmondta, az Avigant Jap\u00e1nban t\u00f6rzsk\u00f6nyvezt\u00e9k, ott enged\u00e9lyezt\u00e9k, eredetileg nem koronav\u00edrusos, hanem influenz\u00e1s betegekre \u00e9s rendk\u00edv\u00fcl hat\u00e9konynak tal\u00e1lt\u00e1k a v\u00edrus meg\u00f6l\u00e9s\u00e9ben.\nKiemelte, most az eg\u00e9sz vil\u00e1g megpr\u00f3b\u00e1lkozik azzal, hogy ezt a k\u00e9sz\u00edtm\u00e9nyt a koronav\u00edrus ellen is bevesse.\nA professzor k\u00f6z\u00f6lte, sz\u00e1z magyar beteg gy\u00f3gy\u00edt\u00e1s\u00e1t kezdik meg ellen\u0151rz\u00f6tt k\u00f6r\u00fclm\u00e9nyek k\u00f6z\u00f6tt, klinikai vizsg\u00e1latok keret\u00e9ben, nagy \u00f3vatoss\u00e1ggal.\n\n\nMTI 2020. m\u00e1jus 23.\n\n"}]