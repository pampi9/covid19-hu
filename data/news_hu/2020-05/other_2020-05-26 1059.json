[{"date": "2020-05-26 10:59", "url": "https://koronavirus.gov.hu/cikkek/palkovics-munkahelyvedelmi-bertamogatast-9500-vallalat-vette-igenybe", "h1": "Palkovics: a munkahelyv\u00e9delmi b\u00e9rt\u00e1mogat\u00e1st 9500 v\u00e1llalat vette ig\u00e9nybe", "body": "\nA munkahelyv\u00e9delmi b\u00e9rt\u00e1mogat\u00e1st 9500 v\u00e1llalat vette ig\u00e9nybe, ami 125 ezer munkav\u00e1llal\u00f3nak jelent t\u00f6bbletb\u00e9rt - k\u00f6z\u00f6lte az innov\u00e1ci\u00f3s \u00e9s technol\u00f3giai miniszter kedden Kecskem\u00e9ten.\n\n\nPalkovics L\u00e1szl\u00f3 \u00f6t c\u00e9g k\u00e9pvisel\u0151inek adott \u00e1t munkahelyv\u00e9delmi b\u00e9rt\u00e1mogat\u00f3i okiratot: a soltvadkerti Aut\u00f3cent Kft., pet\u0151fisz\u00e1ll\u00e1si Gazda-Tej Sz\u00f6vetkezet, a m\u00e9lyk\u00fati Hunent Zrt, a kecskem\u00e9ti Szimikron Kft, a lajosmizsei Tanya Cs\u00e1rda Kft. r\u00e9sz\u00e9re.\nA miniszter az \u00e1tad\u00e1s el\u0151tt elmondta: 2019-re a foglalkoztatottak sz\u00e1ma 4,5 milli\u00f3ra n\u0151tt, a munkan\u00e9lk\u00fcliek ar\u00e1nya 3,5 sz\u00e1zal\u00e9kra cs\u00f6kkent. Ut\u00f3bbi adat eur\u00f3pai szinten is a legjobbak k\u00f6z\u00e9 tartozott - k\u00f6z\u00f6lte. \u00a0\u00a0\u00a0\u00a0\nA koronav\u00edrus \u00e9s annak gazdas\u00e1gi k\u00f6vetkezm\u00e9nyei azonban s\u00falyos hat\u00e1ssal vannak a munkaer\u0151piacra is - folytatta. Hangs\u00falyozta: az elm\u00falt \u00e9vtized bizony\u00edtotta, hogy a magyar emberek munk\u00e1b\u00f3l akarnak \u00e9s tudnak meg\u00e9lni. A korm\u00e1ny \u00e1ll\u00e1spontja ez\u00e9rt tov\u00e1bbra is az, hogy a lehet\u0151 legt\u00f6bb munkahelyet meg kell v\u00e9deni, amennyit a v\u00edrus m\u00e9gis elpuszt\u00edt, annyi \u00fajat kell l\u00e9trehozni. \u00a0\u00a0\u00a0\u00a0\n\nA koronav\u00edrus-j\u00e1rv\u00e1ny gazdas\u00e1gi hat\u00e1sainak m\u00e9rs\u00e9kl\u00e9se \u00e9rdek\u00e9ben d\u00f6nt\u00f6tt a korm\u00e1ny a gazdas\u00e1gi akci\u00f3terv v\u00e9grehajt\u00e1s\u00e1r\u00f3l, amely a jegybank \u00e1ltal ind\u00edtott programokat is ide\u00e9rtve a GDP mintegy 20 sz\u00e1zal\u00e9k\u00e1t csoportos\u00edtja \u00e1t - mondta a miniszter. \u00a0\u00a0\u00a0\u00a0\nA gazdas\u00e1gv\u00e9delmi akci\u00f3terv kiemelt c\u00e9lja a magyar emberek munkahelyeinek v\u00e9delme, \u00faj munkahelyek teremt\u00e9se - emelte ki. \u00a0\u00a0\u00a0\u00a0\nPalkovics L\u00e1szl\u00f3 ismertet\u00e9se szerint az elm\u00falt m\u00e1sf\u00e9l h\u00f3napban csaknem negyedmilli\u00f3 ember munkahely\u00e9t siker\u00fclt megv\u00e9deni a munkahelyv\u00e9delmi b\u00e9rt\u00e1mogat\u00e1s \u00e9s a versenyk\u00e9pess\u00e9g-n\u00f6vel\u0151 b\u00e9rt\u00e1mogat\u00e1si program keret\u00e9n bel\u00fcl. Hozz\u00e1tette, hogy \u00e1prilishoz k\u00e9pest m\u00e1jusban harmad\u00e1val kevesebb \u00faj \u00e1ll\u00e1skeres\u0151t regisztr\u00e1ltak. \u00a0\u00a0\u00a0\u00a0\n\n\nA munkahelyv\u00e9delmi b\u00e9rt\u00e1mogat\u00e1sban r\u00e9szes\u00fclt 125 ezer munkav\u00e1llal\u00f3 mellett a kutat\u00e1s-fejleszt\u00e9si munkak\u00f6rben dolgoz\u00f3k ut\u00e1n j\u00e1r\u00f3 kedvezm\u00e9nyre t\u00f6bb mint 10 ezer munkav\u00e1llal\u00f3ra \u00e9rkezett be k\u00e9relem. B\u00e1cs-Kiskun megy\u00e9ben eddig a korm\u00e1ny 6500 munkav\u00e1llal\u00f3nak seg\u00edtett munkahelye meg\u0151rz\u00e9s\u00e9ben. A c\u00e9gek talpon marad\u00e1sa \u00e9rdek\u00e9ben a teljes v\u00e1llalati szektor likvidit\u00e1s\u00e1t biztos\u00edtj\u00e1k a hitel-, garancia- \u00e9s t\u0151keprogramokkal.A v\u00e1llalkoz\u00e1sok ezen fel\u00fcl mind\u00f6ssze 0,1 sz\u00e1zal\u00e9kos kamattal, 9 havi b\u00e9rre, 2 \u00e9ves futamidej\u0171 munkahelymegtart\u00f3 hitelt is k\u00e9rhetnek -k\u00f6z\u00f6lte. \u00a0\u00a0\u00a0\u00a0\n\nSalacz L\u00e1szl\u00f3 fideszes orsz\u00e1ggy\u0171l\u00e9si k\u00e9pvisel\u0151 elmondta: a korm\u00e1ny gyors, hat\u00e9kony int\u00e9zked\u00e9seinek k\u00f6sz\u00f6nhet\u0151en\u00a0\u00a0B\u00e1cs-Kiskun megy\u00e9ben 534 c\u00e9get \u00e9s\u00a0\u00a06560 munkahelyet siker\u00fclt megmenteni. \u00a0\u00a0\u00a0\u00a0\nSzemereyn\u00e9 Pataki Klaudia, Kecskem\u00e9t polg\u00e1rmestere arr\u00f3l besz\u00e9lt, hogy megbecs\u00fclik a munkav\u00e1llal\u00f3kat ilyen v\u00e1ls\u00e1gos helyzetben is, szavai szerint nemcsak akkor van sz\u00fcks\u00e9g a munkav\u00e1llal\u00f3kra, amikor profitot termelnek, v\u00e1ls\u00e1g idej\u00e9n is kell gondoskodni r\u00f3luk. Hangs\u00falyozta, hogy optimist\u00e1n tekintenek a j\u00f6v\u0151be.\n\u00a0\n\n\nMTI 2020. m\u00e1jus 26.\n\n"}]