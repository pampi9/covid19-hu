[{"date": "2020-05-23 14:26", "url": "https://koronavirus.gov.hu/cikkek/operativ-torzs-eloszor-haladta-meg-gyogyultak-szama-az-aktiv-fertozotteket-magyarorszagon", "h1": "Operat\u00edv t\u00f6rzs: el\u0151sz\u00f6r haladta meg a gy\u00f3gyultak sz\u00e1ma az akt\u00edv fert\u0151z\u00f6ttek\u00e9t Magyarorsz\u00e1gon", "body": "\nA koronav\u00edrus-j\u00e1rv\u00e1ny magyarorsz\u00e1gi terjed\u00e9s\u00e9nek id\u0151szak\u00e1ban el\u0151sz\u00f6r haladta meg a gy\u00f3gyultak sz\u00e1ma az akt\u00edv fert\u0151z\u00f6ttek\u00e9t - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151je.\n\nLakatos Tibor rend\u0151r ezredes azt mondta, a kedvez\u0151 adatok azt bizony\u00edtj\u00e1k, hogy Magyarorsz\u00e1g, a magyar \u00e1llampolg\u00e1rok, az eg\u00e9szs\u00e9g\u00fcgyben dolgoz\u00f3k mindent megtettek a v\u00edrus terjed\u00e9se elleni eredm\u00e9nyes v\u00e9dekez\u00e9s\u00e9rt.\nT\u00e1j\u00e9koztatott arr\u00f3l is, hogy a hat\u00f3s\u00e1gi h\u00e1zi karant\u00e9n elektronikus ellen\u0151rz\u00e9s\u00e9t szolg\u00e1l\u00f3 mobiltelefonos alkalmaz\u00e1sra m\u00e1r 1230-an regisztr\u00e1ltak, az akt\u00edv felhaszn\u00e1l\u00f3k sz\u00e1ma 948. Tov\u00e1bb n\u0151tt az alkalmaz\u00e1s eg\u00e9szs\u00e9g\u00fcgyi k\u00e9rd\u0151\u00edv\u00e9t bek\u00fcld\u0151k sz\u00e1ma, 911-re. Besz\u00e9lt arr\u00f3l is, csak 239 esetben volt sz\u00fcks\u00e9g arra, hogy helysz\u00edni ellen\u0151rz\u00e9st v\u00e9gezzenek. Ez is jelzi, hogy sokkal hat\u00e9konyabban \u00e9s a hat\u00f3s\u00e1gi h\u00e1zi karant\u00e9nban lev\u0151k mag\u00e1n\u00e9let\u00e9nek tiszteletben tart\u00e1s\u00e1val tudja ellen\u0151rizni a hat\u00f3s\u00e1g, hogy betartj\u00e1k-e a korl\u00e1toz\u00f3 int\u00e9zked\u00e9seket - mondta.\nA hat\u00e1rforgalmat kiegyens\u00falyozottnak nevezte, megjegyezve, hogy tov\u00e1bbi \u00f6t hat\u00e1r\u00e1tkel\u0151t nyitottak meg a rom\u00e1n-magyar hat\u00e1ron a tranzitforgalom el\u0151tt - Csengersima, Gyula, V\u00e1llaj, Ny\u00edr\u00e1br\u00e1ny \u00e9s Battonya -, \u00e9s tov\u00e1bbi hat\u00e1r\u00e1tkel\u0151ket terveznek megnyitni az orsz\u00e1gon \u00e1tutaz\u00f3knak.\nEml\u00e9keztetett arra is, hogy az osztr\u00e1k-magyar hat\u00e1rszakaszon p\u00e9ntekt\u0151l az osztr\u00e1k \u00e9s magyar \u00e1llampolg\u00e1rok bel\u00e9phetnek az orsz\u00e1gba 4 napn\u00e1l nem r\u00e9gebbi negat\u00edv koronav\u00edrusteszttel, \u00fagynevezett PCR-teszttel. Ebben az esetben nem kell hat\u00f3s\u00e1gi h\u00e1zi karant\u00e9nba vonulniuk.\nArra a k\u00e9rd\u00e9sre, mennyire \u00e9lnek ezzel a lehet\u0151s\u00e9ggel az osztr\u00e1k \u00e9s magyar \u00e1llampolg\u00e1rok, azt mondta: nagyon kev\u00e9s tapasztalatuk van m\u00e9g a p\u00e9nteken \u00e9rv\u00e9nybe l\u00e9pett lehet\u0151s\u00e9gr\u0151l. Mint mondta, ez az int\u00e9zked\u00e9s els\u0151sorban a magyar \u00e1llampolg\u00e1roknak ny\u00fajt seg\u00edts\u00e9get a hazat\u00e9r\u00e9shez, n\u00e9h\u00e1nyan m\u00e1r \u00e9ltek vele. Hozz\u00e1tette: eddigi tapasztalatuk az, hogy az Ausztri\u00e1b\u00f3l hazat\u00e9r\u0151k jellemz\u0151en a bel\u00e9p\u00e9s el\u0151tt el\u0151zetes mentes\u00edt\u00e9st k\u00e9rtek az Orsz\u00e1gos Rend\u0151r-f\u0151kapit\u00e1nys\u00e1gt\u00f3l.\nArra a k\u00e9rd\u00e9sre, hogy a szlov\u00e1kok \u00e1tl\u00e9phetik a szlov\u00e1k-magyar hat\u00e1rt, ha nem tart\u00f3zkodnak 24 \u00f3r\u00e1n\u00e1l tov\u00e1bb Magyarorsz\u00e1gon, \u00e9s ez mikor lesz \u00e9rv\u00e9nyes a magyar \u00e1llampolg\u00e1rokra a Szlov\u00e1ki\u00e1ba t\u00f6rt\u00e9n\u0151 bel\u00e9p\u00e9sn\u00e9l, azt mondta: folyamatosak az egyeztet\u00e9sek a szomsz\u00e9dos orsz\u00e1gokkal a hat\u00e1r\u00e1tl\u00e9p\u00e9sr\u0151l, a szlov\u00e1k korm\u00e1ny egyel\u0151re nem d\u00f6nt\u00f6tt err\u0151l.\nA szab\u00e1lys\u00e9rt\u00e9sek k\u00fcl\u00f6nb\u00f6z\u0151 szankci\u00f3inak alkalmaz\u00e1s\u00e1t firtat\u00f3 k\u00e9rd\u00e9sre az ezredes k\u00f6z\u00f6lte: a helysz\u00ednen a rend\u0151r d\u00f6nti el, hogy figyelmeztet\u00e9st, helysz\u00edni b\u00edrs\u00e1got vagy szab\u00e1lys\u00e9rt\u00e9si feljelent\u00e9st alkalmaz. A szab\u00e1lys\u00e9rt\u00e9s k\u00f6r\u00fclm\u00e9nyeit figyelembe v\u00e9ve hozz\u00e1k meg a d\u00f6nt\u00e9st, \u00e9s figyelembe veszik azt is, hogy az illet\u0151 kor\u00e1bban k\u00f6vetett-e m\u00e1r el hasonl\u00f3 szab\u00e1lys\u00e9rt\u00e9st. Ha igen, akkor s\u00falyosabb szankci\u00f3t alkalmaznak - tette hozz\u00e1.\nA hat\u00f3s\u00e1gi h\u00e1zi karant\u00e9nr\u00f3l sz\u00f3lva azt hangs\u00falyozta: nem v\u00e1ltoztak a szab\u00e1lyok a korl\u00e1toz\u00f3 int\u00e9zked\u00e9s bevezet\u00e9se \u00f3ta, az a magyar \u00e1llampolg\u00e1r, aki k\u00fclf\u00f6ldr\u0151l t\u00e9r haza, tov\u00e1bbra is 14 napos hat\u00f3s\u00e1gi h\u00e1zi karant\u00e9nba ker\u00fcl. K\u00f6nny\u00edt\u00e9seket azonban bevezettek, \u00edgy a hat\u00e1r ment\u00e9n a munk\u00e1ba ing\u00e1z\u00f3k, az iskol\u00e1ba j\u00e1r\u00f3k felment\u00e9st kapnak, Ausztri\u00e1b\u00f3l 4 nappal nem r\u00e9gebbi negat\u00edv teszttel rendelkez\u0151knek sem kell hat\u00f3s\u00e1gi h\u00e1zi karant\u00e9nba vonulniuk, \u00e9s azokat sem vonj\u00e1k a korl\u00e1toz\u00f3 int\u00e9zked\u00e9s al\u00e1, akik hazat\u00e9r\u0151 magyar \u00e1llampolg\u00e1rk\u00e9nt igazolj\u00e1k, hogy gy\u00f3gyultak \u00e9s nem fert\u0151z\u0151ek, vagy azt, hogy k\u00fclf\u00f6ld\u00f6n 14 napig j\u00e1rv\u00e1ny\u00fcgyi megfigyel\u00e9s alatt \u00e1lltak.\n\n\nMTI 2020. m\u00e1jus 23.\n\n"}]