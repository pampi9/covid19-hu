[{"date": "2020-05-08 12:55", "url": "https://koronavirus.gov.hu/cikkek/remhirt-terjesztett-rendorok-elfogtak", "h1": "R\u00e9mh\u00edrt terjesztett, a rend\u0151r\u00f6k elfogt\u00e1k", "body": "\nA bonyh\u00e1di rend\u0151r\u00f6k gyan\u00fas\u00edtottk\u00e9nt hallgatt\u00e1k ki azt az 52 \u00e9ves aparhanti n\u0151t, aki arr\u00f3l \u00edrt k\u00f6z\u00f6ss\u00e9gi oldal\u00e1n, hogy az orsz\u00e1gban t\u00f6bb eg\u00e9szs\u00e9g\u00fcgyi int\u00e9zm\u00e9nyt r\u00f6videsen bez\u00e1rnak.\n\nA Bonyh\u00e1di Rend\u0151rkapit\u00e1nys\u00e1gon ind\u00edtottak b\u00fcntet\u0151elj\u00e1r\u00e1st r\u00e9mh\u00edrterjeszt\u00e9s b\u0171ntett gyan\u00faja miatt 2020. \u00e1prilis 27-\u00e9n az egyik k\u00f6zint\u00e9zm\u00e9ny feljelent\u00e9se alapj\u00e1n.\nA rendelkez\u00e9sre \u00e1ll\u00f3 adatok szerint\u00a0egy\u00a0n\u0151 az egyik k\u00f6z\u00f6ss\u00e9gi oldalon, a saj\u00e1t profiloldal\u00e1n \u2013 nagy nyilv\u00e1noss\u00e1g el\u0151tt a k\u00f6zvesz\u00e9llyel \u00f6sszef\u00fcgg\u00e9sben \u2013 eg\u00e9szs\u00e9g\u00fcgyi int\u00e9zm\u00e9nyek bez\u00e1r\u00e1s\u00e1r\u00f3l olyan val\u00f3tlan t\u00e9nyeket tartalmaz\u00f3 sz\u00f6veget\u00a0\u00edrt ki, amely alkalmas arra, hogy az emberek nagyobb csoportj\u00e1ban zavart, valamint nyugtalans\u00e1got keltsen. A bejegyz\u00e9s tov\u00e1bb\u00e1 alkalmas arra is, hogy az ell\u00e1t\u00f3rendszerbe vetett k\u00f6zbizalmat megingassa.\nA bonyh\u00e1di nyomoz\u00f3k r\u00e9mh\u00edrterjeszt\u00e9s b\u0171ntett elk\u00f6vet\u00e9s\u00e9nek megalapozott gyan\u00faja miatt 2020. m\u00e1jus 7-\u00e9n gyan\u00fas\u00edtottk\u00e9nt hallgatt\u00e1k ki az\u00a052 \u00e9ves aparhanti n\u0151t, aki a val\u00f3tlan t\u00e9nyeket tartalmaz\u00f3 bejegyz\u00e9st k\u00f6zz\u00e9tette.\u00a0\u00a0\n\u00a0\n\n\u00a0\nForr\u00e1s: police.hu\n\n"}]