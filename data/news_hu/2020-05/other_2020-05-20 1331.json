[{"date": "2020-05-20 13:31", "url": "https://koronavirus.gov.hu/cikkek/operativ-torzs-kerunk-mindenkit-vedelmi-intezkedesek-betartasara", "h1": "Operat\u00edv t\u00f6rzs: k\u00e9r\u00fcnk mindenkit a v\u00e9delmi int\u00e9zked\u00e9sek betart\u00e1s\u00e1ra", "body": "\nA v\u00e9delmi int\u00e9zked\u00e9sek betart\u00e1s\u00e1ra k\u00e9rt mindenkit a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa a szerdai online sajt\u00f3t\u00e1j\u00e9koztat\u00f3n.\n\n\u00a0\n\nKiss R\u00f3bert rend\u0151r alezredes azt mondta: h\u00e9tf\u0151t\u0151l Magyarorsz\u00e1g eg\u00e9sz ter\u00fclet\u00e9n megsz\u0171ntek a kij\u00e1r\u00e1si korl\u00e1toz\u00e1sok, \"m\u00e9gis k\u00e9r\u00fcnk mindenkit, hogy tarts\u00e1k be a v\u00e9delmi int\u00e9zked\u00e9seket, a jogszab\u00e1lyokban meghat\u00e1rozott v\u00e9d\u0151t\u00e1vols\u00e1got\".\nJelezte: a rend\u0151rs\u00e9g tov\u00e1bbra is ellen\u0151rzi a v\u00e9delmi int\u00e9zked\u00e9sek betart\u00e1s\u00e1t a k\u00f6zter\u00fcleteken \u00e9s nyilv\u00e1nos helyeken.\nKedden hat esetben kellett int\u00e9zkedni a szab\u00e1lyokat megszeg\u0151kkel szemben: n\u00e9gy embert figyelmeztettek, egy helysz\u00edni b\u00edrs\u00e1got kapott \u00e9s egyet feljelentettek. A rend\u0151rs\u00e9g eddig 890 esetben int\u00e9zkedett a v\u00e9delmi int\u00e9zked\u00e9sek szab\u00e1lyait megszeg\u0151kkel szemben.\nElmondta azt is, hogy m\u00e1r 1062-en regisztr\u00e1ltak a hat\u00f3s\u00e1gi h\u00e1zi karant\u00e9n elektronikus ellen\u0151rz\u00e9s\u00e9t szolg\u00e1l\u00f3 mobiltelefonos alkalmaz\u00e1sra, \u00edgy most 784 akt\u00edv felhaszn\u00e1l\u00f3ja van az alkalmaz\u00e1snak. Kedden 585 hat\u00f3s\u00e1gi h\u00e1zi karant\u00e9nt rendeltek el, jelenleg 10 932 van \u00e9rv\u00e9nyben.\nSz\u00f3lt arr\u00f3l is, hogy 381-re emelkedett a j\u00e1rv\u00e1ny\u00fcggyel \u00f6sszef\u00fcgg\u00e9sben elrendelt b\u00fcntet\u0151elj\u00e1r\u00e1sok sz\u00e1ma. Ezek k\u00f6z\u00fcl 102-t r\u00e9mh\u00edrterjeszt\u00e9s, 27-et k\u00f6zvesz\u00e9llyel fenyeget\u00e9s, 119-et csal\u00e1s \u00e9s 21-et j\u00e1rv\u00e1ny\u00fcgyi szab\u00e1lyszeg\u00e9s miatt ind\u00edtottak, \u00e9s \u00f6sszesen 70 gyan\u00fas\u00edtottat hallgattak ki.\nKiss R\u00f3bert egy k\u00e9rd\u00e9sre v\u00e1laszolva elmondta: a korm\u00e1ny a hat\u00e1rellen\u0151rz\u00e9si akci\u00f3csoporton kereszt\u00fcl rendszeresen egyeztet a szomsz\u00e9dos orsz\u00e1gokkal, a szomsz\u00e9dos orsz\u00e1gok rendv\u00e9delmi szerveivel, hogy Magyarorsz\u00e1g hat\u00e1r\u00e1tkel\u0151helyein \u00fctemezetten visszat\u00e9rhessenek a \"h\u00e9tk\u00f6znapi\" hat\u00e1rellen\u0151rz\u00e9sre.\nMint mondta, az operat\u00edv t\u00f6rzs \u00fcgyeleti k\u00f6zpontja folyamatosan figyelemmel k\u00eds\u00e9ri a j\u00e1rv\u00e1nnyal kapcsolatos feladatokat, adatokat \u00e9s elemzik az \u00e9rv\u00e9nyben l\u00e9v\u0151 korl\u00e1toz\u00e1sok megsz\u00fcntet\u00e9s\u00e9nek lehet\u0151s\u00e9g\u00e9t.\nHozz\u00e1tette: ha meg\u00e1llap\u00edthat\u00f3, hogy indokolt a korl\u00e1toz\u00e1sok felf\u00fcggeszt\u00e9se, vagy megsz\u00fcntet\u00e9se, akkor arra javaslatot tesznek, \u00edgy lesz ez t\u00f6bbek k\u00f6z\u00f6tt a beutaz\u00f3k sz\u00e1m\u00e1ra el\u0151\u00edrt hat\u00f3s\u00e1gi h\u00e1zi karant\u00e9nnal kapcsolatos szab\u00e1lyok megv\u00e1ltoztat\u00e1s\u00e1n\u00e1l vagy a hat\u00e1rforgalmi ellen\u0151rz\u00e9sek megv\u00e1ltoztat\u00e1s\u00e1n\u00e1l.\nA hat\u00e1rforgalomr\u00f3l sz\u00f3lva elmondta, a bel\u00e9p\u0151 teherforgalomban Tomp\u00e1n\u00e1l \u00e9s R\u00f6szk\u00e9n\u00e9l h\u00e1rom \u00f3ra, \u00c1rt\u00e1ndn\u00e1l k\u00e9t \u00f3ra a v\u00e1rakoz\u00e1s, a kil\u00e9p\u0151 teherg\u00e9pj\u00e1rm\u0171veknek R\u00f6szk\u00e9n\u00e9l egy, Csan\u00e1dpalot\u00e1n\u00e1l h\u00e1rom, \u00c1rt\u00e1ndn\u00e1l k\u00e9t \u00f3r\u00e1t kell v\u00e1rakozniuk. Bel\u00e9p\u0151 szem\u00e9lyforgalomban Nagylakn\u00e1l h\u00e1rom, \u00c1rt\u00e1ndn\u00e1l k\u00e9t \u00f3r\u00e1t kell v\u00e1rni, a kil\u00e9p\u0151 szem\u00e9lyforgalomban Nagylakn\u00e1l n\u00e9gy\u00f3r\u00e1s a v\u00e1rakoz\u00e1s.\n\n\nMTI 2020. m\u00e1jus 20.\n\n"}]