[{"date": "2020-05-23 11:38", "url": "https://koronavirus.gov.hu/cikkek/nemzeti-kulturalis-tanacs-az-elet-ujrainditasa-mellett-vedekezesre-figyelni-kell", "h1": "Nemzeti Kultur\u00e1lis Tan\u00e1cs: az \u00e9let \u00fajraind\u00edt\u00e1sa mellett a v\u00e9dekez\u00e9sre is figyelni kell", "body": "\nOrb\u00e1n Viktor minisztereln\u00f6k megh\u00edv\u00e1s\u00e1ra a Karmelita kolostorban megtartotta soron k\u00f6vetkez\u0151 \u00fcl\u00e9s\u00e9t a Nemzeti Kultur\u00e1lis Tan\u00e1cs , ahol \u00e1ttekintett\u00e9k a koronav\u00edrus-j\u00e1rv\u00e1nynak a magyar kultur\u00e1lis int\u00e9zm\u00e9nyekre gyakorolt hat\u00e1s\u00e1t - k\u00f6z\u00f6lte Havasi Bertalan, a minisztereln\u00f6k sajt\u00f3f\u0151n\u00f6ke.\n\nA test\u00fclet, melynek eln\u00f6ke Vashegyi Gy\u00f6rgy, a Magyar M\u0171v\u00e9szeti Akad\u00e9mia eln\u00f6ke, \u00e9s a tizenh\u00e9t kult\u00farstrat\u00e9giai int\u00e9zm\u00e9ny vezet\u0151j\u00e9b\u0151l \u00e1ll, meg\u00e1llap\u00edtotta: Magyarorsz\u00e1gon elkezd\u0151d\u00f6tt a visszat\u00e9r\u00e9s a norm\u00e1lis \u00e9lethez, ugyanakkor a szakemberek felh\u00edv\u00e1s\u00e1t komolyan kell venni, akik figyelmeztetnek, hogy a vesz\u00e9ly nem sz\u0171nt meg. Orb\u00e1n Viktor bevezet\u0151j\u00e9ben elmondta: a v\u00edrus elleni els\u0151 csat\u00e1t megnyert\u00fck, a v\u00e9dekez\u00e9s els\u0151 szakasza sikerrel z\u00e1rult, mert meg tudtuk akad\u00e1lyozni a j\u00e1rv\u00e1ny t\u00f6megess\u00e9 v\u00e1l\u00e1s\u00e1t. Ugyanakkor felh\u00edvta a vezet\u0151k figyelm\u00e9t arra, hogy tov\u00e1bbra is k\u00f6vetni kell a szab\u00e1lyokat: tartani kell a t\u00e1vols\u00e1got, \u00e9s fokozottan kell \u00fcgyelni minden int\u00e9zm\u00e9nyben a higi\u00e9ni\u00e1ra.\nA Nemzeti Kultur\u00e1lis Tan\u00e1cs szombati \u00fcl\u00e9s\u00e9nek t\u00e9m\u00e1ja volt a j\u00f6v\u0151 \u00e9vi k\u00f6lts\u00e9gvet\u00e9s \u00e9s az NKT munkarendje is - mondta a sajt\u00f3f\u0151n\u00f6k.\n\n\nMTI 2020. m\u00e1jus 23.\n\n"}]