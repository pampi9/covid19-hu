[{"date": "2020-05-26 13:09", "url": "https://koronavirus.gov.hu/cikkek/varga-2021-es-koltsegvetes-gazdasagvedelem-koltsegvetese", "h1": "Varga: a 2021-es k\u00f6lts\u00e9gvet\u00e9s a gazdas\u00e1gv\u00e9delem k\u00f6lts\u00e9gvet\u00e9se", "body": "\nA 2021-es k\u00f6lts\u00e9gvet\u00e9s a gazdas\u00e1gv\u00e9delem k\u00f6lts\u00e9gvet\u00e9se a j\u00e1rv\u00e1ny\u00fcgyi k\u00e9sz\u00fclts\u00e9g fenntart\u00e1s\u00e1val - mondta\u00a0Varga\u00a0Mih\u00e1ly p\u00e9nz\u00fcgyminiszter a parlamentben kedden, miel\u0151tt K\u00f6v\u00e9r L\u00e1szl\u00f3nak, az Orsz\u00e1ggy\u0171l\u00e9s eln\u00f6k\u00e9nek \u00e1tny\u00fajtotta a t\u00f6rv\u00e9ny tervezet\u00e9t.\n\n\nA b\u00fcdzs\u00e9, szavai szerint kiemelt feladatk\u00e9nt kezeli az emberek v\u00e9delm\u00e9t, \u00e9s v\u00e1laszt ad a j\u00e1rv\u00e1nyhelyzet miatt kialakult gazdas\u00e1gi kih\u00edv\u00e1sokra. Kiemelt helyen van a csal\u00e1dok v\u00e9delme, a gazdas\u00e1g \u00fajraind\u00edt\u00e1sa \u00e9s az orsz\u00e1g biztons\u00e1ga - f\u0171zte hozz\u00e1.\nA haj\u00f3t a rakom\u00e1ny \u00e9s nem az utasok kidob\u00e1s\u00e1val kell megmenteni, \u00edgy a korm\u00e1ny nem megszor\u00edt\u00e1sokkal, hanem seg\u00edts\u00e9gny\u00fajt\u00e1ssal reag\u00e1lt a v\u00e1ls\u00e1gra - hangs\u00falyozta, \u00e9s meger\u0151s\u00edtette, tov\u00e1bbra is c\u00e9l a teljes foglalkoztatotts\u00e1g, az ad\u00f3cs\u00f6kkent\u00e9s folytat\u00e1sa \u00e9s a csal\u00e1dok kiemelt t\u00e1mogat\u00e1sa.\nA k\u00f6lts\u00e9gvet\u00e9sben a korm\u00e1ny 2021-re 4,8 sz\u00e1zal\u00e9kos GDP-b\u0151v\u00fcl\u00e9ssel sz\u00e1mol, 3 sz\u00e1zal\u00e9kos infl\u00e1ci\u00f3 \u00e9s 2,9 sz\u00e1zal\u00e9kos, GDP-ar\u00e1nyos \u00e1llamh\u00e1ztart\u00e1si hi\u00e1ny mellett. 2021-ben az ad\u00f3ss\u00e1gr\u00e1ta \u00fajra 70 sz\u00e1zal\u00e9k al\u00e1 ker\u00fclhet. A b\u00fcdzs\u00e9 \u00f6ssze\u00e1ll\u00edt\u00e1s\u00e1n\u00e1l 356 forintos eur\u00f3-\u00e1rfolyamot vettek alapul.\nVarga\u00a0Mih\u00e1ly hangs\u00falyozta, hogy j\u00e1rv\u00e1ny\u00fcgyi k\u00e9sz\u00fclts\u00e9gre \u00e9s a gazdas\u00e1gv\u00e9delmi int\u00e9zked\u00e9sekre j\u00f6v\u0151re is sz\u00e1mottev\u0151 forr\u00e1st biztos\u00edtanak.\u00a0A 270 milli\u00e1rd forintos k\u00f6zponti tartal\u00e9k meghaladja a GDP 0,5 sz\u00e1zal\u00e9k\u00e1t, ebb\u0151l a korm\u00e1ny rendk\u00edv\u00fcli korm\u00e1nyzati int\u00e9zked\u00e9sekre 120 milli\u00e1rd forintos, a gazdas\u00e1gv\u00e9delmi programok k\u00f6zponti tartal\u00e9kak\u00e9nt pedig szint\u00e9n 120 milli\u00e1rd forintos \u00f6sszeggel sz\u00e1mol, a j\u00e1rv\u00e1ny elleni v\u00e9dekez\u00e9s k\u00f6zponti tartal\u00e9ka 30 milli\u00e1rd forint.\nHangs\u00falyozta, hogy az elm\u00falt \u00e9vekben meger\u0151s\u00f6d\u00f6tt gazdas\u00e1g, valamint a korm\u00e1nyzati int\u00e9zked\u00e9sek egy\u00fcttes hat\u00e1s\u00e1ra legal\u00e1bb annyi munkahelyet tudnak majd a j\u00f6v\u0151ben l\u00e9trehozni, mint amennyit a j\u00e1rv\u00e1ny elvett.\nA gazdas\u00e1g v\u00e9delme \u00e9s \u00fajraind\u00edt\u00e1sa, valamint a munkahelyek meg\u0151rz\u00e9se \u00e9s teremt\u00e9se a 2021-es k\u00f6lts\u00e9gvet\u00e9sben a Gazdas\u00e1gv\u00e9delmi alapra \u00e9p\u00fcl, amelyen kereszt\u00fcl 2021-ben 2555 milli\u00e1rd forintot meghalad\u00f3 forr\u00e1s \u00e1ll rendelkez\u00e9sre. Csaknem 3000 milli\u00e1rd forintos forr\u00e1ssal eg\u00e9szs\u00e9gbiztos\u00edt\u00e1si \u00e9s j\u00e1rv\u00e1ny elleni v\u00e9dekez\u00e9si alapot is l\u00e9trehoznak - k\u00f6z\u00f6lte.\n\nA miniszter bejelentette azt is, hogy j\u00f6v\u0151re a gyermeket nevel\u0151 csal\u00e1dok t\u00e1mogat\u00e1s\u00e1ra 2295 milli\u00e1rd forintot ford\u00edtanak, \u00e9s jelezte, hogy 2010 \u00f3ta a csal\u00e1dok t\u00e1mogat\u00e1s\u00e1ra ford\u00edtott kiad\u00e1sokat a 2,5-szeres\u00e9re n\u00f6velt\u00e9k, GDP-hez viszony\u00edtott, 4 sz\u00e1zal\u00e9kos ar\u00e1nyuk a legmagasabb az EU-ban. J\u00f6v\u0151re is folytat\u00f3dik az Otthonteremt\u00e9si program, a Babav\u00e1r\u00f3 program, n\u00f6vekszik a gyermek\u00e9tkeztet\u00e9sre ford\u00edthat\u00f3 t\u00e1mogat\u00e1s \u00f6sszege, \u00e9s teljes k\u00f6r\u0171en ingyeness\u00e9 v\u00e1lik a tank\u00f6nyvell\u00e1t\u00e1s, valamint elindul a 13. havi nyugd\u00edj bevezet\u00e9se, erre 77 milli\u00e1rd rendelkez\u00e9sre, \u00e9s 53 milli\u00e1rdot k\u00fcl\u00f6n\u00edtettek el nyugd\u00edjpr\u00e9miumra, amelyet az 5 sz\u00e1zal\u00e9kot k\u00f6zel\u00edt\u0151 gazdas\u00e1gi n\u00f6veked\u00e9s mellett biztos\u00edthatnak.\nMagyarorsz\u00e1g fejl\u0151d\u00e9s\u00e9nek fontos el\u0151felt\u00e9tele a k\u00fcls\u0151 \u00e9s bels\u0151 biztons\u00e1g, ez\u00e9rt a honv\u00e9delemre ford\u00edthat\u00f3 forr\u00e1sok \u00f6sszege egy \u00e9v alatt 30 sz\u00e1zal\u00e9kkal, 778 milli\u00e1rd forintra emelkedik. Emellett a rendv\u00e9delmi kiad\u00e1sok is b\u0151v\u00fclnek, megk\u00f6zel\u00edtik a 953 milli\u00e1rd forintot, 2010-hez k\u00e9pest a dupl\u00e1j\u00e1ra n\u0151nek.\nA 2021-es k\u00f6lts\u00e9gvet\u00e9sben szinte minden ter\u00fclet t\u00f6bb forr\u00e1ssal gazd\u00e1lkodhat - mondta a p\u00e9nz\u00fcgyminiszter, \u00e9s p\u00e9ldak\u00e9nt eml\u00edtette, hogy oktat\u00e1sra 2021-ben 2229 milli\u00e1rd forintot ford\u00edt a korm\u00e1ny, csaknem 80 milli\u00e1rd forinttal t\u00f6bbet, mint az d\u00e9n, emellett az eg\u00e9szs\u00e9g\u00fcgyi kiad\u00e1sokra \u00e9s a k\u00f6zszf\u00e9ra b\u00e9reire is t\u00f6bb jut.\nK\u00f6v\u00e9r L\u00e1szl\u00f3, az Orsz\u00e1ggy\u0171l\u00e9s eln\u00f6ke - miut\u00e1n\u00a0Varga\u00a0Mih\u00e1ly p\u00e9nz\u00fcgyminisztert\u0151l \u00e1tvette a b\u00fcdzs\u00e9 tervezet\u00e9t a parlamentben - azt mondta, j\u00falius 3-\u00e1n vagy 6-\u00e1n lehet a t\u00f6rv\u00e9ny z\u00e1r\u00f3szavaz\u00e1sa.\nMegjegyezte, hogy a k\u00f6lts\u00e9gvet\u00e9si t\u00f6rv\u00e9nyjavaslat t\u00e1rgyal\u00e1s\u00e1ban semmilyen rendk\u00edv\u00fcli v\u00e1ltoz\u00e1sra nem kell sz\u00e1m\u00edtani, azt 30 \u00f3r\u00e1s id\u0151keretben t\u00e1rgyalj\u00e1k a frakci\u00f3k az \u00e1ltal\u00e1nos vita sor\u00e1n.\nA javaslat az \u00e1llamh\u00e1ztart\u00e1s k\u00f6zponti alrendszer\u00e9nek 2021. \u00e9vi kiad\u00e1si f\u0151\u00f6sszeg\u00e9t 23 373, 644 milli\u00e1rd forintban, bev\u00e9teli f\u0151\u00f6sszeg\u00e9t 21 882, 420 milli\u00e1rd forintban, hi\u00e1ny\u00e1t 1 491,223 milli\u00e1rd forintban \u00e1llap\u00edtja meg.\nA bev\u00e9teli \u00e9s kiad\u00e1si f\u0151\u00f6sszegeken bel\u00fcl a hazai m\u0171k\u00f6d\u00e9si k\u00f6lts\u00e9gvet\u00e9s 2021. \u00e9vi kiad\u00e1si f\u0151\u00f6sszege 19 721,153 milli\u00e1rd forint, ami megegyezik a bev\u00e9teli f\u0151\u00f6sszeggel.\n\u00a0\n\nMTI 2020. m\u00e1jus 26.\n\n"}]