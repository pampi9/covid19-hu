[{"date": "2020-05-25 12:44", "url": "https://koronavirus.gov.hu/cikkek/am-junius-vegetol-harom-utemben-igenyelheto-mezogazdasagi-tobblettamogatas", "h1": "AM: j\u00fanius v\u00e9g\u00e9t\u0151l h\u00e1rom \u00fctemben ig\u00e9nyelhet\u0151 a mez\u0151gazdas\u00e1gi t\u00f6bblett\u00e1mogat\u00e1s", "body": "\nJ\u00fanius v\u00e9g\u00e9t\u0151l h\u00e1rom \u00fctemben lehet ig\u00e9nyelni a koronav\u00edrus-j\u00e1rv\u00e1ny gazdas\u00e1gi hat\u00e1sainak kezel\u00e9s\u00e9re biztos\u00edtott, \u00f6sszesen\u00a0\u00a025 milli\u00e1rd forintos mez\u0151gazdas\u00e1gi t\u00f6bblett\u00e1mogat\u00e1st - k\u00f6z\u00f6lte az Agr\u00e1rminiszt\u00e9rium (AM) mez\u0151gazdas\u00e1g\u00e9rt \u00e9s vid\u00e9kfejleszt\u00e9s\u00e9rt felel\u0151s \u00e1llamtitk\u00e1ra h\u00e9tf\u0151n az M1 aktu\u00e1lis csatorn\u00e1n.\n\nFeldman Zsolt azt mondta, hogy az ig\u00e9nyl\u00e9st elektronikusan kell beny\u00fajtani, a forr\u00e1sokat pedig augusztus v\u00e9g\u00e9t\u0151l kapj\u00e1k meg az \u00e9rintettek. A t\u00e1mogat\u00e1st a v\u00e1llalkoz\u00f3k oda ford\u00edthatj\u00e1k, ahol a legnagyobb sz\u00fcks\u00e9g\u00fck van r\u00e1 - tette hozz\u00e1.\nHangs\u00falyozta, hogy a t\u00e1mogat\u00e1s c\u00e9lja a magyar munkahelyek v\u00e9delme, az \u00e9lelmiszerell\u00e1t\u00e1si biztons\u00e1g meg\u0151rz\u00e9se, \u00e9s ez\u00e1ltal az import kiszor\u00edt\u00e1sa, Magyarorsz\u00e1g k\u00fclkereskedelmi eredm\u00e9nyeinek jav\u00edt\u00e1sa. A t\u00e1mogat\u00e1s 35 ezer v\u00e1llalkoz\u00e1snak seg\u00edt, \u00e9s 140 ezer munkahely megtart\u00e1s\u00e1hoz j\u00e1rul hozz\u00e1 - emelte ki.\nAz \u00e1llamtitk\u00e1r kit\u00e9rt arra is: a magyar export \u00e9rt\u00e9ke tavaly meghaladta a 9 milli\u00e1rd eur\u00f3t, a j\u00e1rv\u00e1ny miatt m\u00e1rcius v\u00e9g\u00e9n hozott nemzetk\u00f6zi korl\u00e1toz\u00f3 int\u00e9zked\u00e9sek egy id\u0151re megakasztott\u00e1k a k\u00fclkereskedelmet, de a korm\u00e1nyzati \u00e9s a nemzetk\u00f6zi er\u0151fesz\u00edt\u00e9sek egy\u00fcttes hat\u00e1s\u00e1ra siker\u00fclt stabiliz\u00e1lni az exportot.\n\u00a0\n\n\nMTI 2020. m\u00e1jus 25.\n\n"}]