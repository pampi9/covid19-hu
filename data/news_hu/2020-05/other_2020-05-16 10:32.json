[{"date": "2020-05-16 10:32", "url": "https://koronavirus.gov.hu/cikkek/kormanyhivatal-kamaraerdei-uti-idosotthonban-tovabbi-jarvanyugyi-intezkedesekre-van-szukseg", "h1": "Korm\u00e1nyhivatal: a Kamaraerdei \u00fati id\u0151sotthonban is tov\u00e1bbi j\u00e1rv\u00e1ny\u00fcgyi int\u00e9zked\u00e9sekre van sz\u00fcks\u00e9g", "body": "\nBudapest F\u0151v\u00e1ros Korm\u00e1nyhivatala a\u00a0Kamaraerdei \u00fati id\u0151sotthonban tett ellen\u0151rz\u00e9sei sor\u00e1n meg\u00e1llap\u00edtotta, hogy az id\u0151sek v\u00e9delme \u00e9rdek\u00e9ben ebben az int\u00e9zm\u00e9nyben is tov\u00e1bbi j\u00e1rv\u00e1ny\u00fcgyi int\u00e9zked\u00e9sekre van sz\u00fcks\u00e9g.\n\nA korm\u00e1nyhivatal szombaton azt k\u00f6z\u00f6lte az MTI-vel, az id\u0151sotthonban eddig 45 gondozottn\u00e1l \u00e9s 14 dolgoz\u00f3n\u00e1l igazolt\u00e1k a koronav\u00edrus-fert\u0151z\u00e9st, a fert\u0151z\u00f6ttek k\u00f6z\u00fcl \u00f6ten elhunytak.\nA j\u00e1rv\u00e1ny\u00fcgyi hat\u00f3s\u00e1g a helysz\u00edni ellen\u0151rz\u00e9sek sor\u00e1n \u00e9szlelt probl\u00e9m\u00e1kat \u00f6sszegezve a tov\u00e1bbi t\u00f6meges megbeteged\u00e9sek megel\u0151z\u00e9se \u00e9rdek\u00e9ben t\u00f6bb int\u00e9zked\u00e9s azonnali v\u00e9grehajt\u00e1s\u00e1ra k\u00f6telezte az id\u0151sotthont fenntart\u00f3 F\u0151v\u00e1rosi \u00d6nkorm\u00e1nyzatot.\nA hivatal elrendelte egyebek k\u00f6z\u00f6tt a megfelel\u0151 fert\u0151tlen\u00edt\u0151szerek alkalmaz\u00e1s\u00e1t, a j\u00e1rv\u00e1ny idej\u00e9n elv\u00e1rt fert\u0151tlen\u00edt\u00e9si protokoll betart\u00e1s\u00e1t, az \u00e1pol\u00f3k \u00e9s dolgoz\u00f3k k\u00e9zfert\u0151tlen\u00edt\u00e9s\u00e9hez sz\u00fcks\u00e9ges megfelel\u0151 felt\u00e9telek biztos\u00edt\u00e1s\u00e1t, a dolgoz\u00f3k k\u00e9zhigi\u00e9n\u00e9s oktat\u00e1s\u00e1t, valamint a vesz\u00e9lyes hullad\u00e9kok megfelel\u0151 kezel\u00e9s\u00e9t.\n\n\nMTI 2020. m\u00e1jus 16.\n\n"}]