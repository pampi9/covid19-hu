[{"date": "2020-05-25 13:16", "url": "https://koronavirus.gov.hu/cikkek/tallai-ketezer-milliard-forint-marad-lakossagnal-es-vallalatoknal", "h1": "T\u00e1llai: k\u00e9tezer milli\u00e1rd forint marad a lakoss\u00e1gn\u00e1l \u00e9s a v\u00e1llalatokn\u00e1l", "body": "\nA hitelt\u00f6rleszt\u00e9si morat\u00f3riumnak k\u00f6sz\u00f6nhet\u0151en 2020-ban k\u00e9tezer milli\u00e1rd forint t\u00f6bbletforr\u00e1s marad a lakoss\u00e1gn\u00e1l \u00e9s a v\u00e1llalatokn\u00e1l - mondta a P\u00e9nz\u00fcgyminiszt\u00e9rium parlamenti \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n.\n\n\nT\u00e1llai Andr\u00e1s hozz\u00e1tette: a korm\u00e1ny gazdas\u00e1gv\u00e9delmi int\u00e9zked\u00e9sei k\u00f6z\u00f6tt a hitelt\u00f6rleszt\u00e9si morat\u00f3rium \u00e9rdemi seg\u00edts\u00e9get jelentett.\nA jelenlegi adatok szerint a lakoss\u00e1g 40 sz\u00e1zal\u00e9ka d\u00f6nt\u00f6tt \u00fagy, hogy tov\u00e1bb t\u00f6rleszti hiteleit, teh\u00e1t t\u00f6bb mint fele \u00e9lt a morat\u00f3rium lehet\u0151s\u00e9g\u00e9vel. A nagyv\u00e1llalatok 70 sz\u00e1zal\u00e9ka, a kis- \u00e9s k\u00f6z\u00e9pv\u00e1llalatok 40 sz\u00e1zal\u00e9ka t\u00f6rleszti tov\u00e1bb a hiteleket - mondta. Az ig\u00e9nybe vett morat\u00f3rium \u00e9v v\u00e9g\u00e9ig kifut\u00f3 \u00f6sszege mintegy 2000 milli\u00e1rd forint, ami a GDP mintegy 4,5 sz\u00e1zal\u00e9ka, tette hozz\u00e1.\nFontosnak nevezte, hogy \u00fajra elindult a v\u00e1llalati hitelez\u00e9s Magyarorsz\u00e1gon, a N\u00f6veked\u00e9si hitelprogram hajr\u00e1 keret\u00e9ben m\u00e1r t\u00f6bb mint 10 milli\u00e1rd forint hitelt vettek ig\u00e9nybe a magyar v\u00e1llalkoz\u00e1sok.\nT\u00e1llai Andr\u00e1s hangs\u00falyozta: Magyarorsz\u00e1g a v\u00edrussal szembeni k\u00fczdelem els\u0151 fordul\u00f3j\u00e1t megnyerte, az egyik legeredm\u00e9nyesebben v\u00e9dekez\u0151 orsz\u00e1g, nem csak az id\u0151ben hozott eg\u00e9szs\u00e9gv\u00e9delmi, hanem gazdas\u00e1gv\u00e9delmi int\u00e9zked\u00e9sek miatt is.\nAz \u00e1llamtitk\u00e1r azt mondta, a t\u0151ke- \u00e9s kamatt\u00f6rleszt\u00e9s december 31-ig val\u00f3 felf\u00fcggeszt\u00e9se vil\u00e1gszerte egyed\u00fcl\u00e1ll\u00f3 lehet\u0151s\u00e9g, Nyugat-Eur\u00f3p\u00e1ban a morat\u00f3rium nem \u00e9rint ilyen sz\u00e9les k\u00f6rt, \u00e9s az ideje is jellemz\u0151en h\u00e1rom h\u00f3nap.\nIsmertet\u00e9se szerint az int\u00e9zked\u00e9s mintegy 7,7 milli\u00f3 hitelszerz\u0151d\u00e9st \u00e9rintett. 2020 febru\u00e1rban a bankok m\u00e9rleg\u00e9ben 15 ezer milli\u00e1rd forint hitel\u00e1llom\u00e1ny volt, amelyb\u0151l 8 ezer v\u00e1llalati, h\u00e9tezer milli\u00e1rd lakoss\u00e1gi hitel. Ha mindenki ig\u00e9nybe veszi a morat\u00f3riumot, akkor az \u00fcgyfelek \u00e9v v\u00e9g\u00e9ig mintegy 3600 milli\u00e1rd forintot tudtak volna megtakar\u00edtani.\nA hitelmorat\u00f3rium bevezet\u00e9se az \u00e1ll\u00e1shelyek meg\u0151rz\u00e9s\u00e9t \u00e9s a fogyaszt\u00e1s b\u0151v\u00fcl\u00e9s\u00e9t is szolg\u00e1lja - jegyezte meg.\nFelh\u00edvta a figyelmet arra, hogy a vesz\u00e9lyhelyzet megsz\u00fcntet\u00e9se ut\u00e1n is b\u00e1rki d\u00f6nthet \u00fagy, hogy december 31-ig nem t\u00f6rleszti a hiteleit.\nKiemelte, hogy az id\u0151ben meghozott \u00e9s hat\u00e9kony gazdas\u00e1gv\u00e9delmi int\u00e9zked\u00e9sek miatt haz\u00e1nk a lehet\u0151 leghamarabb kil\u00e1balhat a j\u00e1rv\u00e1ny okozta gazdas\u00e1gi v\u00e1ls\u00e1gb\u00f3l, \u00e9s \u00fajra Magyarorsz\u00e1g lesz az Eur\u00f3pai Uni\u00f3 egyik legnagyobb gazdas\u00e1gi n\u00f6veked\u00e9ssel b\u00edr\u00f3 tag\u00e1llama.\n\n\n\nMTI 2020. m\u00e1jus 25.\n\n"}]