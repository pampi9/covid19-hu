[{"date": "2020-05-25 18:32", "url": "https://koronavirus.gov.hu/cikkek/tobb-mint-60-ezren-jelentkeztek-nyolc-hetes-informatikai-alapkepzesre", "h1": "T\u00f6bb mint 60 ezren jelentkeztek a nyolc hetes informatikai alapk\u00e9pz\u00e9sre", "body": "\nAz Innov\u00e1ci\u00f3s \u00e9s Technol\u00f3giai Miniszt\u00e9rium \u00e1ltal a Gazdas\u00e1gv\u00e9delmi Akci\u00f3terv keret\u00e9ben meghirdetett ingyenes, 8 hetes informatikai online oktat\u00e1sra \u00f6sszesen 61 886-an regisztr\u00e1ltak. A k\u00e9pz\u00e9s a j\u00e1rv\u00e1ny elleni gazdas\u00e1gv\u00e9delmi akci\u00f3terv r\u00e9sze, amely seg\u00edti a munkahelyek v\u00e9delm\u00e9t \u00e9s \u00faj munkahelyek teremt\u00e9s\u00e9t. Az \u00dajratervez\u00e9s Program r\u00e9szvev\u0151i sz\u00e1m\u00e1ra m\u00e1r el\u00e9rhet\u0151 a tananyag, a k\u00e9pz\u00e9s egy online vizsg\u00e1val z\u00e1rul.\n\nA m\u00e1jus 25-\u00e9n indul\u00f3 online kurzus az alapvet\u0151 ismeretek \u00e1tad\u00e1s\u00e1t, meger\u0151s\u00edt\u00e9s\u00e9t c\u00e9lozza az alapokt\u00f3l kezdve. A k\u00e9pz\u00e9s v\u00e9g\u00e9re a r\u00e9sztvev\u0151k a Windows oper\u00e1ci\u00f3s rendszer haszn\u00e1lat\u00e1ra vonatkoz\u00f3 elm\u00e9leti \u00e9s gyakorlati ismereteket saj\u00e1t\u00edtanak el, megismerik a k\u00fcl\u00f6nf\u00e9le fejleszt\u00e9si m\u00f3dszertani elemeket, a tervez\u00e9st, az implement\u00e1l\u00e1st, a tesztel\u00e9st. A kurzus online, automatikusan ki\u00e9rt\u00e9kelt z\u00e1r\u00f3vizsg\u00e1val v\u00e9gz\u0151dik. Az eredm\u00e9nyes teljes\u00edt\u00e9s az alapoz\u00f3 k\u00e9pz\u00e9sre \u00e9p\u00fcl\u0151, magasabb szint\u0171 oktat\u00e1sban val\u00f3 tov\u00e1bbtanul\u00e1s egyik alapfelt\u00e9tele.\nSzakmai garanci\u00e1t jelent, hogy a tananyagtartalmat a legnagyobb hazai k\u00e9pz\u0151k t\u00e9r\u00edt\u00e9smentesen aj\u00e1nlott\u00e1k fel a program sz\u00e1m\u00e1ra. Az alapoz\u00f3 program \u00e1llami infrastrukt\u00far\u00e1n kereszt\u00fcl val\u00f3sul meg, eur\u00f3pai uni\u00f3s forr\u00e1s felhaszn\u00e1l\u00e1sa n\u00e9lk\u00fcl. A r\u00e9sztvev\u0151k sz\u00e1m\u00e1ra a k\u00e9pz\u00e9s teljesen ingyenes, sikertelen vagy el nem v\u00e9gzett z\u00e1r\u00f3vizsga eset\u00e9n sem terhel senkit visszafizet\u00e9si k\u00f6telezetts\u00e9g.\nA Gazdas\u00e1gv\u00e9delmi Akci\u00f3terv c\u00e9lkit\u0171z\u00e9seivel \u00f6sszhangban a korm\u00e1ny \u00e1ltal \u00e9letre h\u00edvott 8 hetes informatikai alapoz\u00f3 oktat\u00e1s els\u0151sorban azoknak k\u00edn\u00e1l lehet\u0151s\u00e9get, akik a koronav\u00edrus-j\u00e1rv\u00e1ny miatt munka n\u00e9lk\u00fcl maradtak, vagy idej\u00fck szabadult fel, fontolgatj\u00e1k az informatikai p\u00e1ly\u00e1ra l\u00e9p\u00e9st, esetleg digit\u00e1lis ismereteiket b\u0151v\u00edten\u00e9k, amelyet azt\u00e1n a h\u00e9tk\u00f6znapokban \u00e9s munk\u00e1juk sor\u00e1n is hasznos\u00edthatnak.\n\n(ITM Kommunik\u00e1ci\u00f3)\n\n"}]