[{"date": "2020-05-08 13:15", "url": "https://koronavirus.gov.hu/cikkek/maruzsa-fennakadas-nelkul-folynak-vizsgak", "h1": "Maruzsa: fennakad\u00e1s n\u00e9lk\u00fcl folynak a vizsg\u00e1k", "body": "\nMinden fennakad\u00e1s, probl\u00e9ma vagy botr\u00e1ny n\u00e9lk\u00fcl tudt\u00e1k sikeresen megszervezni az \u00e9retts\u00e9gi vizsg\u00e1kat a koronav\u00edrus-j\u00e1rv\u00e1ny jelentette rendk\u00edv\u00fcli helyzetben - jelentette ki a k\u00f6znevel\u00e9si \u00e1llamtitk\u00e1r a j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs sajt\u00f3t\u00e1j\u00e9koztat\u00f3j\u00e1n.\n\nMaruzsa Zolt\u00e1n kiemelte: a h\u00e9ten megtartott\u00e1k a legt\u00f6bb tanul\u00f3t \"megmozgat\u00f3\" tant\u00e1rgyakb\u00f3l a vizsg\u00e1kat. M\u00e1jus 21-ig lesznek m\u00e9g vizsg\u00e1k, de m\u00e1r csak \"kis l\u00e9tsz\u00e1m\u00fa\" tant\u00e1rgyak vannak h\u00e1tra. A nehez\u00e9n teh\u00e1t \"m\u00e1r t\u00falvagyunk\" - f\u0171zte hozz\u00e1.\nAz \u00e1llamtitk\u00e1r szerint nem volt \"k\u00f6nny\u0171 menet\", mindannyiukon nagy volt a nyom\u00e1s, hogy minden rendben legyen; nem k\u00f6nny\u00edtette meg a munk\u00e1jukat az a nyom\u00e1s sem, amelyet az ellenz\u00e9k \u00e9s a m\u00e9dia gyakorolt r\u00e1juk, esetenk\u00e9nt \"hiszt\u00e9riz\u00e1lva\" a k\u00f6zv\u00e9lem\u00e9nyt a v\u00e1rhat\u00f3 k\u00f6r\u00fclm\u00e9nyek \u00fcgy\u00e9ben. Ut\u00f3lag meg\u00e1llap\u00edthat\u00f3 - tette hozz\u00e1 -, hogy a sz\u00e1m\u00edt\u00e1saik helyesek voltak, \u00e9s semmi nem \u00fagy t\u00f6rt\u00e9nt, ahogy az \u00e9retts\u00e9gi mostani megtart\u00e1s\u00e1t ellenz\u0151k mondt\u00e1k.\n\nMaruzsa Zolt\u00e1n hangs\u00falyozta: a j\u00e1rv\u00e1ny tet\u0151z\u00e9s\u00e9t\u0151l val\u00f3 f\u00e9lelem alaptalannak bizonyult, a pedag\u00f3gusok nem bojkott\u00e1lt\u00e1k a vizsg\u00e1kat, a di\u00e1kok nem mondt\u00e1k vissza t\u00f6megesen a r\u00e9szv\u00e9telt, \u00e9s a korm\u00e1ny teljesk\u00f6r\u0171en biztos\u00edtotta \u00e9s biztos\u00edtja a v\u00e9dekez\u00e9shez sz\u00fcks\u00e9ges felszerel\u00e9seket. Az \u00e9rintettek pedig szemmel l\u00e1that\u00f3an - szem\u00e9lyes tapasztalata szerint is - szigor\u00faan betartott\u00e1k a biztons\u00e1gi int\u00e9zked\u00e9seket - f\u0171zte hozz\u00e1.\nAz \u00e1llamtitk\u00e1r j\u00f3 d\u00f6nt\u00e9snek nevezte, hogy ilyen \u00fctemez\u00e9ssel bonyol\u00edtj\u00e1k le az \u00e9retts\u00e9gi vizsg\u00e1kat. K\u00f6sz\u00f6netet mondott mindazoknak, akik a munk\u00e1ban r\u00e9szt vettek. Els\u0151sorban az \u00e9retts\u00e9giz\u0151knek, akik betartott\u00e1k a szigor\u00fa biztons\u00e1gi int\u00e9zked\u00e9seket \u00e9s fegyelmezetten vettek r\u00e9szt a vizsg\u00e1kon. A di\u00e1kok l\u00e1that\u00f3an b\u00edztak a meghozott int\u00e9zked\u00e9sekben, hiszen alig volt visszal\u00e9p\u00e9s - jegyezte meg.\nMaruzsa Zolt\u00e1n k\u00f6sz\u00f6netet mondott az int\u00e9zm\u00e9nyvezet\u0151knek \u00e9s a tan\u00e1roknak is, akik \"rendk\u00edv\u00fcl felel\u0151sen, b\u00e1tran v\u00e1llalt\u00e1k a fel\u00fcgyeletet a vizsg\u00e1kon, \u00e9s ugyancsak betartott\u00e1k a biztons\u00e1gi int\u00e9zked\u00e9seket\", tov\u00e1bb\u00e1 az Oktat\u00e1si Hivatal, a korm\u00e1nyhivatalok, az int\u00e9zm\u00e9nyfenntart\u00f3k, a Klebelsberg K\u00f6zpont, a tanker\u00fcletek \u00e9s az Emberi Er\u0151forr\u00e1sok Miniszt\u00e9riuma munkat\u00e1rsainak.\n\nMTI 2020. m\u00e1jus 8.\n\n"}]