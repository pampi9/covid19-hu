[{"date": "2020-05-27 12:37", "url": "https://koronavirus.gov.hu/cikkek/szijjarto-versenyelonybe-kerulhetnek-beruhazasokat-vegrehajto-magyar-vallalatok", "h1": "Szijj\u00e1rt\u00f3: versenyel\u0151nybe ker\u00fclhetnek a beruh\u00e1z\u00e1sokat v\u00e9grehajt\u00f3 magyar v\u00e1llalatok", "body": "\n\u00daj vil\u00e1ggazdas\u00e1gi verseny indul a koronav\u00edrus-j\u00e1rv\u00e1ny ut\u00e1n, \u00e9s komoly versenyel\u0151nyre tehetnek szert azok a hazai v\u00e1llalatok, amelyek most fejlesztenek - jelentette ki Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter\u00a0a versenyk\u00e9pess\u00e9gi program t\u00e1mogat\u00f3 okiratainak \u00e1tad\u00e1s\u00e1n.\n\n\nA miniszter hangs\u00falyozta: a kiutat a jelenlegi neh\u00e9z gazdas\u00e1gi helyzetb\u0151l azoknak a v\u00e1llalatoknak a t\u00e1mogat\u00e1sa jelenti, amelyek k\u00e9szek beruh\u00e1z\u00e1sokat v\u00e9grehajtani, \u00e9s ezzel munkahelyeket teremteni, illetve megv\u00e9deni a jelenlegieket.\nA magyar v\u00e1llalatok most tudj\u00e1k megalapozni siker\u00fcket, \u00e9s ezen kereszt\u00fcl a magyar gazdas\u00e1g j\u00f6v\u0151beli sikeress\u00e9ge is most d\u0151l el - fogalmazott.\nSzijj\u00e1rt\u00f3 P\u00e9ter elmondta, a versenyk\u00e9pess\u00e9g-n\u00f6vel\u0151 t\u00e1mogat\u00e1si programra eddig 645 p\u00e1ly\u00e1zat \u00e9rkezett be, a jelentkez\u0151 v\u00e1llalatok 306 milli\u00e1rd forint \u00e9rt\u00e9kben v\u00e1llaltak beruh\u00e1z\u00e1sokat, \u00e9s ezzel mintegy 116 ezer munkahelyet v\u00e9denek meg.\nA miniszter eml\u00e9keztetett, hogy a korm\u00e1ny 50 milli\u00e1rd forintos kerettel ind\u00edtotta el a p\u00e1ly\u00e1zatot, majd ezt az \u00f6sszeget megdupl\u00e1zta, h\u00e9tf\u0151n pedig d\u00f6nt\u00f6tt \u00fajabb 50 milli\u00e1rd forint biztos\u00edt\u00e1s\u00e1r\u00f3l, teh\u00e1t \u00f6sszesen 150 milli\u00e1rd forint \u00e1ll rendelkez\u00e9sre.\nFelh\u00edvta a figyelmet arra, hogy a p\u00e1ly\u00e1zatokat cs\u00fct\u00f6rt\u00f6k\u00f6n 16 \u00f3r\u00e1ig lehet beny\u00fajtani.\nSzijj\u00e1rt\u00f3 P\u00e9ter hangs\u00falyozta, hogy a vil\u00e1gj\u00e1rv\u00e1nnyal szembeni hazai v\u00e9dekez\u00e9s eg\u00e9szs\u00e9g\u00fcgyi szakasza sikeresnek min\u0151s\u00edthet\u0151, most a gazdas\u00e1gi v\u00e9dekez\u00e9sre kell koncentr\u00e1lni, ami hosszabb lesz, mint az eg\u00e9szs\u00e9g\u00fcgyi v\u00e9dekez\u00e9s els\u0151 f\u00e1zisa. A miniszter szerint arra kell felk\u00e9sz\u00fclni, hogy a j\u00e1rv\u00e1ny \u00e1ltal a vil\u00e1ggazdas\u00e1gnak okozott sokk kihever\u00e9se hossz\u00fa t\u00e1v\u00fa gazdas\u00e1gpolitikai folyamat lesz.\nHasonl\u00f3 volt a helyzet 2010-ben is, de akkor j\u00f3val legyeng\u00fcltebb \u00e1llapotb\u00f3l indult a magyar gazdas\u00e1g, m\u00edg most j\u00f3 \u00e1llapotban \u00e9rkezett meg ebbe a kih\u00edv\u00e1sokkal teli id\u0151szakba - fogalmazott.\nA miniszter kiemelte: a korm\u00e1ny a munkahelyek megv\u00e9d\u00e9s\u00e9re koncentr\u00e1l, de a munkahelyeket csak \u00fagy lehet megv\u00e9deni, ha beruh\u00e1z\u00e1sok j\u00f6nnek l\u00e9tre. Ez\u00e9rt az eur\u00f3pai uni\u00f3s korl\u00e1toz\u00e1sok felold\u00e1s\u00e1t kihaszn\u00e1lva az \u00e1llam hazai k\u00f6lts\u00e9gvet\u00e9si forr\u00e1sb\u00f3l t\u00e1mogatja a munkahelyeket megv\u00e9d\u0151 beruh\u00e1z\u00e1sokat.\nMagyarorsz\u00e1g sokat dolgozott az elm\u00falt t\u00edz \u00e9vben, hogy a legvonz\u00f3bb befektet\u00e9si c\u00e9lpont legyen K\u00f6z\u00e9p-Eur\u00f3p\u00e1ban, \u00e9s ezt a neh\u00e9z k\u00f6r\u00fclm\u00e9nyek k\u00f6z\u00f6tt sem adjuk fel - jelentette ki Szijj\u00e1rt\u00f3 P\u00e9ter.\nSzerd\u00e1n \u00fajabb h\u00e1rom v\u00e1llalatvezet\u0151 vehetett \u00e1t t\u00e1mogat\u00f3i okiratot a K\u00fclgazdas\u00e1gi \u00e9s K\u00fcl\u00fcgyminiszt\u00e9riumban.\nA Bayer Construct Zrt. t\u00f6bb mint 574 milli\u00f3 forintos beruh\u00e1z\u00e1s\u00e1hoz a magyar \u00e1llam t\u00f6bb mint 287 milli\u00f3 forinttal j\u00e1rul hozz\u00e1. Az \u00e9p\u00edt\u0151ipari \u00e9s ingatlanfejleszt\u0151 v\u00e1llalatcsoport \u00e9p\u00edt\u0151ipari technol\u00f3giai fejleszt\u00e9st hajt v\u00e9gre.\nAz Indupro Kereskedelmi \u00e9s Szolg\u00e1ltat\u00f3 Kft. 830 milli\u00f3 forintot meghalad\u00f3 beruh\u00e1z\u00e1s\u00e1t t\u00f6bb mint 282 milli\u00f3 forintos \u00e1llami t\u00e1mogat\u00e1ssal val\u00f3s\u00edthatja meg. A prec\u00edzi\u00f3s f\u00e9mmegmunk\u00e1l\u00e1ssal foglalkoz\u00f3 v\u00e1llalat P\u00e1tyon \u00faj telephelyet \u00e9s gy\u00e1rt\u00f3csarnokot hoz l\u00e9tre.\nCsenger-Zal\u00e1n Zsolt, a t\u00e9rs\u00e9g fideszes orsz\u00e1ggy\u0171l\u00e9si k\u00e9pvisel\u0151je kiemelte: a korm\u00e1ny id\u0151ben l\u00e9pett, \u00e9s olyan programokkal t\u00e1mogatja a v\u00e1llalkoz\u00e1sokat, amelyek nemcsak a gazdas\u00e1g gyors \u00fajraind\u00edt\u00e1s\u00e1t \u00e9s a munkahelyek meg\u0151rz\u00e9s\u00e9t biztos\u00edtj\u00e1k, hanem azt is, hogy magasabb technol\u00f3giai szinten indulhasson \u00fajra a termel\u00e9s.\nEz abban is seg\u00edt, hogy az innovat\u00edv c\u00e9gek az eur\u00f3pai versenyben is helyt tudjanak \u00e1llni - mutatott r\u00e1.\nA Master Good Kft. 580 milli\u00f3 forintos beruh\u00e1z\u00e1s\u00e1hoz t\u00f6bb mint 282 milli\u00f3 forint \u00e1llami t\u00e1mogat\u00e1st nyert el. A baromfi-feldolgoz\u00e1ssal foglalkoz\u00f3 Szabolcs-Szatm\u00e1r-Bereg megyei c\u00e9g technol\u00f3giai fejleszt\u00e9st hajt v\u00e9gre.\nSeszt\u00e1k Mikl\u00f3s, a t\u00e9rs\u00e9g KDNP-s orsz\u00e1ggy\u0171l\u00e9si k\u00e9pvisel\u0151je hangs\u00falyozta: a t\u00e1mogat\u00e1s legfontosabb eleme, hogy gyorsan, rugalmasan, a piaci viszonyokhoz igazodva, b\u00fcrokr\u00e1ciamentesen eljut a v\u00e1llalatokhoz. A k\u00e9pvisel\u0151 megk\u00f6sz\u00f6nte a v\u00e1llalkoz\u00e1sok b\u00e1tors\u00e1g\u00e1t \u00e9s kitart\u00e1s\u00e1t, hogy nem bez\u00e1rni \u00e9s le\u00e9p\u00edteni akarnak, hanem fejleszteni \u00e9s munkav\u00e1llal\u00f3ikat megtartani.\n\n\nMTI 2020. m\u00e1jus 27.\n\n"}]