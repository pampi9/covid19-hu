[{"date": "2020-05-10 09:44", "url": "https://koronavirus.gov.hu/cikkek/szijjarto-162-milliard-forintnyi-beruhazast-hajtana-vegre-338-vallalat", "h1": "Szijj\u00e1rt\u00f3: 162 milli\u00e1rd forintnyi beruh\u00e1z\u00e1st hajtana v\u00e9gre 338 v\u00e1llalat", "body": "\nM\u00e1r 338 v\u00e1llalat jelezte a korm\u00e1nynak, hogy beruh\u00e1z\u00e1st hajtana v\u00e9gre a koronav\u00edrus-j\u00e1rv\u00e1ny negat\u00edv gazdas\u00e1gi hat\u00e1s\u00e1nak visszaszor\u00edt\u00e1sa \u00e9rdek\u00e9ben, \u00f6sszesen 162 milli\u00e1rd forintnyi \u00e9rt\u00e9kben - k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter.\n\nSzijj\u00e1rt\u00f3 P\u00e9ter azt mondta a Kossuth R\u00e1di\u00f3 Vas\u00e1rnapi \u00dajs\u00e1g c\u00edm\u0171 m\u0171sor\u00e1ban, \u00edgy \u00f6sszesen 62 ezer munkahelyet lehetne megv\u00e9deni.\n\u00a0\u00a0\u00a0\u00a0T\u00e1rc\u00e1ja h\u00e1rom hete ind\u00edtott k\u00f6z\u00f6s programot a Nemzeti Befektet\u00e9si \u00dcgyn\u00f6ks\u00e9ggel. Azoknak a v\u00e1llalatoknak a beruh\u00e1z\u00e1sait t\u00e1mogatj\u00e1k, amelyek v\u00e1llalj\u00e1k munkahelyek megtart\u00e1s\u00e1t.\n\u00a0\u00a0\u00a0\u00a0A miniszter k\u00f6z\u00f6lte, hogy az eredetileg tervezett 50 milli\u00e1rd forintos keret megdupl\u00e1z\u00e1s\u00e1r\u00f3l t\u00e1rgyal a korm\u00e1ny. Ennek oka, hogy 50 sz\u00e1zal\u00e9kos t\u00e1mogat\u00e1st adn\u00e1nak a c\u00e9geknek, \u00edgy viszont m\u00e1r most mintegy 80 milli\u00e1rdos \u00e1llami szerepv\u00e1llal\u00e1sra lenne sz\u00fcks\u00e9g, v\u00e1rhat\u00f3an azonban m\u00e9g tov\u00e1bb n\u0151 majd a programra jelentkez\u0151 v\u00e1llalatok sz\u00e1ma.\n\u00a0\u00a0\u00a0\u00a0Vil\u00e1goss\u00e1 v\u00e1lt, hogy a vil\u00e1gj\u00e1rv\u00e1ny nemcsak eg\u00e9szs\u00e9g\u00fcgyi, hanem gazdas\u00e1gi k\u00e9rd\u00e9s is, \u00e9s b\u00e1r az els\u0151 sz\u00e1m\u00fa feladat az emberi \u00e9let v\u00e9delme, a negat\u00edv gazdas\u00e1gi hat\u00e1sok kezel\u00e9se is az \u00e1llamok felel\u0151ss\u00e9ge - mondta Szijj\u00e1rt\u00f3 P\u00e9ter.\n\u00a0\u00a0\u00a0\u00a0\u00dagy v\u00e9lekedett: az a t\u00e9ny, hogy ennyi c\u00e9g jelentkezett a programra, azt mutatja, hogy sikeres a magyar gazdas\u00e1gi szf\u00e9ra \u00e9s a korm\u00e1ny egy\u00fcttm\u0171k\u00f6d\u00e9se.\n\u00a0\u00a0\u00a0\u00a0A miniszter kijelentette, hogy l\u00e9tezik egy nagy gazdas\u00e1gfiloz\u00f3fiai vita, amelyben az ellenz\u00e9k mindig a seg\u00e9lyek n\u00f6vel\u00e9s\u00e9t k\u00f6veteli. Ez elad\u00f3sod\u00e1shoz vezetne, \"spekul\u00e1nsoknak\" szolg\u00e1ltatn\u00e1 ki az orsz\u00e1got - hangoztatta. Ezzel szemben a korm\u00e1ny 2010 \u00f3ta azt az elvet k\u00f6veti, hogy nem seg\u00e9llyel, hanem munk\u00e1val kell seg\u00edteni az embereknek. Munkahelyek beruh\u00e1z\u00e1sokkal j\u00f6nnek l\u00e9tre, ez\u00e9rt ind\u00edtott\u00e1k el a mostani programot is - tette hozz\u00e1 Szijj\u00e1rt\u00f3 P\u00e9ter.\n\u00a0\u00a0\u00a0\u00a0A t\u00e1rcavezet\u0151 \u00fagy v\u00e9lekedett, hogy a j\u00e1rv\u00e1ny ut\u00e1n minden meg fog v\u00e1ltozni a vil\u00e1ggazdas\u00e1gban. Teljesen \u00faj verseny indul, \u00faj szerepl\u0151kkel, a gazdas\u00e1gok sikeress\u00e9ge pedig att\u00f3l f\u00fcgg majd, hogy milyen \"rajtpoz\u00edci\u00f3t\" tudtak felvenni.\nMTI\n\n"}]