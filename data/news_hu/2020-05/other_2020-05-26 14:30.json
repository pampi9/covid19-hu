[{"date": "2020-05-26 14:30", "url": "https://koronavirus.gov.hu/cikkek/itm-mar-csaknem-126-ezren-kertek-bertamogatast", "h1": "ITM: m\u00e1r csaknem 126 ezren k\u00e9rtek b\u00e9rt\u00e1mogat\u00e1st", "body": "\nFolyamatos az \u00e9rdekl\u0151d\u00e9s a b\u00e9rt\u00e1mogat\u00e1s ir\u00e1nt, m\u00e1r 125 ezer 853-an ig\u00e9nyelt\u00e9k munk\u00e1ltat\u00f3jukkal k\u00f6z\u00f6sen - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) parlamenti \u00e9s strat\u00e9giai \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n.\n\n\nSchanda Tam\u00e1s k\u00f6z\u00f6lte: e lehet\u0151s\u00e9ggel azok \u00e9lhetnek, akiknek a munkaidej\u00e9t a munk\u00e1ltat\u00f3ja a vesz\u00e9lyhelyzet kihirdet\u00e9se \u00f3ta k\u00e9nytelen volt cs\u00f6kkenteni. A t\u00e1mogat\u00e1snak k\u00f6sz\u00f6nhet\u0151en viszont nemcsak a r\u00e9szmunkaid\u0151re kapnak b\u00e9rt, hanem azon fel\u00fcl is p\u00e9nzhez jutnak, ak\u00e1r havonta t\u00f6bb mint 100 ezer forinthoz.\nRend\u00fcletlen az \u00e9rdekl\u0151d\u00e9s a speci\u00e1lis, \u00fagynevezett kutat\u00e1si, fejleszt\u00e9si \u00e9s innov\u00e1ci\u00f3s b\u00e9rt\u00e1mogat\u00e1s ir\u00e1nt is, amelyet eddig 10 ezer 335 m\u00e9rn\u00f6knek, kutat\u00f3nak ig\u00e9nyeltek - tette hozz\u00e1.\nAz \u00e1llamtitk\u00e1r az int\u00e9zked\u00e9sek sz\u00fcks\u00e9gess\u00e9g\u00e9t azzal indokolta, hogy b\u00e1r az operat\u00edv t\u00f6rzs \u00e9s a korm\u00e1ny d\u00f6nt\u00e9seinek \u00e9s az emberek fegyelmezetts\u00e9g\u00e9nek, szab\u00e1lyk\u00f6vet\u00e9s\u00e9nek k\u00f6sz\u00f6nhet\u0151en Magyarorsz\u00e1got \"nem d\u00f6nt\u00f6tte le a l\u00e1b\u00e1r\u00f3l\" a koronav\u00edrus-j\u00e1rv\u00e1ny, \u00e9s kezd \u00fajraindulni az \u00e9let, de \"megtorpantunk\", \u00e9s ez l\u00e1tszik a gazdas\u00e1gi mutat\u00f3kon is.\nSchanda Tam\u00e1s kijelentette: nem szak\u00edtanak az elm\u00falt \u00e9vtized politik\u00e1j\u00e1val, tov\u00e1bbra is a munk\u00e1t tekintik a gazdas\u00e1g alapj\u00e1nak. Ha munka van, minden van: a dolgoz\u00f3 sz\u00fcl\u0151 j\u00f3 p\u00e9ld\u00e1t tud mutatni a gyerekeinek, sikereket, eredm\u00e9nyeket \u00e9rhet el nap mint nap, \u00e9s \u00e9rezheti, hogy hozz\u00e1j\u00e1rul az orsz\u00e1g er\u0151s\u00f6d\u00e9s\u00e9hez - mondta.\nHangs\u00falyozta, hogy a j\u00e1rv\u00e1ny miatt kialakult helyzetben mindent megtesznek a munkahelyek v\u00e9delm\u00e9\u00e9rt, amennyi munkahelyet a v\u00edrus m\u00e9gis elpuszt\u00edt, legal\u00e1bb annyi \u00fajat hoznak l\u00e9tre.\nKit\u00e9rt arra, hogy a m\u00falt h\u00e9ten elindult a gazdas\u00e1gv\u00e9delmi akci\u00f3terv \u00fajabb programja, a munkahelyteremt\u0151 b\u00e9rt\u00e1mogat\u00e1s, amelynek keret\u00e9ben mintegy 80 milli\u00e1rd forintos keret\u00f6sszegb\u0151l seg\u00edtik hozz\u00e1vet\u0151leg 70 ezer regisztr\u00e1lt \u00e1ll\u00e1skeres\u0151 \u00fajb\u00f3li munk\u00e1ba \u00e1ll\u00e1s\u00e1t. A t\u00e1mogat\u00e1s dolgoz\u00f3nk\u00e9nt havonta ak\u00e1r 200 ezer forint is lehet, az ig\u00e9nyl\u0151k sz\u00e1ma napr\u00f3l napra jelent\u0151sen emelkedik.\nSz\u00f3lt arr\u00f3l, hogy a c\u00e9geket egy 50 milli\u00e1rd forintos, a hat\u00e9konys\u00e1g n\u00f6vel\u00e9s\u00e9t \u00e9s munkahelyek megtart\u00e1s\u00e1t c\u00e9lz\u00f3 p\u00e1ly\u00e1zattal is seg\u00edtik a foglalkoztat\u00e1s \u00e9s az eredm\u00e9nyess\u00e9g n\u00f6vel\u00e9s\u00e9ben, az ehhez kapcsol\u00f3d\u00f3 felh\u00edv\u00e1s a napokban jelent meg.\nA kor\u00e1bbi c\u00e9ljaikon, a j\u00f3l bev\u00e1lt ir\u00e1nyokon nem v\u00e1ltoztatnak, ez\u00e9rt ez a konstrukci\u00f3 is magyar, high-tech \u00e9s z\u00f6ld: d\u00f6nt\u0151 t\u00f6bbs\u00e9g\u00e9ben magyar v\u00e1llalkoz\u00e1sokat t\u00e1mogatnak abban, hogy cs\u00facstechnol\u00f3gi\u00e1juk legyen, energiahat\u00e9konyabb\u00e1, z\u00f6ldebb\u00e9 v\u00e1ljanak - mondta.\nAz \u00e1llamtitk\u00e1r megjegyezte, a munkahelyek v\u00e9delm\u00e9b\u0151l a K\u00fclgazdas\u00e1gi \u00e9s K\u00fcl\u00fcgyminiszt\u00e9rium is \u00f3ri\u00e1si r\u00e9szt v\u00e1llal, a versenyk\u00e9pess\u00e9g-n\u00f6vel\u0151 t\u00e1mogat\u00e1si programra eddig 625 p\u00e1ly\u00e1zat \u00e9rkezett be, ezzel mintegy 111 ezer munkahelyet v\u00e9denek meg.\nA gazdas\u00e1gv\u00e9delmi akci\u00f3terv keret\u00e9ben \u00f6sszess\u00e9g\u00e9ben m\u00e1r t\u00f6bb mint 1 milli\u00f3 embernek ny\u00fajtanak valamilyen fajta seg\u00edts\u00e9get, t\u00e1mogat\u00e1st - hangoztatta.\nSchanda Tam\u00e1s azt mondta: a munkahelyek v\u00e9delm\u00e9vel p\u00e1rhuzamosan a magyar tulajdon\u00fa c\u00e9geket is meg kell v\u00e9deni, e v\u00e1llalatok kiemelt partnerek az orsz\u00e1g gazdas\u00e1g\u00e1nak meger\u0151s\u00edt\u00e9s\u00e9ben. Nem engedhet\u0151 meg ez\u00e9rt azt, hogy a v\u00e1ls\u00e1got kihaszn\u00e1lva k\u00fclf\u00f6ldi c\u00e9gek szerezzenek tulajdont benn\u00fck, ez nemcsak gazdas\u00e1gi, de szuverenit\u00e1si k\u00e9rd\u00e9s is - jelentette ki.\nSzavai szerint \"ha a tulajdont \u00e1tengedj\u00fck k\u00fclf\u00f6ldi k\u00e9zbe, k\u00f6nnyen el\u0151fordulhat, hogy a magyar gazdas\u00e1g, a magyar emberek \u00e9rdekei h\u00e1tt\u00e9rbe szorulnak, \u00e9s a gyors, k\u00f6nny\u0171 haszonszerz\u00e9s ker\u00fcl el\u0151t\u00e9rbe\".\nA k\u00fclf\u00f6ldi tulajdonos persze lehet j\u00f3 tulajdonos is, ez\u00e9rt tiltani nem lehet, \u00e9s nem is \u00e9rdemes, hogy esetenk\u00e9nt r\u00e9szt szerezzenek magyar v\u00e1llalkoz\u00e1sokban - k\u00f6z\u00f6lte. Jelezte, ennek figyelembev\u00e9tel\u00e9vel k\u00e9sz\u00fclt az a korm\u00e1nyrendelet, amely lehet\u0151s\u00e9get ad r\u00e1, hogy k\u00fclf\u00f6ldi szerepl\u0151 magyar strat\u00e9giai v\u00e1llalatban 2020 v\u00e9g\u00e9ig csak miniszteri enged\u00e9llyel szerezhessen tulajdonr\u00e9szt.\nA gyakorlatban ez azt jelenti, hogy egyes \u00e1gazatokban bizonyos t\u00edpus\u00fa \u00e9s m\u00e9rt\u00e9k\u0171 \u00fcgyleteket be kell jelenteni a belgazdas\u00e1g\u00e9rt is felel\u0151s innov\u00e1ci\u00f3s \u00e9s technol\u00f3giai miniszternek, akinek 45 napja van arra, hogy d\u00f6nts\u00f6n: tudom\u00e1sul veszi az \u00fcgyletet, vagy azt megtiltja - tette hozz\u00e1. Ismertet\u00e9se szerint a rendelet olyan kiemelten fontos \u00e1gazatokra vonatkozik, mint a vegyi szektor, az eg\u00e9szs\u00e9g\u00fcgy, a v\u00e9delmi ipar, vagy az \u00e9lelmiszer\u00e1gazat.\nSchanda Tam\u00e1s m\u00e9ltatta a magyar kutat\u00f3k, m\u00e9rn\u00f6k\u00f6k munk\u00e1j\u00e1t. Azt mondta, most, a koronav\u00edrus-j\u00e1rv\u00e1ny idej\u00e9n is bizony\u00edtott\u00e1k, hogy a vil\u00e1g \u00e9lvonal\u00e1hoz tartoznak. Besz\u00e1molt arr\u00f3l, hogy mivel a magas szint\u0171 szaktud\u00e1s \u00e9s a megfelel\u0151 infrastrukt\u00fara is rendelkez\u00e9s\u00fckre \u00e1ll, 3 milli\u00e1rd forintos keretet tettek el\u00e9rhet\u0151v\u00e9 a v\u00edrussal, a j\u00e1rv\u00e1nnyal \u00f6sszef\u00fcgg\u0151 projektek finansz\u00edroz\u00e1s\u00e1ra.\nA c\u00e9l, hogy Magyarorsz\u00e1g \u00f6nell\u00e1t\u00f3v\u00e1 v\u00e1ljon a v\u00e9dekez\u00e9shez sz\u00fcks\u00e9ges eszk\u00f6z\u00f6k el\u0151\u00e1ll\u00edt\u00e1s\u00e1ban, legyenek visszajelz\u0151 rendszerek, melyekkel pontos k\u00e9pet kaphat\u00f3 az orsz\u00e1g \u00e1tfert\u0151z\u00f6tts\u00e9g\u00e9r\u0151l, a v\u00edrus terjed\u00e9s\u00e9nek vonal\u00e1r\u00f3l, \u00e9s felk\u00e9sz\u00fclhessenek hasonl\u00f3 j\u00f6v\u0151beni helyzetekre - k\u00f6z\u00f6lte az \u00e1llamtitk\u00e1r.\n\n\nMTI 2020. m\u00e1jus 26.\n\n"}]