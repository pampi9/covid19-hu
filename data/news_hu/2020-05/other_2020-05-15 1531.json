[{"date": "2020-05-15 15:31", "url": "https://koronavirus.gov.hu/cikkek/105-re-nott-az-idosotthonokban-elhunytak-szama", "h1": "105-re n\u0151tt az id\u0151sotthonokban elhunytak sz\u00e1ma ", "body": "\nMinden negyedik koronav\u00edrus-fert\u0151z\u00f6tt \u00e9s elhunyt id\u0151sotthon lak\u00f3ja. 105-re n\u0151tt az id\u0151sotthonokban elhunytak sz\u00e1ma. Az id\u0151sotthonokban fert\u0151z\u00f6ttek 59%-a \u00e9s az elhunytak 73%-uk Budapesten tal\u00e1lhat\u00f3 id\u0151sotthon gondozottja.\n\nEddig \u00f6sszesen 33 id\u0151sotthonban\u00a0 - 13 budapesti, 20 vid\u00e9ki \u2013 int\u00e9zm\u00e9nyben -\u00a0 igazoltak koronav\u00edrus-fert\u0151z\u00e9st. \u00d6sszesen 807 fert\u0151z\u00f6tt gondozott \u00e9s 220 fert\u0151z\u00f6tt dolgoz\u00f3 van.\u00a0 A fert\u0151z\u00f6ttek k\u00f6z\u00fcl jelenleg 220 ig\u00e9nyel k\u00f3rh\u00e1zi ell\u00e1t\u00e1st, \u00e9s 234-en m\u00e1r meggy\u00f3gyultak.\nA Budapesten tal\u00e1lhat\u00f3 \u00e9rintett id\u0151sotthonok k\u00f6z\u00fcl 8 db a F\u0151v\u00e1rosi \u00d6nkorm\u00e1nyzat fenntart\u00e1s\u00e1ban m\u0171k\u00f6dik.\u00a0 Ezekben 408 gondozott \u00e9s 62 dolgoz\u00f3 fert\u0151z\u00f6tt, \u00e9s 68 id\u0151s ember halt meg, k\u00f6z\u00fcl\u00fck 44-en a Pesti id\u0151sotthonban. Magas a fert\u0151z\u00e9sek sz\u00e1ma a V\u00e1zsonyi Vilmos id\u0151sotthonban is:\u00a0 itt 55 gondozott lett fert\u0151z\u00f6tt \u00e9s 18 az elhunytak sz\u00e1ma, valamint a Kamaraerdei \u00fati id\u0151sotthonban, ahol 45 a fert\u0151z\u00f6ttek sz\u00e1ma \u00e9s k\u00f6z\u00fcl\u00fck 5-en haltak meg. A civil fenntart\u00e1s\u00fa k\u00f6zel hatsz\u00e1z f\u00e9r\u0151helyes Olaj\u00e1g Otthonokban 51 a fert\u0151z\u00f6ttek sz\u00e1ma \u00e9s 9-en haltak meg.\nA vid\u00e9ki id\u0151sotthonok k\u00f6z\u00fcl 6-6 hal\u00e1leset t\u00f6rt\u00e9nt a sereg\u00e9lyesi \u00e9s a mez\u0151szilasi, 4-4 a borsodn\u00e1dasdi \u00e9s egy zalaegerszegi id\u0151sotthonban.\nTov\u00e1bbra is tart az id\u0151sotthonok ellen\u0151rz\u00e9se \u00e9s fert\u0151tlen\u00edt\u00e9se. A 200 f\u0151n\u00e9l nagyobb l\u00e9tsz\u00e1m\u00fa id\u0151sotthonokban int\u00e9zm\u00e9nyparancsnokok seg\u00edtik a k\u00e9szletgazd\u00e1lkod\u00e1st \u00e9s a j\u00e1rv\u00e1ny\u00fcgyi int\u00e9zked\u00e9sek v\u00e9grehajt\u00e1s\u00e1t. Az Operat\u00edv T\u00f6rzs ezekben a napokban is \u00fajabb v\u00e9d\u0151eszk\u00f6z\u00f6kkel seg\u00edti az id\u0151sotthonokat.\n\n\n"}]