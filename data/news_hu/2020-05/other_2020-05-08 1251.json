[{"date": "2020-05-08 12:51", "url": "https://koronavirus.gov.hu/cikkek/szijjarto-peter-tobb-mint-hatmillio-maszk-erkezett-magyarorszagra", "h1": "Szijj\u00e1rt\u00f3 P\u00e9ter: t\u00f6bb mint hatmilli\u00f3 maszk \u00e9rkezett Magyarorsz\u00e1gra", "body": "\nAz elm\u00falt k\u00e9t napon 6 milli\u00f3 300 ezer maszk, 25 ezer izol\u00e1ci\u00f3s k\u00f6peny, valamint 120 l\u00e9legeztet\u0151g\u00e9p \u00e9rkezett Magyarorsz\u00e1gra - mondta Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter az MTI-nek.\n\nA t\u00e1rcavezet\u0151 kifejtette: \u00faj szakasz\u00e1ba \u00e9rkezett a vil\u00e1gj\u00e1rv\u00e1nnyal szembeni v\u00e9dekez\u00e9s, \u00e9s az eg\u00e9szs\u00e9g\u00fcgyi v\u00e9dekez\u00e9sen van az egyik f\u0151 hangs\u00faly. A v\u00e9dekez\u00e9s sikeress\u00e9g\u00e9hez sz\u00fcks\u00e9ges eszk\u00f6z\u00f6k folyamatosan \u00e9rkeznek Magyarorsz\u00e1gra - tette hozz\u00e1.\nK\u00f6z\u00f6lte: cs\u00fct\u00f6rt\u00f6k\u00f6n \u00e9s p\u00e9nteken \u00f6sszesen 6 milli\u00f3 300 ezer maszk, 25 ezer izol\u00e1ci\u00f3s k\u00f6peny, valamint 120 l\u00e9legeztet\u0151g\u00e9p \u00e9rkezett. Ezzel a h\u00e9ten m\u00e1r 600 f\u00f6l\u00e9 n\u0151tt az import\u00e1lt l\u00e9legeztet\u0151g\u00e9pek sz\u00e1ma, a vil\u00e1gj\u00e1rv\u00e1ny kit\u00f6r\u00e9se \u00f3ta m\u00e9g soha nem volt olyan h\u00e9t, hogy ennyi l\u00e9legeztet\u0151g\u00e9pet tudtak volna import\u00e1lni - mutatott r\u00e1.\nSzijj\u00e1rt\u00f3 P\u00e9ter hangs\u00falyozta: ez abb\u00f3l a szempontb\u00f3l rendk\u00edv\u00fcl fontos, hogy a t\u00f6meges fert\u0151z\u00e9sek id\u0151szak\u00e1ra val\u00f3 felk\u00e9sz\u00fcl\u00e9s tekintet\u00e9ben a l\u00e9legeztet\u0151g\u00e9pek beszerz\u00e9se \u00a0a legfontosabb feladat. Az elk\u00f6vetkezend\u0151 napokban \u00e9s hetekben is erre lesznek tekintettel a beszerz\u00e9seket illet\u0151en - mondta.\n\u00a0\n\nMTI 2020. m\u00e1jus 8.\n\n"}]