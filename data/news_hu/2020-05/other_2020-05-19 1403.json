[{"date": "2020-05-19 14:03", "url": "https://koronavirus.gov.hu/cikkek/bodo-ugrasszeruen-nott-bertamogatasi-program-iranti-erdeklodes", "h1": "Bod\u00f3: ugr\u00e1sszer\u0171en n\u0151tt a b\u00e9rt\u00e1mogat\u00e1si program ir\u00e1nti \u00e9rdekl\u0151d\u00e9s", "body": "\nUgr\u00e1sszer\u0171en n\u0151tt a munkahelyv\u00e9delmi b\u00e9rt\u00e1mogat\u00e1si programra jelentkez\u0151k sz\u00e1ma az elm\u00falt k\u00e9t h\u00e9tben - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium foglalkoztat\u00e1spolitikai \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n.\n\n\u00a0\n\nBod\u00f3 S\u00e1ndor elmondta, a program ir\u00e1nt tov\u00e1bbra is hatalmas az \u00e9rdekl\u0151d\u00e9s, eddig t\u00f6bb mint 7200 v\u00e1llalkoz\u00e1s adott be p\u00e1ly\u00e1zatot, ennek eredm\u00e9nyek\u00e9ppen t\u00f6bb mint 95 ezer embernek tudtak seg\u00edteni abban, hogy a munkahelye megmaradjon.\nDolgoz\u00f3nk\u00e9nt - a h\u00e1rom h\u00f3napos t\u00e1mogat\u00e1si id\u0151szak alatt - \u00e1tlagosan 167 ezer forint t\u00e1mogat\u00e1st tudnak biztos\u00edtani - k\u00f6z\u00f6lte.\nAz \u00e1llamtitk\u00e1r elmondta, a legt\u00f6bb t\u00e1mogat\u00e1si ig\u00e9ny a feldolgoz\u00f3iparb\u00f3l, a turizmus-vend\u00e9gl\u00e1t\u00e1sb\u00f3l, a kereskedelmi \u00e1gazatb\u00f3l, a g\u00e9pj\u00e1rm\u0171jav\u00edt\u00e1sb\u00f3l, valamint a sz\u00e1ll\u00edt\u00e1s-rakt\u00e1roz\u00e1s \u00e1gazatb\u00f3l \u00e9rkezett.\nTer\u00fcletileg a legt\u00f6bb t\u00e1mogat\u00e1si ig\u00e9ny Fej\u00e9r, Pest, Gy\u0151r-Moson-Sopron, valamint B\u00e1cs-Kiskun megy\u00e9b\u0151l \u00e9rkezett.\nBod\u00f3 S\u00e1ndor kiemelte: a munkahelyv\u00e9delmi b\u00e9rt\u00e1mogat\u00e1si program lehet\u0151s\u00e9get biztos\u00edt arra, hogy cs\u00f6kkentett munkaid\u0151ben tudj\u00e1k foglalkoztatni a munkav\u00e1llal\u00f3kat a munkaad\u00f3k, \u00e9s h\u00e1rom h\u00f3napon kereszt\u00fcl \u00e1llami t\u00e1mogat\u00e1st vegyenek ig\u00e9nybe.\nA cs\u00f6kkentett munkaid\u0151s foglalkoztat\u00e1s minden v\u00e1llalati m\u00e9ret eset\u00e9ben megold\u00e1s lehet - tette hozz\u00e1.\nBod\u00f3 S\u00e1ndor a t\u00e1mogat\u00e1si ig\u00e9nyt beny\u00fajt\u00f3 legnagyobb c\u00e9gekr\u0151l sz\u00f3lva elmondta, hat olyan v\u00e1llalkoz\u00e1s van, amely ezer dolgoz\u00f3 f\u00f6l\u00f6tti \u00e1llom\u00e1nnyal vesz r\u00e9szt a programban. Emellett 13 olyan v\u00e1llalkoz\u00e1s l\u00e1t lehet\u0151s\u00e9get a program ny\u00fajtotta seg\u00edts\u00e9gben, ahol 500-1000 ember dolgozik.\nAz \u00e1llamtitk\u00e1r k\u00f6z\u00f6lte, az elb\u00edr\u00e1l\u00e1st a korm\u00e1nyhivatalok folyamatosan v\u00e9gzik, 40 ezer munkav\u00e1llal\u00f3 eset\u00e9ben m\u00e1r megsz\u00fcletett a pozit\u00edv d\u00f6nt\u00e9s. A t\u00e1mogat\u00e1st a munkav\u00e1llal\u00f3k kapj\u00e1k k\u00f6zvetlen form\u00e1ban \u00e9s azok a dolgoz\u00f3k, illetve munkaad\u00f3k, akik vagy amelyek \u00e1prilisban beadt\u00e1k a k\u00e9relm\u00fcket, m\u00e1r megkapt\u00e1k ezt az \u00f6sszeget.\nFelh\u00edvta a figyelmet arra, hogy a k\u00e9relmeket tov\u00e1bbra is v\u00e1rj\u00e1k a munka.hu oldalon, ahol r\u00e9szletes t\u00e1j\u00e9koztat\u00e1st is el\u00e9rhet\u0151.\nBod\u00f3 S\u00e1ndor k\u00f6z\u00f6lte, hogy a kutat\u00e1s-fejleszt\u00e9s \u00e9s innov\u00e1ci\u00f3 ter\u00fclet\u00e9t seg\u00edt\u0151 m\u00e1sik program is igen nagy n\u00e9pszer\u0171s\u00e9gnek \u00f6rvend. Orsz\u00e1gosan 8700, ezen a ter\u00fcleten dolgoz\u00f3 munkav\u00e1llal\u00f3t tudtak seg\u00edteni. Erre 550 c\u00e9g p\u00e1ly\u00e1zott, az \u00e1ltaluk ig\u00e9nyelt t\u00e1mogat\u00e1si \u00f6sszeg 6,2 milli\u00e1rd forint.\nA beadott k\u00e9relmek t\u00f6bbs\u00e9ge Budapestr\u0151l, valamint Pest, Hajd\u00fa-Bihar \u00e9s Csongr\u00e1d megy\u00e9b\u0151l \u00e9rkezett. Az ig\u00e9nyt beny\u00fajt\u00f3 v\u00e1llalkoz\u00e1sok \u00e1tlagosan 15-20 embert foglalkoztatnak.\nA legnagyobb sz\u00e1mban tov\u00e1bbra is a kisv\u00e1llalkoz\u00e1sok adnak be k\u00e9relmet, de a legnagyobb c\u00e9gek is \u00e9lni tudnak a lehet\u0151s\u00e9ggel. \u00d6sszess\u00e9g\u00e9ben teh\u00e1t t\u00f6bb mint 100 ezer ember seg\u00edtettek, hogy megmaradjon a munk\u00e1ja - mondta az \u00e1llamtitk\u00e1r.\nA foglalkoztat\u00e1si adatokr\u00f3l sz\u00f3lva k\u00f6z\u00f6lte: m\u00e1rcius \u00e9s \u00e1prilis k\u00f6z\u00f6tt 50 ezerrel n\u0151tt a regisztr\u00e1lt \u00e1ll\u00e1skeres\u0151k sz\u00e1ma. \u00c1prilis v\u00e9g\u00e9n ez 330 ezer embert jelentett.\nA munkahelyteremt\u0151 b\u00e9rt\u00e1mogat\u00e1si program - mondta - \u00e9rdemben seg\u00edti a regisztr\u00e1lt \u00e1ll\u00e1skeres\u0151k munk\u00e1ba \u00e1ll\u00e1s\u00e1t. A programban t\u00f6bb mint 80 milli\u00e1rd forint \u00e1ll rendelkez\u00e9sre, \u00e9s az \u00f6sszegb\u0151l t\u00f6bb mint 70 ezer \u00e1ll\u00e1skeres\u0151t tudnak seg\u00edteni.\nBod\u00f3 S\u00e1ndor kifejtette, a t\u00e1mogat\u00e1s l\u00e9nyege, hogy hat h\u00f3napos b\u00e9rt\u00e1mogat\u00e1s mell\u00e9 h\u00e1rom h\u00f3nap tov\u00e1bbfoglalkoztat\u00e1st v\u00e1rnak el a v\u00e1llalkoz\u00e1sokt\u00f3l. Teh\u00e1t a programban r\u00e9sztvev\u0151knek kilenc h\u00f3napig biztos\u00edtott az ell\u00e1t\u00e1suk.\nA t\u00e1mogatott hat h\u00f3nap alatt a brutt\u00f3 b\u00e9r \u00e9s a szoci\u00e1lis hozz\u00e1j\u00e1rul\u00e1si ad\u00f3 100 sz\u00e1zal\u00e9k\u00e1t, de legfeljebb 200 ezer forintot t\u00e9r\u00edtenek meg a munk\u00e1ltat\u00f3knak. Ez azt jelenti, hogy minden \u00e1ll\u00e1skeres\u0151 elhelyezked\u00e9s\u00e9t, munkahely\u00e9nek meg\u0151rz\u00e9s\u00e9t mintegy havi nett\u00f3 112 ezer forinttal t\u00e1mogatj\u00e1k. Mindez lehet\u0151v\u00e9 teszi, hogy kilenc h\u00f3nap alatt csaknem nett\u00f3 egymilli\u00f3 forint j\u00f6vedelemre tegyen szert a munkav\u00e1llal\u00f3 - mondta el Bod\u00f3 S\u00e1ndor.\nHozz\u00e1tette: a munk\u00e1ltat\u00f3nak v\u00e1llalnia kell, hogy ezen id\u0151szak alatt megtartja a p\u00e1ly\u00e1zat bead\u00e1s\u00e1nak napj\u00e1n \u00e9rv\u00e9nyes \u00e1llom\u00e1nyi l\u00e9tsz\u00e1mot.\nBod\u00f3 S\u00e1ndor k\u00f6z\u00f6lte: a v\u00e1llalkoz\u00e1sok a C\u00e9gkapun kereszt\u00fcl tudnak p\u00e1ly\u00e1zni, \u00e9s a ter\u00fcletileg illet\u00e9kes j\u00e1r\u00e1si hivatalokhoz, Budapesten a ker\u00fcleti foglalkoztat\u00e1si oszt\u00e1lyokhoz lehet beadni a k\u00e9relmeket.\nAz \u00e1llamtitk\u00e1r hangs\u00falyozta: a gazdas\u00e1gv\u00e9delmi int\u00e9zked\u00e9sek egy\u00fcttesen megv\u00e9dik a magyar munkahelyeket, illetve a megsz\u0171n\u0151k hely\u00e9be a rem\u00e9nyek szerint \u00fajat tudnak l\u00e9trehozni.\n\u00a0\n\n\nMTI 2020. m\u00e1jus 19.\n\n"}]