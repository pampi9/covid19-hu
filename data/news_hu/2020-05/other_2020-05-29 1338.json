[{"date": "2020-05-29 13:38", "url": "https://koronavirus.gov.hu/cikkek/orszagos-tisztifoorvos-jarvany-elso-hullama-magyarorszagon-lecsengoben-van-de-virus-mas", "h1": "Orsz\u00e1gos tisztif\u0151orvos: a j\u00e1rv\u00e1ny els\u0151 hull\u00e1ma Magyarorsz\u00e1gon lecseng\u0151ben van, de a v\u00edrus m\u00e1s f\u00f6ldr\u00e9szeken m\u00e9g er\u0151sen terjed", "body": "\nA koronav\u00edrus-j\u00e1rv\u00e1ny els\u0151 hull\u00e1ma Magyarorsz\u00e1gon lecseng\u0151ben van, de a v\u00edrus m\u00e1s f\u00f6ldr\u00e9szeken m\u00e9g er\u0151sen terjed - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia elmondta, a j\u00e1rv\u00e1ny kit\u00f6r\u00e9se \u00f3ta eddig 5,5 milli\u00f3 koronav\u00edrusos esetet regisztr\u00e1ltak, \u00e9s 350 ezren haltak meg a betegs\u00e9ggel \u00f6sszef\u00fcgg\u00e9sben.\nKiemelte, a vil\u00e1gj\u00e1rv\u00e1nynak nincs v\u00e9ge, az \u00faj fert\u0151z\u00f6ttek sz\u00e1ma tov\u00e1bb n\u0151 Braz\u00edli\u00e1ban, az Amerikai Egyes\u00fclt \u00c1llamokban, Oroszorsz\u00e1gban, Indi\u00e1ban \u00e9s Peruban.\nM\u00fcller Cec\u00edlia k\u00f6z\u00f6lte, Magyarorsz\u00e1gon nem n\u0151 sz\u00e1mottev\u0151en az \u00faj fert\u0151z\u00f6ttek sz\u00e1ma, \u00e9s javul\u00e1s tapasztalhat\u00f3 az id\u0151sotthonokban \u00e9s a szoci\u00e1lis int\u00e9zm\u00e9nyekben; az elm\u00falt 24 \u00f3r\u00e1ban m\u00e1r nem regisztr\u00e1ltak \u00faj fert\u0151z\u00f6ttet ezekben az int\u00e9zm\u00e9nyekben.\n\u00a0A szakemberek legf\u0151bb gondja jelenleg is az, hogy z\u00e1rt k\u00f6z\u00f6ss\u00e9gekben a koronav\u00edrus terjed\u00e9s\u00e9t mik\u00e9nt akad\u00e1lyozz\u00e1k meg - jelezte.\nBesz\u00e9lt arr\u00f3l is, hogy az \u00faj fert\u0151z\u00f6ttek orsz\u00e1gos eloszl\u00e1sa napok \u00f3ta \"kiegyens\u00falyozotts\u00e1gr\u00f3l tan\u00faskodik\".\nAz orsz\u00e1gos tisztif\u0151orvos a m\u00e1jus 31-ei doh\u00e1nyz\u00e1smentes vil\u00e1gnap alkalm\u00e1b\u00f3l arr\u00f3l is besz\u00e9lt, hogy Magyarorsz\u00e1g a 2012-ben elfogadott, a nemdoh\u00e1nyz\u00f3k v\u00e9delm\u00e9r\u0151l sz\u00f3l\u00f3 t\u00f6rv\u00e9nnyel a doh\u00e1nyz\u00e1s visszaszor\u00edt\u00e1s\u00e1nak \u00e9l\u00e9re \u00e1llt.\nA jogszab\u00e1lyban foglaltak betart\u00e1s\u00e1ra \u00e9vente 30 ezer ellen\u0151rz\u00e9st v\u00e9geznek, a tapasztalat pedig az, hogy az emberek jogk\u00f6vet\u0151ek ebben az \u00fcgyben - mondta, hozz\u00e1t\u00e9ve, a fiatalokat kell m\u00e9g megnyerni ezen a t\u00e9ren, de k\u00f6zt\u00fck is folyamatosan n\u0151 a nemdoh\u00e1nyz\u00f3k sz\u00e1ma.\nA buda\u00f6rsi \u00f3vodai dolgoz\u00f3k pozitivit\u00e1s\u00e1val kapcsolatban kit\u00e9rt arra, az \u00f6nkorm\u00e1nyzat gyorstesztet v\u00e9gzett rajtuk, majd a\u00a0\u00a0laborat\u00f3riumi vizsg\u00e1lat (pcr-teszt) negat\u00edvnak bizonyult. \u00c1ltal\u00e1noss\u00e1gban azt mondta, az \u00f3vod\u00e1k \u00e9s b\u00f6lcs\u0151d\u00e9k nyit\u00e1s\u00e1hoz nem sz\u00fcks\u00e9ges laborat\u00f3riumi vizsg\u00e1latot v\u00e9gezni a dolgoz\u00f3kon.\nEhhez kapcsol\u00f3d\u00f3an egy k\u00e9rd\u00e9s kapcs\u00e1n M\u00fcller Cec\u00edlia k\u00f6z\u00f6lte, a gyermekeket napk\u00f6zben ell\u00e1t\u00f3 int\u00e9zm\u00e9nyek \u00fajranyit\u00e1s\u00e1n\u00e1l kifejezetten sz\u00fcks\u00e9ges a gyakori gyermekorvosi jelenl\u00e9t, ellen\u0151rz\u00e9s. \"K\u00edv\u00e1natos, sz\u00fcks\u00e9ges \u00e9s aj\u00e1nlott, \u00e9ppen ez\u00e9rt k\u00e9rem a gyermekorvosokat, hogy azokban az int\u00e9zm\u00e9nyekben, amelyeket fel\u00fcgyelnek, tegyenek szem\u00e9lyes l\u00e1togat\u00e1st is\" - fogalmazott. Jelezte azt is, hogy a h\u00e1zi gyermekorvosi rendel\u0151k fogadnak betegeket, az ell\u00e1t\u00e1st a telefonos egyeztet\u00e9sen kapott id\u0151pontban lehet ig\u00e9nybe venni.\n\n\nMTI 2020. m\u00e1jus 29.\n\n"}]