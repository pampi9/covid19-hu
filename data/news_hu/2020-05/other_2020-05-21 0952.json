[{"date": "2020-05-21 09:52", "url": "https://koronavirus.gov.hu/cikkek/maruzsa-sikeres-es-eredmenyes-digitalis-oktatas", "h1": "Maruzsa: sikeres \u00e9s eredm\u00e9nyes a digit\u00e1lis oktat\u00e1s", "body": "\nSikeresnek \u00e9s eredm\u00e9nyesnek \u00e9rt\u00e9kelte a koronav\u00edrus-j\u00e1rv\u00e1ny miatt bevezetett digit\u00e1lis oktat\u00e1st a k\u00f6znevel\u00e9si \u00e1llamtitk\u00e1r cs\u00fct\u00f6rt\u00f6k\u00f6n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\nMaruzsa Zolt\u00e1n elmondta, \u00e9ppen ez\u00e9rt maradnak a \"j\u00f3l bev\u00e1lt\" munkarendn\u00e9l, \u00edgy a ny\u00e1ri sz\u00fcnetig h\u00e1tral\u00e9v\u0151 id\u0151ben folytat\u00f3dik a digit\u00e1lis oktat\u00e1s.\n\"Viszont azt a merev tilt\u00e1st, ami m\u00e1rcius 14-el megsz\u00fcletett (...), feloldottuk j\u00fanius 2-t\u0151l, az\u00e9rt, hogy ahol erre sz\u00fcks\u00e9g van, ahol \u00e9rdemes egy kiscsoportos vagy ak\u00e1r egy\u00e9ni konzult\u00e1ci\u00f3t, felz\u00e1rk\u00f3ztat\u00e1st - a tan\u00e9vz\u00e1r\u00e1shoz sz\u00fcks\u00e9ges tal\u00e1lkoz\u00e1st - szervezni, ott ezt meg tudj\u00e1k tenni az int\u00e9zm\u00e9nyek\" - emelte ki.\nB\u00edzik benne, hogy a di\u00e1kokat nem dolgozat\u00edr\u00e1sra h\u00edvj\u00e1k majd be az int\u00e9zm\u00e9nyek - mondta -, hanem ezt val\u00f3ban lehet\u0151s\u00e9gk\u00e9nt kezelik majd. A pedag\u00f3gusok egyeztessenek a sz\u00fcl\u0151kkel, \u00e9s az int\u00e9zm\u00e9nyvezet\u0151k se \u00f6nhatalm\u00falag rendelj\u00e9k el az esetleges beh\u00edv\u00e1st - tette hozz\u00e1.\nHangs\u00falyozta, a gyerekeknek nem k\u00f6telez\u0151 a megjelen\u00e9s az iskol\u00e1ban, de azoknak lehet\u0151s\u00e9get jelenthet a felz\u00e1rk\u00f3z\u00e1sra, akik p\u00e9ld\u00e1ul valamilyen okb\u00f3l nem tudtak bekapcsol\u00f3dni a digit\u00e1lis oktat\u00e1sba.\nMaruzsa Zolt\u00e1n besz\u00e9lt arr\u00f3l is, hogy a tan\u00e9vz\u00e1r\u00f3kat k\u00f6r\u00fcltekint\u0151en kell megszervezni; ak\u00e1r \u00e9vfolyamonk\u00e9nt, csoportonk\u00e9nt is \u00e1tadhatj\u00e1k a bizony\u00edtv\u00e1nyokat, ak\u00e1r egy adott oszt\u00e1ly beh\u00edv\u00e1s\u00e1val.\n\u00a0\n\n\nMTI 2020. m\u00e1jus 21.\n\n"}]