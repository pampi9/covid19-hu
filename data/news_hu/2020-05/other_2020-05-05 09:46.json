[{"date": "2020-05-05 09:46", "url": "https://koronavirus.gov.hu/cikkek/pm-penzugyi-tudatossagra-nevelesben-segit-az-okosan-penzzel-honlap", "h1": "PM: a p\u00e9nz\u00fcgyi tudatoss\u00e1gra nevel\u00e9sben is seg\u00edt az Okosan a p\u00e9nzzel! honlap", "body": "\nEgy-k\u00e9tperces k\u00f6z\u00e9rthet\u0151 vide\u00f3kkal, tank\u00f6nyvekkel, feladatsorokkal \u00e9lm\u00e9nyszer\u0171en mutatja be az iskol\u00e1soknak a p\u00e9nz\u00fcgyi tudatoss\u00e1ggal kapcsolatos ismereteket az Okosan a p\u00e9nzzel! honlap - k\u00f6z\u00f6lte Balogh L\u00e1szl\u00f3, a P\u00e9nz\u00fcgyminiszt\u00e9rium (PM) p\u00e9nz\u00fcgypolitik\u00e1\u00e9rt felel\u0151s helyettes \u00e1llamtitk\u00e1ra kedden az M1 aktu\u00e1lis csatorn\u00e1n.\n\nAz \u00e1llamtitk\u00e1r kiemelte, hogy a\u00a0www.okosanapenzzel.hu\u00a0oldalon tal\u00e1lhat\u00f3 oktat\u00f3anyagok kipr\u00f3b\u00e1lt m\u00f3dszertan alapj\u00e1n k\u00e9sz\u00fcltek.\nAzt mondta: a koronav\u00edrus-j\u00e1rv\u00e1ny miatt elrendelt vesz\u00e9lyhelyzetben is nagy seg\u00edts\u00e9get jelenthet a honlap, ott ugyanis minden inform\u00e1ci\u00f3 megtal\u00e1lhat\u00f3 azokr\u00f3l az int\u00e9zked\u00e9sekr\u0151l, amelyekkel a korm\u00e1ny a v\u00e1llalkoz\u00e1soknak \u00e9s a h\u00e1ztart\u00e1soknak k\u00edv\u00e1n seg\u00edts\u00e9get ny\u00fajtani. Emellett gyakorlati tan\u00e1csokkal szolg\u00e1l minden \u00e9lethelyzetre, \u00e9s seg\u00edts\u00e9get ny\u00fajt a csal\u00e1di k\u00f6lts\u00e9gvet\u00e9s k\u00e9sz\u00edt\u00e9s\u00e9ben is - tette hozz\u00e1.\nKit\u00e9rt arra is: a lakoss\u00e1g 40 sz\u00e1zal\u00e9ka nem \u00e9lt a hitelt\u00f6rleszt\u00e9si morat\u00f3riummal. Ez szerinte tudatos p\u00e9nz\u00fcgyi d\u00f6nt\u00e9s, mert seg\u00edts\u00e9get akkor \u00e9rdemes ig\u00e9nybe venni, ha igaz\u00e1n sz\u00fcks\u00e9g van r\u00e1. Ha valaki a vesz\u00e9lyhelyzet ideje alatt k\u00e9s\u0151bb m\u00e9gis neh\u00e9z helyzetbe ker\u00fcl, b\u00e1rmikor \u00e9lhet a lehet\u0151s\u00e9ggel - mondta.\nBalogh L\u00e1szl\u00f3 besz\u00e9lt arr\u00f3l is, hogy az egy \u00e9ve m\u0171k\u00f6d\u0151 honlapra nemcsak Magyarorsz\u00e1gr\u00f3l, hanem a vil\u00e1g m\u00e1s t\u00e1jair\u00f3l - p\u00e9ld\u00e1ul Ausztr\u00e1li\u00e1b\u00f3l, D\u00e9l-Afrik\u00e1b\u00f3l \u00e9s az Egyes\u00fclt \u00c1llamokb\u00f3l - is nagy az \u00e9rdekl\u0151d\u00e9s. Ennek els\u0151dleges oka v\u00e9lem\u00e9nye szerint, hogy p\u00e9nz\u00fcgyi ismeretekr\u0151l ilyen sz\u00e9les k\u00f6r\u0171, napra k\u00e9sz inform\u00e1ci\u00f3kkal rendelkez\u0151 korm\u00e1nyzati honlap alig van a vil\u00e1gon.\n\n\nMTI 2020. m\u00e1jus 5.\n\n"}]