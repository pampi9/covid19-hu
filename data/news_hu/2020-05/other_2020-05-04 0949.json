[{"date": "2020-05-04 09:49", "url": "https://koronavirus.gov.hu/cikkek/maruzsa-1144-helyszinen-kezdodik-meg-az-erettsegi", "h1": "Maruzsa: 1144 helysz\u00ednen kezd\u0151dik meg az \u00e9retts\u00e9gi", "body": "\n\u00c9retts\u00e9gi vizsg\u00e1t tartanak az orsz\u00e1g 1144 helysz\u00edn\u00e9n; sikeresen felhalmozt\u00e1k a sz\u00fcks\u00e9ges eg\u00e9szs\u00e9g\u00fcgyi eszk\u00f6z\u00f6ket, \u00e9s kisz\u00e1ll\u00edtott\u00e1k a t\u00e9teleket is - mondta Maruzsa Zolt\u00e1n k\u00f6znevel\u00e9si \u00e1llamtitk\u00e1r h\u00e9tf\u0151n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\nAz \u00e1llamtitk\u00e1r elmondta, az \u00e9retts\u00e9gi egy \u00f3r\u00e1val k\u00e9s\u0151bb kezd\u0151dik az eddig megszokotthoz k\u00e9pest (8 helyett 9-kor), hogy a di\u00e1kok \u00e9s a munk\u00e1ba j\u00e1r\u00f3k szepar\u00e1lva legyenek a k\u00f6zleked\u00e9si eszk\u00f6z\u00f6k\u00f6n. Emellett minden vizsg\u00e1z\u00f3 kap eg\u00e9szs\u00e9g\u00fcgyi v\u00e9d\u0151felszerel\u00e9st, vagyis maszkot, k\u00e9zfert\u0151tlen\u00edt\u0151t \u00e9s a tan\u00e1rok keszty\u0171t is.\nEgy teremben maximum t\u00edzen lehetnek, de vannak olyan iskol\u00e1k, ahol m\u00e9g enn\u00e9l is kevesebben lesznek. Tartani kell egym\u00e1st\u00f3l a megfelel\u0151 t\u00e1vols\u00e1got - tette hozz\u00e1 Maruzsa Zolt\u00e1n.\nK\u00f6z\u00f6lte, a j\u00e1rv\u00e1ny\u00fcgyi szak\u00e9rt\u0151k javaslatait is figyelembe v\u00e9ve tervezt\u00e9k meg az \u00e9retts\u00e9gi id\u0151pontj\u00e1t, hiszen a megbeteged\u00e9sek sz\u00e1ma most alacsony.\n\"Tiszt\u00e1ban vagyunk vele, hogy mindenkiben van egy kis f\u00e9lelem, meg aggodalom, hogy minden rendben lesz-e. Mi biztosak vagyunk abban, hogy minden rendben lesz\" - hangs\u00falyozta Maruzsa Zolt\u00e1n, hozz\u00e1t\u00e9ve, ehhez sz\u00fcks\u00e9g van arra a b\u00e1tors\u00e1gra \u00e9s elk\u00f6telezetts\u00e9gre is, amivel az \u00e9retts\u00e9gi megszervez\u00e9s\u00e9n dolgoz\u00f3k rendelkeznek.\n\nMTI 2020. m\u00e1jus 4.\n\n"}]