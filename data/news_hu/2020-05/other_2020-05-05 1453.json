[{"date": "2020-05-05 14:53", "url": "https://koronavirus.gov.hu/cikkek/schanda-tovabbra-ervenyben-vannak-helykozi-kozlekedessel-kapcsolatos-konnyitesek-es", "h1": "Schanda: tov\u00e1bbra is \u00e9rv\u00e9nyben vannak a helyk\u00f6zi k\u00f6zleked\u00e9ssel kapcsolatos k\u00f6nny\u00edt\u00e9sek \u00e9s kedvezm\u00e9nyek", "body": "\nTov\u00e1bbra is \u00e9rv\u00e9nyben vannak a helyk\u00f6zi k\u00f6zleked\u00e9ssel kapcsolatos k\u00f6nny\u00edt\u00e9sek \u00e9s kedvezm\u00e9nyek - nyilatkozta Schanda Tam\u00e1s kedden az MTI-nek.\n\nA k\u00f6zleked\u00e9spolitik\u00e1\u00e9rt is felel\u0151s Innov\u00e1ci\u00f3s \u00e9s Technol\u00f3giai Miniszt\u00e9rium parlamenti \u00e9s strat\u00e9giai \u00e1llamtitk\u00e1ra elmondta, a 18 megy\u00e9re vonatkoz\u00f3, a kij\u00e1r\u00e1si korl\u00e1toz\u00e1st \u00e9rint\u0151 enyh\u00edt\u00e9sek mellett is korl\u00e1tlan d\u00edjmentes utaz\u00e1sra jogosult minden eg\u00e9szs\u00e9g\u00fcgyi dolgoz\u00f3.\nA k\u00f6zleked\u00e9si szolg\u00e1ltat\u00f3k pedig a koronav\u00edrus-j\u00e1rv\u00e1ny miatti vesz\u00e9lyhelyzet megsz\u00fcntet\u00e9s\u00e9t k\u00f6vet\u0151 15. napig elfogadnak minden, k\u00f6zszolg\u00e1ltat\u00e1si utaz\u00e1si kedvezm\u00e9ny ig\u00e9nybev\u00e9tel\u00e9re jogos\u00edt\u00f3, de lej\u00e1rt hivatalos okm\u00e1nyt.\nHozz\u00e1tette: ebben az id\u0151szakban a fogyat\u00e9kkal \u00e9l\u0151k eset\u00e9ben is el kell tekinteni a d\u00edjmentess\u00e9get, utaz\u00e1si kedvezm\u00e9nyt igazol\u00f3 dokumentumok \u00e9rv\u00e9nyes\u00edt\u00e9s\u00e9t\u0151l, meghosszabb\u00edt\u00e1s\u00e1t\u00f3l.\nAz \u00e1llamtitk\u00e1r arr\u00f3l is besz\u00e9lt, hogy a helyk\u00f6zi szolg\u00e1ltat\u00f3k alapvet\u0151en tov\u00e1bbra is tansz\u00fcneti menetrend szerint k\u00f6zlekedtetik j\u00e1rataikat, nem s\u0171r\u00edtik azokat, hiszen jelenleg sincsen az iskol\u00e1kban foly\u00f3 oktat\u00e1s. Az \u00e9retts\u00e9gi id\u0151szak\u00e1ban a Budapest k\u00f6rny\u00e9ki buszk\u00f6zleked\u00e9sben ugyanakkor a tan\u00edt\u00e1si id\u0151szakra vonatkoz\u00f3 menetrend van \u00e9rv\u00e9nyben.\n\"A szolg\u00e1ltat\u00f3k folyamatosan figyelemmel k\u00eds\u00e9rik az utasforgalom alakul\u00e1s\u00e1t, \u00e9s indokolt esetben t\u00f6bb aut\u00f3buszt \u00e1ll\u00edtanak be. Erre a zs\u00fafolts\u00e1g elker\u00fcl\u00e9se \u00e9rdek\u00e9ben van sz\u00fcks\u00e9g, hogy ezzel is seg\u00edts\u00e9k a v\u00e9d\u0151t\u00e1vols\u00e1g megtart\u00e1s\u00e1t a j\u00e1rm\u0171veken. A koronav\u00edrus-j\u00e1rv\u00e1ny elleni v\u00e9dekez\u00e9s \u00faj szakaszba l\u00e9pett, megkezdt\u00fck Magyarorsz\u00e1g \u00fajraind\u00edt\u00e1s\u00e1t, de az eg\u00e9szs\u00e9g \u00e9s az \u00e9let v\u00e9delme tov\u00e1bbra is els\u0151dleges c\u00e9l\" - mondta Schanda Tam\u00e1s, hozz\u00e1t\u00e9ve, hogy arra k\u00e9rnek mindenkit, tartsa be az utaz\u00e1sra vonatkoz\u00f3 szab\u00e1lyokat, \u00edgy a helyk\u00f6zi buszokon \u00e9s vonatokon is viseljen maszkot.\n\nEl\u0151zm\u00e9ny:\u00a0https://koronavirus.gov.hu/cikkek/schanda-ingyen-utazhatnak-az-egeszsegugyi-dolgozok-helykozi-kozossegi-kozlekedesben\nMTI 2020. m\u00e1jus 5.\n\n"}]