[{"date": "2020-05-28 16:26", "url": "https://koronavirus.gov.hu/cikkek/varga-judit-magyarorszag-unios-tagallamok-kozott-elsokent-fogja-megszuntetni-kulonleges", "h1": "Varga Judit: Magyarorsz\u00e1g uni\u00f3s tag\u00e1llamok k\u00f6z\u00f6tt els\u0151k\u00e9nt fogja megsz\u00fcntetni a k\u00fcl\u00f6nleges jogrendet", "body": "\nMagyarorsz\u00e1g sikeresen z\u00e1rta le a koronav\u00edrus elleni v\u00e9dekez\u00e9s els\u0151 szakasz\u00e1t, amelyet k\u00f6vet\u0151en az uni\u00f3s tag\u00e1llamok k\u00f6z\u00f6tt els\u0151k\u00e9nt fogja megsz\u00fcntetni a k\u00fcl\u00f6nleges jogrendet - jelentette ki\u00a0Varga Judit\u00a0igazs\u00e1g\u00fcgyi miniszter az EUObserver c\u00edm\u0171 br\u00fcsszeli h\u00edrport\u00e1lon cs\u00fct\u00f6rt\u00f6k\u00f6n megjelent \u00edr\u00e1s\u00e1ban.\n\n\"Mindezid\u00e1ig siker\u00fclt megel\u0151zn\u00fcnk, hogy a j\u00e1rv\u00e1ny haz\u00e1nkban is olyan tragikus m\u00e9reteket \u00f6lts\u00f6n, mint m\u00e1s uni\u00f3s tag\u00e1llamokban. Ez annak k\u00f6sz\u00f6nhet\u0151, hogy a magyar korm\u00e1ny kell\u0151 id\u0151ben meghozta a sz\u00fcks\u00e9ges int\u00e9zked\u00e9seket, valamint sz\u00e1m\u00edthatott a magyar \u00e1llampolg\u00e1rok \u00e1ldozatv\u00e1llal\u00e1s\u00e1ra \u00e9s fegyelmezetts\u00e9g\u00e9re\" - fogalmazott a miniszter.\nA rendk\u00edv\u00fcli ir\u00e1ny\u00edt\u00e1s Magyarorsz\u00e1g \u00e1ltal v\u00e1lasztott strukt\u00far\u00e1ja bet\u00f6lt\u00f6tte a funkci\u00f3j\u00e1t, \u00e9s j\u00f3l m\u0171k\u00f6d\u00f6tt. A vesz\u00e9lyhelyzet jogi keretet biztos\u00edtott a gyors \u00e9s eredm\u00e9nyes d\u00f6nt\u00e9sek elfogad\u00e1s\u00e1hoz. Kihirdet\u00e9se n\u00e9lk\u00fcl a sz\u00fcks\u00e9ges int\u00e9zked\u00e9sek egyik\u00e9t sem lehetett volna kell\u0151 id\u0151ben meghozni, \u00e9s az emberek \u00e9let\u00e9t v\u00e9d\u0151 int\u00e9zked\u00e9sek egy r\u00e9sz\u00e9t egy\u00e1ltal\u00e1n nem lehetett volna elfogadni - h\u00fazta al\u00e1.\nKiemelte, hogy a vesz\u00e9lyhelyzetet meghosszabb\u00edt\u00f3 t\u00f6rv\u00e9ny hat\u00e1lyon k\u00edv\u00fcl helyez\u00e9s\u00e9r\u0151l sz\u00f3l\u00f3 t\u00f6rv\u00e9nytervezet beny\u00fajt\u00e1s\u00e1val mindenki sz\u00e1m\u00e1ra egy\u00e9rtelm\u0171nek kell lennie, hogy a hozott int\u00e9zked\u00e9sek nemcsak sz\u00fcks\u00e9gesek, ar\u00e1nyosak \u00e9s sikeresek, hanem \u00e1tmeneti jelleg\u0171ek is.\nA j\u00e1rv\u00e1nyhelyzet stabiliz\u00e1l\u00f3d\u00e1s\u00e1val a v\u00e9dekez\u00e9s \u00faj szakasz\u00e1ba l\u00e9pett, ez\u00e9rt a korm\u00e1ny m\u00e1jus 26-\u00e1n beny\u00fajtotta az Orsz\u00e1ggy\u0171l\u00e9snek a vesz\u00e9lyhelyzet megsz\u00fcntet\u00e9s\u00e9r\u0151l \u00e9s a m\u00e1rcius 30-\u00e1n elfogadott t\u00f6rv\u00e9ny hat\u00e1lyon k\u00edv\u00fcl helyez\u00e9s\u00e9r\u0151l sz\u00f3l\u00f3 t\u00f6rv\u00e9nyjavaslatot - k\u00f6z\u00f6lte.\nVarga Judit\u00a0arra eml\u00e9keztetett, hogy a vesz\u00e9lyhelyzet kihirdet\u00e9s\u00e9vel kapcsolatban Magyarorsz\u00e1ggal szemben h\u00f3napok \u00f3ta p\u00e9ld\u00e1tlan, \u00f6sszehangolt politikai kamp\u00e1ny \u00e9s hiszt\u00e9riakelt\u00e9s zajlott. A magyar korm\u00e1nyt a j\u00e1rv\u00e1ny elleni k\u00fczdelem legnehezebb id\u0151szak\u00e1ban t\u00e1madt\u00e1k, \u00e9s a t\u00e1mad\u00e1sok megk\u00e9rd\u0151jelezt\u00e9k a megtett int\u00e9zked\u00e9seket, valamint al\u00e1\u00e1st\u00e1k d\u00f6nt\u00e9sei legitim\u00e1ci\u00f3j\u00e1t. A magyar Orsz\u00e1ggy\u0171l\u00e9s berekeszt\u00e9s\u00e9r\u0151l sz\u00f3l\u00f3 \u00e1lh\u00edr v\u00edrusk\u00e9nt terjedt, \u00e9s m\u00e9g az Orsz\u00e1ggy\u0171l\u00e9s eln\u00f6ke sem tudta meggy\u0151zni ennek ellenkez\u0151j\u00e9r\u0151l a nyugati v\u00e9lem\u00e9nyform\u00e1l\u00f3kat. Hirtelen Magyarorsz\u00e1gon ker\u00fcltek vesz\u00e9lybe az emberi jogok \u00e9s nem azokban az orsz\u00e1gokban, ahol felf\u00fcggesztett\u00e9k az Emberi Jogok Eur\u00f3pai Egyezm\u00e9ny\u00e9nek alkalmaz\u00e1s\u00e1t.\n\u00a0\"\u00c9rdekes m\u00f3don az alkotm\u00e1nyban szab\u00e1lyozott k\u00fcl\u00f6nleges jogrend szerinti magyar vesz\u00e9lyhelyzetet \u00e1ll\u00edtott\u00e1k be alkotm\u00e1nyos kereteken k\u00edv\u00fcli helyzetk\u00e9nt, nem pedig az egyes tag\u00e1llamok \u00e1ltal speci\u00e1lis jogalkot\u00e1s vagy alkotm\u00e1nyos bark\u00e1csol\u00e1s sor\u00e1n elfogadott, hirtelen t\u00e1madt \u00f6tlet alapj\u00e1n hozott megold\u00e1sokat\" - fogalmazott.\nA Magyarorsz\u00e1gon bevezetett rendk\u00edv\u00fcli int\u00e9zked\u00e9sek eur\u00f3pai \u00f6sszehasonl\u00edt\u00e1sban egy\u00e1ltal\u00e1n nem egyediek, kiv\u00e9ve, hogy egyed\u00fcl ezek az int\u00e9zked\u00e9sek biztos\u00edtanak az alkotm\u00e1nyos keretekhez k\u00e9pest tov\u00e1bbi el\u0151jogokat a parlamentnek - mondta.\n\"Annak ellen\u00e9re, hogy az Eur\u00f3pai Bizotts\u00e1g nem k\u00e9slekedett hangot adni a Magyarorsz\u00e1ggal kapcsolatos k\u00fcl\u00f6n\u00f6s aggodalmainak, m\u00e9g mindig nem tette k\u00f6zz\u00e9 az oly sokszor meg\u00edg\u00e9rt saj\u00e1t \u00f6sszehasonl\u00edt\u00f3 elemz\u00e9s\u00e9t, amely lehet\u0151v\u00e9 tenn\u00e9, hogy ismereteinket tisztess\u00e9ges \u00e9s ny\u00edlt alkotm\u00e1nyos p\u00e1rbesz\u00e9d keret\u00e9ben oszthassuk meg egym\u00e1ssal\" - emelte ki.\nA miniszter \u00edr\u00e1s\u00e1ban Sir Elton John egyik dal\u00e1nak sz\u00f6veg\u00e9t id\u00e9zte: \"mit mondok majd, amikor ennek az eg\u00e9sznek v\u00e9ge lesz?\"\n\"Igencsak relev\u00e1ns k\u00e9rd\u00e9s ez most mindenki sz\u00e1m\u00e1ra, aki a magyar korm\u00e1ny kiv\u00e9teles int\u00e9zked\u00e9seit kritiz\u00e1lta. Egy ide\u00e1lis vil\u00e1gban Magyarorsz\u00e1g elv\u00e1rhatn\u00e1 a bocs\u00e1natk\u00e9r\u00e9st. De mindannyian tudjuk, hogy a bocs\u00e1nat a legnehezebb sz\u00f3\" - tette hozz\u00e1\u00a0Varga Judit.\n\u00a0\n\n\nMTI 2020. m\u00e1jus 28.\n\n"}]