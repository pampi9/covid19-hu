[{"date": "2020-05-12 14:02", "url": "https://koronavirus.gov.hu/cikkek/atfertozottsegi-kutatas-az-eddigi-8276-tesztbol-csak-2-lett-pozitiv", "h1": "\u00c1tfert\u0151z\u00f6tts\u00e9gi kutat\u00e1s -  Az eddigi 8276 tesztb\u0151l csak 2 lett pozit\u00edv", "body": "\nAz eddig elv\u00e9gzett 8276 PCR-tesztb\u0151l kett\u0151 lett pozit\u00edv a p\u00e9nteken z\u00e1rul\u00f3, csaknem 18 ezer ember bevon\u00e1s\u00e1val t\u00f6rt\u00e9n\u0151 orsz\u00e1gos reprezentat\u00edv koronav\u00edrus-sz\u0171r\u0151vizsg\u00e1laton - jelentette be Merkely B\u00e9la, a Semmelweis Egyetem (SE) rektora, a klinikai j\u00e1rv\u00e1nyelemz\u0151 munkacsoport vezet\u0151je a r\u00e9szeredm\u00e9nyekr\u0151l tartott videokonferenci\u00e1n.\n\nA vizsg\u00e1latot m\u00e1jus 1-j\u00e9n kezdte el az SE vezet\u00e9s\u00e9vel \u00e9s az Innov\u00e1ci\u00f3s \u00e9s Technol\u00f3giai Miniszt\u00e9rium t\u00e1mogat\u00e1s\u00e1val a n\u00e9gy hazai orvosk\u00e9pz\u0151 \u00e9s a K\u00f6zponti Statisztikai Hivatal.\nMerkely B\u00e9la ismertette: e r\u00e9szeredm\u00e9ny alapj\u00e1n a reprezentat\u00edv minta alapj\u00e1t k\u00e9pez\u0151 14 \u00e9ven fel\u00fcli lakoss\u00e1gb\u00f3l 243 \u00e9s 7230 k\u00f6z\u00f6tt van a fert\u0151z\u00f6ttek sz\u00e1ma.\nAz \u00e1tfert\u0151z\u00f6ttek sz\u00e1ma az els\u0151 1524 mint\u00e1b\u00f3l 9. Amennyiben ez lenne a teljes reprezentat\u00edv minta, akkor a 14 \u00e9vn\u00e9l id\u0151sebb lakoss\u00e1gra vonatkoztatva az \u00e1tfert\u0151z\u00f6tts\u00e9g gyakoris\u00e1ga (95 sz\u00e1zal\u00e9kos biztons\u00e1ggal) 2,7 ezrel\u00e9k \u00e9s 1,1 sz\u00e1zal\u00e9k k\u00f6z\u00f6tt lenne, vagyis 22 399 \u00e9s 92 624 k\u00f6z\u00f6tt lenne a fert\u0151z\u00e9sen \u00e1tesettek sz\u00e1ma - k\u00f6z\u00f6lte.\n\nHangs\u00falyozta: az eredm\u00e9nyek r\u00e9szeredm\u00e9nyek, a vizsg\u00e1lat v\u00e9geredm\u00e9ny\u00e9t m\u00e1jus v\u00e9g\u00e9n k\u00f6zlik.\nMegjegyezte: a vizsg\u00e1latban nem vesznek r\u00e9szt az id\u0151sotthonok, illetve a h\u00faszn\u00e1l nagyobb l\u00e9tsz\u00e1m\u00fa int\u00e9zm\u00e9nyek lak\u00f3i.\nMerkely B\u00e9la hozz\u00e1tette: a vizsg\u00e1lat els\u0151 szakasz\u00e1t tov\u00e1bbi m\u00e9r\u00e9sek k\u00f6vetik, amelyek k\u00f6z\u00f6tt legal\u00e1bb egy h\u00f3napnak kell eltelnie. Ha a j\u00e1rv\u00e1ny\u00fcgyi adatok nem v\u00e1ltoznak nagyon, akkor k\u00f6vetkez\u0151 m\u00e9r\u00e9s el\u0151rel\u00e1that\u00f3an szeptemberben lesz.\u00a0\u00a0\nElmondta: a tesztel\u00e9sre a KSH \u00e1ltal kiv\u00e1lasztott 17 787 ember kapott megh\u00edv\u00e1st az orsz\u00e1g eg\u00e9sz ter\u00fclet\u00e9r\u0151l, 14 \u00e9v felett, minden koroszt\u00e1lyb\u00f3l, valamennyien mag\u00e1nh\u00e1ztart\u00e1sban \u00e9l\u0151k.\nA kedd reggeli adatok alapj\u00e1n 8744 tesztel\u00e9st elv\u00e9geztek, tov\u00e1bbi 2113 megh\u00edvott jelezte, hogy elmegy a tesztel\u00e9sre, 354 ember azt k\u00e9rte, hogy az otthon\u00e1ban v\u00e9gezz\u00e9k el a tesztet, 1589 megh\u00edvott nem jelezett vissza, \u00e9s nincs r\u00f3luk inform\u00e1ci\u00f3ja a kutat\u00e1st v\u00e9gz\u0151knek, 505 \u00e1tmenetileg k\u00fclf\u00f6ld\u00f6n van vagy meghalt, 1875 kiv\u00e1lasztottal pedig nem siker\u00fclt felvenni a kapcsolatot.\nA kutat\u00e1sban r\u00e9szt vev\u0151k k\u00f6z\u00fcl 11 302 ember m\u00e1r kit\u00f6lt\u00f6tte a vizsg\u00e1lat r\u00e9sz\u00e9t k\u00e9pez\u0151, 50 k\u00e9rd\u00e9sb\u0151l \u00e1ll\u00f3 k\u00e9rd\u0151\u00edvet, \u00e9s 8276 levett mint\u00e1t teszteltek.\nA SE rektora hozz\u00e1tette: a sz\u0171r\u00e9ssorozat lebonyol\u00edt\u00e1s\u00e1ban 1500 orvos, \u00e1pol\u00f3, orvostanhallgat\u00f3, PHD-hallgat\u00f3 vesz r\u00e9szt.\nMerkely B\u00e9la megk\u00f6sz\u00f6nte a szakemberek munk\u00e1j\u00e1t, valamint a sz\u0171r\u00e9sen r\u00e9szt vev\u0151 lakoss\u00e1g, a polg\u00e1rmesterek \u00e9s a jegyz\u0151k seg\u00edts\u00e9g\u00e9t.\nBer\u00e9nyi Ervin, a Debreceni Egyetem klinikai k\u00f6zpontj\u00e1nak eln\u00f6ke elmondta, n\u00e9gy megye 110 telep\u00fcl\u00e9s\u00e9n a 3904 vizsg\u00e1latra beh\u00edvottak 41 sz\u00e1zal\u00e9ka, 1613 ember esett m\u00e1r \u00e1t a vizsg\u00e1laton.\nA Szegedi Tudom\u00e1nyegyetem klinikai k\u00f6zpontj\u00e1nak eln\u00f6ke, Lengyel Csaba k\u00f6z\u00f6lte, n\u00e9gy megye 88 telep\u00fcl\u00e9s\u00e9n 15 team v\u00e9gzi a sz\u0171r\u00e9seket. A beh\u00edvottak 47 sz\u00e1zal\u00e9k\u00e1n\u00e1l, 1488 embern\u00e9l t\u00f6rt\u00e9ntek meg m\u00e1r a vizsg\u00e1latok.\nSebesty\u00e9n Andor, a P\u00e9csi Tudom\u00e1nyegyetem klinikai k\u00f6zpontj\u00e1nak eln\u00f6ke tudatta, \u00f6t megye 110 telep\u00fcl\u00e9s\u00e9n a kiv\u00e1lasztott r\u00e9sztvev\u0151k 45 sz\u00e1zal\u00e9k\u00e1t, 1769 embert teszteltek.\nSzab\u00f3 Attila, a Semmelweis Egyetem klinikai k\u00f6zpontj\u00e1nak vezet\u0151je kifejtette, a fels\u0151oktat\u00e1si int\u00e9zm\u00e9ny munkat\u00e1rsai 158 telep\u00fcl\u00e9sen \u00e9s 23 ker\u00fcletben v\u00e9geznek sz\u0171r\u00e9st. A kiv\u00e1lasztottak 54 sz\u00e1zal\u00e9k\u00e1t, 3608 p\u00e1cienst vizsg\u00e1ltak m\u00e1r meg. A professzor a telep\u00fcl\u00e9sek k\u00f6z\u00fcl kiemelte R\u00e9vf\u00fcl\u00f6p\u00f6t, ahol m\u00e1r valamennyi kijel\u00f6lt ember tesztel\u00e9se megt\u00f6rt\u00e9nt.\n\n\nMTI 2020. m\u00e1jus 12.\n\n"}]