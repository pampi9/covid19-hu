[{"date": "2020-05-25 14:46", "url": "https://koronavirus.gov.hu/cikkek/hataratlepesek-konnyiteserol-egyeztetett-kulugyminiszter-osztrak-cseh-es-szlovak-kollegajaval", "h1": "A hat\u00e1r\u00e1tl\u00e9p\u00e9sek k\u00f6nny\u00edt\u00e9s\u00e9r\u0151l egyeztetett a k\u00fcl\u00fcgyminiszter osztr\u00e1k, cseh \u00e9s szlov\u00e1k koll\u00e9g\u00e1j\u00e1val", "body": "\nA hat\u00e1rokon bevezetett korl\u00e1toz\u00f3 int\u00e9zked\u00e9sek k\u00f6nny\u00edt\u00e9s\u00e9r\u0151l egyeztetett vide\u00f3konferenci\u00e1n Szijj\u00e1rt\u00f3 P\u00e9ter osztr\u00e1k, cseh \u00e9s szlov\u00e1k koll\u00e9g\u00e1j\u00e1val - err\u0151l a k\u00fclgazdas\u00e1gi \u00e9s k\u00fcl\u00fcgyminiszter \u00e9l\u0151 vide\u00f3bejelentkez\u00e9sben sz\u00e1molt be h\u00e9tf\u0151n a k\u00f6z\u00f6ss\u00e9gi oldal\u00e1n.\n\nSzijj\u00e1rt\u00f3 P\u00e9ter hangs\u00falyozta: n\u00e9gy olyan orsz\u00e1gr\u00f3l van sz\u00f3, amelyek K\u00f6z\u00e9p-Eur\u00f3p\u00e1ban szorosan egym\u00e1sra vannak utalva. Mint fogalmazott, rendk\u00edv\u00fcl akt\u00edvak a gazdas\u00e1gi kapcsolataink \u00e9s a hat\u00e1rmenti k\u00f6z\u00f6ss\u00e9geink kapcsolati h\u00e1l\u00f3ja is s\u0171r\u0171.\n\u00a0\u00a0\u00a0\u00a0A miniszter kiemelte: Magyarorsz\u00e1g sz\u00e1m\u00e1ra az osztr\u00e1kok a m\u00e1sodik, a szlov\u00e1kok pedig a harmadik legfontosabb kereskedelmi partnerek, mindk\u00e9t esetben mintegy t\u00edzmilli\u00e1rd eur\u00f3nyi kereskedelmi forgalmat bonyol\u00edtottunk vel\u00fck tavaly. \"\u00cdgy \u00e9rdek\u00fcnk, hogy a gazdas\u00e1gi-kereskedelmi kapcsolatok fennmaradjanak, s\u0151t \u00fajabb lend\u00fcletet kapjanak\" - fogalmazott. Hozz\u00e1tette: az is \u00e9rdek\u00fcnk, hogy a magyar embereknek a lehet\u0151 legkevesebb korl\u00e1toz\u00f3 int\u00e9zked\u00e9ssel kelljen szemben\u00e9zni\u00fck.\n\u00a0\u00a0\u00a0\u00a0Hangs\u00falyozta: mindig az emberi eg\u00e9szs\u00e9g \u00e9s az \u00e9let megv\u00e9d\u00e9se az els\u0151 sz\u00e1m\u00fa szempont, a n\u00e9gy orsz\u00e1g egy\u00fcttm\u0171k\u00f6d\u00e9s\u00e9ben arra t\u00f6rekednek, hogy ezzel \u00f6sszeegyeztethet\u0151 m\u00f3don a lehet\u0151 legt\u00f6bb k\u00f6nny\u00edt\u00e9st megtegy\u00e9k.\n\u00a0\u00a0\u00a0\u00a0Ismertette: a felek elvi c\u00e9ld\u00e1tumk\u00e9nt j\u00fanius 15-\u00e9t jel\u00f6lt\u00e9k meg, hogy addigra e n\u00e9gy orsz\u00e1g \u00e1llampolg\u00e1rai a jelenlegin\u00e9l szabadabban mozoghassanak egym\u00e1s orsz\u00e1gai k\u00f6z\u00f6tt.\n\u00a0\u00a0\u00a0\u00a0A miniszter r\u00e1mutatott: ez nagyban f\u00fcgg att\u00f3l, hogy a jelenlegi j\u00f3 tendenci\u00e1t mutat\u00f3 sz\u00e1mok fennmaradnak-e, ha igen, akkor j\u00f3 es\u00e9ly van arra, hogy a k\u00f6zelj\u00f6v\u0151ben e n\u00e9gy orsz\u00e1g k\u00f6zt k\u00f6nnyebb legyen a k\u00f6zleked\u00e9s.\n\u00a0\u00a0\u00a0\u00a0Megjegyezte azt is, hogy az elm\u00falt hetekben nem volt rossz tapasztalatuk a hat\u00e1rokon alkalmazott k\u00f6nny\u00edt\u00e9sekkel. Akkor sem, amikor megnyitott\u00e1k a munk\u00e1ba ing\u00e1z\u00e1s lehet\u0151s\u00e9g\u00e9t a szomsz\u00e9dos orsz\u00e1gokkal, sem akkor, amikor Ausztria \u00e9s Magyarorsz\u00e1g lehet\u0151v\u00e9 tette a k\u00e9toldal\u00fa szem\u00e9lyforgalmat negat\u00edv koronav\u00edrus-teszt eset\u00e9n, \u00e9s akkor sem, amikor megengedt\u00e9k, hogy szlov\u00e1k \u00e1llampolg\u00e1rok 24 \u00f3r\u00e1t Magyarorsz\u00e1gon t\u00f6lthessenek. Hozz\u00e1tette: h\u00e9tf\u0151n meg\u00e1llapod\u00e1s sz\u00fcletett a szerbekkel is a k\u00e9toldal\u00fa szem\u00e9lyforgalom \u00fajranyit\u00e1s\u00e1r\u00f3l.\n\u00a0\u00a0\u00a0\u00a0Sz\u00e1munkra a legfontosabb szempont, hogy a sz\u00e1mok j\u00f3k maradjanak - sz\u00f6gezte le a miniszter, hozz\u00e1t\u00e9ve: fontos szempont az is, hogy k\u00f6lcs\u00f6n\u00f6s int\u00e9zked\u00e9sek sz\u00fclessenek.\n\u00a0\u00a0\u00a0\u00a0Mi h\u00edvei vagyunk annak, hogy ez az egy\u00fcttm\u0171k\u00f6d\u00e9s b\u0151v\u00fclj\u00f6n - fogalmazott a miniszter, megjegyezve, hogy szerd\u00e1n egyeztet Budapesten a lengyel k\u00fcl\u00fcgyminiszterrel, \u00e9s v\u00e1rhat\u00f3an a tal\u00e1lkoz\u00f3jukon a k\u00e9t orsz\u00e1g k\u00f6zti k\u00f6zleked\u00e9s k\u00f6nnyebb\u00e9 t\u00e9tele is sz\u00f3ba ker\u00fcl. Cs\u00fct\u00f6rt\u00f6k\u00f6n pedig a szlov\u00e9n hat\u00e1rra utazik, ahol a szlov\u00e9n k\u00fcl\u00fcgyminiszterrel egyeztet hat\u00e1rforgalmi k\u00f6nny\u00edt\u00e9sekr\u0151l.\u00a0\u00a0\n\u00a0\u00a0\u00a0\u00a0Szijj\u00e1rt\u00f3 P\u00e9ter szerint Magyarorsz\u00e1g nyitott a tov\u00e1bbi egyeztet\u00e9sekre \u00e9s k\u00e9szen \u00e1ll a hat\u00e1rokon bevezetett korl\u00e1toz\u00f3 int\u00e9zked\u00e9sek folyamatos \u00e9s fokozatos felold\u00e1s\u00e1ra.\nMTI\n\n"}]