[{"date": "2020-05-29 15:06", "url": "https://koronavirus.gov.hu/cikkek/mtu-bovulessel-zarhatja-nyarat-belfoldi-turizmus", "h1": "MT\u00dc: b\u0151v\u00fcl\u00e9ssel z\u00e1rhatja a nyarat a belf\u00f6ldi turizmus", "body": "\nB\u0151v\u00fcl\u00e9ssel z\u00e1rhatja a nyarat a belf\u00f6ldi turizmus, hiszen val\u00f3sz\u00edn\u0171leg t\u00fal fogja sz\u00e1rnyalni a tavalyi teljes\u00edtm\u00e9ny\u00e9t - mondta a Magyar Turisztikai \u00dcgyn\u00f6ks\u00e9g (MT\u00dc) honlapj\u00e1n k\u00f6zz\u00e9tett nyilatkozat\u00e1ban a szervezet vez\u00e9rigazgat\u00f3ja.\n\nGuller Zolt\u00e1n 50 \u00e9s 70 sz\u00e1zal\u00e9k k\u00f6z\u00f6ttire becs\u00fcli a ny\u00e1ri h\u00f3napok foglal\u00e1si ar\u00e1ny\u00e1t a vid\u00e9ki sz\u00e1ll\u00e1shelyeken, \u00edgy teh\u00e1t - mint fogalmazott - a kil\u00e1t\u00e1sok sokkal kedvez\u0151bbek ann\u00e1l, mint amit n\u00e9h\u00e1ny hete val\u00f3sz\u00edn\u0171s\u00edteni lehetett.\nA foglal\u00e1sok ar\u00e1nya vid\u00e9ken j\u00faniusra m\u00e9g csup\u00e1n 16 sz\u00e1zal\u00e9k, j\u00faliusra viszont m\u00e1r 41 sz\u00e1zal\u00e9k, augusztusra pedig 59 sz\u00e1zal\u00e9k. Budapesten a k\u00fclf\u00f6ldi vend\u00e9gek elmarad\u00e1sa miatt egyel\u0151re kedvez\u0151tlenebb a helyzet, hiszen a j\u00faliusi foglal\u00e1si ar\u00e1ny 25 sz\u00e1zal\u00e9k, az augusztusi 35 sz\u00e1zal\u00e9k. A sz\u00e1ll\u00e1shelyek egy r\u00e9sze ugyanakkor csak k\u00e9s\u0151bb nyit, \u00edgy ezzel egy\u00fctt a foglal\u00e1sok sz\u00e1ma is n\u0151het - tette hozz\u00e1.\nAz MT\u00dc vezet\u0151je bizakodva figyeli az utaz\u00e1si korl\u00e1toz\u00e1sokr\u00f3l sz\u00f3l\u00f3 egyeztet\u00e9seket is. Szerbi\u00e1val a teljes felold\u00e1sr\u00f3l, Szlov\u00e1ki\u00e1val \u00e9s Csehorsz\u00e1ggal pedig enyh\u00edt\u00e9sr\u0151l sz\u00fcletett egyezs\u00e9g, de a t\u00e9rs\u00e9g m\u00e1s \u00e1llamaival is heteken bel\u00fcl l\u00e9trej\u00f6hetnek a meg\u00e1llapod\u00e1sok. Guller Zolt\u00e1n szerint a schengeni \u00f6vezeten bel\u00fcl ny\u00e1ron val\u00f3sulhat meg a teljes utaz\u00e1si szabads\u00e1g. Magyarorsz\u00e1g nyitott a meg\u00e1llapod\u00e1sra, egyed\u00fcl a k\u00f6lcs\u00f6n\u00f6ss\u00e9ghez ragaszkodik, teh\u00e1t onnan enged be k\u00fclf\u00f6ldi vend\u00e9geket, ahov\u00e1 magyarok utazhatnak - fogalmazott.\nA vez\u00e9rigazgat\u00f3 felh\u00edvta a vid\u00e9ki sz\u00e1ll\u00e1shely-\u00fczemeltet\u0151k figyelm\u00e9t a Kisfaludy2030 program j\u00f6v\u0151 cs\u00fct\u00f6rt\u00f6ki nyit\u00e1s\u00e1ra. A p\u00e1ly\u00e1zat 60 milli\u00e1rd forintos keret\u00f6sszeg\u00e9re j\u00falius 15-ig jelentkezhetnek a legfeljebb 8 szob\u00e1t \u00fczemeltet\u0151 vid\u00e9ki v\u00e1llalkoz\u00e1sok. A szob\u00e1nk\u00e9nti 1 milli\u00f3 forintos fel\u00faj\u00edt\u00e1si \u00e9s korszer\u0171s\u00edt\u00e9si t\u00e1mogat\u00e1st az \u00e9v v\u00e9g\u00e9ig kell felhaszn\u00e1lni.\nGuller Zolt\u00e1n k\u00f6z\u00f6lte, hogy j\u00faniusban a vid\u00e9ki idegenvezet\u0151k t\u00e1mogat\u00e1s\u00e1ra is jelenik meg p\u00e1ly\u00e1zat. A t\u00e1mogat\u00e1s\u00e9rt cser\u00e9be azt v\u00e1rj\u00e1k a kedvezm\u00e9nyezettekt\u0151l, hogy seg\u00edtsenek a vid\u00e9k l\u00e1tv\u00e1nyoss\u00e1gait \u00f6sszes\u00edt\u0151 turisztikai \u00e9rt\u00e9kt\u00e1r l\u00e9trehoz\u00e1s\u00e1ban.\n\nMTI 2020. m\u00e1jus 29.\n\n"}]