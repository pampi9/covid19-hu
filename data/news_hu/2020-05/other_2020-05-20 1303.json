[{"date": "2020-05-20 13:03", "url": "https://koronavirus.gov.hu/cikkek/szijjarto-kormany-kotelessegenek-tekinti-munkahelyek-vedelmet", "h1": "Szijj\u00e1rt\u00f3: a korm\u00e1ny k\u00f6teless\u00e9g\u00e9nek tekinti a munkahelyek v\u00e9delm\u00e9t", "body": "\nA korm\u00e1ny a munkahelyek v\u00e9delm\u00e9t ugyan\u00fagy k\u00f6teless\u00e9g\u00e9nek tekinti, mint a j\u00e1rv\u00e1ny lek\u00fczd\u00e9s\u00e9t - jelentette ki a k\u00fclgazdas\u00e1gi \u00e9s k\u00fcl\u00fcgyminiszter\u00a0a versenyk\u00e9pess\u00e9gi program t\u00e1mogat\u00f3i okiratainak \u00e1tad\u00f3j\u00e1n.\n\nSzijj\u00e1rt\u00f3 P\u00e9ter szerint a magyar c\u00e9gek jelent\u0151s szerepet v\u00e1llalhatnak a gazdas\u00e1gi \u00fajj\u00e1\u00e9p\u00edt\u00e9sben, ez\u00e9rt sz\u00e1m\u00edt a kezdem\u00e9nyez\u00e9seikre. A korm\u00e1ny - mint fogalmazott - az \u0151 \u00e9rdek\u00fckben d\u00f6nt\u00f6tt \u00fagy, hogy kihaszn\u00e1lja az uni\u00f3s szab\u00e1lyok enyh\u00edt\u00e9s\u00e9t, \u00e9s k\u00f6lts\u00e9gvet\u00e9si forr\u00e1sb\u00f3l minden eddigin\u00e9l nagyobb m\u00e9rt\u00e9kben \u00f6szt\u00f6nzi a beruh\u00e1z\u00e1saikat. A seg\u00e9lyek csak kiszolg\u00e1ltatotts\u00e1ghoz \u00e9s elad\u00f3sod\u00e1shoz vezetn\u00e9nek, a termel\u00e9s fejleszt\u00e9se \u00e9s b\u0151v\u00edt\u00e9se viszont munkahelyeket teremt \u00e9s megalapozza a v\u00e1ls\u00e1g ut\u00e1ni fellend\u00fcl\u00e9st - tette hozz\u00e1.\nA szerdai rendezv\u00e9nyen \u00fajabb 3 c\u00e9gvezet\u0151 vehetett \u00e1t t\u00e1mogat\u00f3i okiratot.\nA Patec Precision Kft. 574,5 milli\u00f3 forintot meghalad\u00f3 befektet\u00e9s\u00e9nek t\u00f6bb mint 287 milli\u00f3 forint \u00e1llami forr\u00e1st \u00edt\u00e9ltek meg. A szingap\u00fari h\u00e1tter\u0171 v\u00e1llalat aut\u00f3ipari alkatr\u00e9szeket k\u00e9sz\u00edt Miskolcon. Legf\u0151bb helyi partnere a Bosch, de az \u00e9vi 1 milli\u00e1rd forintos \u00e1rbev\u00e9tel k\u00e9tharmada exportb\u00f3l sz\u00e1rmazik. A korm\u00e1nyzati t\u00e1mogat\u00e1s okirat\u00e1t\u00a0\u00a0Wong Chin Andrew vez\u00e9rigazgat\u00f3-helyettes vette \u00e1t.\nA t\u00e9rs\u00e9g fideszes orsz\u00e1ggy\u0171l\u00e9si k\u00e9pvisel\u0151je, Cs\u00f6b\u00f6r Katalin elmondta, hogy a v\u00e1llalat megtartotta mind a 80 munkav\u00e1llal\u00f3j\u00e1t, \u00e9s korszer\u0171 g\u00e9psorok beszerz\u00e9s\u00e9vel k\u00e9sz\u00fcl a j\u00f6v\u0151re.\nA T-Plasztik Kft. 527,1 milli\u00f3 forintos befektet\u00e9se csaknem 263,5 milli\u00f3 forint k\u00f6lts\u00e9gvet\u00e9si hozz\u00e1j\u00e1rul\u00e1sra sz\u00e1m\u00edthat. A j\u00e1szlad\u00e1nyi c\u00e9g f\u0151k\u00e9pp gumib\u00f3l \u00e9s m\u0171anyagb\u00f3l k\u00e9sz\u00edt ipari term\u00e9keket. A t\u00e1rsas\u00e1g tavaly \u00e9s tavalyel\u0151tt is m\u00e1sf\u00e9l milli\u00e1rd forintot meghalad\u00f3 \u00e9rt\u00e9kben \u00e9rt\u00e9kes\u00edtett k\u00fclf\u00f6ld\u00f6n, az export t\u00f6bb mint \u00f6t\u00f6d\u00e9t tette ki az eg\u00e9sz \u00e9ves \u00e1rbev\u00e9telnek. Partnerei k\u00f6z\u00e9 tartozik sz\u00e1mos nagy aut\u00f3gy\u00e1rt\u00f3, \u00edgy t\u00f6bbek k\u00f6z\u00f6tt az Audi, a BMW, a Ford, a Mercedes-Benz, a Honda, a Skoda, a Volvo, vagy a Volkswagen. Kerekes Attila gy\u00e1rigazgat\u00f3 a visszaes\u00e9s ellens\u00falyoz\u00e1s\u00e1t rem\u00e9li a tervezett fejleszt\u00e9sekt\u0151l. Elmondta, hogy megrendel\u00e9seik 40 sz\u00e1zal\u00e9kkal estek vissza a j\u00e1rv\u00e1nyhelyzet miatt. A nemzetk\u00f6zi kapcsolatokat kihaszn\u00e1lva a c\u00e9g \u00faj piacokat szerezhet, ha korszer\u0171s\u00edt, \u00e9s \u00faj technol\u00f3gi\u00e1kat vezet be - tette hozz\u00e1.\nP\u00f3cs J\u00e1nos, a t\u00e9rs\u00e9g orsz\u00e1ggy\u0171l\u00e9si k\u00e9pvisel\u0151je (Fidesz) felid\u00e9zte, hogy a korm\u00e1nyf\u0151 m\u00e1r a v\u00e1ls\u00e1g el\u0151tt ki\u00e1llt a munkahelyek v\u00e9delm\u00e9\u00e9rt. A versenyk\u00e9pess\u00e9gi program teh\u00e1t - mint fogalmazott - a korm\u00e1ny hiteless\u00e9gi bizony\u00edtv\u00e1ny\u00e1nak is tekinthet\u0151.\nA V-Casting \u00d6nt\u00f6dei Termel\u0151 \u00e9s Szolg\u00e1ltat\u00f3 Kft. majdnem 522,5 milli\u00f3 forintos beruh\u00e1z\u00e1st tervez 261 milli\u00f3 forintot meghalad\u00f3 korm\u00e1nyzati seg\u00edts\u00e9ggel. A Pest megyei Ecseren \u00f6ntv\u00e9nyeket k\u00e9sz\u00edt\u0151 v\u00e1llalkoz\u00e1s saj\u00e1t fejleszt\u00e9s\u0171 term\u00e9kekkel \u00e9rt el jelent\u0151s forgalmat. 2018-as \u00e1rbev\u00e9tel\u00e9nek csaknem a fele, t\u00f6bb mint 1 milli\u00e1rd forint a k\u00fclf\u00f6ldi \u00e9rt\u00e9kes\u00edt\u00e9sekb\u0151l sz\u00e1rmazott. V\u00e1ghi Mikl\u00f3s tulajdonos-\u00fcgyvezet\u0151 arr\u00f3l sz\u00e1molt be, hogy a megrendel\u00e9sek besz\u0171k\u00fcl\u00e9se miatt nem val\u00f3s\u00edthatj\u00e1k meg a tervezett beruh\u00e1z\u00e1saikat \u00f6ner\u0151b\u0151l. A c\u00e9gvezet\u0151 els\u0151sorban az automatiz\u00e1l\u00e1sra \u00e9s a robottechnol\u00f3gi\u00e1kra tekint kit\u00f6r\u00e9si lehet\u0151s\u00e9gk\u00e9nt, \u00e9s abban b\u00edzik, hogy korszer\u0171s\u00edt\u00e9sekkel nem csup\u00e1n visszanyerhetik, de n\u00f6velhetik is a v\u00e1ls\u00e1g el\u0151tti forgalmukat.\nSz\u0171cs Lajos, a t\u00e9rs\u00e9g orsz\u00e1ggy\u0171l\u00e9si k\u00e9pvisel\u0151je (Fidesz) kiemelked\u0151en fontos beruh\u00e1z\u00e1si ter\u00fcletnek nevezte Pest megye d\u00e9li r\u00e9sz\u00e9t. Kedvez\u0151 adotts\u00e1gaiknak k\u00f6sz\u00f6nhet\u0151en az itteni telep\u00fcl\u00e9sek nem puszt\u00e1n a helyiek meg\u00e9lhet\u00e9s\u00e9t biztos\u00edtj\u00e1k, de a magyar gazdas\u00e1g teljes\u00edtm\u00e9ny\u00e9hez is jelent\u0151s m\u00e9rt\u00e9kben j\u00e1rulhatnak hozz\u00e1 - mondta.\nA versenyk\u00e9pess\u00e9g-n\u00f6vel\u0151 t\u00e1mogat\u00e1sra egy nap alatt 12 c\u00e9g jelentkezett 5 milli\u00e1rd forintnyi befektet\u00e9st v\u00e1llalva. A p\u00e1ly\u00e1z\u00f3k sz\u00e1ma \u00edgy szerd\u00e1ig 552-re, beruh\u00e1z\u00e1saik \u00f6ssz\u00e9rt\u00e9ke 265 milli\u00e1rd forintra n\u0151tt.\n\n\nMTI 2020. m\u00e1jus 20.\n\n"}]