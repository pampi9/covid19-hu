[{"date": "2020-05-18 16:47", "url": "https://koronavirus.gov.hu/cikkek/reprezentativ-lett-az-orszagos-koronavirus-szurovizsgalat-eredmenye", "h1": "Reprezentat\u00edv lett az orsz\u00e1gos koronav\u00edrus sz\u0171r\u0151vizsg\u00e1lat eredm\u00e9nye", "body": "\nMintegy 10 600 f\u0151 vett r\u00e9szt k\u00e9t h\u00e9t alatt a n\u00e9gy hazai orvosk\u00e9pz\u0151 egyetem \u00e9s a KSH k\u00f6zrem\u0171k\u00f6d\u00e9s\u00e9vel ind\u00edtott orsz\u00e1gos koronav\u00edrus-sz\u0171r\u0151vizsg\u00e1laton, melynek eredm\u00e9nye \u00edgy reprezentat\u00edv lett. A legmagasabb, 75 sz\u00e1zal\u00e9k feletti r\u00e9szv\u00e9tel Veszpr\u00e9m, N\u00f3gr\u00e1d \u00e9s Pest megy\u00e9ben volt, m\u00edg a legjobban teljes\u00edt\u0151 megyek\u00f6zpontban, Salg\u00f3tarj\u00e1nban a megh\u00edvottak 77 sz\u00e1zal\u00e9ka jelent meg.\n\nA K\u00f6zponti Statisztikai Hivatal (KSH) 17 787 f\u0151t v\u00e1lasztott be az orsz\u00e1gos H-UNCOVER sz\u0171r\u00e9sbe \u00fagy, hogy a minta minden magyarorsz\u00e1gi r\u00e9gi\u00f3ra \u00e9s 14 \u00e9v felett minden \u00e9letkorra reprezentat\u00edv legyen. A r\u00e9szv\u00e9teli adatok els\u0151 \u00f6sszes\u00edt\u00e9se alapj\u00e1n elegend\u0151 sz\u00e1m\u00fa \u00e1llampolg\u00e1r elment az orsz\u00e1gos sz\u0171r\u0151vizsg\u00e1latra, \u00edgy megfelel\u0151 pontoss\u00e1g\u00fa becsl\u00e9s adhat\u00f3 a fert\u0151z\u00f6ttek \u00e9s \u00e1tfert\u0151z\u00f6ttek sz\u00e1m\u00e1ra vonatkoz\u00f3an: orsz\u00e1gosan a megh\u00edvottak 67,3 sz\u00e1zal\u00e9ka, mintegy 10 600 f\u0151 vett r\u00e9szt a vizsg\u00e1latban. Az \u00fan. kerethiba figyelembev\u00e9tel\u00e9vel legmagasabb, 75 sz\u00e1zal\u00e9k felett r\u00e9szv\u00e9teli ar\u00e1ny Veszpr\u00e9m, N\u00f3gr\u00e1d \u00e9s Pest megy\u00e9ben volt, m\u00edg a legjobban teljes\u00edt\u0151 megyek\u00f6zpont Salg\u00f3tarj\u00e1n, 77 sz\u00e1zal\u00e9kos r\u00e9szv\u00e9tellel. Az el\u00e9rhetetlen, id\u0151k\u00f6zben elhunyt, vagy k\u00fclf\u00f6ld\u00f6n \u00e9l\u0151 szem\u00e9lyek cs\u00f6kkentett\u00e9k a t\u00e9nylegesen el\u00e9rhet\u0151, tesztelend\u0151 szem\u00e9lyek sz\u00e1m\u00e1t.\nAz adatok feldolgoz\u00e1sa tov\u00e1bbra is tart, a fert\u0151z\u00f6ttek v\u00e9gs\u0151 sz\u00e1ma \u00e9s az \u00e1tfert\u0151z\u00f6ttek adatai m\u00e1jus v\u00e9g\u00e9re v\u00e1rhat\u00f3ak, ugyanakkor az eddigi \u00f6sszes\u00edt\u00e9sek alapj\u00e1n\u00a0a kor\u00e1bban ismertetett r\u00e9szeredm\u00e9nyekkel\u00a0\u00f6sszhangban van a v\u00e9geredm\u00e9ny.\nA Semmelweis Egyetem vezet\u00e9s\u00e9vel, a Debreceni Egyetem, a Szegedi \u00e9s a P\u00e9csi Tudom\u00e1nyegyetem r\u00e9szv\u00e9tel\u00e9vel, a K\u00f6zponti Statisztikai Hivatal egy\u00fcttm\u0171k\u00f6d\u00e9s\u00e9vel, valamint az Innov\u00e1ci\u00f3s \u00e9s Technol\u00f3giai Miniszt\u00e9rium t\u00e1mogat\u00e1s\u00e1val indult H-UNCOVER orsz\u00e1gos, reprezentat\u00edv vizsg\u00e1lat c\u00e9lja, hogy pontos k\u00e9pet kapjunk a j\u00e1rv\u00e1ny kiterjed\u00e9s\u00e9r\u0151l \u00e9s az \u00faj t\u00edpus\u00fa koronav\u00edrussal fert\u0151z\u00f6ttek \u00e9s \u00e1tfert\u0151z\u00f6ttek val\u00f3s sz\u00e1m\u00e1r\u00f3l, dinamik\u00e1j\u00e1r\u00f3l. A mint\u00e1k legnagyobb r\u00e9sz\u00e9t a n\u00e9gy hazai orvosk\u00e9pz\u0151 egyetem munkat\u00e1rsai vett\u00e9k le, de a vizsg\u00e1latban seg\u00edtettek a ment\u0151szolg\u00e1lat \u00e9s a v\u00edziment\u0151k munkat\u00e1rsai is. A lakoss\u00e1g el\u00e9r\u00e9se kapcs\u00e1n sz\u00e1mos \u00fczletl\u00e1nct\u00f3l, c\u00e9gt\u0151l \u00e9rkezett felaj\u00e1nl\u00e1s, melyek\u00e9rt a szervez\u0151k ez\u00faton is k\u00f6sz\u00f6net\u00fcket fejezik ki. K\u00f6sz\u00f6net illeti a h\u00e1ziorvosokat, a rend\u0151rs\u00e9get, a polg\u00e1rmestereket \u00e9s jegyz\u0151ket, a helysz\u00edneken seg\u00edt\u0151 munkat\u00e1rsaikat, a sz\u0171r\u0151buszok\u00e9rt a Nemzeti N\u00e9peg\u00e9szs\u00e9g\u00fcgyi K\u00f6zpontot, tov\u00e1bb\u00e1 azokat az orsz\u00e1gos \u00e9s vid\u00e9ki szerkeszt\u0151s\u00e9geket \u00e9s \u00fajs\u00e1g\u00edr\u00f3kat, akik folyamatosan h\u00edrt adtak a sz\u0171r\u00e9ssel kapcsolatban \u00e9s seg\u00edtett\u00e9k a lakoss\u00e1g t\u00e1j\u00e9koztat\u00e1s\u00e1t.\nA j\u00f6v\u0151ben v\u00e1rhat\u00f3an legal\u00e1bb k\u00e9t alkalommal megism\u00e9tlik majd a sz\u0171r\u00e9seket. K\u00e9t m\u00e9r\u00e9s k\u00f6z\u00f6tt legal\u00e1bb egy h\u00f3napnak kell eltelnie \u2013 a jelenlegi adatok alapj\u00e1n v\u00e1rhat\u00f3an szeptemberben ker\u00fclhet sor a k\u00f6vetkez\u0151 orsz\u00e1gos vizsg\u00e1latra.\nA H-UNCOVER vizsg\u00e1lat m\u00e1jus 16-\u00e1n z\u00e1rult sz\u0171r\u00e9s\u00e9nek r\u00e9szv\u00e9teli ar\u00e1nya \u00e9s a lesz\u0171rtek sz\u00e1ma nemzetk\u00f6zi viszonylatban is kimagasl\u00f3, a hasonl\u00f3 c\u00e9llal Izlandon, valamint Szlov\u00e9ni\u00e1ban v\u00e9gzett felm\u00e9r\u00e9sekben enn\u00e9l j\u00f3val alacsonyabb, \u00f6tven sz\u00e1zal\u00e9k alatti volt a r\u00e9szv\u00e9tel.\n\nForr\u00e1s: semmelweis.hu\n\n"}]