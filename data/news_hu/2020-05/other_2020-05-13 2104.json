[{"date": "2020-05-13 21:04", "url": "https://koronavirus.gov.hu/cikkek/vilagban-lassabban-de-meg-no-fertozesek-szama-megnyitnanak-hatarokat-osszefoglalo", "h1": "A vil\u00e1gban lassabban, de m\u00e9g n\u0151 a fert\u0151z\u00e9sek sz\u00e1ma, megnyitn\u00e1nak hat\u00e1rokat - \u00d6SSZEFOGLAL\u00d3", "body": "\nVil\u00e1gszerte 4 308 055-en fert\u0151z\u0151dtek meg a koronav\u00edrus-j\u00e1rv\u00e1nyban, a hal\u00e1los \u00e1ldozatok sz\u00e1ma 294 155, a gy\u00f3gyultak\u00e9 pedig 1 518 424 volt a baltimore-i Johns Hopkins Egyetem \u00f6sszes\u00edt\u00e9se szerint szerda este.\n\nA legt\u00f6bb hal\u00e1los \u00e1ldozata a SARS-CoV-2-v\u00edrus okozta Covid-19 nev\u0171 betegs\u00e9gnek az Egyes\u00fclt \u00c1llamokban van, ahol 1 375 949 az igazolt fert\u0151z\u00f6ttek, 82 806 a hal\u00e1los \u00e1ldozatok \u00e9s 230 287 a gy\u00f3gyultak sz\u00e1ma.\nOroszorsz\u00e1gban felgyorsult a j\u00e1rv\u00e1ny terjed\u00e9se, 242 271 volt a fert\u0151z\u00f6ttek sz\u00e1ma, a hal\u00e1los \u00e1ldozatok\u00e9 2212, a gy\u00f3gyultak\u00e9 pedig 48 003.\nA k\u00f6z\u00e9p-k\u00ednai Vuhan teljes lakoss\u00e1g\u00e1t teszteln\u00e9k az \u00faj koronav\u00edrusra a helyi hat\u00f3s\u00e1gok az elk\u00f6vetkez\u0151 t\u00edz napban, miut\u00e1n a h\u00e9tv\u00e9g\u00e9n n\u00e9h\u00e1ny \u00fajabb, a v\u00edrusfert\u0151z\u00e9sb\u0151l ered\u0151 megbeteged\u00e9st jelentettek a j\u00e1rv\u00e1ny eredeti g\u00f3cpontj\u00e1nak sz\u00e1m\u00edt\u00f3 v\u00e1rosb\u00f3l.\nSpanyolorsz\u00e1gban az este k\u00f6zz\u00e9tett adat szerint 184-en hunytak el az \u00faj koronav\u00edrus k\u00f6vetkezt\u00e9ben az elm\u00falt 24 \u00f3r\u00e1ban, a hal\u00e1loz\u00e1sok sz\u00e1ma imm\u00e1r \u00f6t\u00f6dik napja k\u00e9tsz\u00e1z alatt maradt. Az orsz\u00e1gban 439 \u00faj fert\u0151z\u00f6ttet azonos\u00edtottak kedd \u00f3ta. Eddig 123 896 fert\u0151z\u00f6tt szorult k\u00f3rh\u00e1zi ell\u00e1t\u00e1sra, s 11 436-an kaptak intenz\u00edv ter\u00e1pi\u00e1t. Az elm\u00falt 24 \u00f3r\u00e1ban 412-en ker\u00fcltek k\u00f3rh\u00e1zba, 65-en intenz\u00edv oszt\u00e1lyra.\nSzerd\u00e1n t\u00f6bb orsz\u00e1g fokozatosan hat\u00e1rai megnyit\u00e1s\u00e1ra k\u00e9sz\u00fcl. \u00cdgy tesz Horv\u00e1torsz\u00e1g, amely vas\u00e1rnapt\u00f3l fokozatosan \u00fajranyitotta hat\u00e1rait: bel\u00e9phetnek azok a k\u00fclf\u00f6ldi \u00e1llampolg\u00e1rok, aki \u00fczleti vagy m\u00e1s gazdas\u00e1gi \u00e9rdekelts\u00e9g, valamint halaszthatatlan szem\u00e9lyes okok miatt utaznak az orsz\u00e1gba. Szlov\u00e9nia viszont m\u00e9g bizonytalan a hat\u00e1rnyit\u00e1st illet\u0151en. Jelko Kacin szlov\u00e9n korm\u00e1nysz\u00f3viv\u0151 azt mondta: b\u00e1r Horv\u00e1torsz\u00e1gban \u00e9s Szlov\u00e9ni\u00e1ban hasonl\u00f3 a j\u00e1rv\u00e1ny\u00fcgyi helyzet, fenn\u00e1ll annak a vesz\u00e9lye, hogy Horv\u00e1torsz\u00e1gban \u00fajra elterjedhet a v\u00edrus az olasz turist\u00e1k miatt, aki komphaj\u00f3kkal, valamint vitorl\u00e1sokkal \u00e9s jachtokkal \u00e9rkezhetnek az Adri\u00e1ra.\nAusztria Sv\u00e1jccal, Liechtensteinnel, valamint a vele keleten szomsz\u00e9dos orsz\u00e1gokkal l\u00e1t es\u00e9lyt arra, hogy a k\u00f6zelj\u00f6v\u0151ben megsz\u00fcntess\u00e9k a hat\u00e1rellen\u0151rz\u00e9seket - jelentette ki Sebastian Kurz kancell\u00e1r. \"Meg\u00e1llapodtunk N\u00e9metorsz\u00e1ggal, hogy j\u00fanius 15-\u00e9t\u0151l megnyitjuk az Ausztria \u00e9s N\u00e9metorsz\u00e1g k\u00f6z\u00f6tti hat\u00e1rszakaszt\" - er\u0151s\u00edtette meg Kurz. Szint\u00e9n intenz\u00edv t\u00e1rgyal\u00e1sokat folytatnak a szomsz\u00e9dos keleti orsz\u00e1gokkal - tette hozz\u00e1. Nem l\u00e1t es\u00e9lyt ugyanakkor a kancell\u00e1r arra, hogy Olaszorsz\u00e1g ir\u00e1ny\u00e1ban is megsz\u0171njenek az ellen\u0151rz\u00e9sek.\nLaz\u00edtj\u00e1k a bevezetett hat\u00e1rigazgat\u00e1si szigor\u00edt\u00e1sokat N\u00e9metorsz\u00e1gban is. Horst Seehofer sz\u00f6vets\u00e9gi bel\u00fcgyminiszter szerdai rendk\u00edv\u00fcli t\u00e1j\u00e9koztat\u00f3j\u00e1n elmondta, hogy a hat\u00e1rforgalom \u00e1lland\u00f3 ellen\u0151rz\u00e9s\u00e9t fokozatosan, j\u00fanius 15-ig sz\u00e1molj\u00e1k fel, de csak akkor, ha a j\u00e1rv\u00e1nyhelyzet megengedi.\nJ\u00fanius 8-ig vagy j\u00fanius 15-ig a csehek sz\u00e1m\u00e1ra \u00fajra megny\u00edlhatna a szlov\u00e1k \u00e9s az osztr\u00e1k \u00e1llamhat\u00e1r - jelentette ki Andrej Babis cseh minisztereln\u00f6k. Arr\u00f3l, hogy mikor ny\u00edlhatna meg a csehek sz\u00e1m\u00e1ra a n\u00e9met \u00e9s a lengyel hat\u00e1r is, Pr\u00e1ga egyel\u0151re nem t\u00e1rgyal - tette hozz\u00e1.\nA szerb korm\u00e1ny d\u00f6nt\u00e9se \u00e9rtelm\u00e9ben ezent\u00fal a szerb \u00e1llampolg\u00e1rok csak akkor l\u00e9phetnek be 14 napos karant\u00e9n-k\u00f6telezetts\u00e9g n\u00e9lk\u00fcl az orsz\u00e1gba, ha 72 \u00f3r\u00e1n\u00e1l kevesebbet t\u00f6lt\u00f6ttek k\u00fclf\u00f6ld\u00f6n, vagy ha rendelkeznek 72 \u00f3r\u00e1n\u00e1l nem r\u00e9gebbi, negat\u00edv koronav\u00edrus-teszttel. A k\u00fclf\u00f6ldi \u00e1llampolg\u00e1roknak mindenk\u00e9ppen sz\u00fcks\u00e9ges a 72 \u00f3r\u00e1n\u00e1l nem r\u00e9gebbi, negat\u00edv teszt, valamint az illet\u00e9kes korm\u00e1nybizotts\u00e1g j\u00f3v\u00e1hagy\u00e1sa.\nTov\u00e1bb laz\u00edt a lengyel korm\u00e1ny a koronav\u00edrus-j\u00e1rv\u00e1ny miatt hozott int\u00e9zked\u00e9seken, szerdai bejelent\u00e9s szerint m\u00e1jus 18-t\u00f3l megny\u00edlnak az \u00e9ttermek, a fodr\u00e1szatok az eg\u00e9szs\u00e9g\u00fcgyi szab\u00e1lyok betart\u00e1sa mellett. Meghosszabb\u00edtj\u00e1k viszont j\u00fanius 12-ig az eg\u00e9szs\u00e9g\u00fcgyi hat\u00e1rellen\u0151rz\u00e9st.\nVan, ahol nem akarnak jelent\u0151sen enyh\u00edteni a korl\u00e1toz\u00e1sokon. Azok felold\u00e1s\u00e1nak \u00e9s a norm\u00e1lis \u00e9lethez val\u00f3 visszat\u00e9r\u00e9snek f\u0151 felt\u00e9tele a SARS-CoV-2 koronav\u00edrus elleni vakcina kidolgoz\u00e1sa - jelentette ki Mihail Murasko orosz eg\u00e9szs\u00e9g\u00fcgyi miniszter a parlament als\u00f3h\u00e1z\u00e1nak szerdai plen\u00e1ris \u00fcl\u00e9s\u00e9n. Szerinte a koronav\u00edrus elleni vakcin\u00e1ci\u00f3hoz felhaszn\u00e1lhat\u00f3 els\u0151 k\u00e9sz\u00edtm\u00e9nyek j\u00falius utols\u00f3 harmad\u00e1ban jelenhetnek meg az orsz\u00e1gban.\u00a0\u00a0\nUkrajn\u00e1ban is \u00f3vatosak. A korm\u00e1ny addig fenntartja a karant\u00e9nkorl\u00e1toz\u00e1sokat az orsz\u00e1gban, am\u00edg nem tal\u00e1lnak gy\u00f3gyszert a Covid-19 betegs\u00e9gre - k\u00f6z\u00f6lte Denisz Smihal minisztereln\u00f6k szerd\u00e1n a parlament \u00fajabb rendk\u00edv\u00fcli \u00fcl\u00e9s\u00e9n.\u00a0\u00a0\u00a0\u00a0\nB\u00e1r Rom\u00e1ni\u00e1ban is enyh\u00edtenek valamelyest a korl\u00e1toz\u00e1sokon, Klaus Iohannis \u00e1llamf\u0151 keddi nyilatkozata szerint a rendk\u00edv\u00fcli \u00e1llapot ut\u00e1n csak r\u00e9szlegesen oldan\u00e1k fel a kij\u00e1r\u00e1si korl\u00e1toz\u00e1sokat Rom\u00e1ni\u00e1ban. A telep\u00fcl\u00e9s elhagy\u00e1s\u00e1t tov\u00e1bbra is csak indokolt esetekben, az utaz\u00e1s halaszthatatlan volt\u00e1t indokl\u00f3 el\u0151re meg\u00edrt nyilatkozatokkal enged\u00e9lyezik.\n\n\nMTI 2020. m\u00e1jus 13.\n\n"}]