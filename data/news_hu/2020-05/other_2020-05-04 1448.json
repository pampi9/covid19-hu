[{"date": "2020-05-04 14:48", "url": "https://koronavirus.gov.hu/cikkek/mar-tobb-mint-350-felajanlas-digitalis-osszefogas-akcioban", "h1": "M\u00e1r t\u00f6bb mint 350 felaj\u00e1nl\u00e1s a Digit\u00e1lis \u00d6sszefog\u00e1s akci\u00f3ban", "body": "\nAz Innov\u00e1ci\u00f3s \u00e9s Technol\u00f3giai Miniszt\u00e9rium (ITM) a koronav\u00edrus okozta neh\u00e9zs\u00e9gek lek\u00fczd\u00e9s\u00e9re, enyh\u00edt\u00e9s\u00e9re h\u00edvta \u00e9letre az Digit\u00e1lis \u00d6sszefog\u00e1st, amelynek kiemelt c\u00e9lja a digit\u00e1lis munkarendben tanul\u00f3 di\u00e1kok, az otthonr\u00f3l dolgoz\u00f3 munkav\u00e1llal\u00f3k \u00e9s az id\u0151sek seg\u00edt\u00e9se. Az akci\u00f3 m\u00e1rciusi elind\u00edt\u00e1sa \u00f3ta felaj\u00e1nlott eszk\u00f6z\u00f6k, szolg\u00e1ltat\u00e1sok \u00e9s alkalmaz\u00e1sok becs\u00fclt piaci \u00e9rt\u00e9ke el\u00e9rheti a 30 milli\u00e1rd forintot.\n\nA t\u00e1rca kezdem\u00e9nyez\u00e9s\u00e9re, a Digit\u00e1lis J\u00f3l\u00e9t Program koordin\u00e1l\u00e1s\u00e1val elind\u00edtott akci\u00f3ban eddig 353 felaj\u00e1nl\u00e1st tettek t\u00e1vk\u00f6zl\u00e9si szolg\u00e1ltat\u00f3k, m\u00e1s ipar\u00e1gi szerepl\u0151k, \u00e9s t\u00f6bb esetben egy\u00e9b \u00e1gazatokban m\u0171k\u00f6d\u0151 c\u00e9gek is. A t\u00e1mogat\u00e1sok folyamatosan \u00e9rkeznek a gazdas\u00e1gi \u00e9let minden r\u00e9sz\u00e9b\u0151l.\n\u201eA felaj\u00e1nl\u00e1sok mennyis\u00e9ge \u00e9s soksz\u00edn\u0171s\u00e9ge mutatja, hogy egyetlen magyar sincs egyed\u00fcl. Az \u00f6sszefog\u00e1st jelzik azok a p\u00e9lda\u00e9rt\u00e9k\u0171 felaj\u00e1nl\u00e1sok is, amelyeket a t\u00e1vk\u00f6zl\u00e9si szolg\u00e1ltat\u00f3k az elm\u00falt hetekben az ITM \u00e1ltal l\u00e9trehozott Digit\u00e1lis \u00d6sszefog\u00e1s akci\u00f3 keret\u00e9ben tettek. K\u00f6z\u00f6s er\u0151vel siker\u00fclhet egyre t\u00f6bb di\u00e1kot ell\u00e1tni olyan eszk\u00f6zzel, amivel a digit\u00e1lis munkarendben probl\u00e9mamentesen tudj\u00e1k tartani a l\u00e9p\u00e9st a t\u00f6bbiekkel. Ennek a c\u00e9lnak az el\u00e9r\u00e9s\u00e9hez k\u00e9rem a v\u00e1llalatok \u00e9s mag\u00e1nszem\u00e9lyek tov\u00e1bbi\u00a0 t\u00e1mogat\u00e1s\u00e1t \u2013 hangs\u00falyozta Solym\u00e1r K\u00e1roly Bal\u00e1zs, a miniszt\u00e9rium digitaliz\u00e1ci\u00f3\u00e9rt felel\u0151s helyettes \u00e1llamtitk\u00e1ra.\nAz elm\u00falt hetekben fejaj\u00e1nl\u00e1st tev\u0151 t\u00f6bb mint 130 piaci szerepl\u0151h\u00f6z csatlakozott az ITM fel\u00fcgyelete al\u00e1 tartoz\u00f3 Korm\u00e1nyzati Informatikai Fejleszt\u00e9si \u00dcgyn\u00f6ks\u00e9g (KIF\u00dc). A Digit\u00e1lis \u00d6sszefog\u00e1s akci\u00f3 az \u00d6nk\u00e9ntess\u00e9get \u00e9s Adom\u00e1nyoz\u00e1st Koordin\u00e1l\u00f3 Munkacsoporttal egy\u00fcttm\u0171k\u00f6dve adja \u00e1t a di\u00e1koknak azokat az eszk\u00f6z\u00f6ket, amelyek n\u00e9lk\u00fcl a digit\u00e1lis oktat\u00e1st nem vagy csak nagy neh\u00e9zs\u00e9gek \u00e1r\u00e1n \u00e9rt\u00e9k volna el.\n\u201eA jelenlegi id\u0151szakban k\u00f6z\u00f6s \u00e9rdek, hogy a legjobb tud\u00e1sunk szerint seg\u00edts\u00fcnk a r\u00e1szorul\u00f3 gyerekeknek, a sz\u00fcl\u0151knek, \u00e9s ezzel a tan\u00e1roknak is, ez\u00e9rt a Digit\u00e1lis \u00d6sszefog\u00e1s akci\u00f3 keret\u00e9ben a KIF\u00dc 30 notebookot adom\u00e1nyoz az Orsz\u00e1gos Roma Civil Tan\u00e1cs \u00e1ltal kijel\u00f6lt csal\u00e1doknak\u00ac\u201d \u2013 nyilatkozta Sz\u00edj\u00e1rt\u00f3 Zolt\u00e1n, a Korm\u00e1nyzati Informatikai Fejleszt\u00e9si \u00dcgyn\u00f6ks\u00e9g eln\u00f6ke.\n\n(ITM Kommunik\u00e1ci\u00f3)\n\n"}]