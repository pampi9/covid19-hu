[{"date": "2020-05-13 17:34", "url": "https://koronavirus.gov.hu/cikkek/ujabb-vedoeszkoz-szallitmanyok-es-fertotlenitoszerek-erkeznek-az-idosotthonokba", "h1": "\u00dajabb v\u00e9d\u0151eszk\u00f6z-sz\u00e1ll\u00edtm\u00e1nyok  \u00e9s fert\u0151tlen\u00edt\u0151szerek \u00e9rkeznek az id\u0151sotthonokba", "body": "\nAz id\u0151sek v\u00e9delme \u00e9rdek\u00e9ben az Operat\u00edv T\u00f6rzs \u00fajabb v\u00e9d\u0151eszk\u00f6z-sz\u00e1ll\u00edtm\u00e1nyokkal seg\u00edti az id\u0151sotthonokat, szoci\u00e1lis int\u00e9zm\u00e9nyeket az \u00e1llami eg\u00e9szs\u00e9g\u00fcgyi k\u00e9szletekb\u0151l. A ma elindult sz\u00e1ll\u00edtm\u00e1nyok is a korm\u00e1nyhivatalokon kereszt\u00fcl jutnak el az int\u00e9zm\u00e9nyekbe f\u00fcggetlen\u00fcl att\u00f3l, hogy azok \u00e1llami, \u00f6nkorm\u00e1nyzati, egyh\u00e1zi vagy civil fenntart\u00e1s\u00faak. Az int\u00e9zm\u00e9nyek most k\u00e9z-\u00e9s fel\u00fcletfert\u0151tlen\u00edt\u0151ket kapnak, valamint v\u00e9d\u0151keszty\u0171ket.\n\nAz \u00faj t\u00edpus\u00fa koronav\u00edrus legink\u00e1bb az id\u0151sekre k\u00fcl\u00f6n\u00f6sen vesz\u00e9lyes, \u00edgy az \u0151 v\u00e9delm\u00fck k\u00fcl\u00f6n\u00f6sen fontos a j\u00e1rv\u00e1ny idej\u00e9n. Az eddigi 430 elhunytb\u00f3l 376-an 61 \u00e9v felettiek.\nKiemelt kock\u00e1zatot jelentenek az id\u0151sotthonok, ez\u00e9rt az orsz\u00e1gos tisztif\u0151orvos a c\u00e9lzott j\u00e1rv\u00e1ny\u00fcgyi int\u00e9zked\u00e9sek mellett, elrendelte az id\u0151sotthonok ellen\u0151rz\u00e9s\u00e9t \u00e9s fert\u0151tlen\u00edt\u00e9s\u00e9t. \u00a0A 200 f\u0151n\u00e9l nagyobb id\u0151sotthonokban int\u00e9zm\u00e9nyparancsnokok is seg\u00edtik a j\u00e1rv\u00e1ny-elleni v\u00e9dekez\u00e9st \u00e9s a felel\u0151s k\u00e9szletgazd\u00e1lkod\u00e1st. A koronav\u00edrus eddig 32 id\u0151sotthonban jelent meg, 20 vid\u00e9ki \u00e9s 12 budapesti int\u00e9zm\u00e9nyben.\u00a0 Az id\u0151sotthonokb\u00f3l ker\u00fcl ki minden negyedik elhunyt, eddig \u00f6sszesen 102 koronav\u00edrussal-fert\u0151z\u00f6tt gondozott halt meg, 782 \u00a0gondozott \u00e9s 128 dolgoz\u00f3 lett fert\u0151z\u00f6tt. A legt\u00f6bb fert\u0151z\u00e9s a f\u0151v\u00e1rosi Pesti \u00fat id\u0151sotthonban t\u00f6rt\u00e9nt, ahol 44-en haltak meg, 305 id\u0151s ember \u00e9s 26 dolgoz\u00f3 fert\u0151z\u0151d\u00f6tt meg. Az Operat\u00edv T\u00f6rzs seg\u00edts\u00e9g\u00e9nek k\u00f6sz\u00f6nhet\u0151en ide is m\u00e1r t\u00f6bb v\u00e9d\u0151eszk\u00f6z-sz\u00e1ll\u00edtm\u00e1ny \u00e9rkezett, legut\u00f3bb t\u00f6bb mint 11 ezer seb\u00e9szeti maszk \u00e9s 1600 gumikeszty\u0171.\n\n\n"}]