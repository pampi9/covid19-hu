[{"date": "2020-05-25 10:28", "url": "https://koronavirus.gov.hu/cikkek/korlatozas-nelkul-lephetik-magyar-szerb-hatart-ket-orszag-allampolgarai", "h1": "Korl\u00e1toz\u00e1s n\u00e9lk\u00fcl l\u00e9phetik \u00e1t a magyar-szerb hat\u00e1rt a k\u00e9t orsz\u00e1g \u00e1llampolg\u00e1rai", "body": "\nH\u00e9tf\u0151n 10 \u00f3r\u00e1t\u00f3l korl\u00e1toz\u00e1s n\u00e9lk\u00fcl l\u00e9phetik \u00e1t a magyar-szerb hat\u00e1rt a k\u00e9t orsz\u00e1g \u00e1llampolg\u00e1rai - jelentette be Szijj\u00e1rt\u00f3 P\u00e9ter R\u00f6szk\u00e9n.\n\n\u00a0\n\nA k\u00fclgazdas\u00e1gi \u00e9s k\u00fcl\u00fcgyminiszter Jadranka Joksimovic szerbiai integr\u00e1ci\u00f3s miniszterrel, valamint P\u00e1sztor Istv\u00e1nnal, a Vajdas\u00e1gi Magyar Sz\u00f6vets\u00e9g (VMSZ) eln\u00f6k\u00e9vel folytatott megbesz\u00e9l\u00e9s\u00e9t k\u00f6vet\u0151en azt mondta, a szerb \u00e1llampolg\u00e1rok karant\u00e9nk\u00f6telezetts\u00e9g n\u00e9lk\u00fcl bel\u00e9phetnek Magyarorsz\u00e1gra, \u00e9s magyar \u00e1llampolg\u00e1rok is \u00edgy t\u00e9rhetnek vissza Szerbi\u00e1b\u00f3l.\nA hat\u00e1r megnyit\u00e1sa lehet\u0151s\u00e9get biztos\u00edt arra, hogy a hat\u00e1r k\u00e9t oldal\u00e1n \u00e9l\u0151 csal\u00e1dok \u00e9s k\u00f6z\u00f6ss\u00e9gek \u00fajra tal\u00e1lkozhassanak egym\u00e1ssal, valamint hozz\u00e1j\u00e1rul ahhoz, hogy a gazdas\u00e1gi kapcsolatok is \u00faj lend\u00fcletet kaphassanak - k\u00f6z\u00f6lte a t\u00e1rcavezet\u0151.\nSzijj\u00e1rt\u00f3 P\u00e9ter hangs\u00falyozta, K\u00f6z\u00e9p-Eur\u00f3pa orsz\u00e1gai az id\u0151ben meghozott szigor\u00fa korl\u00e1toz\u00f3 int\u00e9zked\u00e9seknek k\u00f6sz\u00f6nhet\u0151en v\u00e9gig kontroll alatt tudta tartani a v\u00edrus terjed\u00e9s\u00e9t. A v\u00e9dekez\u00e9s siker\u00e9hez a szem\u00e9lyforgalom korl\u00e1toz\u00e1sa is hozz\u00e1j\u00e1rult. Az eredm\u00e9nyek lehet\u0151v\u00e9 teszik, hogy az \u00e9let \u00e9s az eg\u00e9szs\u00e9g v\u00e9delm\u00e9nek els\u0151bbs\u00e9get adva visszat\u00e9rj\u00fcnk a normalit\u00e1shoz - fogalmazott a miniszter.\nA politikus kit\u00e9r arra, a folytat\u00f3d\u00f3 vajdas\u00e1gi gazdas\u00e1gfejleszt\u00e9si program keret\u00e9ben 54 k\u00f6zepes \u00e9s nagy projekt 6 milli\u00e1rd forintos t\u00e1mogat\u00e1s\u00e1t hagyta j\u00f3v\u00e1 a magyar korm\u00e1ny. K\u00f6z\u00f6lte, ugyanazok a nagyv\u00e1llalatok j\u00e1tszanak szerepet a k\u00e9t gazdas\u00e1g \u00fajraind\u00edt\u00e1s\u00e1ban, p\u00e9ldak\u00e9nt eml\u00edtve a Mol-t \u00e9s az OTP-t.\n\nA k\u00fcl\u00fcgyminiszter lesz\u00f6gezte, Szerbi\u00e1nak az EU-ban a helye. A k\u00f6z\u00f6ss\u00e9g sokat nyerhetne Szerbia csatlakoz\u00e1s\u00e1val. Szerbi\u00e1t min\u00e9l el\u0151bb fel kell venni az uni\u00f3 tagjai k\u00f6z\u00e9 - mondta.\nSzijj\u00e1rt\u00f3 P\u00e9ter kijelentette, a hat\u00e1r csak azok el\u0151tt ny\u00edlik meg, akik t\u00f6rv\u00e9nytisztel\u0151 m\u00f3don akarnak bel\u00e9pni Magyarorsz\u00e1gra. Azoknak, akik illeg\u00e1lisan \u00e9rkeznek, tov\u00e1bbra sem lesz lehet\u0151s\u00e9g\u00fck erre, Magyarorsz\u00e1g minden eszk\u00f6zt megragad annak \u00e9rdek\u00e9ben, hogy megakad\u00e1lyozza ezt.\nA politikus k\u00f6sz\u00f6netet mondott P\u00e1sztor Istv\u00e1nnak, aki sokat tett az\u00e9rt, hogy az \u00e9retts\u00e9giz\u0151 vajdas\u00e1gi di\u00e1kok bel\u00e9phessenek Magyarorsz\u00e1gra, lehet\u0151v\u00e9 v\u00e1ljon az ing\u00e1z\u00e1s, \u00e9s a mostani nyit\u00e1sban fontos szerepet j\u00e1tszott. Ez bizony\u00edt\u00e9k arra, a vajdas\u00e1gi magyarok sz\u00e1m\u00edthatnak a VMSZ-re, mert a p\u00e1rt eredm\u00e9nyesen k\u00e9pviseli \u00e9rdekeiket. Hozz\u00e1tette: b\u00edzik benne, ez a j\u00f6v\u0151ben is \u00edgy lesz.\nJadranka Joksimovic szerbiai integr\u00e1ci\u00f3s miniszter hangs\u00falyozta, a nyit\u00e1s a hat\u00e1r mindk\u00e9t oldal\u00e1n \u00e9l\u0151k sz\u00e1m\u00e1ra nagyon fontos.\nA politikus eml\u00e9keztetett, a szerb korm\u00e1ny p\u00e9nteken d\u00f6nt\u00f6tt arr\u00f3l, hogy az utaz\u00f3k minden megk\u00f6t\u00e9s n\u00e9lk\u00fcl bel\u00e9phetnek Szerbi\u00e1ba, nem kell karant\u00e9nba vonulniuk vagy negat\u00edv tesztet bemutatniuk, ahogy a megel\u0151z\u0151 k\u00e9t h\u00f3napban.\nMagyarorsz\u00e1g \u00e9s Szerbia k\u00f6z\u00f6tt folyamatos az egy\u00fcttm\u0171k\u00f6d\u00e9s, m\u00e9g soha nem volt ilyen j\u00f3 a diplom\u00e1ciai kapcsolat a k\u00e9t orsz\u00e1g k\u00f6z\u00f6tt - k\u00f6z\u00f6lte.\n\nA k\u00f6vetkez\u0151 l\u00e9p\u00e9s a gazdas\u00e1g \u00fajraind\u00edt\u00e1sa. A magyar v\u00e1llalkoz\u00e1sok fontos szerepet j\u00e1tszanak Szerbi\u00e1ban - mondta a miniszter, hozz\u00e1t\u00e9ve: rem\u00e9li, a k\u00f6zelj\u00f6v\u0151ben a szerb c\u00e9gek is megjelennek Magyarorsz\u00e1gon.\nSzerbi\u00e1nak fontos Magyarorsz\u00e1g t\u00e1mogat\u00e1sa az eurointegr\u00e1ci\u00f3s folyamatokban - hangs\u00falyozta, Jadranka Joksimovic, rem\u00e9ny\u00e9t fejezve ki, hogy j\u00fanius v\u00e9g\u00e9ig siker\u00fcl \u00fajabb t\u00e1rgyal\u00e1si fejezeteket megnyitni a csatlakoz\u00e1s sor\u00e1n.\nP\u00e1sztor Istv\u00e1n \u00fagy fogalmazott, kiv\u00e9teles helyzetben van, mert egyazon id\u0151ben tudja szolg\u00e1lni nemzet\u00e9t \u00e9s haz\u00e1j\u00e1t. Az elm\u00falt \u00e9vekben olyan helyzetet siker\u00fclt teremteni, hogy nyugodtan kimondhatta ezt a mondatot - hangs\u00falyozta a politikus.\n\u00dagy \u00e9rt\u00e9kelt: Szerbia \u00e9s Magyarorsz\u00e1g kapcsolatai t\u00f6rt\u00e9nelmi magass\u00e1gokban vannak, a hat\u00e1rnyit\u00e1s gyakorlati p\u00e9ld\u00e1ja ennek, \u00e9s bizony\u00edtja, meg van a k\u00e9t orsz\u00e1g k\u00f6t\u00f6tt a bizalom.\n\n\nMTI 2020. m\u00e1jus 25.\n\n"}]