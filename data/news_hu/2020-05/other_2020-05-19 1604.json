[{"date": "2020-05-19 16:04", "url": "https://koronavirus.gov.hu/cikkek/szocialis-intezmenyekben-csak-fokozatosan-lehetnek-enyhitesek", "h1": "A szoci\u00e1lis int\u00e9zm\u00e9nyekben csak fokozatosan lehetnek enyh\u00edt\u00e9sek", "body": "\nA szoci\u00e1lis int\u00e9zm\u00e9nyekben dolgoz\u00f3k becs\u00fcletes munk\u00e1val megv\u00e9dt\u00e9k az int\u00e9zm\u00e9nyek lak\u00f3it a koronav\u00edrust\u00f3l - hangoztatta az Emberi Er\u0151forr\u00e1sok Miniszt\u00e9riuma szoci\u00e1lis \u00fcgyek\u00e9rt felel\u0151s \u00e1llamtitk\u00e1ra kedden, Tordason, ahol l\u00e1togat\u00e1st tett a Fej\u00e9r Megyei Geszteny\u00e9s Egyes\u00edtett Szoci\u00e1lis Int\u00e9zm\u00e9nyben.\n\n\nF\u00fcl\u00f6p Attila\u00a0szerint a fogyat\u00e9kkal \u00e9l\u0151ket \u00e9s pszichi\u00e1triai betegeket ell\u00e1t\u00f3 otthonok kevesebb figyelmet kaptak az elm\u00falt hetekben, pedig az ott dolgoz\u00f3k \u00e1ldozatos munk\u00e1j\u00e1nak k\u00f6sz\u00f6nhet\u0151en a v\u00edrus nem jutott be az int\u00e9zm\u00e9nyekbe. K\u00f6sz\u00f6netet mondott a tordasi l\u00e9tes\u00edtm\u00e9nyben dolgoz\u00f3k kitart\u00e1s\u00e1\u00e9rt \u00e9s jelezte, hogy a v\u00e9dekez\u00e9s els\u0151 szakasz\u00e1nak lez\u00e1rult\u00e1val \u00f3vatos k\u00f6nny\u00edt\u00e9sek j\u00f6nnek.\nAz \u00e1llamtitk\u00e1r felh\u00edvta a figyelmet arra, hogy a kij\u00e1r\u00e1si korl\u00e1toz\u00e1sok enyh\u00edt\u00e9se ellen\u00e9re a szoci\u00e1lis int\u00e9zm\u00e9nyeknek csak fokozatosan \u00e9s rendk\u00edv\u00fcl k\u00f6r\u00fcltekint\u0151en tesznek engedm\u00e9nyeket. Ennek okak\u00e9nt azt jel\u00f6lte meg, hogy a v\u00edrus jellemz\u0151en id\u0151s emberekre \u00e9s z\u00e1rt k\u00f6z\u00f6ss\u00e9gekre vesz\u00e9lyes igaz\u00e1n.\n\nF\u00fcl\u00f6p Attila\u00a0megeml\u00edtette, hogy a pszichi\u00e1triai int\u00e9zm\u00e9nyekb\u0151l \u00e9s a fogyat\u00e9kkal \u00e9l\u0151ket ell\u00e1t\u00f3 otthonokb\u00f3l szabadid\u0151s s\u00e9t\u00e1kra m\u00e1r ki lehet menni, de tov\u00e1bbra is ezek maradnak a legjobban v\u00e9dett l\u00e9tes\u00edtm\u00e9nyek.\nAz \u00e1llamtitk\u00e1r kiemelte, hogy m\u00edg Nyugat-Eur\u00f3p\u00e1ban \"nagy puszt\u00edt\u00e1st v\u00e9gzett\" a koronav\u00edrus az id\u0151sotthonokban \u00e9s a z\u00e1rt int\u00e9zm\u00e9nyekben, addig Magyarorsz\u00e1gon ez nem k\u00f6vetkezett be. R\u00e1mutatott, hogy a haz\u00e1nkban m\u0171k\u00f6d\u0151 mintegy 1600 id\u0151seket, fogyat\u00e9kkal \u00e9l\u0151ket, pszichi\u00e1triai betegeket \u00e9s szenved\u00e9lybetegeket ell\u00e1t\u00f3 otthonb\u00f3l mind\u00f6ssze 33-ban mutatt\u00e1k ki a v\u00edrus jelenl\u00e9t\u00e9t.\nAz MTI k\u00e9rd\u00e9s\u00e9re elmondta, hogy az 1600-b\u00f3l mintegy 600 a szoci\u00e1lis otthon, amelyekben k\u00f6r\u00fclbel\u00fcl 40 ezer ell\u00e1tott lakik, de ebben a hajl\u00e9ktalanokat ell\u00e1t\u00f3 int\u00e9zm\u00e9nyek is benne vannak.\nInotay Gy\u00f6rgy a Fej\u00e9r Megyei Geszteny\u00e9s Egyes\u00edtett Szoci\u00e1lis Int\u00e9zm\u00e9ny igazgat\u00f3ja hangs\u00falyozta, hogy kem\u00e9ny k\u00e9t h\u00f3napon vannak t\u00fal, de a h\u00e1zban l\u00e9v\u0151 k\u00f6z\u00f6ss\u00e9g ereje a neh\u00e9z id\u0151kben is seg\u00edtett. A sz\u00fcrke h\u00e9tk\u00f6znapok ut\u00e1n lassan \u00e9s felel\u0151sen a nyit\u00e1s ir\u00e1ny\u00e1ba mehetnek, s rem\u00e9nyei szerint a j\u00e1rv\u00e1ny ut\u00e1n a k\u00f6rnyez\u0151 telep\u00fcl\u00e9sek k\u00f6z\u00f6ss\u00e9ge ism\u00e9t szeretettel fogadja \u0151ket.\n\n\n\nAz MTI \u00e9rdekl\u0151d\u00e9sre k\u00f6z\u00f6lte, hogy az otthon sok \u00e9vtizede m\u0171k\u00f6dik Tordason, az \u00faj \u00e9p\u00fcletegy\u00fcttes 2000-ben nyitotta meg kapuit: a nagy\u00e9p\u00fcletnek k\u00e9tsz\u00e1z lak\u00f3ja van, hatvanan \u00e9lnek a kisebb \u00e9p\u00fcletekben \u00e9s tizenketten lak\u00f3otthonokban. Az int\u00e9zm\u00e9nynek 213 dolgoz\u00f3ja van, akik t\u00f6bbs\u00e9ge Tordason, kisebb r\u00e9sze Budapesten, a pszichi\u00e1triai telephely\u00fck\u00f6n dolgozik.\nA lak\u00f3k kert\u00e9szeti, z\u00f6ldfel\u00fclet- \u00e9s ter\u00fclet-fenntart\u00e1si munk\u00e1kat v\u00e9geznek, \u00e9telt hordanak ki a faluban, sz\u00f3r\u00f3lapoznak, foly\u00f3iratot terjesztenek, m\u00edg az \u00e9p\u00fcleten bel\u00fcl takar\u00edt\u00e1st, mosodai munk\u00e1kat, konyhai seg\u00e9dmunk\u00e1t v\u00e9geznek, a m\u0171helyekben pedig k\u00f6nny\u0171ipari term\u00e9kek el\u0151\u00e1ll\u00edt\u00e1sa zajlik r\u00e9szben b\u00e9rmunkak\u00e9nt, r\u00e9szben saj\u00e1t munkak\u00e9nt. Az int\u00e9zm\u00e9ny lak\u00f3inak 75 sz\u00e1zal\u00e9ka dolgozik, ennek k\u00f6sz\u00f6nhet\u0151en \u00e9rt\u00e9kes\u00edt\u00e9si bev\u00e9teleik t\u00edz \u00e9v alatt 3,5 milli\u00f3 forintr\u00f3l 80 milli\u00f3 forintra n\u0151ttek. \u00a0\u00a0\u00a0\u00a0(FOT\u00d3)\n\n\nMTI 2020. m\u00e1jus 19.\n\n"}]