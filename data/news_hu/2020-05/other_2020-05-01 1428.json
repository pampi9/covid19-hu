[{"date": "2020-05-01 14:28", "url": "https://koronavirus.gov.hu/cikkek/hatalmas-siker-kamatmentes-szabad-felhasznalasu-diakhitel-plusz", "h1": "Hatalmas siker a kamatmentes, szabad felhaszn\u00e1l\u00e1s\u00fa Di\u00e1khitel Plusz  ", "body": "\nHatalmas siker a kamatmentes, szabad felhaszn\u00e1l\u00e1s\u00fa Di\u00e1khitel Plusz - k\u00f6z\u00f6lte a Di\u00e1khitel K\u00f6zpont p\u00e9nteken az MTI-vel.\n\nMagyar P\u00e9ternek, a k\u00f6zpont vez\u00e9rigazgat\u00f3j\u00e1nak t\u00e1j\u00e9koztat\u00e1sa szerint alig f\u00e9l nap alatt m\u00e1r t\u00f6bb mint ezer fels\u0151oktat\u00e1si hallgat\u00f3 ig\u00e9nyelte a Di\u00e1khitel K\u00f6zpontn\u00e1l p\u00e9ntekt\u0151l el\u00e9rhet\u0151, maximum f\u00e9lmilli\u00f3 forintos, teljesen szabad felhaszn\u00e1l\u00e1s\u00fa kamatmentes Di\u00e1khitel Pluszt. A Di\u00e1khitel K\u00f6zpont t\u00f6rt\u00e9net\u00e9ben ilyen sz\u00e1m\u00fa ig\u00e9nyl\u00e9sre ilyen r\u00f6vid id\u0151 alatt a 2001-es alap\u00edt\u00e1s \u00f3ta nem volt p\u00e9lda - tette hozz\u00e1.\nEmellett t\u00f6bb sz\u00e1z hallgat\u00f3 \u00e9lt p\u00e1r \u00f3ra alatt a korm\u00e1ny \u00e1ltal a di\u00e1khitelekn\u00e9l bevezetett tov\u00e1bbi kedvezm\u00e9nyes lehet\u0151s\u00e9gekkel.\nFelid\u00e9zte: a korm\u00e1ny \u00e1prilis 9-\u00e9n d\u00f6nt\u00f6tt arr\u00f3l, hogy a koronav\u00edrus-j\u00e1rv\u00e1ny miatt kialakult helyzetre tekintettel bevezetik a Di\u00e1khitel Pluszt, amelyet az akt\u00edv jogviszony\u00fa fels\u0151oktat\u00e1si hallgat\u00f3k ig\u00e9nyelhetnek maximum f\u00e9lmilli\u00f3 forintig, ha m\u00e9g nem t\u00f6lt\u00f6tt\u00e9k be 55. \u00e9let\u00e9v\u00fcket. Az \u00f6sszeget a Di\u00e1khitel K\u00f6zpont egy \u00f6sszegben foly\u00f3s\u00edtja, a hitelt egy \u00e9v t\u00fcrelmi id\u0151 ut\u00e1n 5 \u00e9ven bel\u00fcl kell visszafizetni.\nMagyar P\u00e9ter t\u00e1j\u00e9koztat\u00e1sa szerint szint\u00e9n m\u00e1jus elsej\u00e9t\u0151l t\u00f6bb sz\u00e1zezer fels\u0151oktat\u00e1si hallgat\u00f3nak ny\u00fajthat seg\u00edts\u00e9get, hogy az els\u0151 szemeszterre visszamen\u0151leg is ig\u00e9nyelhetik a rendk\u00edv\u00fcl kedvez\u0151 kamatoz\u00e1s\u00fa, szabad felhaszn\u00e1l\u00e1s\u00fa Di\u00e1khitel1-et ak\u00e1r 350 ezer forint \u00e9rt\u00e9kben.\nEmellett m\u00e1jus elsej\u00e9t\u0151l meghosszabb\u00edtott\u00e1k a Di\u00e1khitel1 \u00e9s a Di\u00e1khitel2 ig\u00e9nyl\u00e9si hat\u00e1ridej\u00e9t is, a 2019/2020-as tan\u00e9v II. f\u00e9l\u00e9v\u00e9ben j\u00fanius 15-ig, a 2020/2021-es tan\u00e9v I. f\u00e9l\u00e9v\u00e9ben december 31-ig. A meghosszabb\u00edtott ig\u00e9nyl\u00e9si hat\u00e1rid\u0151ben m\u00f3d ny\u00edlik a kor\u00e1bban ig\u00e9nyelt di\u00e1khitelek \u00f6sszeg\u00e9nek megemel\u00e9s\u00e9re is.\nKit\u00e9rt arra is, hogy a p\u00e9ntekt\u0151l el\u00e9rhet\u0151 Di\u00e1khitel Plusz term\u00e9ket ig\u00e9nyl\u0151k is jogosultak a korm\u00e1ny \u00e1ltal 2018-t\u00f3l bevezetett csal\u00e1dt\u00e1mogat\u00e1sokra. Ha egy csal\u00e1dban 2020. m\u00e1jus 1. ut\u00e1n megsz\u00fcletik a m\u00e1sodik gyermek, akkor az \u00e9desanya di\u00e1khitel\u00e9nek a fel\u00e9t, m\u00edg a harmadik gyermek megsz\u00fclet\u00e9se eset\u00e9n a teljes di\u00e1khitel-tartoz\u00e1st elengedi a Di\u00e1khitel K\u00f6zpont.\nA Di\u00e1khitel Plusz bevezet\u00e9s\u00e9vel a Nyelvtanul\u00e1si Di\u00e1khitel ig\u00e9nyl\u00e9si lehet\u0151s\u00e9ge p\u00e9ntekt\u0151l megsz\u0171nt, de a mostan\u00e1ig felvett, 1,99 sz\u00e1zal\u00e9kos kamatoz\u00e1s\u00fa Nyelvtanul\u00e1si Di\u00e1khitelek p\u00e9ntekt\u0151l kamatmentess\u00e9 v\u00e1lnak.\n\u00a0\n\u00a0\nMTI 2020. m\u00e1jus 1.\n\n"}]