[{"date": "2020-05-07 10:41", "url": "https://koronavirus.gov.hu/cikkek/torlesztesi-moratorium-penzugyek-jarvany-idejen-tajekoztatassal-segit-az-mnb", "h1": "T\u00f6rleszt\u00e9si morat\u00f3rium, p\u00e9nz\u00fcgyek j\u00e1rv\u00e1ny idej\u00e9n: t\u00e1j\u00e9koztat\u00e1ssal is seg\u00edt az MNB", "body": "\nAz MNB folyamatos t\u00e1j\u00e9koztat\u00e1ssal, vezet\u0151i k\u00f6rlevelekkel \u00e9s \u2013 sz\u00fcks\u00e9g eset\u00e9n \u2013 szakmai konzult\u00e1ci\u00f3kkal seg\u00edti a p\u00e9nz\u00fcgyi int\u00e9zm\u00e9nyeket, illetve az \u00fcgyfeleket is a t\u00f6rleszt\u00e9si morat\u00f3rium \u00e9s a j\u00e1rv\u00e1nyhelyzet kapcs\u00e1n megv\u00e1ltozott egy\u00e9b szab\u00e1lyoz\u00e1si el\u0151\u00edr\u00e1sok alkalmaz\u00e1sa kapcs\u00e1n. Ezt szolg\u00e1lja a piaci szerepl\u0151k sz\u00e1m\u00e1ra a jegybank honlapj\u00e1n megjelentetett \u00faj fel\u00fcgyeleti k\u00e9rd\u00e9sek \u00e9s v\u00e1laszok gy\u0171jtem\u00e9nye is.\n\nA Magyar Nemzeti Bank (MNB) az elm\u00falt hetekben nem csak fel\u00fcgyel\u00e9si elv\u00e1r\u00e1sokat fogalmazott meg a p\u00e9nz\u00fcgyi piacok fel\u00e9, de \u2013 a piac szerepl\u0151kkel, \u00e9rdekk\u00e9pviseleteikkel val\u00f3 egyeztet\u00e9sek nyom\u00e1n \u2013 folyamatos seg\u00edts\u00e9get ny\u00fajtott \u00e9s ny\u00fajt a fizet\u00e9si morat\u00f3rium, illetve a\u00a0j\u00e1rv\u00e1nyhelyzet kapcs\u00e1n megv\u00e1ltozott egy\u00e9b szab\u00e1lyoz\u00e1si el\u0151\u00edr\u00e1sok betart\u00e1sa \u00e9rdek\u00e9ben.\nEnnek \u00e9rdek\u00e9ben tette k\u00f6zz\u00e9 a jegybank a napokban \u2013 els\u0151sorban a hitelint\u00e9zetek, p\u00e9nz\u00fcgyi v\u00e1llalkoz\u00e1sok, illetve valamennyi egy\u00e9b \u00e9rdekl\u0151d\u0151 sz\u00e1m\u00e1ra \u2013 a vesz\u00e9lyhelyzet kapcs\u00e1n sz\u00fcletett korm\u00e1nyrendeletek, fel\u00fcgyel\u00e9si elv\u00e1r\u00e1sok meg\u00e9rt\u00e9s\u00e9t, megfelel\u0151 napi alkalmaz\u00e1s\u00e1t t\u00e1mogat\u00f3 \u00faj (hetente friss\u00fcl\u0151)\u00a0K\u00e9rd\u00e9sek \u00e9s v\u00e1laszok gy\u0171jtem\u00e9ny\u00e9t.\nEz egyebek k\u00f6zt kit\u00e9r a t\u00f6rleszt\u00e9si morat\u00f3rium kapcs\u00e1n a foly\u00f3sz\u00e1mla-hitelkeretek, a hitelk\u00e1rty\u00e1k, lak\u00e1s-takar\u00e9kp\u00e9nzt\u00e1ri term\u00e9kek, az \u00e1llami kamatt\u00e1mogat\u00e1s, a p\u00e9nz\u00fcgyi l\u00edzing, a k\u00e9ziz\u00e1logk\u00f6lcs\u00f6n\u00f6k, a p\u00e9nz\u00fcgyi v\u00e1llalkoz\u00e1sokra vonatkoz\u00f3 egyes speci\u00e1lis k\u00e9rd\u00e9sek, a k\u00f6vetel\u00e9skezel\u00e9s t\u00e9m\u00e1ira \u00e9pp\u00fagy, mint a teljes hiteld\u00edj-mutat\u00f3 (THM) maximum megfelel\u0151 alkalmaz\u00e1s\u00e1ra.\nK\u00fcl\u00f6n szakasz foglalkozik a piaci szerepl\u0151k panaszkezel\u00e9se \u00e9s \u00fcgyfelekkel kapcsolatos \u00fcgyint\u00e9z\u00e9se kapcs\u00e1n alkalmazand\u00f3 magatart\u00e1sra. Az MNB ezek mellett egyebek k\u00f6zt elv\u00e1rja azt is, hogy a p\u00e9nz\u00fcgyi int\u00e9zm\u00e9nyek a t\u00f6rleszt\u00e9si morat\u00f3rium t\u00e9m\u00e1j\u00e1ban az \u00fcgyfeleiknek kik\u00fcldend\u0151 \u00edr\u00e1sos t\u00e1j\u00e9koztat\u00f3k sz\u00f6veg\u00e9t el\u0151zetesen mutass\u00e1k be a jegybank fogyaszt\u00f3v\u00e9delmi fel\u00fcgyel\u0151i r\u00e9sz\u00e9re. Az MNB ir\u00e1nyt mutatott abban is, hogy az \u00e9rintett p\u00e9nz\u00fcgyi int\u00e9zm\u00e9nyek milyen adatokat k\u00e9rjenek be \u00fcgyfeleikt\u0151l abban az esetben, ha azok nem k\u00edv\u00e1nj\u00e1k ig\u00e9nybe venni a t\u00f6rleszt\u00e9si morat\u00f3riumot. Jegybanki elv\u00e1r\u00e1s az is, hogy a piaci szerepl\u0151k pontosan t\u00e1j\u00e9koztass\u00e1k \u00fcgyfeleiket, hogy e sz\u00e1nd\u00e9kukat mely kommunik\u00e1ci\u00f3s csatorn\u00e1kon jelezhetik az adott bank, p\u00e9nz\u00fcgyi v\u00e1llalkoz\u00e1s fel\u00e9.\nAz elm\u00falt id\u0151szakban az MNB vezet\u0151i k\u00f6rlev\u00e9lben fejtette ki \u00e1ll\u00e1spontj\u00e1t t\u00f6bbek k\u00f6z\u00f6tt a fizet\u00e9si morat\u00f3rium id\u0151szak\u00e1t megel\u0151z\u0151en k\u00e9sedelmess\u00e9 v\u00e1lt lakoss\u00e1gi \u00fcgyfelek K\u00f6zponti Hitelinform\u00e1ci\u00f3s Rendszer (KHR) t\u00f6rv\u00e9ny szerinti kezel\u00e9s\u00e9re vonatkoz\u00f3an. Az MNB emellett honlapj\u00e1n nemr\u00e9g k\u00fcl\u00f6n \u00f6n\u00e1ll\u00f3 aloldalt is l\u00e9trehozott a\u00a0koronav\u00edrus nyom\u00e1n megtett gazdas\u00e1gi-p\u00e9nz\u00fcgyi v\u00e1laszl\u00e9p\u00e9sek\u00a0bemutat\u00e1s\u00e1ra. Mint eml\u00e9kezetes, a jegybank az elm\u00falt hetekben vezet\u0151i k\u00f6rlevelekben, s szakmai konzult\u00e1ci\u00f3k keret\u00e9ben is megfogalmazta fel\u00fcgyel\u00e9si elv\u00e1r\u00e1sait a p\u00e9nz\u00fcgyi, biztos\u00edt\u00e1si, t\u0151kepiaci \u00e9s p\u00e9nzt\u00e1ri piac szerepl\u0151i sz\u00e1m\u00e1ra.\nAz MNB ezekben lesz\u00f6gezte, hogy\u00a0a mostani vesz\u00e9lyhelyzetben is elv\u00e1rja a p\u00e9nz\u00fcgyi piacok valamennyi szerepl\u0151j\u00e9t\u0151l, hogy \u2013 a sz\u00fcks\u00e9ges biztons\u00e1gi int\u00e9zked\u00e9sek betart\u00e1s\u00e1val \u2013 mindig megfelel\u0151 min\u0151s\u00e9gben szolg\u00e1lj\u00e1k ki az \u00fcgyfeleiket. A p\u00e9nz\u00fcgyi stabilit\u00e1s, a piacokba vetett bizalom egyik z\u00e1loga, hogy a k\u00fcl\u00f6nb\u00f6z\u0151 szektorok a j\u00e1rv\u00e1ny id\u0151szak\u00e1ban is folyamatosan m\u0171k\u00f6djenek, kiszolg\u00e1lva \u00fcgyfeleiket. A p\u00e9nz\u00fcgyi szerepl\u0151k a vesz\u00e9lyhelyzet kihirdet\u00e9se ut\u00e1n r\u00f6viddel r\u00e9szletes fel\u00fcgyeleti \u00fatmutat\u00e1sokat kaptak az \u00e1ltaluk megteend\u0151 kock\u00e1zatm\u00e9rs\u00e9kl\u0151 int\u00e9zked\u00e9sekr\u0151l, egyes esetekben az \u2013 anticiklikus szeml\u00e9let\u0171 \u2013 t\u0151kek\u00f6nny\u00edt\u00e9sekr\u0151l, felment\u00e9sekr\u0151l, k\u00f6nny\u00edt\u00e9sekr\u0151l, m\u00e1s vonatkoz\u00e1sokban viszont szigor\u00edt\u00e1sokr\u00f3l (pl. osztal\u00e9kfizet\u00e9s tilalma) is.\nMagyar Nemzeti Bank\n\n\nForr\u00e1s:\u00a0https://www.mnb.hu/sajtoszoba/sajtokozlemenyek/2020-evi-sajtokozlemenyek/torlesztesi-moratorium-penzugyek-jarvany-idejen-tajekoztatassal-is-segit-az-mnb\n\n"}]