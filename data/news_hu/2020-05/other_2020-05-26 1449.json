[{"date": "2020-05-26 14:49", "url": "https://koronavirus.gov.hu/cikkek/varga-judit-az-altalanos-ugyek-tanacsan-politikai-alapon-vadoltak-magyar-kormanyt-koronavirus", "h1": "Varga Judit az \u00c1ltal\u00e1nos \u00dcgyek Tan\u00e1cs\u00e1n: politikai alapon v\u00e1dolt\u00e1k a magyar korm\u00e1nyt a koronav\u00edrus-t\u00f6rv\u00e9ny miatt", "body": "\nMegint bebizonyosodott, hogy a hazai \u00e9s a br\u00fcsszeli baloldal alaptalanul, politikai alapon v\u00e1dolta a magyar korm\u00e1nyt az elm\u00falt h\u00f3napokban, hiszen ma beny\u00fajt\u00e1sra ker\u00fcl az a t\u00f6rv\u00e9nyjavaslat, amellyel az Orsz\u00e1ggy\u0171l\u00e9s felh\u00edvja a korm\u00e1nyt, hogy sz\u00fcntesse meg a vesz\u00e9lyhelyzetet. A t\u00f6rv\u00e9ny elfogad\u00e1s\u00e1val, sz\u00e1mtalan eur\u00f3pai orsz\u00e1gn\u00e1l j\u00f3val el\u0151bb, v\u00e1rhat\u00f3an j\u00fanius 20-\u00e1n a vesz\u00e9lyhelyzet kivezet\u00e9sre ker\u00fcl Magyarorsz\u00e1gon - mondta Varga Judit igazs\u00e1g\u00fcgyi miniszter kedden az Eur\u00f3pa Tan\u00e1cs \u00c1ltal\u00e1nos \u00dcgyek Tan\u00e1cs\u00e1nak videokonferenci\u00e1j\u00e1t k\u00f6vet\u0151en.\n\nAz esem\u00e9ny ut\u00e1n az igazs\u00e1g\u00fcgyi miniszter az MTI-nek \u00fagy nyilatkozott, hogy a mai egyeztet\u00e9s f\u0151 t\u00e9m\u00e1i k\u00f6z\u00f6tt szerepelt t\u00f6bbek k\u00f6z\u00f6tt a koronav\u00edrus ellen bevezetett int\u00e9zked\u00e9sek enyh\u00edt\u00e9se, a 2021-2027 k\u00f6z\u00f6tti t\u00f6bb\u00e9ves p\u00e9nz\u00fcgyi keret (MFF) \u00e9s az uni\u00f3s gazdas\u00e1g talpra \u00e1ll\u00edt\u00e1s\u00e1t el\u0151seg\u00edt\u0151 p\u00e9nz\u00fcgyi eszk\u00f6z\u00f6k. Varga Judit hangs\u00falyozta: Magyarorsz\u00e1g sikeresen z\u00e1rta le a koronav\u00edrus elleni v\u00e9dekez\u00e9s els\u0151 szakasz\u00e1t, ami az\u00e9rt volt lehets\u00e9ges, mert a rendk\u00edv\u00fcli jogrendnek k\u00f6sz\u00f6nhet\u0151en a magyar korm\u00e1ny gyors \u00e9s eredm\u00e9nyes d\u00f6nt\u00e9seket tudott hozni a j\u00e1rv\u00e1ny megf\u00e9kez\u00e9s\u00e9re.\nVarga Judit eml\u00e9keztetett arra is, hogy az elm\u00falt hetekben p\u00e9ld\u00e1tlan dezinform\u00e1ci\u00f3s kamp\u00e1ny folyt Magyarorsz\u00e1g ellen, mind a hazai, mind nemzetk\u00f6zi sz\u00ednt\u00e9ren a lex-COVID t\u00f6rv\u00e9nnyel \u00e9s a vesz\u00e9lyhelyzet kihirdet\u00e9s\u00e9vel kapcsolatban. \"Nem ez az els\u0151 alkalom, hogy a magyar korm\u00e1nyt alaptalanul v\u00e1dolj\u00e1k, de csak\u00fagy, mint eddig annyiszor m\u00e1r, a r\u00f3lunk terjesztett f\u00e9lrevezet\u0151 inform\u00e1ci\u00f3k most is nyilv\u00e1nval\u00f3an hamisnak bizonyultak\" - mutatott r\u00e1 Varga Judit. A mai napon beny\u00fajt\u00e1sra ker\u00fcl az Orsz\u00e1ggy\u0171l\u00e9s el\u00e9 az a t\u00f6rv\u00e9nyjavaslat, amely a rendk\u00edv\u00fcli jogrend visszavon\u00e1s\u00e1t c\u00e9lozza. Most mindenki sz\u00e1m\u00e1ra nyilv\u00e1nval\u00f3v\u00e1 v\u00e1lik, hogy a vesz\u00e9lyhelyzetben hozott int\u00e9zked\u00e9sek nemcsak sz\u00fcks\u00e9gesek, ar\u00e1nyosak \u00e9s sikeresek, hanem \u00e1tmeneti jelleg\u0171ek is voltak - hangs\u00falyozta a t\u00e1rcavezet\u0151.\nVarga Judit arra is r\u00e1mutatott, hogy a v\u00e9dekez\u00e9s m\u00e1sodik szakasz\u00e1ban \u00e9s az eur\u00f3pai gazdas\u00e1g \u00fajraind\u00edt\u00e1s\u00e1ban kulcsfontoss\u00e1g\u00fa az egys\u00e9ges piac megfelel\u0151 m\u0171k\u00f6d\u00e9s\u00e9nek helyre\u00e1ll\u00edt\u00e1sa, amelynek kataliz\u00e1tora lehet egy K\u00f6z\u00e9p-Eur\u00f3pa versenyk\u00e9pess\u00e9g\u00e9t el\u0151seg\u00edt\u0151 ipar-, k\u00f6zleked\u00e9s- \u00e9s energiaszektor-fejleszt\u00e9s.\nAz Eur\u00f3pai Bizotts\u00e1g holnap bejelent\u00e9sre ker\u00fcl\u0151, gazdas\u00e1g\u00e9l\u00e9nk\u00edt\u00e9sre \u00e9s a k\u00f6vetkez\u0151 h\u00e9t\u00e9ves uni\u00f3s k\u00f6lts\u00e9gvet\u00e9sre vonatkoz\u00f3 csomagj\u00e1val kapcsolatban Varga Judit kijelentette: a koronav\u00edrus gazdas\u00e1gi hat\u00e1sai minden tag\u00e1llamot \u00e9rintenek, azonban az eg\u00e9szs\u00e9g\u00fcgyi v\u00e1ls\u00e1g \u00e1ltal legink\u00e1bb s\u00fajtott orsz\u00e1gok nem esnek egybe a legszeg\u00e9nyebbekkel. \"Ez\u00e9rt az \u00faj gazdas\u00e1g\u00e9l\u00e9nk\u00edt\u00e9si csomag kapcs\u00e1n kiemelt magyar szempont, hogy a sikeres v\u00e9dekez\u00e9s nem b\u00fcntethet\u0151 a forr\u00e1sok \u00e1tcsoportos\u00edt\u00e1s\u00e1val. A fejletlenebb orsz\u00e1gok felz\u00e1rk\u00f3z\u00e1sa tov\u00e1bbra is priorit\u00e1s, ez\u00e9rt ragaszkodunk a koh\u00e9zi\u00f3s forr\u00e1sok meg\u0151rz\u00e9s\u00e9hez\" - hangs\u00falyozta Varga Judit. Az igazs\u00e1g\u00fcgyi miniszter tov\u00e1bb\u00e1 kiemelte, hogy a javasolt p\u00e9nz\u00fcgyi eszk\u00f6z\u00f6knek minden tag\u00e1llam sz\u00e1m\u00e1ra el\u00e9rhet\u0151nek kell lennie, a forr\u00e1sok eloszt\u00e1s\u00e1ra vonatkoz\u00f3 krit\u00e9riumoknak t\u00fckr\u00f6zni\u00fck kell a tag\u00e1llamok fejletts\u00e9g\u00e9t, a gazdas\u00e1gi n\u00f6veked\u00e9sben tapasztalhat\u00f3 visszaes\u00e9s m\u00e9rt\u00e9k\u00e9t \u00e9s a f\u00f6ldrajzi egyens\u00falyt.\n\u00a0\n\n\nMTI 2020. m\u00e1jus 26.\n\n"}]