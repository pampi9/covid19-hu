[{"date": "2020-05-16 13:22", "url": "https://koronavirus.gov.hu/cikkek/novak-katalin-felertekelodott-csaladok-szerepe-jarvany-idejen", "h1": "Nov\u00e1k Katalin: fel\u00e9rt\u00e9kel\u0151d\u00f6tt a csal\u00e1dok szerepe a j\u00e1rv\u00e1ny idej\u00e9n", "body": "\nA j\u00e1rv\u00e1ny idej\u00e9n fel\u00e9rt\u00e9kel\u0151d\u00f6tt a csal\u00e1dok szerepe, megv\u00e1ltozott \u00e9letk\u00f6r\u00fclm\u00e9nyekhez kellett alkalmazkodni az elm\u00falt k\u00e9t h\u00f3napban - jelentette ki az Emberi Er\u0151forr\u00e1sok Miniszt\u00e9rium\u00e1nak csal\u00e1d- \u00e9s ifj\u00fas\u00e1g\u00fcgy\u00e9rt felel\u0151s \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs sajt\u00f3t\u00e1j\u00e9koztat\u00f3j\u00e1n.\n\nNov\u00e1k Katalin azt mondta, a korm\u00e1ny szeretn\u00e9, ha mindenki \u00e9rezn\u00e9, \"egyetlen magyar sincsen egyed\u00fcl, akkor sem, amikor koronav\u00edrus van Magyarorsz\u00e1gon, akkor sem, ha nehezebb az \u00e9let\u00fcnk, mint a h\u00e9tk\u00f6znapokban\".\n\n\"T\u00edz \u00e9ve dolgozunk azon, hogy Magyarorsz\u00e1g egy csal\u00e1dbar\u00e1t orsz\u00e1g legyen, nem \u00e9rt\u00fck el ezt a c\u00e9lt, de folyamatosan k\u00f6zelebb jutottunk hozz\u00e1\" - hangs\u00falyozta az \u00e1llamtitk\u00e1r. Hozz\u00e1tette: \"a csal\u00e1dbar\u00e1ts\u00e1g azt jelenti, figyel\u00fcnk minden gener\u00e1ci\u00f3ra\".\nNov\u00e1k Katalin eml\u00e9keztetett r\u00e1, a baloldali korm\u00e1nyok idej\u00e9n a v\u00e1ls\u00e1gok alatt megszor\u00edt\u00e1sokat vezettek be, onnan vettek el, ahol legink\u00e1bb sz\u00fcks\u00e9g volt a p\u00e9nzre, megkurt\u00edtott\u00e1k a csal\u00e1dt\u00e1mogat\u00e1sokat, megsz\u00fcntett\u00e9k a 13. havi nyugd\u00edjat.\nA jelenlegi korm\u00e1ny ezzel szemben \u00fagy d\u00f6nt\u00f6tt, 2021-t\u0151l fokozatoson visszavezeti a 13. havi nyugd\u00edjat. 2021-ben egy, 2022-ben k\u00e9t, 2023-ban h\u00e1rom, 2024-ben n\u00e9gy heti 13. havi nyugd\u00edjat kapnak vissza a magyar nyugd\u00edjasok. Ez a t\u00e1mogat\u00e1s b\u0151kez\u0171bb lesz a kor\u00e1bbin\u00e1l: b\u0151v\u00fcl a jogosultak k\u00f6re, \u00e9s nem lesz fels\u0151 hat\u00e1ra. Mindenki, aki nyugd\u00edjat vagy nyugd\u00edjszer\u0171 ell\u00e1t\u00e1st kap jogosult r\u00e1, \u00edgy 150 ezer emberrel t\u00f6bben r\u00e9szes\u00fclhetnek benne - tudatta a politikus.\nA csal\u00e1dok helyzet\u00e9t megk\u00f6nny\u00edtend\u0151 sz\u00e1mos csal\u00e1dt\u00e1mogat\u00e1s - a gyes, a gyed, gyet, a csal\u00e1di p\u00f3tl\u00e9k - jogosults\u00e1gi idej\u00e9t meghosszabb\u00edtott\u00e1k a vesz\u00e9lyhelyzet v\u00e9g\u00e9ig. Emellett egyszer\u0171s\u00edtett\u00e9k a csal\u00e1dt\u00e1mogat\u00e1sokhoz val\u00f3 hozz\u00e1f\u00e9r\u00e9st is - k\u00f6z\u00f6lte Nov\u00e1k Katalin.\nVannak olyanok, akik - legal\u00e1bbis ideiglenesen - elvesz\u00edtett\u00e9k munkahely\u00fcket. A bevezetett k\u00f6nny\u00edt\u00e9seknek k\u00f6sz\u00f6nhet\u0151en nekik sem kell lemondaniuk a csal\u00e1dt\u00e1mogat\u00e1sokr\u00f3l. Azoknak, akik kor\u00e1bban huzamosabb ideig dolgoztak, a vesz\u00e9lyhelyzet idej\u00e9vel kieg\u00e9sz\u00fcl a munkav\u00e9gz\u00e9s id\u0151szaka akkor, amikor ezeket t\u00e1mogat\u00e1sokat - p\u00e9ld\u00e1ul a csokot vagy a babav\u00e1r\u00f3 t\u00e1mogat\u00e1st - ig\u00e9nyelni szeretn\u00e9k - mondta.\nA hitelmorat\u00f3rium bevezet\u00e9se is m\u00e9rs\u00e9kelte a csal\u00e1dok terheit - jegyezte meg az \u00e1llamtitk\u00e1r.\nA fiatalok sz\u00e1m\u00e1ra az 500 ezer forintos Di\u00e1khitel plusz konstrukci\u00f3 elind\u00edt\u00e1sa - amelyet m\u00e1r t\u00f6bb mint 8 ezren ig\u00e9nyeltek - ny\u00fajt seg\u00edts\u00e9get ahhoz, hogy folytathass\u00e1k tanulm\u00e1nyaikat - tudatta a politikus.\nJ\u00falius 1-j\u00e9t\u0151l a gyes-en, gyed-en l\u00e9v\u0151k ingyenes Kresz-vizsg\u00e1n, -tanfolyamon \u00e9s nyelvvizsg\u00e1n vehetnek r\u00e9szt, versenyk\u00e9pesebb\u00e9 t\u00e9ve tud\u00e1sukat, megk\u00f6nny\u00edtve k\u00e9s\u0151bbi elhelyezked\u00e9s\u00fcket - mondta Nov\u00e1k Katalin. Hozz\u00e1tette: a t\u00e1mogat\u00e1st az is ig\u00e9nybe veheti, akinek m\u00e1r van egy nyelvvizsg\u00e1ja.\nA gyermekfel\u00fcgyelet bizonyos sz\u00fcl\u0151knek komoly er\u0151fesz\u00edt\u00e9st jelent. A korm\u00e1ny ez\u00e9rt d\u00f6nt\u00f6tt arr\u00f3l, hogy minden telep\u00fcl\u00e9sen biztos\u00edtani kell a fel\u00fcgyeletet a b\u00f6lcs\u0151d\u00e9kben, \u00f3vod\u00e1kban \u00e9s \u00e1ltal\u00e1nos iskol\u00e1ban, az int\u00e9zm\u00e9nyekben pedig napi n\u00e9gyszeri, illetve h\u00e1romszori \u00e9tkez\u00e9st is kapnak a gyermekek. Az \u00e9rdekl\u0151d\u00e9s a fel\u00fcgyelet ir\u00e1nt jelent\u0151sen n\u0151tt, a gyermekek 10 sz\u00e1zal\u00e9ka j\u00e1r valamilyen int\u00e9zm\u00e9nybe, \u00e9s dolgoznak azon, hogy az \u00e9rintetteket megszokott b\u00f6lcs\u0151d\u00e9j\u00fckben, \u00f3vod\u00e1jukban, iskol\u00e1jukban is fogadni tudj\u00e1k - k\u00f6z\u00f6lte az \u00e1llamtitk\u00e1r.\nA korm\u00e1ny enged\u00e9lyezte a ny\u00e1ri napk\u00f6zis t\u00e1borok megtart\u00e1s\u00e1t, \u00edgy meg lehet kezdeni ezek szervez\u00e9s\u00e9t, meghirdet\u00e9s\u00e9t, hamarosan pedig d\u00f6nt\u00e9s sz\u00fcletik arr\u00f3l is, milyen szab\u00e1lyoz\u00e1s lesz \u00e9rv\u00e9nyes a bentlak\u00e1sos ny\u00e1ri t\u00e1borokra - mondta Nov\u00e1k Katalin.\n\n\nMTI 2020. m\u00e1jus 16.\n\n"}]