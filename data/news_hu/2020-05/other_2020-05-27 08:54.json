[{"date": "2020-05-27 08:54", "url": "https://koronavirus.gov.hu/cikkek/varga-mihaly-haromezer-milliard-forintos-jarvanyugyi-alap-2021-es-budzseben", "h1": "Varga Mih\u00e1ly: h\u00e1romezer milli\u00e1rd forintos j\u00e1rv\u00e1ny\u00fcgyi alap a 2021-es b\u00fcdzs\u00e9ben", "body": "\nA j\u00f6v\u0151 \u00e9vi k\u00f6lts\u00e9gvet\u00e9s egyik f\u0151 pill\u00e9re a h\u00e1romezer milli\u00e1rd forintos eg\u00e9szs\u00e9gbiztos\u00edt\u00e1si \u00e9s j\u00e1rv\u00e1ny elleni v\u00e9dekez\u00e9si alap, amely forr\u00e1st ny\u00fajt a f\u0151 eg\u00e9szs\u00e9g\u00fcgyi kiad\u00e1sok biztons\u00e1gos finansz\u00edroz\u00e1s\u00e1ra is - mondta Varga Mih\u00e1ly p\u00e9nz\u00fcgyminiszter a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban szerda reggel.\n\nA telefoninterj\u00faban\u00a0Varga\u00a0Mih\u00e1ly kiemelte: a gazdas\u00e1gv\u00e9delem k\u00f6lts\u00e9gvet\u00e9se a 2021-es, ami a j\u00e1rv\u00e1ny\u00fcgyi k\u00e9sz\u00fclts\u00e9g fenntart\u00e1sa mellett biztos\u00edtja a gyermeket nevel\u0151 csal\u00e1dok t\u00e1mogat\u00e1s\u00e1t, a nyugd\u00edjasok v\u00e9delm\u00e9t, a biztons\u00e1g meg\u0151rz\u00e9s\u00e9t.\nNagy bizonytalans\u00e1got jelent a j\u00e1rv\u00e1ny\u00fcgyi helyzet v\u00e1ltoz\u00e1sa - mondta, hozz\u00e1t\u00e9ve: ebben a helyzetben olyan dokumentumot tudtak tervezni, amelyben szinte minden ter\u00fclet t\u00f6bb forr\u00e1sb\u00f3l gazd\u00e1lkodhat, mint id\u00e9n.\nK\u00f6z\u00f6lte, hogy az eg\u00e9szs\u00e9gbiztos\u00edt\u00e1si \u00e9s j\u00e1rv\u00e1ny\u00fcgyi alap tartalmazza azokat a t\u00e9teleket, amelyek r\u00e9szben a j\u00e1rv\u00e1ny\u00fcgyi k\u00e9sz\u00fclts\u00e9g fenntart\u00e1s\u00e1hoz sz\u00fcks\u00e9gesek, m\u00e1sr\u00e9szt, az alapb\u00f3l az eg\u00e9szs\u00e9g\u00fcgyi ell\u00e1t\u00f3rendszerben el\u0151 lehet k\u00e9sz\u00edteni \u00e9s el lehet ind\u00edtani olyan v\u00e1ltoz\u00e1sokat, amelyek az eg\u00e9szs\u00e9g\u00fcgyet hat\u00e9konyabb\u00e1 tudj\u00e1k tenni.\nA 2021-es b\u00fcdzs\u00e9 m\u00e1sik f\u0151 pill\u00e9re a 2550 milli\u00e1rd forintos gazdas\u00e1gv\u00e9delmi alap, amely a munkahelyek v\u00e9delm\u00e9hez \u00e9s \u00fajrateremt\u00e9s\u00e9hez gy\u0171jti \u00f6ssze a forr\u00e1sokat. Ez fedezetet ny\u00fajt a beruh\u00e1z\u00e1sok t\u00e1mogat\u00e1s\u00e1ra, k\u00f6z\u00fatfejleszt\u00e9sre, karbantart\u00e1sra, vagy az innov\u00e1ci\u00f3s t\u00e1mogat\u00e1sokra.\nTartalmazza m\u00e9g a Nemzeti Foglalkoztat\u00e1si Szolg\u00e1lat kiad\u00e1sait, munka\u00fcgyi-foglalkoztat\u00e1si programokra - k\u00f6z\u00f6lte.\nVarga\u00a0Mih\u00e1ly elmondta, hogy igyekeztek min\u00e9l nagyobb tartal\u00e9kkal megtervezni a 2021-es k\u00f6lts\u00e9gvet\u00e9st.\nAbban 270 milli\u00e1rd forint a k\u00f6zponti tartal\u00e9k. Ezen bel\u00fcl a rendk\u00edv\u00fcli korm\u00e1nyzati int\u00e9zked\u00e9sekre 120 milli\u00e1rd forint jut, a gazdas\u00e1gv\u00e9delmi programok k\u00f6zponti tartal\u00e9ka szint\u00e9n 120 milli\u00e1rd forint, a j\u00e1rv\u00e1ny elleni v\u00e9dekez\u00e9s k\u00f6zponti tartal\u00e9ka tov\u00e1bbi 30 milli\u00e1rd forint - sorolta.\nA k\u00e9t f\u0151 alap felhaszn\u00e1l\u00e1sa rugalmas, a j\u00e1rv\u00e1ny miatti v\u00e1ratlan helyzetben biztons\u00e1ggal rendelkez\u00e9sre \u00e1ll a megfelel\u0151 fedezet a helyzet kezel\u00e9s\u00e9re - h\u00fazta al\u00e1\u00a0Varga\u00a0Mih\u00e1ly.\nA kock\u00e1zatok hossz\u00fa \u00e9s r\u00f6vid t\u00e1v\u00fa cs\u00f6kkent\u00e9s\u00e9hez a fegyelmezetts\u00e9get fenn kell tartani, ami az elm\u00falt \u00e9vekben jellemezte a magyar \u00e1llamh\u00e1ztart\u00e1s gazd\u00e1lkod\u00e1s\u00e1t - fogalmazott a p\u00e9nz\u00fcgyminiszter. 2021-re 4,8 sz\u00e1zal\u00e9kos gazdas\u00e1gi n\u00f6veked\u00e9ssel sz\u00e1molnak, az \u00e1llamad\u00f3ss\u00e1g pedig a GDP 69,3 sz\u00e1zal\u00e9k\u00e1ra cs\u00f6kken.\n\u00a0\n\n\nMTI 2020. m\u00e1jus 27.\n\n"}]