[{"date": "2020-05-19 11:00", "url": "https://koronavirus.gov.hu/cikkek/mager-andrea-valsag-miatt-az-allami-vallalatok-hosszu-tavu-strategiajat-kell-atdolgozni", "h1": "Mager Andrea: a v\u00e1ls\u00e1g miatt az \u00e1llami v\u00e1llalatok hossz\u00fa t\u00e1v\u00fa strat\u00e9gi\u00e1j\u00e1t kell \u00e1tdolgozni", "body": "\nA koronav\u00edrus-j\u00e1rv\u00e1ny okozta v\u00e1ls\u00e1g miatt az \u00e1llami v\u00e1llalatok hossz\u00fa t\u00e1v\u00fa strat\u00e9gi\u00e1j\u00e1t kell \u00e1tdolgozni - mondta Mager Andrea, a nemzeti vagyon kezel\u00e9s\u00e9\u00e9rt felel\u0151s t\u00e1rca n\u00e9lk\u00fcli miniszter kedden a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\nA miniszter elmondta, egy gazdas\u00e1gi sikert\u00f6rt\u00e9netet akasztott meg Magyarorsz\u00e1gon a j\u00e1rv\u00e1ny, ez\u00e9rt a gazdas\u00e1gv\u00e9delmi akci\u00f3csoportnak az volt a feladata, hogy a szerepl\u0151ket, k\u00fcl\u00f6n\u00f6sen a kis- \u00e9s k\u00f6z\u00e9pv\u00e1llalkoz\u00e1sokat megmentse. Szavai szerint \u00fagy kell \u00fajraind\u00edtani a gazdas\u00e1got, hogy Magyarorsz\u00e1g nyertesk\u00e9nt ker\u00fclj\u00f6n ki a v\u00e1ls\u00e1gb\u00f3l.\nAz akci\u00f3csoport egyeztetett a magyar gazdas\u00e1g kulcsszerepl\u0151ivel, \u00e9s t\u00f6bb mint 700 szakmai javaslatot dolgoztak fel. Ezek k\u00f6z\u00f6tt megeml\u00edtette a kereskedelmi \u00e9s iparkamara, az agr\u00e1rgazdas\u00e1gi kamara vagy a banksz\u00f6vets\u00e9g javaslatait.\nAmikor a Magyar Fejleszt\u00e9si Bank kialak\u00edtotta az 1500 milli\u00e1rd forintos csomagj\u00e1t, akkor ezeket a javaslatokat is figyelembe vett\u00e9k - mondta.\nEml\u00e9keztetett, \u00e1prilis 30-\u00e1n kilenc programot ind\u00edtottak, amelyek k\u00f6z\u00fcl h\u00e1rom hitel, kett\u0151 garancia \u00e9s n\u00e9gy t\u0151keterm\u00e9k.\n\"Minden javaslattev\u0151nek az volt a legfontosabb \u00fczenete, hogy egyar\u00e1nt szolg\u00e1ljuk ki a mikro- \u00e9s kisv\u00e1llalkoz\u00e1sokat, illetve a k\u00f6z\u00e9p- \u00e9s nagyv\u00e1llalkoz\u00e1sok ig\u00e9nyeit is, magyar\u00e1n c\u00e9gm\u00e9rett\u0151l f\u00fcggetlen\u00fcl minden magyar v\u00e1llalkoz\u00e1s sz\u00e1m\u00e1ra ny\u00fajtsunk seg\u00edts\u00e9get\" - hangs\u00falyozta Mager Andrea.\n\n\nMTI 2020. m\u00e1jus 19.\n\n"}]