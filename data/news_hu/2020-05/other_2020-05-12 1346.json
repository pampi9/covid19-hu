[{"date": "2020-05-12 13:46", "url": "https://koronavirus.gov.hu/cikkek/orszagos-tisztifoorvos-koszonjuk-az-apolok-aldozatos-munkajat", "h1": "Orsz\u00e1gos tisztif\u0151orvos: k\u00f6sz\u00f6nj\u00fck az \u00e1pol\u00f3k \u00e1ldozatos munk\u00e1j\u00e1t!", "body": "\nElismer\u00e9s \u00e9s k\u00f6sz\u00f6net illeti munk\u00e1juk\u00e9rt az \u00e1pol\u00f3kat - jelentette ki az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia az \u00e1pol\u00f3k nemzetk\u00f6zi napj\u00e1hoz kapcsol\u00f3d\u00f3an megk\u00f6sz\u00f6nte az \u00e1pol\u00f3k \u00e1ldozatos munk\u00e1j\u00e1t, amelyet eg\u00e9sz \u00e9let\u00fck sor\u00e1n v\u00e9geznek. K\u00f6z\u00f6lte: az \u00e1pol\u00f3knak is k\u00f6sz\u00f6nhet\u0151, hogy m\u00e1r 12 koronav\u00edrussal fert\u0151z\u00f6tt beteget vettek le a l\u00e9legeztet\u0151g\u00e9pr\u0151l a Szent L\u00e1szl\u00f3 k\u00f3rh\u00e1zban, \u00e1llapotuk stabil. Az eml\u00edtettek k\u00f6z\u00fcl tizenegy beteg 60 \u00e9s 79 \u00e9v k\u00f6z\u00f6tti, \u00e9s van egy 40 \u00e9ves is.\n\u00a0\u00a0\u00a0\u00a0Stabilan, alacsonyan tartj\u00e1k az \u00faj fert\u0151z\u0151d\u00e9sek sz\u00e1m\u00e1t - k\u00f6z\u00f6lte. H\u00e9tf\u0151r\u0151l keddre 29-cel n\u0151tt a fert\u0151z\u00f6ttek sz\u00e1ma, a gy\u00f3gyultak sz\u00e1ma m\u00e1r ezer f\u00f6l\u00f6tt van, eddig 425-en hunytak el, az elm\u00falt 24 \u00f3r\u00e1ban 4 ember halt meg - ismertette az adatokat.\n\u00a0\u00a0\u00a0\u00a0Az orsz\u00e1gos tisztif\u0151orvos besz\u00e1molt arr\u00f3l is, hogy zajlik a bentlak\u00e1sos szoci\u00e1lis \u00e9s id\u0151sotthonok kor\u00e1bban elrendelt ellen\u0151rz\u00e9se. Eml\u00e9keztetett: ezekben az int\u00e9zm\u00e9nyekben m\u00e1r kor\u00e1bban felv\u00e9teli z\u00e1rlatot, l\u00e1togat\u00e1si tilalmat \u00e9s kij\u00e1r\u00e1si korl\u00e1toz\u00e1st rendelt el.\u00a0\u00a0\n\u00a0\u00a0\u00a0\u00a0K\u00f6z\u00f6lte, azokban az int\u00e9zm\u00e9nyekben, ahol megjelent a fert\u0151z\u00e9s, sz\u00e9les k\u00f6r\u0171 j\u00e1rv\u00e1ny\u00fcgyi vizsg\u00e1lat zajlott, t\u00f6bb helyen hat\u00f3s\u00e1gi int\u00e9zked\u00e9s t\u00f6rt\u00e9nt.\n\u00a0\u00a0\u00a0\u00a0Az int\u00e9zm\u00e9nyek egyharmad\u00e1n\u00e1l - 345-ben - m\u00e1r befejezt\u00e9k az ellen\u0151rz\u00e9seket a szakemberek. Ezek k\u00f6z\u00fcl csak k\u00e9t int\u00e9zm\u00e9nyben nem volt biztos\u00edtva az \u00e1lland\u00f3 orvosi ell\u00e1t\u00e1s, itt int\u00e9zkedtek err\u0151l is. Ezen int\u00e9zm\u00e9nyek k\u00f6z\u00fcl 193 alkalmazott egy\u00e9b szakorvost, p\u00e9ld\u00e1ul ortop\u00e9dust, pszichi\u00e1tert is - jelezte.\n\u00a0\u00a0\u00a0\u00a0A munkat\u00e1rsak elrendelt oktat\u00e1sa az ellen\u0151rz\u00f6tt int\u00e9zm\u00e9nyek 95 sz\u00e1zal\u00e9k\u00e1ban megt\u00f6rt\u00e9nt, h\u00e1rom esetben pedig int\u00e9zkedtek arr\u00f3l, hogy nem \u00e1llhatnak \u00fagy munk\u00e1ba az ott dolgoz\u00f3k, hogy nem t\u00f6rt\u00e9nik meg eg\u00e9szs\u00e9g\u00fcgyi ellen\u0151rz\u00e9s\u00fck.\n\u00a0\u00a0\u00a0\u00a0A t\u00e1rgyi felt\u00e9telek - vesz\u00e9lyeshullad\u00e9k-kezel\u00e9s, egy\u00e9ni v\u00e9d\u0151felszerel\u00e9sek, az \u00e1pol\u00e1shoz, gondoz\u00e1shoz sz\u00fcks\u00e9ges eszk\u00f6z\u00f6k megl\u00e9te, a fert\u0151tlen\u00edt\u00e9s \u00e9s a mosogat\u00e1s szab\u00e1lyai - a vizsg\u00e1lt int\u00e9zm\u00e9nyek d\u00f6nt\u0151 t\u00f6bbs\u00e9g\u00e9n\u00e9l biztos\u00edtottak voltak, csak n\u00e9h\u00e1ny esetben t\u00e1rtak fel hi\u00e1nyoss\u00e1got.\n\u00a0\u00a0\u00a0\u00a0Az eddig vizsg\u00e1lt 345 int\u00e9zm\u00e9ny k\u00f6z\u00fcl 273-ban nem kellett semmilyen int\u00e9zked\u00e9st hozni - emelte ki M\u00fcller Cec\u00edlia, hozz\u00e1t\u00e9ve: rendszeress\u00e9 fogj\u00e1k tenni ezeket az ellen\u0151rz\u00e9seket, \u00e9s nem kiz\u00e1rt, hogy jogszab\u00e1ly-m\u00f3dos\u00edt\u00e1sra is sz\u00fcks\u00e9g lesz.\n\u00a0\u00a0\u00a0\u00a0A szakember besz\u00e9lt a k\u00f3rh\u00e1zak \u00faj beutal\u00e1si rendj\u00e9r\u0151l is. Mint mondta, cs\u00f6kkent az \u00faj fert\u0151z\u00f6ttek \u00e9s a k\u00f3rh\u00e1zban \u00e1poltak sz\u00e1ma, ez\u00e9rt vissza lehet t\u00e9rni a j\u00e1rv\u00e1ny kezdetekor alkalmazott beutal\u00e1si rendhez.\n\u00a0\u00a0\u00a0\u00a0Kifejtette: az \u00faj beutal\u00e1si rendnek megfelel\u0151en az \u00faj, s\u00falyos \u00e1llapot\u00fa koronav\u00edrus-fert\u0151z\u00f6tteket imm\u00e1r k\u00e9t f\u0151v\u00e1rosi int\u00e9zm\u00e9nybe, a D\u00e9l-pesti Centrumk\u00f3rh\u00e1zba (Szent L\u00e1szl\u00f3 k\u00f3rh\u00e1z) \u00e9s az Orsz\u00e1gos Kor\u00e1nyi Pulmonol\u00f3giai Int\u00e9zetbe kell sz\u00e1ll\u00edtani.\n\u00a0\u00a0\u00a0\u00a0Jelenleg 35 k\u00f3rh\u00e1zban \u00e1polnak koronav\u00edrus-fert\u0151z\u00f6tt betegeket orsz\u00e1gszerte, de az\u00e9rt, hogy ezek az int\u00e9zm\u00e9nyek is vissza tudjanak t\u00e9ri a teljes k\u00f6r\u0171 eg\u00e9szs\u00e9g\u00fcgyi ell\u00e1t\u00e1shoz, centraliz\u00e1lt\u00e1k a koronav\u00edrusos betegek ell\u00e1t\u00e1s\u00e1t.\n\u00a0\u00a0\u00a0\u00a0Azokat a betegeket, akik jelenleg is k\u00f3rh\u00e1zi \u00e1pol\u00e1sra szorulnak fert\u0151z\u00f6tts\u00e9g\u00fck miatt, nem kell a budapesti int\u00e9zm\u00e9nyek valamelyik\u00e9be sz\u00e1ll\u00edtani, de ha ezt az adott k\u00f3rh\u00e1z k\u00e9ri, telefonos konzult\u00e1ci\u00f3 ut\u00e1n a k\u00e9t int\u00e9zm\u00e9ny k\u00f6z\u00fcl az egyik fogadja majd a betegeket - mondta.\n\u00a0\u00a0\u00a0\u00a0A szakember hangs\u00falyozta: a j\u00e1rv\u00e1ny\u00fcgyi felk\u00e9sz\u00fclts\u00e9get fent kell tartani arra az esetre, ha b\u00e1rmilyen v\u00e1ltoz\u00e1s lenne a megbeteged\u00e9si sz\u00e1mokban, \u00e9s a beutal\u00e1si rend tartalmazza azokat az int\u00e9zm\u00e9nyeket is, amelyek sz\u00fcks\u00e9g eset\u00e9n \u00fajra bevonhat\u00f3k a koronav\u00edrusos betegek ell\u00e1t\u00e1sba.\n\u00a0\u00a0\u00a0\u00a0M\u00fcller Cec\u00edlia besz\u00e1molt arr\u00f3l, hogy a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) akkredit\u00e1lt laborat\u00f3riuma r\u00e9szt vett egy \u00fagynevezett nemzetk\u00f6zi j\u00e1rtass\u00e1gi vizsg\u00e1latban: ismeretlen mint\u00e1kb\u00f3l kellett az \u00faj koronav\u00edrus jelenl\u00e9t\u00e9t \u00e9s mennyis\u00e9g\u00e9t kimutatni. Ezen a vizsg\u00e1laton az NNK laborat\u00f3riuma sz\u00e1z sz\u00e1zal\u00e9kban megfelelt - k\u00f6z\u00f6lte.\n\u00a0\u00a0\u00a0\u00a0K\u00e9rd\u00e9sre v\u00e1laszolva az orsz\u00e1gos tisztif\u0151orvos elmondta azt is, hogy van elegend\u0151 donor a v\u00e9rplazma-kezel\u00e9sekhez.\n\n\nMTI 2020. m\u00e1jus 12.\n\n"}]