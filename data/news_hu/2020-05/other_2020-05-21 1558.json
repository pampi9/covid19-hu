[{"date": "2020-05-21 15:58", "url": "https://koronavirus.gov.hu/cikkek/munkahelyvedelem-valsagkezeles-uj-feladata", "h1": "A munkahelyv\u00e9delem a v\u00e1ls\u00e1gkezel\u00e9s \u00faj feladata", "body": "\nMagyarorsz\u00e1g megakad\u00e1lyozta a koronav\u00edrus elszabadul\u00e1s\u00e1t, \u00edgy mostant\u00f3l a munkahelyv\u00e9delem a v\u00e1ls\u00e1gkezel\u00e9s \u00faj feladata - jelentette ki a k\u00fclgazdas\u00e1gi \u00e9s k\u00fcl\u00fcgyminiszter Budapesten, a versenyk\u00e9pess\u00e9gi program t\u00e1mogat\u00f3 okiratainak cs\u00fct\u00f6rt\u00f6ki \u00e1tad\u00f3j\u00e1n.\n\nSzijj\u00e1rt\u00f3 P\u00e9ter k\u00f6z\u00f6lte, hogy az eg\u00e9szs\u00e9g\u00fcgyi rendszer felk\u00e9sz\u00fclt a legnehezebb helyzetekre is, de a v\u00e1ls\u00e1g hat\u00e1saival m\u00e9g csak most szembes\u00fcl az orsz\u00e1g. V\u00e9lem\u00e9nye szerint legf\u0151k\u00e9pp a munkahelyek megtart\u00e1s\u00e1r\u00f3l kell gondoskodni, hiszen a j\u00e1rv\u00e1ny el\u0151tti foglalkoztat\u00e1si cs\u00facsnak is k\u00f6sz\u00f6nhet\u0151, hogy a magyar gazdas\u00e1g meger\u0151s\u00f6dve n\u00e9zhet szembe a v\u00e1ls\u00e1ggal.\nA visszaes\u00e9sb\u0151l ugyanakkor el\u0151ny is sz\u00e1rmazhat, ha a magyar c\u00e9gek felk\u00e9sz\u00fcl\u00e9si lehet\u0151s\u00e9gnek tekintik a v\u00e1ls\u00e1got, \u00e9s fejleszt\u00e9sekre ford\u00edtj\u00e1k a visszaes\u00e9s miatt felszabadul\u00f3 idej\u00fcket - hangs\u00falyozta a miniszter. A korm\u00e1ny ehhez azzal j\u00e1rul hozz\u00e1, hogy az uni\u00f3s korl\u00e1toz\u00e1sok felold\u00e1s\u00e1t kihaszn\u00e1lva jelent\u0151sen emeli a beruh\u00e1z\u00e1sok t\u00e1mogat\u00e1si ar\u00e1ny\u00e1t. Ha a magyar c\u00e9gek megragadj\u00e1k a rendk\u00edv\u00fcli lehet\u0151s\u00e9get, az \u00e1talakul\u00f3 versenyhelyzet nyerteseiv\u00e9 v\u00e1lhatnak - tette hozz\u00e1 a miniszter.\nCs\u00fct\u00f6rt\u00f6k\u00f6n \u00fajabb 3 v\u00e1llalatvezet\u0151 vehetett \u00e1t t\u00e1mogat\u00f3i okiratot a K\u00fclgazdas\u00e1gi \u00e9s K\u00fcl\u00fcgyminiszt\u00e9riumban.\nA Balaton B\u00fator Kft. csaknem 574 milli\u00f3 forintos beruh\u00e1z\u00e1sa 287 milli\u00f3 forintot meghalad\u00f3 \u00e1llami t\u00e1mogat\u00e1sban r\u00e9szes\u00fcl. A veszpr\u00e9mi v\u00e1llalat 1,7 milli\u00e1rd forintot k\u00f6zel\u00edt\u0151 \u00e9ves \u00e1rbev\u00e9tel\u00e9nek egyre nagyobb h\u00e1nyad\u00e1t a kivitel adja. A k\u00fclf\u00f6ldi \u00e9rt\u00e9kes\u00edt\u00e9sek \u00f6sszege 2017-ben m\u00e9g nem \u00e9rte el a 600 milli\u00f3 forintot, 2018-ban viszont m\u00e1r meghaladta a 725 milli\u00f3 forintot. Budapest \u00e9s Miskolc mellett M\u00fcnchenben is nyitottak ki\u00e1ll\u00edt\u00f3termet. Kalauz K\u00e1roly \u00fcgyvezet\u0151 igazgat\u00f3 a rendezv\u00e9nyen elmondta, hogy a t\u00e1mogat\u00e1ssal egyszerre javul a c\u00e9g termel\u00e9kenys\u00e9ge, a gy\u00e1rt\u00e1s fenntarthat\u00f3s\u00e1ga \u00e9s a k\u00fclf\u00f6ldi versenyk\u00e9pess\u00e9g. A fejleszt\u00e9ssel egy\u00fctt \u00faj \u00e1ll\u00e1slehet\u0151s\u00e9gek is l\u00e9tes\u00fclnek az \u00fczemben.\nOv\u00e1di P\u00e9ter orsz\u00e1ggy\u0171l\u00e9si k\u00e9pvisel\u0151 (Fidesz) a veszpr\u00e9mi v\u00e1laszt\u00f3ker\u00fclet k\u00e9pviselet\u00e9ben k\u00f6sz\u00f6nte meg a korm\u00e1nynak, hogy gyorsan d\u00f6nt\u00f6tt a t\u00e1mogat\u00e1sr\u00f3l, a b\u00fatorgy\u00e1rnak pedig azt, hogy megtartja 150 munkav\u00e1llal\u00f3j\u00e1t.\nA Pek-Snack Termel\u0151, Kereskedelmi \u00e9s Szolg\u00e1ltat\u00f3 Kft. szint\u00e9n 574 milli\u00f3 forintot meghalad\u00f3 beruh\u00e1z\u00e1st v\u00e1llalt, \u00edgy erre is t\u00f6bb mint 287 milli\u00f3 forintot \u00edt\u00e9ltek meg. A tervezett beruh\u00e1z\u00e1ssal a v\u00e1llalat \u00fczeme \u00faj gy\u00e1rt\u00f3sorral b\u0151v\u00fcl. A somogyi Igalon m\u0171k\u00f6d\u0151 gy\u00e1r fagyasztott p\u00e9k\u00e1rut k\u00e9sz\u00edt t\u00f6bb mint 1300 belf\u00f6ldi \u00e9s csaknem 500 horv\u00e1torsz\u00e1gi franchise partner sz\u00e1m\u00e1ra. 2018-ban az 5,2 milli\u00e1rd forintos nett\u00f3 \u00e1rbev\u00e9telb\u0151l 735 milli\u00f3 forint sz\u00e1rmazott k\u00fclf\u00f6ldi \u00e9rt\u00e9kes\u00edt\u00e9sb\u0151l. Antal Csaba \u00fcgyvezet\u0151 igazgat\u00f3 elmondta, hogy az \u00e9rt\u00e9kes\u00edt\u00e9seik az elm\u00falt 2 h\u00f3napban jelent\u0151sen visszaestek, de m\u00e1r felt\u0171ntek a kil\u00e1bal\u00e1s els\u0151 jelei. A c\u00e9gvezet\u0151 a term\u00e9kfejleszt\u00e9sekben \u00e9s a hat\u00e9konys\u00e1g jav\u00edt\u00e1s\u00e1ban l\u00e1tja a megold\u00e1st. V\u00e1rakoz\u00e1sa szerint a Pek-Snack hamarosan \u00faj piacokon jelenthet meg, \u00e9s ezzel egy\u00fctt a k\u00fclf\u00f6ldi \u00e9rt\u00e9kes\u00edt\u00e9seit is n\u00f6velheti.\nWitzmann Mih\u00e1ly (Fidesz) orsz\u00e1ggy\u0171l\u00e9si k\u00e9pvisel\u0151 szerint a versenyk\u00e9pess\u00e9gi t\u00e1mogat\u00e1s azt bizony\u00edtja, hogy a magyar v\u00e1llalkoz\u00e1sok a legnehezebb helyzetben sz\u00e1m\u00edthatnak a jelenlegi korm\u00e1nyra. A 2010 el\u0151tti v\u00e1ls\u00e1gkezel\u00e9s az \u00e1llamcs\u0151dr\u0151l, az ad\u00f3emel\u00e9sekr\u0151l \u00e9s a megszor\u00edt\u00e1sokr\u00f3l sz\u00f3lt, a mostani viszont a versenyk\u00e9pess\u00e9gr\u0151l, az ad\u00f3cs\u00f6kkent\u00e9sr\u0151l \u00e9s a b\u00e9rt\u00e1mogat\u00e1sr\u00f3l - tette hozz\u00e1.\nA Genevation Aircraft Kft. 254 milli\u00f3 forintos beruh\u00e1z\u00e1sa 127 milli\u00f3 forint versenyk\u00e9pess\u00e9gi hozz\u00e1j\u00e1rul\u00e1sra sz\u00e1m\u00edthat. A jakabsz\u00e1ll\u00e1si sportrep\u00fcl\u0151t\u00e9ren m\u0171k\u00f6d\u0151 v\u00e1llalkoz\u00e1s m\u0171rep\u00fcl\u0151g\u00e9peket, illetve rep\u00fcl\u0151g\u00e9p-alkatr\u00e9szeket gy\u00e1rt \u00e9s fejleszt. R\u00e9szt vesz t\u00f6bb nemzetk\u00f6zi projektben, \u00edgy a vil\u00e1g els\u0151 hidrog\u00e9nhajt\u00e1s\u00fa l\u00e9gi taxij\u00e1nak kidolgoz\u00e1s\u00e1ban is. A c\u00e9g \u00fcgyvezet\u0151 igazgat\u00f3ja, Szab\u00f3 Istv\u00e1n Viktor a j\u00f6v\u0151 befektet\u00e9s\u00e9nek nevezte a t\u00e1mogat\u00e1st, amelyb\u0151l dr\u00f3nok magyarorsz\u00e1gi gy\u00e1rt\u00e1s\u00e1t \u00e9s fejleszt\u00e9s\u00e9t alapozn\u00e1k meg.\nAz Orsz\u00e1ggy\u0171l\u00e9s fideszes aleln\u00f6ke a t\u00e9rs\u00e9g parlamenti k\u00e9pvisel\u0151jek\u00e9nt m\u00e9ltatta a beruh\u00e1z\u00e1st, Lezs\u00e1k S\u00e1ndor szerint k\u00fcl\u00f6nlegess\u00e9g k\u00e9sz\u00fcl a B\u00e1cs-Kiskun megyei telep\u00fcl\u00e9sen, hiszen az ott tal\u00e1lhat\u00f3 rep\u00fcl\u0151eszk\u00f6zb\u0151l ma m\u00e9g csak kett\u0151 van a vil\u00e1gon, de egyszer majd ez lehet a mindennapok l\u00e9gi j\u00e1rm\u0171ve.\nA versenyk\u00e9pess\u00e9g-n\u00f6vel\u0151 program t\u00e1mogat\u00e1s\u00e1ra cs\u00fct\u00f6rt\u00f6kig 568 c\u00e9g p\u00e1ly\u00e1zott, \u00f6sszesen 271 milli\u00e1rd forint beruh\u00e1z\u00e1ssal. A jelentkez\u0151 c\u00e9gek m\u00e1r t\u00f6bb mint 102 ezer munkahely megtart\u00e1s\u00e1t v\u00e1llalt\u00e1k a befektet\u00e9sek mellett.\n\n\nMTI 2020. m\u00e1jus 21.\n\n"}]