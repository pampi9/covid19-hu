[{"date": "2020-05-14 09:17", "url": "https://koronavirus.gov.hu/cikkek/merkely-pcr-teszt-adatai-nagyon-jok-de-jarvanyveszely-nem-mult-el", "h1": " Merkely: a PCR-teszt adatai nagyon j\u00f3k, de a j\u00e1rv\u00e1nyvesz\u00e9ly nem m\u00falt el", "body": "\nNagyon j\u00f3 adatokat kaptak az eddig elv\u00e9gzett koronav\u00edrus-sz\u0171r\u00e9sb\u0151l, s ez m\u00e1r val\u00f3sz\u00edn\u0171leg nem fog v\u00e1ltozni, de a j\u00e1rv\u00e1nyvesz\u00e9ly tov\u00e1bbra sem m\u00falt el - mondta Merkely B\u00e9la, a Semmelweis Egyetem rektora cs\u00fct\u00f6rt\u00f6k\u00f6n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\nA rektor szerint a j\u00e1rv\u00e1ny egy esetleges m\u00e1sodik hull\u00e1m\u00e1t akkor kezelhetik k\u00f6nnyebben \u00e9s jobban, ha most elegend\u0151 inform\u00e1ci\u00f3hoz jutnak az elv\u00e9gzett PCR-tesztekb\u0151l. Ez\u00e9rt azt k\u00e9rte, hogy a tesztre megh\u00edvottak k\u00f6z\u00fcl mindenki pr\u00f3b\u00e1ljon elmenni. M\u00e9g n\u00e9h\u00e1ny ezren vannak olyanok, akik nem jelentek meg - tette hozz\u00e1.\n\nKiemelte, a mostani a legnyugodtabb szakasza a j\u00e1rv\u00e1nynak, ami azt is jelenti, hogy hatottak a t\u00e1vols\u00e1gtart\u00e1sra \u00e9s a higi\u00e9ni\u00e1ra \u00e9p\u00edt\u0151 rendelkez\u00e9sek, \u00edgy indokolt a szab\u00e1lyok enyh\u00edt\u00e9se.\nHozz\u00e1tette, a tesztekkel nem csak orsz\u00e1gos, de region\u00e1lis k\u00e9pet is kialak\u00edthatnak, \u00edgy tiszt\u00e1ban lesznek azzal, hogy hol vannak azok a g\u00f3cpontok, ahol a \"par\u00e1zs l\u00e1ngra kaphat\", \u00e9s \u00fajabb megbeteged\u00e9sek lehetnek.\n\"Rem\u00e9nyked\u00fcnk abban, hogy a ny\u00e1ron \u00fajabb hull\u00e1m nem \u00e9rkezik (...), de ett\u0151l f\u00fcggetlen\u00fcl az \u0151szi id\u0151szak j\u00e1rv\u00e1nymentess\u00e9ge jelenleg nem biztos\u00edtott\" - mondta Merkely B\u00e9la, hozz\u00e1t\u00e9ve, az alatt az id\u0151 alatt, amit most nyertek, nagyon sok inform\u00e1ci\u00f3t fel tudnak dogozni, amelyek hat\u00e9kony kezel\u00e9st hozhatnak.\nAz olasz \u00e9s a magyar j\u00e1rv\u00e1ny\u00fcgyi helyzetet \u00f6sszehasonl\u00edtva Merkely B\u00e9la azt mondta, azokat\u00a0\u00a0mennyis\u00e9g\u00e9ben \u00e9s min\u0151s\u00e9g\u00e9ben is elt\u00e9rnek egym\u00e1st\u00f3l: az olaszokat meglepte a j\u00e1rv\u00e1ny, amely pr\u00f3b\u00e1ra tette a helyi eg\u00e9szs\u00e9g\u00fcgyet, m\u00edg Magyarorsz\u00e1gon k\u00e9s\u0151bb jelent meg a koronav\u00edrus, \u00e9s nagyon gyors v\u00e1laszokat adtak r\u00e1.\nMerkely B\u00e9la hozz\u00e1tette, az olaszokhoz hasonl\u00f3an sokat szenvedtek a j\u00e1rv\u00e1nyt\u00f3l a spanyolok, a britek \u00e9s a belg\u00e1k is, viszonylag j\u00f3l viselt\u00e9k a kr\u00edzist a n\u00e9metek, az osztr\u00e1kok \u00e9s a visegr\u00e1di orsz\u00e1gok.\n\u00a0\n\nMTI 2020. m\u00e1jus 14.\n\n"}]