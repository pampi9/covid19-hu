[{"date": "2020-05-29 13:17", "url": "https://koronavirus.gov.hu/cikkek/palkovics-tobb-mint-53-milliard-forintos-innovacios-palyazatokat-irtak-ki", "h1": "Palkovics: t\u00f6bb mint 53 milli\u00e1rd forintos innov\u00e1ci\u00f3s p\u00e1ly\u00e1zatokat \u00edrtak ki", "body": "\nA korm\u00e1ny szerd\u00e1n elfogadta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) kutat\u00e1s-fejleszt\u00e9si \u00e9s innov\u00e1ci\u00f3s strat\u00e9gi\u00e1j\u00e1t, amelynek r\u00e9szek\u00e9nt p\u00e9ntekt\u0151l t\u00f6bb mint 53 milli\u00e1rd forint \u00f6sszeg\u0171 p\u00e1ly\u00e1zati lehet\u0151s\u00e9g ny\u00edlt meg a Nemzeti Kutat\u00e1si, Fejleszt\u00e9si \u00e9s Innov\u00e1ci\u00f3s Alap 145 milli\u00e1rdos keret\u00f6sszeg\u00e9b\u0151l - mondta az innov\u00e1ci\u00f3s \u00e9s technol\u00f3giai miniszter p\u00e9nteken Zalaegerszegen.\n\nPalkovics\u00a0L\u00e1szl\u00f3 kifejtette: a n\u00e9gy \u00faj p\u00e1ly\u00e1zat az \"innov\u00e1ci\u00f3s l\u00e1nc\" minden szerepl\u0151j\u00e9t \u00e9rinti, t\u00e1mogat\u00e1st nyerhetnek a mikro-, kis- \u00e9s k\u00f6z\u00e9pv\u00e1llalkoz\u00e1sok (kkv), a nagyv\u00e1llalatok, az egyetemek \u00e9s a v\u00e1llalkoz\u00e1sok k\u00f6z\u00f6tti egy\u00fcttm\u0171k\u00f6d\u00e9sek is. A ki\u00edr\u00e1sok a munkahelyteremt\u00e9st, a megl\u00e9v\u0151 munkahelyek meg\u0151rz\u00e9s\u00e9t \u00e9s kiemelten a kkv-k kutat\u00e1s-fejleszt\u00e9si, innov\u00e1ci\u00f3s k\u00e9pess\u00e9g\u00e9nek er\u0151s\u00edt\u00e9s\u00e9t szolg\u00e1lj\u00e1k.\nA miniszter felid\u00e9zte, hogy Magyarorsz\u00e1g glob\u00e1lis szinten a 30-35. helyen, Eur\u00f3p\u00e1ban a 20-23. helyen szerepel az innov\u00e1ci\u00f3t tekintve, \u00e9s megjegyezte, hogy ezek j\u00f3 eredm\u00e9nyek, de azt nem indokolj\u00e1k, hogy el\u00e9gedettek legy\u00fcnk. K\u00fcl\u00f6n\u00f6sen az\u00e9rt, mert ma az innov\u00e1ci\u00f3 jelent\u0151s m\u00e9rt\u00e9kben j\u00e1rul hozz\u00e1 a gazdas\u00e1gi n\u00f6veked\u00e9shez, hiszen egyre ink\u00e1bb tud\u00e1salap\u00fav\u00e1 v\u00e1lik a gazdas\u00e1g. A tapasztalatok szerint minden egy forint kutat\u00e1si t\u00e1mogat\u00e1s \u00f6t-hat forinttal n\u00f6veli meg az adott v\u00e1llalkoz\u00e1s nyeres\u00e9gess\u00e9g\u00e9t.\nMagyarorsz\u00e1g 2018-ban a brutt\u00f3 hazai \u00f6sszterm\u00e9k 1,53 sz\u00e1zal\u00e9k\u00e1t ford\u00edtotta kutat\u00e1s-fejleszt\u00e9sre, de 2030-ra ezt a m\u00e9rt\u00e9ket szeretn\u00e9k 3 sz\u00e1zal\u00e9kra emelni - jelezte a t\u00e1rcavezet\u0151.\nPalkovics\u00a0L\u00e1szl\u00f3 eml\u00e9keztetett arra, hogy nemr\u00e9g l\u00e9trej\u00f6tt a tan\u00e1csad\u00f3 szerepet bet\u00f6lt\u0151 Nemzeti Tudom\u00e1nypolitikai Tan\u00e1cs, amelyben a tudom\u00e1ny, a gazdas\u00e1g \u00e9s az \u00e1llam is k\u00e9pviselteti mag\u00e1t, a m\u00e1rciusi els\u0151 \u00fcl\u00e9sen t\u00e1rgyalt\u00e1k is a nemzeti kutat\u00e1s-fejleszt\u00e9si \u00e9s innov\u00e1ci\u00f3s strat\u00e9gi\u00e1t, amelyet a korm\u00e1ny szerd\u00e1n fogadott el. Az NKFIA \u00e9gisze alatt j\u00f3v\u00e1hagyott, 145 milli\u00e1rd forintos p\u00e1ly\u00e1zati keretb\u0151l id\u00e9n a teljes forr\u00e1s mintegy 40 sz\u00e1zal\u00e9k\u00e1t, 62 milli\u00e1rd forintot fizetnek ki a kutat\u00f3knak.\nAz ebb\u0151l p\u00e9nteken meghirdetett 53 milli\u00e1rd forintos p\u00e1ly\u00e1zatok k\u00f6z\u00f6tt \u00fajdons\u00e1g a KKV Start Innov\u00e1ci\u00f3 p\u00e1ly\u00e1zata, illetve folytatj\u00e1k a piacvez\u00e9relt kutat\u00e1s-fejleszt\u00e9si \u00e9s innov\u00e1ci\u00f3s projektek t\u00e1mogat\u00e1s\u00e1t. Egyszer\u0171bb\u00e9 v\u00e1lik a szellemi v\u00e9djegyoltalmak, szabadalmak beny\u00fajt\u00e1sa, a tov\u00e1bb\u00e1 magyar egyetemi hallgat\u00f3kat k\u00fclf\u00f6ldi tanulm\u00e1nyok elv\u00e9gz\u00e9s\u00e9re is \u00f6szt\u00f6nzik - ismertette\u00a0Palkovics\u00a0L\u00e1szl\u00f3.\nKit\u00e9rt arra is, hogy a k\u00f6vetkez\u0151 \u00f6t \u00e9vben 18 nemzeti labort hoznak l\u00e9tre, az erre sz\u00e1nt 90 milli\u00e1rd forintb\u00f3l id\u00e9n 14 milli\u00e1rd felhaszn\u00e1l\u00e1s\u00e1t tervezik. K\u00f6z\u00f6tt\u00fck van a kor\u00e1bban nem is tervezett, de j\u00e1rv\u00e1ny miatt kiemelten fontoss\u00e1 lett Virol\u00f3giai Nemzeti Laborat\u00f3rium, amelyet Jakab Ferenc virol\u00f3gusprofesszor szervez \u00e9s ir\u00e1ny\u00edt majd, valamint a mesters\u00e9ges intelligenci\u00e1val foglalkoz\u00f3 labor, amelyet Bokor J\u00f3zsef professzor \u00e9s a Sztaki szervez.\nMint eml\u00edtette: eddig 24 koronav\u00edrus-kutat\u00e1ssal foglalkoz\u00f3 projektet finansz\u00edrozott az ITM, mintegy 3 milli\u00e1rd forinttal. Ebben szerepel a l\u00e9legeztet\u0151g\u00e9pek fejleszt\u00e9se, a v\u00edrus megismer\u00e9s\u00e9t, diagnosztikai elj\u00e1r\u00e1sokat szolg\u00e1l\u00f3 programok vagy a gy\u00f3gyszerfejleszt\u00e9sek t\u00e1mogat\u00e1sa. Az orsz\u00e1g kiszolg\u00e1ltatotts\u00e1g\u00e1nak cs\u00f6kkent\u00e9se \u00e9rdek\u00e9ben \u00fajabb 7 milli\u00e1rd forintot biztos\u00edtanak hasonl\u00f3 c\u00e9lokra, p\u00e9ld\u00e1ul a hazai v\u00e9d\u0151maszk- vagy \u00e9ppen vakcinagy\u00e1rt\u00e1s megteremt\u00e9s\u00e9re.\nBirkner Zolt\u00e1n, a Nemzeti Kutat\u00e1si, Fejleszt\u00e9si \u00e9s Innov\u00e1ci\u00f3s Hivatal eln\u00f6ke a p\u00e9nteken megny\u00edlt p\u00e1ly\u00e1zati lehet\u0151s\u00e9gekkel kapcsolatban elmondta: ezekre a kutat\u00f3k \u00e9s a v\u00e1llalati szektor egyar\u00e1nt nagyon v\u00e1rt. A j\u00e1rv\u00e1nyhelyzet ugyanis m\u00e9g ink\u00e1bb felsz\u00ednre hozta, hogy\u00a0\u00a0mennyire fontos e k\u00e9t ter\u00fclet egy\u00fcttm\u0171k\u00f6d\u00e9se.\nKiemelte, hogy t\u00f6bb mint 40 milli\u00e1rd forint jut a piacvez\u00e9relt kutat\u00e1s-fejleszt\u00e9si t\u00e1mogat\u00e1sokra, hogy az egyetemek, v\u00e1llalatok egy\u00fcttm\u0171k\u00f6d\u00e9s\u00e9ben ne csak protot\u00edpus k\u00e9sz\u00fclj\u00f6n egy fejleszt\u00e9sb\u0151l, hanem olyan szolg\u00e1ltat\u00e1s vagy term\u00e9k, amely meg\u00e1llja a hely\u00e9t a vil\u00e1gpiacon.\nA kkv startprogramra 12 milli\u00e1rd forintot ir\u00e1nyoztak el\u0151, els\u0151sorban olyan mikrov\u00e1llalkoz\u00e1soknak, amelyek soha nem p\u00e1ly\u00e1ztak innov\u00e1ci\u00f3s c\u00e9lokra, de \u00f6tleteiket megval\u00f3s\u00edtva ak\u00e1r a jelenlegi k\u00e9tszeres\u00e9re, k\u00e9tezerre is lehetne b\u0151v\u00edteni a v\u00e1llalkoz\u00f3i partnerek sz\u00e1m\u00e1t - mondta Birkner Zolt\u00e1n.\nHozz\u00e1tette, hogy a hazai egyetemist\u00e1k k\u00fclf\u00f6ldi tanul\u00e1si lehet\u0151s\u00e9geit 50 milli\u00f3 forinttal t\u00e1mogatj\u00e1k, a v\u00e9djegyoltalmak, szabadalmak beny\u00fajt\u00e1s\u00e1n\u00e1l pedig 80 milli\u00f3 forintot ford\u00edtanak arra, hogy el\u0151finansz\u00edroz\u00e1ssal seg\u00edts\u00e9k az \u00faj bejegyz\u00e9seket.\nEml\u00edt\u00e9st tett arr\u00f3l is, hogy a tavalyi hasonl\u00f3 id\u0151szakhoz k\u00e9pest mostan\u00e1ig 30 sz\u00e1zal\u00e9kkal t\u00f6bb v\u00e1llalatnak tudtak seg\u00edteni id\u00e9n t\u00e1mogat\u00e1sokkal, adminisztr\u00e1ci\u00f3s terhek cs\u00f6kkent\u00e9s\u00e9vel vagy p\u00e1ly\u00e1zatok beny\u00fajt\u00e1s\u00e1n\u00e1l. Egy h\u00f3nap alatt 10 milli\u00e1rd forint el\u0151leget biztos\u00edtottak a hozz\u00e1juk ir\u00e1nyul\u00f3 5700 megkeres\u00e9s alapj\u00e1n.\n\n\nMTI 2020. m\u00e1jus 29.\n\n"}]