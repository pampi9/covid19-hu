[{"date": "2020-05-28 16:53", "url": "https://koronavirus.gov.hu/cikkek/kormanyinfo-sikeresen-vedekeztunk-ezert-szuntetheto-meg-kulonleges-jogrend", "h1": "Korm\u00e1nyinf\u00f3: sikeresen v\u00e9dekezt\u00fcnk, ez\u00e9rt sz\u00fcntethet\u0151 meg a k\u00fcl\u00f6nleges jogrend ", "body": "\n\u00a0A koronav\u00edrus-j\u00e1rv\u00e1ny elleni v\u00e9dekez\u00e9s eredm\u00e9nyes, sikeres volt, ez\u00e9rt lehet megsz\u00fcntetni a k\u00fcl\u00f6nleges jogrendet, az eg\u00e9szs\u00e9g\u00fcgyben azonban fenn kell tartani a j\u00e1rv\u00e1ny\u00fcgyi k\u00e9sz\u00fclts\u00e9get - k\u00f6z\u00f6lte Guly\u00e1s Gergely, a Minisztereln\u00f6ks\u00e9get vezet\u0151 miniszter a cs\u00fct\u00f6rt\u00f6ki online korm\u00e1nyinf\u00f3n.\n\n\nA j\u00e1rv\u00e1ny elleni v\u00e9dekez\u00e9s eredm\u00e9nyes volt\nMagyarorsz\u00e1g olyan szigor\u00fa int\u00e9zked\u00e9seket hozott meg id\u0151ben, amelyek eredm\u00e9nyek\u00e9nt azon kev\u00e9s orsz\u00e1g k\u00f6z\u00e9 tartozik, ahol a t\u00f6meges megbeteged\u00e9sek id\u0151szaka nem k\u00f6vetkezett el - mondta, kijelentve: m\u00e1ra siker\u00fclt a v\u00edrus terjed\u00e9s\u00e9t kontroll alatt tartani.\nArr\u00f3l is besz\u00e9lt ugyanakkor a miniszter, hogy a baloldali p\u00e1rtokra nem sz\u00e1m\u00edthattak, nem t\u00e1mogatt\u00e1k az eredm\u00e9nyes v\u00e9dekez\u00e9s felt\u00e9teleit megteremt\u0151 t\u00f6rv\u00e9nyt sem, nem a v\u00e9dekez\u00e9sben vettek r\u00e9szt, hanem a korm\u00e1nyt \u00e9s a v\u00e9dekez\u00e9s ir\u00e1ny\u00edt\u00e1s\u00e1ban k\u00f6zrem\u0171k\u00f6d\u0151 szakembereket t\u00e1madt\u00e1k a vesz\u00e9lyhelyzetben is. Hozz\u00e1tette, most, a vesz\u00e9lyhelyzet megsz\u00fcntet\u00e9sekor is az ellenz\u00e9k t\u00e1mad\u00e1sainak vannak kit\u00e9ve.\nA k\u00fcl\u00f6nleges jogrend j\u00fanius 20-\u00e1n sz\u0171nhet meg\nA k\u00fcl\u00f6nleges jogrend ( a vesz\u00e9lyhelyzet) megsz\u00fcntet\u00e9s\u00e9r\u0151l azt mondta: legk\u00e9s\u0151bb j\u00fanius 20-t\u00f3l ism\u00e9t adottak lesznek azok a garanci\u00e1lis rendelkez\u00e9sek, amelyeket az alkotm\u00e1ny nem k\u00fcl\u00f6nleges jogrend idej\u00e9n biztos\u00edt.\nA j\u00e1rv\u00e1ny\u00fcgyi k\u00e9sz\u00fclts\u00e9get tov\u00e1bbra is fenn kell tartani\n\nGuly\u00e1s Gergely k\u00f6z\u00f6lte: az eg\u00e9szs\u00e9g\u00fcgyi j\u00e1rv\u00e1ny\u00fcgyi k\u00e9sz\u00fclts\u00e9g azt jelenti, hogy a k\u00f3rh\u00e1zak ir\u00e1ny\u00edt\u00e1si rendszere v\u00e1ltozatlan lesz, az orsz\u00e1gos tisztif\u0151orvos \u00e9s a korm\u00e1ny pedig a j\u00e1rv\u00e1ny\u00fcgyben sz\u00fcks\u00e9ges int\u00e9zked\u00e9sekhez elengedhetetlen jogos\u00edtv\u00e1nyokat kap. Ilyen p\u00e9ld\u00e1ul sz\u00fcks\u00e9g eset\u00e9n az id\u0151sek v\u00e1s\u00e1rl\u00e1si id\u0151s\u00e1vj\u00e1nak fenntart\u00e1sa vagy a rendezv\u00e9nytilalom. Ut\u00f3bbir\u00f3l megjegyezte: j\u00fanius 20. ut\u00e1n sem lehet visszat\u00e9rni azokhoz a nagy t\u00f6megrendezv\u00e9nyekhez - k\u00fcl\u00f6n\u00f6sen nem z\u00e1rt t\u00e9rben -, amelyek a fert\u0151z\u00e9s terjed\u00e9s\u00e9nek vesz\u00e9ly\u00e9vel j\u00e1rn\u00e1nak egy\u00fctt.\nA f\u0151v\u00e1rosban is kinyithatnak \u00e9ttermek bels\u0151 r\u00e9szei \u00e9s a sz\u00e1ll\u00e1shelyek fogadhatnak vend\u00e9geket\nBudapesten is v\u00e1ltoznak a v\u00e9delmi int\u00e9zked\u00e9sek, \u00edgy lehet\u0151v\u00e9 v\u00e1lik, hogy fokozatosan \u00e9s szigor\u00fa menetrend szerint \u00fajrainduljon az \u00e9let. Az \u00e9ttermek is nyitva tarthatnak, \u00edgy a k\u00e1rok a szektorban m\u00e9rs\u00e9kl\u0151dhetnek, ami a nemzetgazdas\u00e1g \u00e9s a munkav\u00e1llal\u00f3k szempontj\u00e1b\u00f3l is fontos - k\u00f6z\u00f6lte.\nTrianon sz\u00e1zadik \u00e9vfordul\u00f3ja\nGuly\u00e1s Gergely kiemelte azt is: a Trianon sz\u00e1zadik \u00e9vfordul\u00f3ja alkalm\u00e1b\u00f3l szervezett megeml\u00e9kez\u00e9sek j\u00fanius 3-7. k\u00f6z\u00f6tt szigor\u00fa szab\u00e1lyok mellett megtarthat\u00f3k. J\u00fanius 4-\u00e9n az Orsz\u00e1ggy\u0171l\u00e9s is eml\u00e9k\u00fcl\u00e9st tart, ezen a k\u00f6zt\u00e1rsas\u00e1gi eln\u00f6k mond besz\u00e9det. M\u00e1s esem\u00e9nyeket is szerveznek, a minisztereln\u00f6k is besz\u00e9det tart majd - k\u00f6z\u00f6lte. Hozz\u00e1tette: a trianoni eml\u00e9km\u0171 \u00e1tad\u00e1s\u00e1t viszont elhalasztj\u00e1k, erre augusztus 20-\u00e1n ker\u00fclhet sor.\nHangs\u00falyozta: a sz\u00e1z \u00e9ve t\u00f6rt\u00e9nt esem\u00e9ny nemzeti trag\u00e9dia, \u00e9s nincs m\u00e1s nemzet, amely hasonl\u00f3 csonkol\u00e1st t\u00fal\u00e9lt volna. Ugyanakkor ma Magyarorsz\u00e1g er\u0151sebb, mint b\u00e1rmikor az elm\u00falt sz\u00e1z \u00e9vben, a nemzeti k\u00f6z\u00f6ss\u00e9gek t\u00fal\u00e9lt\u00e9k a t\u00f6bbsz\u00f6ri elnyom\u00e1st, a nemzetpolitik\u00e1t \u00faj alapokra helyezt\u00e9k, \u00e9s a kapcsolatok ma sokkal \u00e9l\u00e9nkebbek a nemzetr\u00e9szekkel - fogalmazott.\n\u00dagy v\u00e9lte, eljutottunk oda, hogy k\u00f6zjogi \u00e9rtelemben is l\u00e9trej\u00f6tt a kapcsolat a nemzeti k\u00f6z\u00f6ss\u00e9gekkel, \u00e9s a nemzetpolitikai int\u00e9zked\u00e9sek bev\u00e1ltott\u00e1k a rem\u00e9nyeket. Fontos eml\u00e9kezni j\u00fanius 4-\u00e9n, \u00e9s v\u00e9gig kell gondolni, hogyan lehet m\u00e9g szorosabbra f\u0171zni a kapcsolatokat a nemzeti k\u00f6z\u00f6ss\u00e9gekkel - mutatott r\u00e1.\nA j\u00f6v\u0151 \u00e9vi k\u00f6lts\u00e9gvet\u00e9s a gazdas\u00e1gv\u00e9delem k\u00f6lts\u00e9gvet\u00e9se a j\u00e1rv\u00e1ny\u00fcgyi k\u00e9sz\u00fclts\u00e9g fenntart\u00e1sa mellett\nA miniszter a t\u00e1j\u00e9koztat\u00f3n a gazdas\u00e1gv\u00e9delem k\u00f6lts\u00e9gvet\u00e9s\u00e9nek nevezete a j\u00f6v\u0151 \u00e9vi b\u00fcdzs\u00e9t. Hangs\u00falyozta: ma m\u00e9g nem lehet megmondani, milyen hat\u00e1sa lesz a koronav\u00edrus-j\u00e1rv\u00e1nynak a gazdas\u00e1gra, nagy a bizonytalans\u00e1g ezzel kapcsolatban. A j\u00f6v\u0151 \u00e9vi k\u00f6lts\u00e9gvet\u00e9sben egy nagy gazdas\u00e1gv\u00e9delmi alap van, ez seg\u00edt, hogy \u00faj munkahelyeket teremtsenek a megsz\u0171n\u0151 \u00e1ll\u00e1shelyek helyett - magyar\u00e1zta.\nAzt mondta, soha olyan j\u00f3k nem voltak a foglalkoztat\u00e1si adatok, mint m\u00e1rciusban, ez\u00e9rt fontos, hogy azoknak, akik elvesz\u00edtett\u00e9k az \u00e1ll\u00e1sukat, es\u00e9lyt k\u00edn\u00e1ljanak. \u00c1llami k\u00e9pz\u00e9seket vezettek be, munkahelyteremt\u0151 programokat ind\u00edtottak, emelt\u00e9k a k\u00f6zmunkaprogram keret\u00e9t, cs\u00f6kkentik a munk\u00e1t terhel\u0151 ad\u00f3kat, a beruh\u00e1z\u00e1sokat pedig soha nem l\u00e1tott m\u00e9rt\u00e9kben t\u00e1mogatj\u00e1k - sorolta.\nGuly\u00e1s Gergely szerint a c\u00e9l, hogy a neh\u00e9zs\u00e9gek ellen\u00e9re az embereknek \u00e9s a munkahelyteremt\u0151 v\u00e1llalatoknak t\u00f6bb p\u00e9nz jusson. Emellett a 13. havi nyugd\u00edjat is visszavezetik, orvosolva a kor\u00e1bbi m\u00e9lt\u00e1nytalans\u00e1got - eml\u00e9keztetett.\nKiemelte: a korm\u00e1ny az \u00f6nkorm\u00e1nyzatokra partnerk\u00e9nt tekint, szeretn\u00e9k, ha nem cs\u00f6kkenn\u00e9nek a nekik jut\u00f3 forr\u00e1sok, ez\u00e9rt szerepel a r\u00e1juk vonatkoz\u00f3 fejezetben 858 milli\u00e1rd forint t\u00e1mogat\u00e1s, ami 16 sz\u00e1zal\u00e9kkal t\u00f6bb, mint 2020-ban. Megjegyezte: a szolidarit\u00e1si ad\u00f3 nem azt jelenti, hogy az \u00e1llam elvesz forr\u00e1sokat, hanem a gazdagabb \u00f6nkorm\u00e1nyzatok juttatj\u00e1k ezt az \u00f6sszeget a szeg\u00e9nyebbeknek.\nA Minisztereln\u00f6ks\u00e9g vezet\u0151je arr\u00f3l is sz\u00f3lt, hogy a vesz\u00e9lyhelyzet elm\u00falt\u00e1val l\u00e1tj\u00e1k majd, pontosan milyen forr\u00e1sok \u00e1llnak az orsz\u00e1g rendelkez\u00e9s\u00e9re, ez\u00e9rt rem\u00e9lik, ennek f\u00e9ny\u00e9ben m\u00e9g k\u00fcl\u00f6n fejleszt\u00e9sekr\u0151l is tudnak majd d\u00f6nteni. A gazdas\u00e1gv\u00e9delmi alap lehet\u0151s\u00e9get ad arra, hogy az \u00f6nkorm\u00e1nyzatokat is pozit\u00edvan \u00e9rint\u0151 fejleszt\u00e9seket t\u00e1mogasson a korm\u00e1ny - tette hozz\u00e1.\nA j\u00e1rv\u00e1ny miatt \u00faj szab\u00e1lyok l\u00e9pnek \u00e9letbe az utaz\u00e1sszervez\u0151k eset\u00e9ben\nSzentkir\u00e1lyi Alexandra korm\u00e1nysz\u00f3viv\u0151 arr\u00f3l sz\u00e1molt be, hogy augusztus 31-ig ha a koronav\u00edrus-j\u00e1rv\u00e1ny miatt az utaz\u00e1sszervez\u0151 lemondja az utaz\u00e1st, vagy a j\u00e1rv\u00e1ny miatt lehetetlenn\u00e9 v\u00e1lik az \u00fat, akkor a befizetett el\u0151leg, d\u00edj visszafizet\u00e9se helyett lehet\u0151s\u00e9g van utalv\u00e1ny kibocs\u00e1t\u00e1s\u00e1ra. Ebben az esetben az utaz\u00f3nak 15 napja van nyilatkozni arr\u00f3l, elfogadja-e az utalv\u00e1nyt. Ha nem, a befizetett p\u00e9nzt vissza kell utalni neki - ismertette a korm\u00e1nyrendeletet. A sz\u00f3viv\u0151 hozz\u00e1tette, az utalv\u00e1nyok f\u0151szab\u00e1ly szerint 2021. augusztus 31-ig lehetnek \u00e9rv\u00e9nyesek, de k\u00f6z\u00f6s meg\u00e1llapod\u00e1ssal ett\u0151l el lehet \u00e9rni. Eladni nem lehet az utalv\u00e1nyokat, de \u00e1truh\u00e1zhat\u00f3k.\nA vesz\u00e9lyhelyzet ut\u00e1ni\u00a0 j\u00e1rv\u00e1ny\u00fcgyi k\u00e9sz\u00fclts\u00e9gr\u0151l\nA k\u00e9rd\u00e9sek k\u00f6z\u00f6tt felvetett\u00e9k, hogy b\u00e1r j\u00fanius 20-\u00e1n megsz\u0171nik a vesz\u00e9lyhelyzet, de az eg\u00e9szs\u00e9g\u00fcgyi v\u00e1ls\u00e1ghelyzet int\u00e9zm\u00e9ny\u00e9nek bevezet\u00e9s\u00e9vel a megszokottn\u00e1l is nagyobb felhatalmaz\u00e1st kapna a korm\u00e1ny, s \u00fajabb rendeleti korm\u00e1nyz\u00e1s j\u00f6het. Guly\u00e1s Gergely c\u00e1folta az \u00fajabb rendeleti korm\u00e1nyz\u00e1st, \u00e9s \u00fagy fogalmazott: n\u00e9h\u00e1ny baloldali politikus ezt elkezdte mondani a napokban, de el kellene olvasni, mi szerepel a t\u00f6rv\u00e9nyben, \"Soros Gy\u00f6rgy ugyan jog\u00e1sz, de a szervezetein\u00e9l dolgoz\u00f3 jog\u00e1szoknak sem engedi meg, hogy eredeti hivat\u00e1suknak megfelel\u0151 v\u00e9lem\u00e9nyeket \u00edrjanak\" - jegyezte meg.\nKifejtette: arra lesz lehet\u0151s\u00e9g\u00fck, hogy rendezv\u00e9nyeket betiltsanak, de ez a gy\u00fclekez\u00e9si jogot ez nem \u00e9rinti. Arra is lesz tov\u00e1bb\u00e1 lehet\u0151s\u00e9g\u00fck, hogy a tisztif\u0151orvos \u00e1ltal eddig is gyakorolt jogk\u00f6r\u00f6kr\u0151l \u0151 maga vagy a korm\u00e1ny d\u00f6nts\u00f6n, illetve j\u00e1rv\u00e1ny\u00fcgyi v\u00e1ls\u00e1ghelyzetben iskolabez\u00e1r\u00e1st rendeljen el a kabinet, valamint, hogy a boltokban az id\u0151s embereknek k\u00fcl\u00f6n id\u0151s\u00e1vot \u00e1llap\u00edtsanak meg - ismertette a miniszter.\nA t\u00e1rcavezet\u0151 egy m\u00e1sik k\u00e9rd\u00e9sre v\u00e1laszolva lesz\u00f6gezte: a j\u00e1rv\u00e1ny\u00fcgyi k\u00e9sz\u00fclts\u00e9g alapjog-korl\u00e1toz\u00e1st nem tesz lehet\u0151v\u00e9, \u00edgy a korm\u00e1nyzati t\u00falhatalomra val\u00f3 \u00e1ll\u00edt\u00e1sok megalapozatlanok. Elmondta: a rendk\u00edv\u00fcli jogrendi helyzet tanuls\u00e1gainak megfelel\u0151en m\u00f3dos\u00edtj\u00e1k a katasztr\u00f3fav\u00e9delemi t\u00f6rv\u00e9nyt, hogy az a mindenkori korm\u00e1nyok sz\u00e1m\u00e1ra hat\u00e9kony cselekv\u00e9si lehet\u0151s\u00e9get biztos\u00edtson.\nA c\u00e9l tov\u00e1bbra is a munkahelyek megv\u00e9d\u00e9se \u00e9s \u00fajak teremt\u00e9se\u00a0\u00a0\u00a0 \nA munk\u00e1jukat elveszt\u0151ket seg\u00edt\u0151 korm\u00e1nyzati l\u00e9p\u00e9sekr\u0151l elmondta: 100 ezer f\u0151vel megemelt\u00e9k a k\u00f6zmunk\u00e1s keretsz\u00e1mot, lehet\u0151v\u00e9 tett\u00e9k, hogy tov\u00e1bbi 3000 ember csatlakozhasson a hadsereghez, valamint olyan gazdas\u00e1g\u00e9l\u00e9nk\u00edt\u0151 l\u00e9p\u00e9seket tettek, amelyekn\u00e9l a t\u00e1mogat\u00e1s felt\u00e9tele a munkahelyek meg\u0151rz\u00e9se, vagy \u00faj munkahelyek l\u00e9trehoz\u00e1sa. Emellett - folytatta - a korm\u00e1ny \u00e1tk\u00e9pz\u00e9si programokat is ind\u00edtott, az informatikai k\u00e9pz\u00e9sre m\u00e1r t\u00f6bb mint 70 ezren jelentkeztek.\nAz egyetemi koll\u00e9giumok m\u00e9g z\u00e1rva tartanak\nK\u00e9rd\u00e9sre kit\u00e9rt arra is: a koll\u00e9giumokat egyel\u0151re z\u00e1rva tartott\u00e1k, mert virol\u00f3gus szakemberek szerint \u00e9ppen az ilyen jelleg\u0171 int\u00e9zm\u00e9nyek v\u00e1lhatnak j\u00e1rv\u00e1nyg\u00f3cc\u00e1, de amikor lehet\u0151v\u00e9 v\u00e1lik, akkor a szab\u00e1lyok enyh\u00edt\u00e9s\u00e9re sor ker\u00fclhet.\nA k\u00f3rh\u00e1zparancsnoki rendszer megmarad a j\u00e1rv\u00e1ny\u00fcgyi k\u00e9sz\u00fclts\u00e9g idej\u00e9n \nK\u00f6z\u00f6lte tov\u00e1bb\u00e1: a k\u00f3rh\u00e1zparancsnokok jelenl\u00e9te fontos a j\u00e1rv\u00e1ny\u00fcgyi k\u00e9sz\u00fclts\u00e9g idej\u00e9n, \u00e9s ha m\u00e1r nem lesz indokolt ez a k\u00e9sz\u00fclts\u00e9g, akkor a k\u00f3rh\u00e1zparancsnokok jelenl\u00e9te sem lesz az. A kiskunhalasi kont\u00e9nerk\u00f3rh\u00e1z b\u00f6rt\u00f6nk\u00f3rh\u00e1z lesz, de eg\u00e9szs\u00e9g\u00fcgyi v\u00e1ls\u00e1ghelyzet est\u00e9n bevethet\u0151 lesz a j\u00e1rv\u00e1ny betegeinek kezel\u00e9s\u00e9re - tette hozz\u00e1.\nK\u00f6z\u00e9p-Eur\u00f3pa legnagyobb reprezentat\u00edv vizsg\u00e1lat\u00e1r\u00f3l\nAz orsz\u00e1gos koronav\u00edrus-tesztsorozatr\u00f3l k\u00f6z\u00f6lte: a l\u00e9nyeget m\u00e1r megismerhett\u00e9k, \u00e9s a tapasztalatok a v\u00e9dekez\u00e9sn\u00e9l is felhaszn\u00e1lhat\u00f3k lesznek. K\u00f6z\u00e9p-Eur\u00f3pa legnagyobb reprezentat\u00edv vizsg\u00e1lata volt ez - f\u0171zte hozz\u00e1.\nAz eg\u00e9szs\u00e9g\u00fcgy m\u0171k\u00f6d\u00e9s\u00e9r\u0151l\nGuly\u00e1s Gergely a h\u00e1ziorvosi ell\u00e1t\u00e1s esetleges \u00e1llamos\u00edt\u00e1s\u00e1ra vonatkoz\u00f3 k\u00e9rd\u00e9sre v\u00e1laszolva lesz\u00f6gezte: semmilyen d\u00f6nt\u00e9s nem sz\u00fcletett az eg\u00e9szs\u00e9g\u00fcgy \u00e1talak\u00edt\u00e1s\u00e1val kapcsolatban. Hozz\u00e1tette: a j\u00e1rv\u00e1ny megmutatta, hogy a magyar eg\u00e9szs\u00e9g\u00fcgy milyen tiszteletre m\u00e9lt\u00f3 felk\u00e9sz\u00fclts\u00e9ggel pr\u00f3b\u00e1lta kezelni a rendk\u00edv\u00fcli helyzetet, de l\u00e1tt\u00e1k az \u00e1rnyoldalait is a jelenlegi m\u0171k\u00f6d\u00e9snek, ami a k\u00e9szletek, kapacit\u00e1sok nyilv\u00e1ntart\u00e1s\u00e1val \u00e9s a finansz\u00edroz\u00e1s hi\u00e1nyoss\u00e1g\u00e1val f\u00fcgg \u00f6ssze. Az a fontos, hogy \u00fagy k\u00e9sz\u00fclj\u00fcnk fel a j\u00e1rv\u00e1ny v\u00e1rhat\u00f3 m\u00e1sodik hull\u00e1m\u00e1ra, hogy a lehet\u0151 legjobb \u00e1llapotban legyen az eg\u00e9szs\u00e9g\u00fcgy - mondat a miniszter, hozz\u00e1t\u00e9ve, hogy ebben az eg\u00e9szs\u00e9g\u00fcgy\u00e9rt felel\u0151s miniszternek \u00e9s az operat\u00edv t\u00f6rzset vezet\u0151 bel\u00fcgyminiszternek van kulcsszerepe.\nAz augusztus 20-i \u00fcnneps\u00e9gr\u0151l k\u00e9s\u0151bb sz\u00fcletik d\u00f6nt\u00e9s\nAzt is elmondta, hogy egyel\u0151re nincs progn\u00f3zis arr\u00f3l, hogy megrendezhet\u0151 lesz-e az augusztus 20-i \u00fcnneps\u00e9g, tervezik, de ha a j\u00e1rv\u00e1ny\u00fcgyi helyzet nem teszi lehet\u0151v\u00e9, nem tartj\u00e1k meg, err\u0151l k\u00e9s\u0151bb hoznak d\u00f6nt\u00e9st.\nA hat\u00e1rok nyit\u00e1s\u00e1r\u00f3l\nAz olasz k\u00fcl\u00fcgyminiszter felvet\u00e9s\u00e9r\u0151l, hogy az uni\u00f3 orsz\u00e1gai egys\u00e9gesen j\u00fanius 15-\u00e9n nyiss\u00e1k meg a hat\u00e1rokat, azt mondta: minden korm\u00e1ny a saj\u00e1t polg\u00e1rainak biztons\u00e1g\u00e1\u00e9rt felel, \u00e9s a magyar korm\u00e1ny is ennek megfelel\u0151en t\u00e1rgyal. El\u0151sz\u00f6r azokkal az orsz\u00e1gokkal szeretn\u00e9k nyitni \u00e9s nyitj\u00e1k is a hat\u00e1rokat, ahol a fert\u0151z\u00e9s m\u00e9rt\u00e9ke nem t\u00e9r el ar\u00e1nyaiban a magyart\u00f3l. Olaszorsz\u00e1g nem tartozik m\u00e9g ebbe a k\u00f6rbe, a vel\u00fck val\u00f3 nyit\u00e1sra szerinte m\u00e9g v\u00e1rni kell, \u00e9s ezt nem csak Magyarorsz\u00e1g gondolja \u00edgy.\nAz \u00f6nkorm\u00e1nyzatok is hozz\u00e1j\u00e1rulnak a v\u00e9dekez\u00e9shez\n\u00a0Az \u00f6nkorm\u00e1nyzatokat \u00e9rint\u0151 szolidarit\u00e1si ad\u00f3r\u00f3l \u00e9s a g\u00e9pj\u00e1rm\u0171ad\u00f3 elvon\u00e1s\u00e1r\u00f3l sz\u00f3lva Guly\u00e1s Gergely arra h\u00edvta fel a figyelmet: az \u00f6nkorm\u00e1nyzati szf\u00e9ra az alapt\u00f6rv\u00e9ny szerint az \u00e1llam r\u00e9sze, ha pedig egy \u00e1llamban negat\u00edv k\u00f6vetkezm\u00e9nyekkel j\u00e1r\u00f3 t\u00f6rt\u00e9n\u00e9s \u00e1ll el\u0151, mint a mostani j\u00e1rv\u00e1nyhelyzet, akkor az az ig\u00e9ny nem m\u00e9lt\u00e1nyos a korm\u00e1nnyal \u00e9s az \u00e1llam polg\u00e1raival szemben, hogy az \u00f6nkorm\u00e1nyzatokat ez a helyzet ne \u00e9rintse.\n\u00a0Hangs\u00falyozta: minden adat szerint a koronav\u00edrus-j\u00e1rv\u00e1ny miatt a k\u00f6zponti korm\u00e1nyzat t\u00f6bb forr\u00e1st vesz\u00edt el, mint az \u00f6nkorm\u00e1nyzatok. Hozz\u00e1tette: az \u00e1llamnak - amelynek az \u00f6nkorm\u00e1nyzatok is r\u00e9szei - ezermilli\u00e1rdos vesztes\u00e9geket kell elszenvednie id\u00e9n, ehhez k\u00e9pest a g\u00e9pj\u00e1rm\u0171ad\u00f3 34 milli\u00e1rd forintja annyira szer\u00e9ny r\u00e9sz, hogy az \u00f6nkorm\u00e1nyzati k\u00f6lts\u00e9gvet\u00e9seknek \u00e1tlagosan 1-2 sz\u00e1zal\u00e9k\u00e1t \u00e9rinti.\nGuly\u00e1s Gergelyt k\u00e9rdezt\u00e9k arr\u00f3l, hogy a beny\u00fajtott j\u00f6v\u0151 \u00e9vi k\u00f6lts\u00e9gvet\u00e9s kapcs\u00e1n Kar\u00e1csony Gergely f\u0151polg\u00e1rmester arra panaszkodott: a szolidarit\u00e1si hozz\u00e1j\u00e1rul\u00e1s kiv\u00e9reztetn\u00e9 az \u00f6nkorm\u00e1nyzatokat. A miniszter erre \u00fagy reag\u00e1lt: eddig olyan d\u00f6nt\u00e9seket hoztak, miszerint az \u00f6nkorm\u00e1nyzatok az \u00e1llamn\u00e1l l\u00e9nyegesen kisebb m\u00e9rt\u00e9kben \u00e9s ar\u00e1nyban kellett, hogy szerepet v\u00e1llaljanak a v\u00e9dekez\u00e9sben. Ez a f\u0151v\u00e1rosi \u00f6nkorm\u00e1nyzatot a lehet\u0151 legcsek\u00e9lyebb m\u00e9rt\u00e9kben \u00e9rintette, hiszen g\u00e9pj\u00e1rm\u0171ad\u00f3-, illetve idegenforgalmiad\u00f3-bev\u00e9tele nincs. R\u00e1mutatott: a f\u0151v\u00e1rosnak \"a szolidarit\u00e1siad\u00f3-\u00fcgyben\" volt egy kedvezm\u00e9nye, ennek m\u00e9rt\u00e9ke j\u00f6v\u0151 \u00e9vben jelent\u0151sen cs\u00f6kken. Ez nem a k\u00f6zponti bev\u00e9telek n\u00f6vel\u00e9s\u00e9t jelenti, mert amit a korm\u00e1ny ilyen c\u00edmen a gazdagabb \u00f6nkorm\u00e1nyzatokt\u00f3l \u00e9vek \u00f3ta beszed, azt a szeg\u00e9nyebbeknek fizeti ki - magyar\u00e1zta. Az a k\u00e9r\u00e9s\u00fck a f\u0151polg\u00e1rmesterhez \u00e9s a f\u0151v\u00e1roshoz, hogy abban a szolidarit\u00e1sban, amit az eg\u00e9sz orsz\u00e1gt\u00f3l k\u00e9rnek, vegyenek r\u00e9szt, a terhek egy\u00e1ltal\u00e1n nem ar\u00e1nytalanok, s\u0151t eddig ar\u00e1nytalanul kedvez\u0151ek voltak sz\u00e1mukra - k\u00f6z\u00f6lte.\n2021. j\u00falius 1-j\u00e9vel tiltj\u00e1k be az egyszer haszn\u00e1latos m\u0171anyagokat\nGuly\u00e1s Gergely bejelentette azt is: 2021. janu\u00e1r 1. helyett 2021. j\u00falius 1-j\u00e9vel tiltj\u00e1k be Magyarorsz\u00e1gon az egyszer haszn\u00e1latos m\u0171anyagokat. A betilt\u00e1st \u00fagy kell megtenni, hogy az - k\u00fcl\u00f6n\u00f6sen a jelenlegi neh\u00e9z gazdas\u00e1gi helyzetben - ne vesz\u00e9lyeztessen munkahelyeket - hangs\u00falyozta.\n\u00a0Jelezte, Palkovics L\u00e1szl\u00f3 innov\u00e1ci\u00f3s \u00e9s technol\u00f3giai miniszter lefolytatta az egyeztet\u00e9seket az \u00e1gazati szerepl\u0151kkel \u00e9s a legink\u00e1bb \u00e9rintett v\u00e1laszt\u00f3ker\u00fcletek parlamenti k\u00e9pvisel\u0151ivel - els\u0151sorban a fideszes Font S\u00e1ndor ker\u00fclet\u00e9t \u00e9rinti -, ezut\u00e1n \u00e1llapodtak meg a j\u00f6v\u0151 \u00e9vi j\u00falius 1-jei id\u0151pontban, valamint abban, hogy 15 mikron felett fogj\u00e1k betiltani az egyszer haszn\u00e1latos m\u0171anyagok gy\u00e1rt\u00e1s\u00e1t. Az EU-s el\u0151\u00edr\u00e1s 50 mikron feletti betilt\u00e1st \u00edr el\u0151, vagyis a magyar szab\u00e1lyoz\u00e1s szigor\u00fabb lesz - jegyezte meg.\n\u00a0\"A z\u00f6ldpolitik\u00e1ban vitt elk\u00f6telezetts\u00e9g\u00fcnkkel ez \u00f6sszhangban \u00e1ll\" \u2013 mondta. K\u00f6z\u00f6lte tov\u00e1bb\u00e1, hogy az Innov\u00e1ci\u00f3s \u00e9s Technol\u00f3giai Miniszt\u00e9rium az \u00e1gazatban t\u00edzmilli\u00e1rd forintot bocs\u00e1t a v\u00e1llalkoz\u00e1sok rendelkez\u00e9s\u00e9re a technol\u00f3giav\u00e1lt\u00e1s \u00e9rdek\u00e9ben, \u00edgy a versenyk\u00e9pess\u00e9g\u00fck ugyanolyan vagy m\u00e9g jobb lesz annak ellen\u00e9re, hogy az eddigi term\u00e9keik egy r\u00e9sz\u00e9t a tov\u00e1bbiakban nem gy\u00e1rthatj\u00e1k majd.\nIskola\u0151rs\u00e9get hoz l\u00e9tre a korm\u00e1ny, a c\u00e9l a pedag\u00f3gusok v\u00e9delme\nAz iskola\u0151rs\u00e9gr\u0151l Guly\u00e1s Gergely azt mondta, az int\u00e9zked\u00e9s els\u0151 k\u00f6rben mintegy 500 iskol\u00e1t \u00e9rint, ebb\u0151l k\u00f6r\u00fclbel\u00fcl 140-150 szakiskola. Az iskola\u0151r r\u00e9sze lesz a tantest\u00fcletnek, \u00e1lland\u00f3 jelleggel jelen lesz az iskol\u00e1ban - azokban az int\u00e9zm\u00e9nyekben, ahol a legs\u00falyosabb fegyelmi probl\u00e9m\u00e1k vannak -, \u00e9s nagyr\u00e9szt v\u00e9lhet\u0151en kor\u00e1bbi rend\u0151r\u00f6k t\u00f6ltik majd be a posztot az 500 tag\u00fa test\u00fcletben. Az iskola\u0151rn\u00e9l fegyver nem lesz, de m\u00e1s k\u00e9nyszer\u00edt\u0151 eszk\u00f6z\u00f6k lehetnek n\u00e1la, \u00e9s int\u00e9zked\u00e9si jogosults\u00e1ga is lesz er\u0151szak megakad\u00e1lyoz\u00e1sa \u00e9rdek\u00e9ben.\nKib\u0151v\u00edtik tov\u00e1bb\u00e1 azoknak a b\u0171ncselekm\u00e9nyeknek a k\u00f6r\u00e9t, amelyekn\u00e9l a b\u00fcntethet\u0151s\u00e9g als\u00f3 korhat\u00e1ra 12 \u00e9v, \u00e9s a pedag\u00f3gusok s\u00e9relm\u00e9re elk\u00f6vetett \u00f6sszes b\u0171ncselekm\u00e9ny ebbe a k\u00f6rbe tartozik majd - k\u00f6z\u00f6lte a t\u00e1rcavezet\u0151. Az \u00e1llamnak feladata, hogy az iskol\u00e1ban a rendet biztos\u00edtsa, a pedag\u00f3gusokat pedig megv\u00e9dje - jelentette ki, megjegyezve: a legt\u00f6bb helyen ilyen probl\u00e9m\u00e1k nincsenek, de vannak olyan t\u00e9rs\u00e9gek, ahol rendszeresek a fegyelmi gondok, \u00e9s \u00e1lland\u00f3 a tan\u00e1rokkal szembeni er\u0151szak vesz\u00e9lye, ami t\u0171rhetetlen, megengedhetetlen.\nHozz\u00e1tette, egyeztettek az \u00e9rintett t\u00e9rs\u00e9gek orsz\u00e1ggy\u0171l\u00e9si k\u00e9pvisel\u0151ivel is, mindannyian t\u00e1mogatt\u00e1k a javaslatot. Ha pedig sz\u00fcks\u00e9ges, a korm\u00e1ny k\u00e9sz t\u00f6bb iskola\u0151rt is alkalmaz\u00e1sba \u00e1ll\u00edtani.\n\n\n"}]