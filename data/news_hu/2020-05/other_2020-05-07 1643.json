[{"date": "2020-05-07 16:43", "url": "https://koronavirus.gov.hu/cikkek/fulop-attila-kotelessege-es-felelossege-van-az-idoseket-ellato-intezmenyek-fenntartojanak", "h1": "F\u00fcl\u00f6p Attila: k\u00f6teless\u00e9ge \u00e9s felel\u0151ss\u00e9ge van az id\u0151seket ell\u00e1t\u00f3 int\u00e9zm\u00e9nyek fenntart\u00f3j\u00e1nak", "body": "\nAz id\u0151sotthonok fenntart\u00f3inak k\u00f6teless\u00e9g\u00e9t \u00e9s felel\u0151ss\u00e9g\u00e9t hangs\u00falyozta az Emberi Er\u0151forr\u00e1sok Miniszt\u00e9rium\u00e1nak szoci\u00e1lis \u00fcgyek\u00e9rt felel\u0151s \u00e1llamtitk\u00e1ra Ny\u00edregyh\u00e1z\u00e1n, ahol megl\u00e1togatta az egyik reform\u00e1tus bentlak\u00e1sos szoci\u00e1lis int\u00e9zm\u00e9nyt.\n\nF\u00fcl\u00f6p\u00a0Attila a v\u00e1rosi egyh\u00e1zk\u00f6zs\u00e9g \u00e1ltal fenntartott K\u00e1lvineum id\u0151sotthonban tett bej\u00e1r\u00e1sa ut\u00e1n \u00fajs\u00e1g\u00edr\u00f3knak elmondta, orsz\u00e1gosan mintegy ezer, id\u0151seket gondoz\u00f3 int\u00e9zm\u00e9ny m\u0171k\u00f6dik, amelyekben csaknem 55 ezer ell\u00e1tott \u00e9l. Tapasztalatai szerint ahol a fenntart\u00f3 m\u00e1r a j\u00e1rv\u00e1ny el\u0151tt is gondosan vigy\u00e1zott az id\u0151sekre, ott a dolgoz\u00f3k j\u00f3l meg tudt\u00e1k szervezni a koronav\u00edrus elleni v\u00e9dekez\u00e9st \u00e9s az id\u0151sek fel\u00fcgyelet\u00e9t is.\nEbben a munk\u00e1ban az \u00e1llam jogszab\u00e1lyalkot\u00e1ssal, a v\u00e9dekez\u00e9s finansz\u00edroz\u00e1s\u00e1val \u00e9s t\u00e1mogat\u00e1s\u00e1val, illetve v\u00e9d\u0151eszk\u00f6z\u00f6k rendszeres biztos\u00edt\u00e1s\u00e1val tud seg\u00edteni, f\u00fcggetlen\u00fcl att\u00f3l, hogy az int\u00e9zm\u00e9ny fenntart\u00f3ja az \u00e1llam, \u00f6nkorm\u00e1nyzat, egyh\u00e1z vagy civil szervezet - jelentette ki az \u00e1llamtitk\u00e1r.\nA Pesti \u00fati id\u0151sotthonban t\u00f6rt\u00e9ntekre utalva\u00a0F\u00fcl\u00f6p\u00a0Attila kijelentette, \"a nemt\u00f6r\u0151d\u00f6ms\u00e9gnek \u00e9s a t\u00e9tlens\u00e9gnek\" mindig \u00e1ra van, ennek pedig a j\u00e1rv\u00e1nyhelyzetben s\u00falyos, dr\u00e1mai k\u00f6vetkezm\u00e9nyei lehetnek. A \"Pesti \u00faton nap mint nap ezzel szembes\u00fcl\u00fcnk \u00e9s ezt tapasztaljuk\" - fogalmazott.\nHangs\u00falyozta, a fenntart\u00f3nak mindig megvan a feladata \u00e9s a k\u00f6teless\u00e9ge, a k\u00f6telez\u0151 szakmai protokollok betart\u00e1sa \u00e9s alkalmaz\u00e1sa pedig nemcsak \"b\u00e9keid\u0151ben\" fontos, hanem a j\u00e1rv\u00e1nyhelyzetre is fokozottan igaz.\nA tapasztalatok szerint, ahol val\u00f3ban van gazd\u00e1ja egy int\u00e9zm\u00e9nynek \u00e9s odafigyelnek a napi munkaszervez\u00e9sre, ott mindent megtesznek az\u00e9rt, hogy ne legyen probl\u00e9ma a j\u00e1rv\u00e1nyb\u00f3l - hangoztatta\u00a0F\u00fcl\u00f6p\u00a0Atilla.\nJelezte, a j\u00e1rv\u00e1ny terjed\u00e9s\u00e9t nem lehet pontosan megbecs\u00fclni a k\u00f6vetkez\u0151 hetekben, de tov\u00e1bbra is az a fontos, hogy a fenntart\u00f3 megel\u0151zze a bajt, a koronav\u00edrus megjelen\u00e9sekor pedig mindent megtegyen annak terjed\u00e9se ellen.\nAz \u00e1llamtitk\u00e1r a bej\u00e1r\u00e1s v\u00e9g\u00e9n felk\u00e9sz\u00fcltnek nevezte a reform\u00e1tus id\u0151otthont, kiemelve, hogy az int\u00e9zm\u00e9ny rendszeresen kapott v\u00e9d\u0151eszk\u00f6z\u00f6ket a k\u00f6zponti \u00e1llami keretb\u0151l \u00e9s fert\u0151tlen\u00edt\u00e9seket is v\u00e9geztek a honv\u00e9ds\u00e9g szakemberei.\n\n\nMTI 2020. m\u00e1jus 7.\n\n"}]