[{"date": "2020-05-18 13:10", "url": "https://koronavirus.gov.hu/cikkek/fonagy-majus-vegeig-lehet-bevaltani-rezsiutalvanyokat", "h1": "F\u00f3nagy: m\u00e1jus v\u00e9g\u00e9ig lehet bev\u00e1ltani a rezsiutalv\u00e1nyokat", "body": "\nM\u00e1jus 31-\u00e9ig lehet felhaszn\u00e1lni a 2019-ben kapott rezsiutalv\u00e1nyokat, de a j\u00e1rv\u00e1ny miatt csak a post\u00e1n - eml\u00e9keztetett F\u00f3nagy J\u00e1nos, a nemzeti vagyonnal kapcsolatos parlamenti \u00fcgyek\u00e9rt felel\u0151s \u00e1llamtitk\u00e1r\u00a0a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs\u00a0online sajt\u00f3t\u00e1j\u00e9koztat\u00f3j\u00e1n.\n\n\nA Minisztereln\u00f6ki Korm\u00e1nyiroda \u00e1llamtitk\u00e1ra azt k\u00e9rte, hogy senki ne hagyja utols\u00f3 pillanatra az utalv\u00e1nyok felhaszn\u00e1l\u00e1st, k\u00fcl\u00f6n\u00f6s tekintettel arra, hogy m\u00e1jus 31. p\u00fcnk\u00f6sd vas\u00e1rnapra esik.\nF\u00f3nagy J\u00e1nos javasolta, hogy az id\u0151sebb, a j\u00e1rv\u00e1ny miatt vesz\u00e9lyeztetett koroszt\u00e1ly az utalv\u00e1nyok bev\u00e1lt\u00e1s\u00e1t b\u00edzza a csal\u00e1d fiatalabb tagjaira. Ha pedig erre nincs lehet\u0151s\u00e9g, a hatvan\u00e9vesn\u00e9l id\u0151sebbek k\u00f6zvetlen\u00fcl a nyit\u00e1s ut\u00e1n keress\u00e9k fel post\u00e1t, akkor ugyanis els\u0151bbs\u00e9get \u00e9lveznek - tette hozz\u00e1.\nFelid\u00e9zte: az utalv\u00e1nyra mintegy 2,6 milli\u00f3 nyugd\u00edjas volt jogosult tavaly \u0151sszel. Az utalv\u00e1nyok 98 sz\u00e1zal\u00e9k\u00e1t - mintegy 22,5 milli\u00e1rd \u00e9rt\u00e9kben - \u00e1tvett\u00e9k, az \u00e1tvett utalv\u00e1nyok 97 sz\u00e1zal\u00e9k\u00e1t pedig - csaknem 22 milli\u00e1rd forint \u00e9rt\u00e9kben - fel is haszn\u00e1lt\u00e1k a nyugd\u00edjasok g\u00e1z- \u00e9s villanysz\u00e1ml\u00e1ik kiegyenl\u00edt\u00e9s\u00e9re.\nF\u00f3nagy J\u00e1nos eml\u00e9keztetett arra, hogy az utalv\u00e1nyokat kiz\u00e1r\u00f3lag f\u00f6ldg\u00e1z- \u00e9s villamosenergia-szolg\u00e1ltat\u00e1s kifizet\u00e9s\u00e9re lehet felhaszn\u00e1lni, \u00e9s k\u00e9szp\u00e9nzre nem v\u00e1lthat\u00f3. A befizet\u00e9sn\u00e9l az utalv\u00e1nyokon szerepl\u0151 \u00f6sszeget csak k\u00e9szp\u00e9nzzel lehet kieg\u00e9sz\u00edteni. Az utalv\u00e1ny nem n\u00e9vre sz\u00f3l\u00f3, azt b\u00e1rki \u00e1tadhatja rokon\u00e1nak, ismer\u0151s\u00e9nek.\nHozz\u00e1tette: a 1818-as korm\u00e1nyzati \u00fcgyf\u00e9lvonalon lehet t\u00e1j\u00e9koztat\u00e1st k\u00e9rni a r\u00e9szletekr\u0151l.\nAz \u00e1llamtitk\u00e1r megk\u00f6sz\u00f6nte a Magyar Posta dolgoz\u00f3inak \u00e1ldozatos munk\u00e1j\u00e1t a koronav\u00edrus-j\u00e1rv\u00e1ny idej\u00e9n.\nF\u00f3nagy J\u00e1nos kit\u00e9rt arra: a 2013-ban bevezetett rezsics\u00f6kkent\u00e9s, majd az Erzs\u00e9bet-utalv\u00e1nyok \u00e9s a rezsiutalv\u00e1nyok biztos\u00edt\u00e1sa \"azt a k\u00f6vetkezetes korm\u00e1nyzati c\u00e9lt szolg\u00e1lj\u00e1k, hogy az id\u0151sebbek is r\u00e9szes\u00fcljenek a gazdas\u00e1g j\u00f3 eredm\u00e9nyeib\u0151l. A korm\u00e1ny az id\u0151sek t\u00e1mogat\u00e1s\u00e1t k\u00fcl\u00f6n\u00f6sen fontosnak tartja, hiszen \u0151k eg\u00e9sz \u00e9let\u00fcket ledolgozt\u00e1k ez\u00e9rt az orsz\u00e1g\u00e9rt\" - fogalmazott.\nHozz\u00e1tette: ez\u00e9rt d\u00f6nt\u00f6tt \u00fagy a korm\u00e1ny, hogy 2021-t\u0151l vissza\u00e9p\u00edtik a 13. havi nyugd\u00edjat, ezen fel\u00fcl a nyugd\u00edjasok a gazdas\u00e1g eredm\u00e9nye alapj\u00e1n tov\u00e1bbra is jogosultak nyugd\u00edjpr\u00e9miumra.\n\n\nMTI 2020. m\u00e1jus 18.\n\n"}]