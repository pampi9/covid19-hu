[{"date": "2020-05-03 12:55", "url": "https://koronavirus.gov.hu/cikkek/nagy-hangsuly-van-biztonsagi-intezkedeseken-az-idei-erettsegin", "h1": "Nagy hangs\u00faly van a biztons\u00e1gi int\u00e9zked\u00e9seken az idei \u00e9retts\u00e9gin", "body": "\nNagy hangs\u00faly van a biztons\u00e1gi int\u00e9zked\u00e9seken a h\u00e9tf\u0151n kezd\u0151d\u0151 \u00e9retts\u00e9gin, amelyre t\u00f6bb mint 84 ezren jelentkeztek - mondta a k\u00f6znevel\u00e9si \u00e1llamtitk\u00e1r a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n vas\u00e1rnap.\n\n\nMaruzsa Zolt\u00e1n kiemelte: a vizsg\u00e1k 9 \u00f3rakor kezd\u0151dnek, hogy az int\u00e9zm\u00e9nyekbe val\u00f3 eljut\u00e1s egyszer\u0171bb legyen, \u00e9s \"ne torl\u00f3djanak \u00f6ssze\" az \u00e9retts\u00e9giz\u0151k \u00e9s a munk\u00e1ba igyekv\u0151k t\u00f6megei. Hozz\u00e1tette, a t\u00f6megk\u00f6zleked\u00e9sben s\u0171r\u0171bben ind\u00edtanak j\u00e1ratokat, az int\u00e9zm\u00e9nyek el\u0151tt, a k\u00f6zter\u00fcleteken a rend\u0151rs\u00e9g seg\u00edti a forgalomir\u00e1ny\u00edt\u00e1st.\nUtalt r\u00e1, a vizsga \u00edr\u00e1sbeli lesz, hogy a fel\u00e9re cs\u00f6kkents\u00e9k a szem\u00e9lyes kontaktusok sz\u00e1m\u00e1t.\n\nA tanul\u00f3knak a vizsg\u00e1knak helyet ad\u00f3 int\u00e9zm\u00e9nyek folyos\u00f3in \u00e9s k\u00f6z\u00f6ss\u00e9gi helyis\u00e9gekben k\u00f6telez\u0151, a vizsga k\u00f6zben pedig er\u0151sen aj\u00e1nlott a maszkvisel\u00e9s - k\u00f6z\u00f6lte. Hangs\u00falyozta, a v\u00e9dekez\u00e9st megszervezt\u00e9k, az ehhez sz\u00fcks\u00e9ges maszkok, fert\u0151tlen\u00edt\u0151szerek kisz\u00e1ll\u00edt\u00e1sa megt\u00f6rt\u00e9nt, az \u00e9p\u00fcletekben kitakar\u00edtottak, ellen\u0151rizt\u00e9k a mosd\u00f3k, k\u00f6z\u00f6ss\u00e9gi ter\u00fcletek felszerelts\u00e9g\u00e9t.\nAz \u00e1llamtitk\u00e1r jelezte: az int\u00e9zm\u00e9nyekben az \u00e9retts\u00e9gi alatt folyamatosan betartj\u00e1k a higi\u00e9ni\u00e1s int\u00e9zked\u00e9seket, takar\u00edtanak, az \u00e9p\u00fcletek kapuit, ajt\u00f3it kit\u00e1masztj\u00e1k, a vizsga nyitott ablakok \u00e9s szell\u0151ztet\u00e9s mellett zajlik. A vizsg\u00e1k alatt legfeljebb 10 vizsg\u00e1z\u00f3 lehet egy teremben, k\u00f6z\u00f6tt\u00fck legal\u00e1bb m\u00e1sf\u00e9l m\u00e9ter t\u00e1vols\u00e1got kell tartani - mondta.\nMaruzsa Zolt\u00e1n kit\u00e9rt r\u00e1, hogy a vizsgabeoszt\u00e1s elk\u00e9sz\u00fclt, az id\u0151sebb, kr\u00f3nikus beteg pedag\u00f3gusokat tehermentes\u00edtett\u00e9k. Egy\u00fattal k\u00f6sz\u00f6netet mondott minden tan\u00e1rnak, aki munk\u00e1t v\u00e1llalt az \u00e9retts\u00e9gin, mert a vizsga az \u0151 \u00e1ldozatv\u00e1llal\u00e1suknak k\u00f6sz\u00f6nhet\u0151en szervezhet\u0151 meg.\nAz \u00e1llamtitk\u00e1r eml\u00e9keztetett r\u00e1, hogy nem k\u00f6telez\u0151 r\u00e9szt venni az \u00e9retts\u00e9gi vizsg\u00e1n. R\u00e1mutatott, hogy \u0151sszel is lesz \u00e9retts\u00e9gi \u00e9s a keresztf\u00e9l\u00e9ves fels\u0151oktat\u00e1si felv\u00e9telit is meghirdetik. \"B\u00e1rki, ak\u00e1r holnap reggel is d\u00f6nthet \u00fagy, hogy a vizsg\u00e1t k\u00e9s\u0151bbre halasztja\" - jelentette ki.\n\nForr\u00e1s: MTI\n\n"}]