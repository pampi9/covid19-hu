[{"date": "2020-05-18 14:57", "url": "https://koronavirus.gov.hu/cikkek/szijjarto-mar-tizezer-magyarnak-segitettunk-hazaterni", "h1": "Szijj\u00e1rt\u00f3: m\u00e1r t\u00edzezer magyarnak seg\u00edtett\u00fcnk hazat\u00e9rni", "body": "\nA j\u00e1rv\u00e1ny elleni v\u00e9dekez\u00e9sben \u00e9szszer\u0171 \u00e9s k\u00f6r\u00fcltekint\u0151 egyens\u00falyra kell t\u00f6rekedni, tekintettel az emberi \u00e9let \u00e9s eg\u00e9szs\u00e9g v\u00e9delm\u00e9re, a gazdas\u00e1g \u00fajraind\u00edt\u00e1s\u00e1ra \u00e9s a norm\u00e1lis \u00e9let visszanyer\u00e9s\u00e9re - mondta\u00a0Szijj\u00e1rt\u00f3\u00a0P\u00e9ter k\u00fclgazdas\u00e1gi \u00e9s k\u00fcl\u00fcgyminiszter az Orsz\u00e1ggy\u0171l\u00e9s h\u00e9tf\u0151i \u00fcl\u00e9s\u00e9n, napirend el\u0151tti felsz\u00f3lal\u00e1s\u00e1ban.\n\nA t\u00e1rcavezet\u0151 kiemelte: a korm\u00e1nynak az elm\u00falt napokban hozott int\u00e9zked\u00e9seit h\u00e1rmas c\u00e9lrendszer hat\u00e1rozta meg, ennek r\u00e9sze az eg\u00e9szs\u00e9g\u00fcgyi ell\u00e1t\u00f3rendszer felk\u00e9sz\u00edt\u00e9se egy eddig soha nem l\u00e1tott helyzetre, kedvez\u0151 startpoz\u00edci\u00f3 biztos\u00edt\u00e1sa a gazdas\u00e1gnak az \u00faj vil\u00e1ggazdas\u00e1gi korszakban, valamint az utaz\u00e1si korl\u00e1toz\u00e1sok miatt \u00f6nhib\u00e1jukon k\u00edv\u00fcl k\u00fclf\u00f6ld\u00f6n rekedt magyarok hazahozatala.\nMegjegyezte: mivel az eur\u00f3pai orsz\u00e1gok a j\u00e1rv\u00e1ny cs\u00facspontja ut\u00e1ni id\u0151szak kih\u00edv\u00e1saival is elt\u00e9r\u0151 id\u0151pontokban szembes\u00fclnek, fontos figyelembe venni m\u00e1s orsz\u00e1gok tapasztalatait.\nKifejtette: h\u00e9tf\u0151n \u00e1tl\u00e9pte a 10 ezret azoknak a magyaroknak a sz\u00e1ma, akiknek seg\u00edtettek hazat\u00e9rni, \u00e9s m\u00e9g 541 olyan magyar van, aki a korl\u00e1toz\u00e1sok miatt eddig nem tudott hazaj\u00f6nni, nekik is minden t\u00e1mogat\u00e1st biztos\u00edtanak. Minden mentes\u00edt\u0151 j\u00e1ratot bejelentettek az EU-nak, \u00e9s szinte mindegyik j\u00e1rattal m\u00e1s uni\u00f3s orsz\u00e1gok \u00e1llampolg\u00e1rait is elhozt\u00e1k, de sem v\u00e1laszt, sem t\u00e1mogat\u00e1st nem kaptak az uni\u00f3t\u00f3l - k\u00f6z\u00f6lte.\nSzijj\u00e1rt\u00f3\u00a0P\u00e9ter elmondta: az eg\u00e9szs\u00e9g\u00fcgyi v\u00e9dekez\u00e9s sikere \u00e9rdek\u00e9ben l\u00e9gihidat hoztak l\u00e9tre K\u00edna \u00e9s Magyarorsz\u00e1g k\u00f6z\u00f6tt, eddig t\u00f6bb mint 130 rep\u00fcl\u0151g\u00e9p sz\u00e1ll\u00edtott ezen eszk\u00f6z\u00f6ket. Eddig 132 milli\u00f3 175 ezer maszk \u00e9rkezett \u00e9s m\u00e9g 40 milli\u00f3 400 ezerre van szerz\u0151d\u00e9s. 3298 l\u00e9legeztet\u0151g\u00e9pet hoztak eddig, 1351-et az elm\u00falt h\u00e9ten. 2 milli\u00f3 370 ezer teszt \u00e9rkezett, \u00e9s m\u00e9g 1 milli\u00f3 170 ezerre van szerz\u0151d\u00e9s, tov\u00e1bb\u00e1 68 milli\u00f3 665 ezer v\u00e9d\u0151felszerel\u00e9s j\u00f6tt, \u00e9s m\u00e9g kevesebb mint egymilli\u00f3ra v\u00e1rnak - sorolta.\nKit\u00e9rt r\u00e1: K\u00edn\u00e1b\u00f3l 850 ezer olyan gy\u00f3gyszert kaptak, amely j\u00f3 eredm\u00e9nyeket mutat a koronav\u00edrusos betegek kezel\u00e9s\u00e9ben, \u00e9s amelyet csak h\u00e1rom m\u00e1sik orsz\u00e1gnak adtak, valamint Jap\u00e1nnal is meg\u00e1llapodtak t\u00f6bb mint 12 ezer gy\u00f3gyszer sz\u00e1ll\u00edt\u00e1s\u00e1r\u00f3l.\nMegjegyezte: Magyarorsz\u00e1g t\u00f6bb orsz\u00e1gt\u00f3l is kapott seg\u00edts\u00e9get, \u00e9s Magyarorsz\u00e1g is seg\u00edtett m\u00e1soknak, \u00edgy a hat\u00e1ron t\u00fali magyar k\u00f6z\u00f6ss\u00e9geknek, szomsz\u00e9dos \u00e9s nyugat-balk\u00e1ni orsz\u00e1goknak.\nA k\u00fcl\u00fcgyminiszter arr\u00f3l is besz\u00e9lt, hogy az elm\u00falt napokban orvos-szakmai vit\u00e1kr\u00f3l \u00edrt a sajt\u00f3, de nyilv\u00e1nval\u00f3, hogy k\u00fcl\u00f6nb\u00f6z\u0151 eszk\u00f6z\u00f6ket k\u00fcl\u00f6nb\u00f6z\u0151 ell\u00e1t\u00e1si f\u00e1zisokban haszn\u00e1lnak, \u00e9s amit az eg\u00e9szs\u00e9g\u00fcgyi ter\u00fclet k\u00e9r, azt megrendelik \u00e9s lesz\u00e1ll\u00edtj\u00e1k az eur\u00f3pai szabv\u00e1nyoknak megfelel\u0151en.\nA gazdas\u00e1got illet\u0151en kifejtette: b\u00e1r az ellenz\u00e9k seg\u00e9lyeket k\u00f6vetel, a korm\u00e1ny tov\u00e1bbra is a munkahelyek l\u00e9trehoz\u00e1s\u00e1ra f\u00f3kusz\u00e1l. Egy uni\u00f3s szab\u00e1lyv\u00e1ltoz\u00e1st kihaszn\u00e1lva legfeljebb 800 ezer eur\u00f3s \u00f6sszeggel t\u00e1mogatnak Magyarorsz\u00e1gon m\u0171k\u00f6d\u0151 c\u00e9geket, amelyek hajland\u00f3k beruh\u00e1z\u00e1sokat l\u00e9trehozni - magyar\u00e1zta.\nK\u00f6z\u00f6lte: eddig 526 c\u00e9g\u00a0\u00a0- k\u00f6zt\u00fck 416 magyar - jelentkezett, \u00f6sszesen 254 milli\u00e1rd forint beruh\u00e1z\u00e1st v\u00e1llaltak, \u00e9s ezzel 93 650 munkahely megv\u00e9d\u00e9s\u00e9t biztos\u00edtj\u00e1k. Az erre a c\u00e9lra sz\u00e1nt 50 milli\u00e1rd forintos keretet megdupl\u00e1zt\u00e1k, \u00e9s k\u00e9szek \u00fajabb p\u00e1ly\u00e1zati keretet nyitni - mondta. Hozz\u00e1f\u0171zte: t\u00e1rgyalnak az EU-val, hogy a maxim\u00e1lis t\u00e1mogat\u00e1si \u00f6sszeget elt\u00f6r\u00f6lhess\u00e9k, m\u00e1jus v\u00e9g\u00e9re \u00edg\u00e9rt v\u00e1laszt az uni\u00f3.\nSzijj\u00e1rt\u00f3\u00a0P\u00e9ter hangs\u00falyozta: politikai vit\u00e1kkal is szembes\u00fcltek az elm\u00falt id\u0151ben, \"alapvet\u0151 \u00e9s megmosolyogtat\u00f3 hazugs\u00e1gokkal\" a koronav\u00edrus-t\u00f6rv\u00e9ny vonatkoz\u00e1s\u00e1ban. Hallhatt\u00e1k, hogy nem \u00fcl\u00e9sezik a parlament \u00e9s tal\u00e1lkozhattak \"sunyi n\u00e1ciz\u00e1ssal is\" - fogalmazott.\nK\u00f6z\u00f6lte: most, hogy az Orsz\u00e1ggy\u0171l\u00e9s arra k\u00e9sz\u00fclhet, hogy jogszab\u00e1llyal vessen v\u00e9get a vesz\u00e9lyhelyzetnek, mindenki, aki \"ennek ellenkez\u0151j\u00e9t hazudta\", eln\u00e9z\u00e9st k\u00e9rhetne. Ez ugyan nem fog megt\u00f6rt\u00e9nni, de el\u00e9g az, hogy \"beles\u00fcltek a hazugs\u00e1gaikba\" - jelentette ki a k\u00fcl\u00fcgyminiszter.\n\n\n\nMTI 2020. m\u00e1jus 18.\n\n"}]