[{"date": "2020-05-07 09:57", "url": "https://koronavirus.gov.hu/cikkek/agrarkamara-lehetove-valik-kulfoldi-idenymunkasok-foglalkoztatasa-mezogazdasagban", "h1": "Agr\u00e1rkamara: lehet\u0151v\u00e9 v\u00e1lik a k\u00fclf\u00f6ldi id\u00e9nymunk\u00e1sok foglalkoztat\u00e1sa a mez\u0151gazdas\u00e1gban", "body": "\nNem csak a hat\u00e1r menti, de a szomsz\u00e9dos orsz\u00e1gokb\u00f3l t\u00e1volabbr\u00f3l \u00e9rkez\u0151 id\u00e9nymunk\u00e1sok is r\u00e9szt vehetnek a mez\u0151gazdas\u00e1gi betakar\u00edt\u00e1si munk\u00e1kban, ami f\u0151k\u00e9nt a kert\u00e9szeti \u00e1gazatnak jelent komoly seg\u00edts\u00e9get a koronav\u00edrus-j\u00e1rv\u00e1ny okozta k\u00e1rok m\u00e9rs\u00e9kl\u00e9s\u00e9ben - ismertette a Nemzeti Agr\u00e1rgazdas\u00e1gi Kamara az err\u0151l megjelent korm\u00e1nyrendelet-m\u00f3dos\u00edt\u00e1st.\n\nK\u00f6zlem\u00e9ny\u00fckben hangs\u00falyozt\u00e1k, hogy a m\u00f3dos\u00edt\u00e1st az agr\u00e1rkamara kezdem\u00e9nyezte. Hozz\u00e1teszik, a szomsz\u00e9dos orsz\u00e1gb\u00f3l \u00e9rkez\u0151 munk\u00e1soknak beutaz\u00e1suk el\u0151tt eg\u00e9szs\u00e9g\u00fcgyi vizsg\u00e1laton kell reszt venni\u00fck, hogy kiz\u00e1rj\u00e1k a koronav\u00edrus-fert\u0151z\u00e9s gyan\u00faj\u00e1t. Magyarorsz\u00e1gra utaz\u00e1sukhoz az illet\u00e9kes hat\u00e1rrend\u00e9szeti kirendelts\u00e9get legal\u00e1bb 48 \u00f3r\u00e1val a tervezett bel\u00e9ptet\u00e9s el\u0151tt \u00e9rtes\u00edteni kell, megjel\u00f6lve az id\u00e9nymunk\u00e1s nev\u00e9t, okm\u00e1nysz\u00e1m\u00e1t, a sz\u00e1ll\u00e1s hely\u00e9t, tov\u00e1bb\u00e1 a munkav\u00e9gz\u00e9s tervezett hely\u00e9t \u00e9s id\u0151pontj\u00e1t. Az int\u00e9zked\u00e9snek k\u00f6sz\u00f6nhet\u0151en megold\u00f3dhat a hazai munkav\u00e1llal\u00f3kkal nem fedezhet\u0151 munkaer\u0151ig\u00e9ny, jelent\u0151s seg\u00edts\u00e9get ny\u00fajtva ezzel f\u0151k\u00e9nt a kert\u00e9szeti \u00e1gazatnak a koronav\u00edrus okozta k\u00e1rok m\u00e9rs\u00e9kl\u00e9s\u00e9ben - hangs\u00falyozta a NAK.\nEml\u00e9keztetnek r\u00e1, hogy a mez\u0151gazdas\u00e1gban az elm\u00falt \u00e9vekben tapasztalt id\u00e9nymunkaer\u0151-hi\u00e1nyt a koronav\u00edrus-j\u00e1rv\u00e1ny tov\u00e1bb s\u00falyosb\u00edtotta, ami a k\u00fclf\u00f6ldi vend\u00e9gmunk\u00e1sok elmarad\u00e1s\u00e1val m\u00e9g kisz\u00e1m\u00edthatatlanabb\u00e1 v\u00e1lt. Fenn\u00e1ll a vesz\u00e9lye annak, hogy a sz\u00fcks\u00e9ges munkaer\u0151 hi\u00e1nya miatt \u00e9rt\u00e9kes kert\u00e9szeti term\u00e9kek betakar\u00edt\u00e1sa marad el, ami nemcsak a gazd\u00e1lkod\u00f3k sz\u00e1m\u00e1ra jelent k\u00e1rokat, hanem az ell\u00e1t\u00e1s biztons\u00e1g\u00e1t is vesz\u00e9lyezteti - \u00edrt\u00e1k, megjegyezve, hogy erre m\u00e1r p\u00e9lda volt a sp\u00e1rga- \u00e9s a szam\u00f3ca-betakar\u00edt\u00e1s ter\u00fclet\u00e9n.\nA k\u00e9s\u0151 tavaszi fagyok miatt az \u00e1tlagosn\u00e1l kisebb sp\u00e1rgaterm\u00e9sre sz\u00e1m\u00edtanak a termel\u0151k, de m\u00e9g ennek a betakar\u00edt\u00e1sa is komoly gondokat okoz. A sp\u00e1rga szed\u00e9se orsz\u00e1gosan 4500 felk\u00e9sz\u00fclt \u00e9s gyakorlott id\u00e9nymunk\u00e1st ig\u00e9nyel. A szam\u00f3ca eset\u00e9ben a szabadf\u00f6ldi term\u00e9s betakar\u00edt\u00e1s\u00e1val ezen a h\u00e9ten indul a munkacs\u00facs, a j\u00fanius m\u00e1sodik fel\u00e9ig tart\u00f3 szezonban 13 ezer mez\u0151gazdas\u00e1gi id\u00e9nymunk\u00e1sra van sz\u00fcks\u00e9g. A ny\u00e1r elej\u00e9t\u0151l okt\u00f3ber v\u00e9g\u00e9ig, az alma- \u00e9s sz\u0151l\u0151sz\u00fcretig folyamatosan \u00e9r\u0151 z\u00f6lds\u00e9gek \u00e9s gy\u00fcm\u00f6lcs\u00f6k betakar\u00edt\u00e1sa Magyarorsz\u00e1gon havonta \u00e1tlagosan mintegy 60-70 ezer ember id\u00e9nyjelleg\u0171 mez\u0151gazdas\u00e1gi foglalkoztat\u00e1s\u00e1t ig\u00e9nyli.\nA magyar gazd\u00e1lkod\u00f3k sz\u00e1m\u00e1ra els\u0151dleges a magyarorsz\u00e1gi munkaer\u0151 alkalmaz\u00e1sa, \u00e9s \u00fcdv\u00f6zlik az ez ir\u00e1ny\u00fa korm\u00e1nyzati seg\u00edt\u0151 l\u00e9p\u00e9seket, ugyanakkor a k\u00fclf\u00f6ldi p\u00e9ld\u00e1k is azt mutatj\u00e1k, hogy a j\u00e1rv\u00e1ny miatt m\u00e1s ipar\u00e1gakb\u00f3l felszabadult munkaer\u0151 nehezen vagy egy\u00e1ltal\u00e1n nem tudja helyettes\u00edteni a mez\u0151gazdas\u00e1gi id\u00e9nymunk\u00e1sokat - h\u00edvt\u00e1k fel a figyelmet. Nagy-Britanni\u00e1ban p\u00e9ld\u00e1ul korm\u00e1nyzati felh\u00edv\u00e1sra t\u00f6bb mint 50 ezren jelentkeztek az orsz\u00e1g legnagyobb agr\u00e1r-munkaer\u0151k\u00f6zvet\u00edt\u0151j\u00e9n\u00e9l mez\u0151gazdas\u00e1gi munk\u00e1ra, azonban csak 2 ezrel\u00e9k\u00fck, alig t\u00f6bb mint 100 ember fogadta el a sz\u00e1m\u00e1ra felaj\u00e1nlott munk\u00e1t - \u00edrt\u00e1k.\n\nMTI 2020. m\u00e1jus 7.\n\n"}]