[{"date": "2020-05-02 12:30", "url": "https://koronavirus.gov.hu/cikkek/hetfotol-videken-szigoru-menetrend-szerint-ujraindulhat-az-elet", "h1": "H\u00e9tf\u0151t\u0151l vid\u00e9ken szigor\u00fa menetrend szerint \u00fajraindulhat az \u00e9let", "body": "\nA v\u00e9dekez\u00e9s k\u00f6vetkez\u0151 szakasz\u00e1ban, h\u00e9tf\u0151t\u0151l vid\u00e9ken a korl\u00e1toz\u00e1sok fokozatos enyh\u00edt\u00e9s\u00e9vel, szigor\u00fa menetrend szerint \u00fajraindulhat az \u00e9let - mondta Szentkir\u00e1lyi Alexandra korm\u00e1nysz\u00f3viv\u0151 a Facebook-oldal\u00e1n k\u00f6zz\u00e9tett vide\u00f3ban szombaton.\n\n\nFontos, hogy az id\u0151sekre tov\u00e1bbra is fokozottan kell vigy\u00e1zni, Budapesten \u00e9s Pest megy\u00e9ben pedig a koronav\u00edrus-fert\u0151z\u00f6ttek, illetve az elhunytak magas sz\u00e1ma miatt maradnak a korl\u00e1toz\u00e1sok. \u00cdgy p\u00e9ld\u00e1ul ott tov\u00e1bbra sem haszn\u00e1lhat\u00f3k a vend\u00e9gl\u00e1t\u00f3 egys\u00e9gek kerthelys\u00e9gei, teraszai, \u00e9s tov\u00e1bbra is csak az \u00e9lelmiszerboltok, drog\u00e9ri\u00e1k \u00e9s gy\u00f3gyszert\u00e1rak m\u0171k\u00f6dhetnek rendes nyitvatart\u00e1ssal, a t\u00f6bbi bolt 15 \u00f3rakor bez\u00e1r. Ugyanakkor vid\u00e9ken h\u00e9tf\u0151t\u0151l a bev\u00e1s\u00e1rl\u00f3k\u00f6zpontok m\u00e1r rendes nyitvatart\u00e1ssal m\u0171k\u00f6dhetnek - k\u00f6z\u00f6lte a korm\u00e1nysz\u00f3viv\u0151.\nA Budapesten \u00e9s Pest megy\u00e9ben \u00e9l\u0151k tov\u00e1bbra is csak alapos indokkal hagyhatj\u00e1k el otthonukat, nem tan\u00e1csos vid\u00e9kre utazniuk, p\u00e9ld\u00e1ul nem mehetnek vid\u00e9kre strandolni, \u00e9s tov\u00e1bbra sem haszn\u00e1lhatj\u00e1k a j\u00e1tsz\u00f3tereket - tette hozz\u00e1.\nOrsz\u00e1gszerte tov\u00e1bbra is \u00e9rv\u00e9nyes a 65 \u00e9v felettiek v\u00e1s\u00e1rl\u00e1s\u00e1ra fenntartott 9 \u00e9s 12 \u00f3ra k\u00f6z\u00f6tti id\u0151s\u00e1v, a rendezv\u00e9nyek pedig minden\u00fctt tilosak augusztus 15-\u00e9ig, kiv\u00e9ve a temet\u00e9seket, az esk\u00fcv\u0151ket \u00e9s az egyh\u00e1zi esem\u00e9nyeket. A lakodalom is rendezv\u00e9nynek sz\u00e1m\u00edt, ez\u00e9rt augusztus k\u00f6zep\u00e9ig nem lehet megtartani - jelezte Szentkir\u00e1lyi Alexandra.\n\n\u00a0\nForr\u00e1s: MTI\n\n"}]