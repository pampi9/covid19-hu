[{"date": "2020-05-16 18:21", "url": "https://koronavirus.gov.hu/cikkek/hetfotol-uj-szabalyok-lepnek-eletbe-budapesten", "h1": "H\u00e9tf\u0151t\u0151l \u00faj szab\u00e1lyok l\u00e9pnek \u00e9letbe Budapesten", "body": "\nA kij\u00e1r\u00e1si korl\u00e1toz\u00e1sok vas\u00e1rnap \u00e9jf\u00e9lt\u0151l megsz\u0171nnek Budapesten, m\u00e1jus 18., h\u00e9tf\u0151t\u0151l a k\u00f6vetkez\u0151 szab\u00e1lyok l\u00e9pnek \u00e9letbe:\n\n\nAz egy h\u00e1ztart\u00e1sban \u00e9l\u0151k kiv\u00e9tel\u00e9vel mindenki k\u00f6teles a m\u00e1sik embert\u0151l lehet\u0151leg m\u00e1sf\u00e9l m\u00e9teres v\u00e9d\u0151t\u00e1vols\u00e1got tartani.\nAz \u00fczletben t\u00f6rt\u00e9n\u0151 v\u00e1s\u00e1rl\u00e1s, illetve a t\u00f6megk\u00f6zleked\u00e9si eszk\u00f6z\u00f6k\u00f6n val\u00f3 tart\u00f3zkod\u00e1s sor\u00e1n a maszk visel\u00e9se tov\u00e1bbra is k\u00f6telez\u0151.\nA v\u00e9d\u0151t\u00e1vols\u00e1g megtart\u00e1sa mellett a k\u00f6zter\u00fcletek, a parkok \u00e9s a szabadt\u00e9ri j\u00e1tsz\u00f3terek h\u00e9tf\u0151t\u0151l l\u00e1togathat\u00f3ak.\nA 65 \u00e9ven fel\u00fcliek tov\u00e1bbra is 9 \u00e9s 12 \u00f3ra k\u00f6z\u00f6tt l\u00e1togathatj\u00e1k az \u00e9lelmiszer\u00fczleteket, a drog\u00e9ri\u00e1kat \u00e9s a gy\u00f3gyszert\u00e1rakat, a 65 \u00e9ven aluliak pedig az ezen k\u00edv\u00fcli id\u0151szakban.\nA piacok nyitvatart\u00e1s\u00e1nak rendj\u00e9r\u0151l az \u00f6nkorm\u00e1nyzatok ett\u0151l elt\u00e9r\u0151en is rendelkezhetnek.\nH\u00e9tf\u0151t\u0151l valamennyi \u00fczlet kinyithat \u00e9s l\u00e1togathat\u00f3.\nA vend\u00e9gl\u00e1t\u00f3helyeken, \u00edgy k\u00fcl\u00f6n\u00f6sen az \u00e9ttermekben, k\u00e1v\u00e9z\u00f3kban, cukr\u00e1szd\u00e1kban, b\u00fcf\u00e9kben, pressz\u00f3kban a kerthelyis\u00e9gben, illetve a teraszon m\u00e1r lehet tart\u00f3zkodni.\nA vend\u00e9gl\u00e1t\u00f3helyeknek 2020. szeptember 1-ig nem kell k\u00f6zter\u00fclet-haszn\u00e1lati d\u00edjat fizetnie a terasz ut\u00e1n.\nA strandok, szabadt\u00e9ri f\u00fcrd\u0151k nyitva tarthatnak.\nA szabadt\u00e9ri m\u00fazeumok \u00e9s az \u00e1llatkert kinyithat.\nA szolg\u00e1ltat\u00e1sok b\u00e1rki \u00e1ltal szabadon ig\u00e9nybe vehet\u0151k, a szolg\u00e1ltat\u00e1st ny\u00fajt\u00f3 \u00fczletek szint\u00e9n nyitva tarthatnak korl\u00e1toz\u00e1s n\u00e9lk\u00fcl.\nIstentiszteletek \u00e9s mis\u00e9k megtarthat\u00f3ak, polg\u00e1ri h\u00e1zass\u00e1gk\u00f6t\u00e9s \u00e9s temet\u00e9s szint\u00e9n. A 200 f\u0151 alatti csal\u00e1di rendezv\u00e9nyek, lakodalmak Budapesten 2020. j\u00fanius 15-t\u0151l tarthat\u00f3k meg.\nAz egyetemek nyitva lehetnek, de err\u0151l mindenhol a fels\u0151oktat\u00e1si int\u00e9zm\u00e9ny vezet\u0151je jogosult d\u00f6nteni. A fels\u0151oktat\u00e1si int\u00e9zm\u00e9nyek koll\u00e9giumainak l\u00e1togat\u00e1sa tov\u00e1bbra is tilos.\n\n\n(kormany.hu)\n\n"}]