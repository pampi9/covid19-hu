[{"date": "2020-05-16 15:20", "url": "https://koronavirus.gov.hu/cikkek/orban-viktor-budapest-atterhet-vedekezes-masodik-szakaszaba", "h1": "Orb\u00e1n Viktor: Budapest is \u00e1tt\u00e9rhet a v\u00e9dekez\u00e9s m\u00e1sodik szakasz\u00e1ba", "body": "\nA szombati szakmai h\u00e1tt\u00e9rmegbesz\u00e9l\u00e9seken vil\u00e1goss\u00e1 v\u00e1lt, hogy a \"j\u00e1rv\u00e1ny erej\u00e9t Budapesten is let\u00f6rt\u00fck, \u00edgy Budapesten is \u00e1tt\u00e9rhet\u00fcnk - igaz megfontoltan \u00e9s \u00f3vatosan -, de \u00e1tt\u00e9rhet\u00fcnk a v\u00e9dekez\u00e9s m\u00e1sodik szakasz\u00e1ba\" - mondta Orb\u00e1n Viktor minisztereln\u00f6k\u00a0a Facebookon k\u00f6zvet\u00edtett felv\u00e9telen.\n\nA korm\u00e1nyf\u0151 k\u00f6z\u00f6lte, a korm\u00e1ny Budapesten is feloldja a koronav\u00edrus-j\u00e1rv\u00e1ny miatt elrendelt kij\u00e1r\u00e1si korl\u00e1toz\u00e1st, \u00e9s a f\u0151v\u00e1ros mindig k\u00e9t h\u00e9t k\u00e9s\u00e9ssel k\u00f6veti majd a vid\u00e9ket. A felel\u0151ss\u00e9gteljes magatart\u00e1s, a v\u00e9d\u0151t\u00e1vols\u00e1g betart\u00e1sa Budapesten k\u00fcl\u00f6n\u00f6sen is fontos - hangs\u00falyozta.\nA minisztereln\u00f6k arra k\u00e9rte a polg\u00e1rmestereket, ne vegy\u00e9k f\u00e9lv\u00e1llr\u00f3l a kock\u00e1zatot, \u00e9s k\u00fcl\u00f6n figyeljenek oda az id\u0151sotthonok biztons\u00e1g\u00e1ra.\nA korm\u00e1nyf\u0151 kiemelte, a j\u00e1rv\u00e1nyvesz\u00e9ly kihirdet\u00e9s\u00e9nek 66. napj\u00e1n azzal a j\u00f3 h\u00edrrel szolg\u00e1lhat, hogy az els\u0151, a j\u00e1rv\u00e1ny megf\u00e9kez\u00e9s\u00e9\u00e9rt v\u00edvott csat\u00e1t \"f\u00e9nyesen megnyert\u00fck\". \"Ez most m\u00e1r nemcsak rem\u00e9ny, k\u00edv\u00e1ns\u00e1g vagy \u00f6nbuzd\u00edt\u00e1s, hanem t\u00e9ny is\" - tette hozz\u00e1.\nOrb\u00e1n Viktor elmondta, a fert\u0151z\u00e9sen \u00e1tesettek sz\u00e1ma alacsony, \u00e9s az \u00faj megbeteged\u00e9sek sz\u00e1ma is kedvez\u0151en alakult.\n\"Ez az\u00e9rt siker\u00fclhetett, mert az \u00f6sszes d\u00f6nt\u00e9st id\u0151ben meghoztuk, \u00e9s az\u00e9rt - ezt k\u00fcl\u00f6n szeretn\u00e9m al\u00e1h\u00fazni -, mert mindannyian: vid\u00e9kiek, budapestiek, egyed\u00fcl\u00e1ll\u00f3k, csal\u00e1dosak, id\u0151sek \u00e9s fiatalok egyar\u00e1nt felel\u0151ss\u00e9gteljesen viselkedt\u00fcnk; k\u00f6sz\u00f6net \u00e9rte!\" - fejtette ki a minisztereln\u00f6k, aki a \"hajr\u00e1 Budapest!\" szavakkal z\u00e1rta megsz\u00f3lal\u00e1s\u00e1t.\n\n\nMTI 2020. m\u00e1jus 16.\n\n"}]