[{"date": "2020-05-14 15:29", "url": "https://koronavirus.gov.hu/cikkek/orszagos-tisztifoorvos-nyugvo-szakaszba-erkeztunk-jarvany-merseklodik", "h1": "Orsz\u00e1gos tisztif\u0151orvos: nyugv\u00f3 szakaszba \u00e9rkezt\u00fcnk, a j\u00e1rv\u00e1ny m\u00e9rs\u00e9kl\u0151dik", "body": "\nNyugv\u00f3 szakaszba \u00e9rkezt\u00fcnk, a j\u00e1rv\u00e1ny m\u00e9rs\u00e9kl\u0151dik - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia hozz\u00e1tette: a vid\u00e9ki nyit\u00e1s eddig nem okozott t\u00f6bbletfert\u0151z\u0151d\u00e9st, de ki kell v\u00e1rni a 14 napos lappang\u00e1si id\u0151t, hogy ezt nyugodtan ki lehessen jelenteni.\nCs\u00f6kken a k\u00f3rh\u00e1zban \u00e1poltak sz\u00e1ma, az igazolt fert\u0151z\u00f6ttek 23 sz\u00e1zal\u00e9ka, 787 ember pedig id\u0151sotthon lak\u00f3ja - mondta, megjegyezve, hogy minden negyedik fert\u0151z\u00f6tt id\u0151sek otthonaiban \u00e9l, \u00e9s ugyanilyen az id\u0151sotthonokban \u00e9l\u0151k ar\u00e1nya az elhunytak k\u00f6z\u00f6tt is.\nUtalt arra, hogy 3380 igazolt fert\u0151z\u00f6ttet tartanak nyilv\u00e1n, akiknek a sz\u00e1ma szerd\u00e1n 39-cel n\u0151tt. A j\u00e1rv\u00e1ny kezdete \u00f3ta 436 beteg hunyt el, a gy\u00f3gyultak sz\u00e1ma ugyanakkor \u00f6rvendetesen n\u0151, \u0151k 1169-en vannak. Eml\u00e9keztetett arra is, hogy\u00a0\u00a0jelenleg 658-an szorulnak k\u00f3rh\u00e1zi \u00e1pol\u00e1sra, \u00e9s 49-en vannak l\u00e9legeztet\u0151g\u00e9pen. K\u00f6z\u00f6lte: n\u0151 a laborvizsg\u00e1latok sz\u00e1ma, m\u00e1r 123 258 vizsg\u00e1latot v\u00e9geztek PCR-technik\u00e1val a WHO szabv\u00e1nya szerint.\nK\u00e9rd\u00e9sre v\u00e1laszolva elmondta: a fert\u0151z\u00f6ttek 13 sz\u00e1zal\u00e9ka eg\u00e9szs\u00e9g\u00fcgyi dolgoz\u00f3, 45 k\u00f3rh\u00e1zi oszt\u00e1lyon jelent meg a v\u00edrus, ezek z\u00e1rlat al\u00e1 ker\u00fcltek, \u00e9s nem fogadnak \u00faj betegeket.\nIsmertette: Zala megy\u00e9ben k\u00e9t id\u0151sotthonban vannak fert\u0151z\u00f6ttek, a 428 f\u0151s Zala Megyei Gondoskod\u00e1s Egyes\u00edtett Szoci\u00e1lis Int\u00e9zm\u00e9nyben 43 gondozottnak \u00e9s 12 gondoz\u00f3nak lett pozit\u00edv a koronav\u00edrustesztje, 30 gondozott ker\u00fclt k\u00f3rh\u00e1zba, k\u00f6z\u00fcl\u00fck egy elhunyt. A 100 embert ell\u00e1t\u00f3 Zalaegerszegi Gondoz\u00e1si K\u00f6zpont Id\u0151sek Otthon\u00e1ban 38 gondozott \u00e9s 13 gondoz\u00f3 v\u00e1lt fert\u0151z\u00f6tt\u00e9, \u00e9s 23 k\u00f3rh\u00e1zi \u00e1polt k\u00f6z\u00fcl h\u00e1rman hunytak el.\nM\u00fcller Cec\u00edlia kit\u00e9rt arra, hogy egyre t\u00f6bben t\u00e9rnek vissza munkahely\u00fckre az otthoni munkav\u00e9gz\u00e9sb\u0151l.\nSz\u00e1mos olyan munkahely van, ahol sokan tart\u00f3zkodnak egy t\u00e9rben, ezekre k\u00fcl\u00f6n\u00f6sen \u00e9rdemes odafigyelni - mondta.\nAzt javasolta, hogy m\u00e1r a bel\u00e9p\u00e9skor legyen lehet\u0151s\u00e9g \u00e9rint\u00e9smentes k\u00e9zfert\u0151tlen\u00edt\u00e9sre, ha ilyen nincs, akkor alapos vizes, szappanos k\u00e9zmos\u00e1sra.\nEl kell v\u00e9gezni a munkahelyeken a k\u00f6rnyezet fert\u0151tlen\u00edt\u00e9s\u00e9t, \u00e9s m\u00e1sf\u00e9l-k\u00e9t m\u00e9teres t\u00e1vols\u00e1gnak kell lennie a munkav\u00e9gz\u00e9si helyek k\u00f6z\u00f6tt. Azt tan\u00e1csolta, hogy l\u00e9gt\u00e9r tiszt\u00e1n tart\u00e1s\u00e1nak legjobb m\u00f3dja a term\u00e9szetes szell\u0151ztet\u00e9s, ennek hi\u00e1ny\u00e1ban a szell\u0151ztet\u0151 berendez\u00e9seket szakembernek kell fert\u0151tlen\u00edtenie.\nFelh\u00edvta a figyelmet t\u00f6bbi k\u00f6z\u00f6tt arra, hogy a munkahelyi \u00e9ttermek pr\u00f3b\u00e1lj\u00e1k cs\u00f6kkenteni a zs\u00fafolts\u00e1got az \u00e9tkez\u00e9sek id\u0151beli eltol\u00e1s\u00e1val \u00e9s azzal, hogy az asztalokat egym\u00e1st\u00f3l megfelel\u0151 t\u00e1vols\u00e1gban helyezik el. A koronav\u00edrus 60 Celsius fok feletti h\u0151m\u00e9rs\u00e9kleten jellemz\u0151en elpusztul, ez\u00e9rt a frissen f\u0151z\u00f6tt, \u00e9s ezen h\u0151m\u00e9rs\u00e9klet felett tartott \u00e9tel nem jelent vesz\u00e9lyt - tette hozz\u00e1.\n\u00a0\n\nMTI 2020. m\u00e1jus 14.\n\n"}]