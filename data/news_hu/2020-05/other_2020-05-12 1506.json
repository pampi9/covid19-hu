[{"date": "2020-05-12 15:06", "url": "https://koronavirus.gov.hu/cikkek/itm-csak-harom-nyugat-europai-allam-kolt-magyarorszagnal-tobbet-gazdasagvedelmi", "h1": "ITM: csak h\u00e1rom nyugat-eur\u00f3pai \u00e1llam k\u00f6lt Magyarorsz\u00e1gn\u00e1l t\u00f6bbet gazdas\u00e1gv\u00e9delmi int\u00e9zked\u00e9sekre", "body": "\nCsak h\u00e1rom nyugat-eur\u00f3pai \u00e1llam k\u00f6lt t\u00f6bbet gazdas\u00e1gv\u00e9delmi int\u00e9zked\u00e9sekre, Magyarorsz\u00e1g a Gazdas\u00e1gv\u00e9delmi akci\u00f3tervvel r\u00e9gi\u00f3s bajnoknak sz\u00e1m\u00edt a c\u00e9lzott r\u00e1ford\u00edt\u00e1sok \u00f6sszevet\u00e9s\u00e9ben - olvashat\u00f3 az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) keddi k\u00f6zlem\u00e9ny\u00e9ben.\n\nPalkovics L\u00e1szl\u00f3 t\u00e1rcavezet\u0151 az eur\u00f3pai orsz\u00e1gok magyarorsz\u00e1gi nagyk\u00f6vetei sz\u00e1m\u00e1ra szervezett keddi vide\u00f3konferenci\u00e1n elmondta, hogy a nemzeti brutt\u00f3 \u00f6sszterm\u00e9k ar\u00e1ny\u00e1ban a t\u00f6bb mint 20 sz\u00e1zal\u00e9kos magyarorsz\u00e1gi mutat\u00f3n\u00e1l mind\u00f6ssze N\u00e9metorsz\u00e1g, Olaszorsz\u00e1g \u00e9s Sv\u00e9dorsz\u00e1g ford\u00edt t\u00f6bbet a v\u00e1llalkoz\u00e1sok megseg\u00edt\u00e9s\u00e9re, a munkahelyek meg\u0151rz\u00e9s\u00e9re Eur\u00f3p\u00e1ban. A miniszter Gy\u00f6rgy L\u00e1szl\u00f3 gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1rral k\u00f6z\u00f6sen mutatta be a Gazdas\u00e1gv\u00e9delmi akci\u00f3terv r\u00e9szleteit a budapesti diplom\u00e1ciai k\u00e9pviseletek vezet\u0151inek.\nA bevezet\u0151ben elhangzott, hogy az int\u00e9zked\u00e9sek \u00f6t f\u0151 ter\u00fclete a munkahelyek meg\u0151rz\u00e9se, \u00fajak teremt\u00e9se, a kiemelt \u00e1gazatok meger\u0151s\u00edt\u00e9se, a v\u00e1llalkoz\u00e1sok likvidit\u00e1s\u00e1nak biztos\u00edt\u00e1sa, fejleszt\u00e9seik \u00f6szt\u00f6nz\u00e9se, a csal\u00e1dok \u00e9s a nyugd\u00edjasok v\u00e9delme. A Gazdas\u00e1gv\u00e9delmi akci\u00f3terv e t\u00f6rekv\u00e9sek ment\u00e9n t\u00f6bb mint 9 ezer milli\u00e1rd forintot mozg\u00f3s\u00edt 2020 \u00e9s 2022 k\u00f6z\u00f6tt.\nA jogalkot\u00e1st ig\u00e9nyl\u0151 elemek k\u00f6zel 90 sz\u00e1zal\u00e9ka kapcs\u00e1n m\u00e1r megjelentek az alkalmaz\u00e1shoz sz\u00fcks\u00e9ges szab\u00e1lyok - olvashat\u00f3 a k\u00f6zlem\u00e9nyben.\n\u00a0\n\n\nMTI 2020. m\u00e1jus 12.\n\n"}]