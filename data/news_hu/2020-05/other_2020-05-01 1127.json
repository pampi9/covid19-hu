[{"date": "2020-05-01 11:27", "url": "https://koronavirus.gov.hu/cikkek/25-milliard-forinttal-segiti-kormany-mezogazdasagi-es-elelmiszeripari-vallalkozasokat", "h1": "25 milli\u00e1rd forinttal seg\u00edti a korm\u00e1ny a mez\u0151gazdas\u00e1gi \u00e9s \u00e9lelmiszeripari v\u00e1llalkoz\u00e1sokat a koronav\u00edrus okozta gazdas\u00e1gi neh\u00e9zs\u00e9gek lek\u00fczd\u00e9s\u00e9ben", "body": "\nA korm\u00e1ny 25 milli\u00e1rd forinttal seg\u00edti a mez\u0151gazdas\u00e1gi \u00e9s \u00e9lelmiszeripari v\u00e1llalkoz\u00e1sokat a koronav\u00edrus okozta gazdas\u00e1gi neh\u00e9zs\u00e9gek lek\u00fczd\u00e9s\u00e9ben - k\u00f6z\u00f6lte az agr\u00e1rminiszter p\u00e9nteken az MTI-vel.\n\nNagy Istv\u00e1n kiemelte: a koronav\u00edrus-j\u00e1rv\u00e1ny alatt a magyar mez\u0151gazdas\u00e1g \u00e9s \u00e9lelmiszeripar stabil m\u0171k\u00f6d\u00e9s\u00e9nek fenntart\u00e1s\u00e1t, \u00e9s ezzel az \u00e9lelmiszerell\u00e1t\u00e1s folyamatoss\u00e1g\u00e1nak biztos\u00edt\u00e1s\u00e1t a korm\u00e1ny priorit\u00e1sk\u00e9nt kezeli.\n\nHozz\u00e1tette: az Agr\u00e1rminiszt\u00e9rium a gazdas\u00e1gv\u00e9delmi akci\u00f3terv r\u00e9szek\u00e9nt dolgozta ki a Nemzeti \u00e9lelmiszergazdas\u00e1gi v\u00e1ls\u00e1gkezel\u0151 programot, amelynek keret\u00e9ben vissza nem t\u00e9r\u00edtend\u0151 t\u00e1mogat\u00e1s form\u00e1j\u00e1ban juttatnak 25 milli\u00e1rd forintnyi t\u00f6bbletforr\u00e1st a koronav\u00edrus miatt neh\u00e9z helyzetbe ker\u00fclt v\u00e1llalkoz\u00e1soknak.\nA program egyes \u00e1gazatokban a m\u00e1r megl\u00e9v\u0151 t\u00e1mogat\u00e1si konstrukci\u00f3k keret\u00f6sszeg\u00e9nek n\u00f6vel\u00e9s\u00e9n, m\u00e1s \u00e1gazatokban pedig \u00faj \u00e1tmeneti t\u00e1mogat\u00e1si programokon kereszt\u00fcl val\u00f3sulhat meg - mondta az agr\u00e1rminiszter.\nAz \u00faj t\u00e1mogat\u00e1si konstrukci\u00f3k kidolgoz\u00e1s\u00e1t a miniszt\u00e9rium megkezdte \u00e9s mindent megtesz annak \u00e9rdek\u00e9ben, hogy az Eur\u00f3pai Bizotts\u00e1g gyors\u00edtott elj\u00e1r\u00e1s\u00fa j\u00f3v\u00e1hagy\u00e1s\u00e1t k\u00f6vet\u0151en azokat miel\u0151bb meghirdethess\u00e9k - tette hozz\u00e1.\nAz \u00faj int\u00e9zked\u00e9sek tartalm\u00e1r\u00f3l, a sz\u00fcks\u00e9ges tudnival\u00f3kr\u00f3l az Agr\u00e1rminiszt\u00e9rium \u00e9s a Magyar \u00c1llamkincst\u00e1r is folyamatosan t\u00e1j\u00e9koztatni fogja az \u00e1gazat szerepl\u0151it - k\u00f6z\u00f6lte Nagy Istv\u00e1n.\nEml\u00e9keztetett: a magyar \u00e9lelmiszergazdas\u00e1got mintegy 174 ezer vid\u00e9ki v\u00e1llalkoz\u00e1s tartja \u00e9letben, amelyek j\u00f3 r\u00e9sze 10 f\u0151 alatti vagy \u00f6nfoglalkoztat\u00f3. A program c\u00e9lja az \u00e9lelmiszertermel\u00e9si kapacit\u00e1sok fenntart\u00e1sa, a j\u00e1rv\u00e1ny\u00fcgyi v\u00e9dekez\u00e9s meger\u0151s\u00edt\u00e9se, ezzel az \u00e9lelmez\u00e9sbiztons\u00e1g \u00e9s exportpotenci\u00e1l meg\u0151rz\u00e9se - mondta.\n\u00a0\n\u00a0\nMTI 2020. m\u00e1jus 1.\n\n"}]