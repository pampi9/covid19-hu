[{"date": "2020-05-10 10:19", "url": "https://koronavirus.gov.hu/cikkek/pm-negy-honappal-kesobb-eleg-benyujtani-beszamolot-bevallani-es-befizetni-tarsasagi-adot", "h1": "PM: n\u00e9gy h\u00f3nappal k\u00e9s\u0151bb is el\u00e9g beny\u00fajtani a besz\u00e1mol\u00f3t, bevallani \u00e9s befizetni a t\u00e1rsas\u00e1gi ad\u00f3t", "body": "\nA vesz\u00e9lyhelyzet egyik legnagyobb ad\u00f3k\u00f6nny\u00edt\u00e9se szerint a besz\u00e1mol\u00f3t \u00e9s az ahhoz kapcsol\u00f3d\u00f3 \u00e9ves bevall\u00e1sokat elegend\u0151 szeptember 30-ig elk\u00e9sz\u00edteni \u00e9s bek\u00fcldeni, s\u0151t az ad\u00f3t is eddig az id\u0151pontig kell megfizetni \u2013 k\u00f6z\u00f6lte a Izer Norbert, a P\u00e9nz\u00fcgyminiszt\u00e9rium \u00e1llamtitk\u00e1ra.\n\n\u00a0A v\u00e1ltoz\u00e1s nemcsak mintegy 600 ezer c\u00e9gnek \u00e9s szervezetnek jelent k\u00f6nnyebbs\u00e9get, hanem t\u00f6bb t\u00edzezer k\u00f6nyvel\u0151nek \u00e9s a k\u00f6nyvvizsg\u00e1l\u00f3knak is. A korm\u00e1ny ezzel is seg\u00edteni k\u00edv\u00e1nja a j\u00e1rv\u00e1ny miatt neh\u00e9z helyzetbe ker\u00fclt v\u00e1llalkoz\u00e1sokat \u00e9s a munkahelyek v\u00e9delm\u00e9t - t\u00e1j\u00e9koztatta az MTI-t Izer Norbert, a P\u00e9nz\u00fcgyminiszt\u00e9rium ad\u00f3\u00fcgyek\u00e9rt felel\u0151s \u00e1llamtitk\u00e1ra.\n\u00a0\u00a0\u00a0\u00a0A korm\u00e1ny a vesz\u00e9lyhelyzetben - az elektronikus eszk\u00f6z\u00f6k haszn\u00e1lat\u00e1t enged\u00e9lyezve - egyszer\u0171s\u00edtett a c\u00e9gek, szervezetek test\u00fcleti \u00fcl\u00e9seinek megtart\u00e1s\u00e1ra vonatkoz\u00f3 szab\u00e1lyain. Az \u00e9ves besz\u00e1mol\u00f3k elk\u00e9sz\u00edt\u00e9se azonban m\u00e9g \u00edgy is jelent\u0151s adminisztr\u00e1ci\u00f3s terhet jelent, elk\u00e9sz\u00edt\u00e9s\u00fck \u00e9s elfogad\u00e1suk, illetve a k\u00f6nyvel\u0151kkel, a k\u00f6nyvvizsg\u00e1l\u00f3kkal az egyeztet\u00e9s a koronav\u00edrus-j\u00e1rv\u00e1ny miatt l\u00e9nyegesen bonyolultabb\u00e1, nehezebb\u00e9 v\u00e1lt. A korm\u00e1ny ez\u00e9rt d\u00f6nt\u00f6tt a hat\u00e1rid\u0151 szeptember v\u00e9g\u00e9ig t\u00f6rt\u00e9n\u0151 elhalaszt\u00e1s\u00e1r\u00f3l - mondta Izer Norbert.\u00a0\u00a0\n\u00a0\u00a0\u00a0\u00a0Az eg\u00e9szs\u00e9gv\u00e9delmi szempontok mellett, az int\u00e9zked\u00e9s gyakorlati hat\u00e1sa is sz\u00e1mottev\u0151, \u00e9s nagy anyagi seg\u00edts\u00e9get is jelent a c\u00e9geknek. \u00d6sszess\u00e9g\u00e9ben ugyanis a P\u00e9nz\u00fcgyminiszt\u00e9rium sz\u00e1m\u00edt\u00e1sa szerint 200 milli\u00e1rd forint marad n\u00e9gy h\u00f3nappal tov\u00e1bb az \u00e9rintettekn\u00e9l - \u00f6sszegezett az \u00e1llamtitk\u00e1r.\n\u00a0\u00a0\u00a0\u00a0Az ad\u00f3k\u00f6nny\u00edt\u0151 szab\u00e1ly rendk\u00edv\u00fcl egyszer\u0171 - sz\u00f6gezte le Izer Norbert. A besz\u00e1mol\u00f3t \u00e9s az ahhoz kapcsol\u00f3d\u00f3 bevall\u00e1sokat elegend\u0151 szeptember 30-ig elk\u00fcldeni. Az \u00f6tf\u00e9le bevall\u00e1s mellett a transzfer\u00e1r-dokument\u00e1ci\u00f3t is el\u00e9g szeptember v\u00e9g\u00e9n beny\u00fajtani. A hat\u00e1rid\u0151 halaszt\u00e1s term\u00e9szetesen az \u00f6t ad\u00f3fajta k\u00e9s\u0151bbi megfizet\u00e9s\u00e9re is vonatkozik. Vagyis a c\u00e9geknek a t\u00e1rsas\u00e1gi ad\u00f3t, a kisv\u00e1llalati ad\u00f3t, az innov\u00e1ci\u00f3s j\u00e1rul\u00e9kot, az energiaell\u00e1t\u00f3k j\u00f6vedelemad\u00f3j\u00e1t \u00e9s a helyi ipar\u0171z\u00e9si ad\u00f3t szeptember 30-ig kell befizetni az \u00e1llamkassz\u00e1ba - sorolta az \u00e1llamtitk\u00e1r.\u00a0\u00a0\n\u00a0\u00a0\u00a0\u00a0A kedvez\u0151 szab\u00e1lyok az elt\u00e9r\u0151 \u00fczleti \u00e9ves ad\u00f3z\u00f3kra is vonatkoznak akkor, ha a besz\u00e1mol\u00f3 k\u00f6zz\u00e9t\u00e9teli k\u00f6telezetts\u00e9g\u00fck \u00e1prilis 22. \u00e9s szeptember 30. k\u00f6z\u00f6tt esed\u00e9kes. A besz\u00e1mol\u00f3 k\u00e9sz\u00edt\u00e9si hat\u00e1rid\u0151 maradt \u00e1prilis 30-a, illetve m\u00e1jus 31-e az \u00fagynevezett k\u00f6z\u00e9rdekl\u0151d\u00e9sre sz\u00e1mot tart\u00f3 gazd\u00e1lkod\u00f3k eset\u00e9ben, vagyis a t\u0151zsdei c\u00e9gekn\u00e9l, a bankokn\u00e1l, a biztos\u00edt\u00f3kn\u00e1l \u00e9s a befektet\u00e9si v\u00e1llalkoz\u00e1sokn\u00e1l, de nekik is elegend\u0151 szeptember 30-ig beny\u00fajtani a bevall\u00e1st, illetve befizetni az ad\u00f3t.\n\u00a0\u00a0\u00a0\u00a0Ugyanakkor sz\u00e1m\u00edt\u00e1saik szerint 40 ezer c\u00e9gnek, amelyeknek visszaj\u00e1r a t\u00e1rsas\u00e1gi ad\u00f3, \u00e9rdemes min\u00e9l el\u0151bb bek\u00fcldeni a bevall\u00e1s\u00e1t - jegyezte meg az \u00e1llamtitk\u00e1r, megjegyezve, hogy tavaly 44 ezer c\u00e9g \u00f6sszesen 73 milli\u00e1rd forint t\u00e1rsas\u00e1gi ad\u00f3t ig\u00e9nyelt vissza.\n\u00a0\u00a0\u00a0\u00a0A visszaj\u00e1r\u00f3 \u00f6sszeg kiutal\u00e1s\u00e1ra vonatkoz\u00f3 szab\u00e1ly nem v\u00e1ltozott, azt az ad\u00f3hivatal a bevall\u00e1s be\u00e9rkez\u00e9s\u00e9nek napj\u00e1t\u00f3l, de legkor\u00e1bban az eredeti esed\u00e9kess\u00e9gt\u0151l sz\u00e1m\u00edtott harminc napon bel\u00fcl utalja ki. \u00cdgy, ha egy t\u00e1rsas\u00e1gi ad\u00f3t visszaig\u00e9nyl\u0151 c\u00e9g m\u00e1jus 31-\u00e9n beny\u00fajtja a bevall\u00e1s\u00e1t, akkor j\u00fanius 30-ig a banksz\u00e1ml\u00e1j\u00e1ra ker\u00fcl a jogszer\u0171en visszaig\u00e9nyelt ad\u00f3 \u00f6sszege. Ha ezt k\u00f6vet\u0151en \u00e9rkezik az ad\u00f3hivatalhoz a bevall\u00e1s, akkor a be\u00e9rkez\u00e9s napj\u00e1t\u00f3l sz\u00e1m\u00edt\u00f3dik a 30 napos hat\u00e1rid\u0151 - magyar\u00e1zta az \u00e1llamtitk\u00e1r.\n\u00a0\u00a0\u00a0\u00a0A hat\u00e1rid\u0151-halaszt\u00e1s teh\u00e1t minden jogh\u00e1tr\u00e1nyt fel\u00fcl\u00edr - h\u00fazta al\u00e1 Izer Norbert. \u00cdgy szeptember 30-ig az ad\u00f3hat\u00f3s\u00e1g nem szabhat ki se mulaszt\u00e1si b\u00edrs\u00e1got, se k\u00e9sedelmi p\u00f3tl\u00e9kot - r\u00e9szletezte az int\u00e9zked\u00e9s tov\u00e1bbi el\u0151nyeit az \u00e1llamtitk\u00e1r\n\u00a0\nForr\u00e1s: MTI\n\n"}]