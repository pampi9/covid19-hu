[{"date": "2020-05-11 19:31", "url": "https://koronavirus.gov.hu/cikkek/jarvany-kezdeti-szakaszan-megszokott-rendhez-visszaterve-ket-kiemelt-korhazba-szallitjak-az", "h1": "A j\u00e1rv\u00e1ny kezdeti szakasz\u00e1n megszokott rendhez visszat\u00e9rve k\u00e9t kiemelt k\u00f3rh\u00e1zba sz\u00e1ll\u00edtj\u00e1k az \u00faj, s\u00falyos koronav\u00edrusos betegeket", "body": "\nA mai napon Dr. M\u00fcller Cec\u00edlia orsz\u00e1gos tisztif\u0151orvos t\u00e1j\u00e9koztat\u00e1st k\u00fcld\u00f6tt minden k\u00f3rh\u00e1z \u00e9s az Orsz\u00e1gos Ment\u0151szolg\u00e1lat sz\u00e1m\u00e1ra a j\u00e1rv\u00e1ny mostani szakasz\u00e1ban a koronav\u00edrus-fert\u0151z\u00f6ttek k\u00f3rh\u00e1zi beutal\u00e1si rendj\u00e9re vonatkoz\u00f3 tudnival\u00f3kr\u00f3l az egys\u00e9ges v\u00e9grehajt\u00e1s \u00e9rdek\u00e9ben. Tekintettel arra, hogy az igazolt koronav\u00edrus-fert\u0151z\u00f6ttek \u00e9s a k\u00f3rh\u00e1zi ell\u00e1t\u00e1st ig\u00e9nyl\u0151k sz\u00e1ma fokozatosan cs\u00f6kken, a k\u00f3rh\u00e1zak tehermentes\u00edt\u00e9se \u00e9s a k\u00f3rh\u00e1zi ell\u00e1t\u00e1sok fokozatos vissza\u00e1ll\u00edt\u00e1sa \u00e9rdek\u00e9ben a j\u00e1rv\u00e1ny kezdeti szakasz\u00e1n megszokott beutal\u00e1si rend t\u00e9r vissza, miszerint a k\u00e9t kiemelt k\u00f3rh\u00e1zba \u2013 a Szent L\u00e1szl\u00f3 K\u00f3rh\u00e1zba \u00e9s a Kor\u00e1nyiba - sz\u00e1ll\u00edtj\u00e1k az \u00faj, s\u00falyos \u00e1llapot\u00fa koronav\u00edrusos betegeket. A beutal\u00e1si rend m\u00f3dos\u00edt\u00e1s\u00e1t az tette lehet\u0151v\u00e9, hogy a korm\u00e1nyzati korl\u00e1toz\u00f3 int\u00e9zked\u00e9sek hat\u00e1s\u00e1ra alacsony szinten siker\u00fclt tartani a fert\u0151z\u00e9st.\n\nA d\u00f6nt\u00e9s c\u00e9lja, hogy a koronav\u00edrusos betegek szenved\u0151k ell\u00e1t\u00e1sa min\u00e9l kevesebb helyen t\u00f6rt\u00e9njen, hogy a t\u00f6bbi k\u00f3rh\u00e1zban felszabadul\u00f3 kapacit\u00e1sok lehet\u0151v\u00e9 tegy\u00e9k, hogy min\u00e9l hamarabb elkezd\u0151dhessenek a j\u00e1rv\u00e1ny miatt halasztott vizsg\u00e1latok, beavatkoz\u00e1sok.\u00a0A k\u00f3rh\u00e1zak tehermentes\u00edt\u00e9s\u00e9vel cs\u00f6kken a\u00a0 koronav\u00edrusos betegekkel foglalkoz\u00f3 eg\u00e9szs\u00e9g\u00fcgyi dolgoz\u00f3k sz\u00e1ma, \u00e9s fokozatosan helyet adhatunk az \u00fajra indul\u00f3 elekt\u00edv, tervezett k\u00f3rh\u00e1zi beavatkoz\u00e1soknak, rehabilit\u00e1ci\u00f3nak.\n\nMint ismert, a j\u00e1rv\u00e1ny kezdet\u00e9n is a D\u00e9l-Pesti Centrum K\u00f3rh\u00e1z (Szent L\u00e1szl\u00f3 k\u00f3rh\u00e1z) \u00e9s az Orsz\u00e1gos Kor\u00e1nyi Pulmonol\u00f3giai Int\u00e9zet\u00a0 l\u00e1tta el els\u0151k\u00e9nt\u00a0 a koronav\u00edrusos betegeket, majd a megbeteged\u00e9sek sz\u00e1m\u00e1nak n\u00f6vel\u00e9s\u00e9vel orsz\u00e1gszerte t\u00f6bb k\u00f3rh\u00e1z is bekapcsol\u00f3dott az ell\u00e1t\u00e1sba. Jelenleg 35 k\u00f3rh\u00e1zban \u00e1polnak koronav\u00edrusos beteget szerte az orsz\u00e1gban. A most \u00e9letbe l\u00e9p\u0151 beutal\u00e1si rend szerint az \u00fajonnan igazolt, eddig az otthonukban elk\u00fcl\u00f6n\u00edtett betegeket, akiknek\u00a0 \u00e1llapota otthonukban\u00a0annyira kritikuss\u00e1 v\u00e1lik, hogy k\u00f3rh\u00e1zi kezel\u00e9st ig\u00e9nyelnek \u00e9s sz\u00e1ll\u00edthat\u00f3 \u00e1llapotban vannak, a D\u00e9l-pesti Centrum K\u00f3rh\u00e1zba (Szent L\u00e1szl\u00f3 k\u00f3rh\u00e1zba) \u00e9s az Orsz\u00e1gos Kor\u00e1nyi Pulmonol\u00f3giai Int\u00e9zetbe sz\u00e1ll\u00edtj\u00e1k.\u00a0 Ez \u00edgy t\u00f6rt\u00e9nt a j\u00e1rv\u00e1ny elej\u00e9n is. M\u00e1sodik vonalban: a kiskunhalasi, a miskolci, a szeksz\u00e1rdi \u00e9s az ajkai k\u00f3rh\u00e1zba, vagy ha ezek kapacit\u00e1sai megteltek a t\u00f6bbi ter\u00fcletileg illet\u00e9kes k\u00f3rh\u00e1zba sz\u00e1ll\u00edthat\u00f3ak.\nAbban az esetben, ha egy valamely k\u00f3rh\u00e1zban fekv\u0151 igazolt koronav\u00edrusos beteg \u00e1llapota s\u00falyosra fordul, de a beteg m\u00e9g sz\u00e1ll\u00edthat\u00f3, \u00e9s a k\u00f3rh\u00e1z a beteg \u00e9rdek\u00e9ben indokoltnak l\u00e1tja, hogy a kezel\u00e9s folytat\u00e1sa a fenti kiemelt k\u00f3rh\u00e1zakba t\u00f6rt\u00e9njen, akkor k\u00e9rheti a beteg \u00e1tsz\u00e1ll\u00edt\u00e1s\u00e1t. Az \u00e1tsz\u00e1ll\u00edt\u00e1s el\u0151tt a k\u00f3rh\u00e1zaknak\u00a0 telefonon szigor\u00faan egyeztetni\u00fck kell a k\u00e9t f\u0151v\u00e1rosi int\u00e9zm\u00e9nnyel. Ha a k\u00f3rh\u00e1z ezt nem tartja indokoltnak \u00e9s helyben szeretn\u00e9 folytatni a kezel\u00e9st, akkor term\u00e9szetesen nem kell elsz\u00e1ll\u00edtani a beteget a budapesti k\u00e9t kiemelt k\u00f3rh\u00e1z egyik\u00e9be sem.\nEnyhe t\u00fcneteket mutat\u00f3 betegeket\u00a0 tov\u00e1bbra sem kell k\u00f3rh\u00e1zba sz\u00e1ll\u00edtani, \u0151k otthoni karant\u00e9nban maradhatnak.\n\n\n"}]