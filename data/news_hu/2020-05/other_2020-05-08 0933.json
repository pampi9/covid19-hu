[{"date": "2020-05-08 09:33", "url": "https://koronavirus.gov.hu/cikkek/orban-viktor-legkorabban-jovo-het-vegen-lehetnek-ujabb-ujrainditasi-lepesek", "h1": "Orb\u00e1n Viktor: legkor\u00e1bban j\u00f6v\u0151 h\u00e9t v\u00e9g\u00e9n lehetnek \u00fajabb \u00fajraind\u00edt\u00e1si l\u00e9p\u00e9sek", "body": "\nAz \u00e9let \u00fajraind\u00edt\u00e1s\u00e1nak tov\u00e1bbi l\u00e9p\u00e9sei legkor\u00e1bban j\u00f6v\u0151 h\u00e9t v\u00e9g\u00e9n k\u00f6vetkezhetnek - k\u00f6z\u00f6lte Orb\u00e1n Viktor minisztereln\u00f6k a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\nBudapest \u00e9let\u00e9nek \u00fajraind\u00edt\u00e1sa \u00fcgy\u00e9ben a szakemberek \u00e1ll\u00e1spontja az, hogy meg kell v\u00e1rni a koronav\u00edrus-fert\u0151z\u00e9s miatti hal\u00e1loz\u00e1si sz\u00e1mok cs\u00f6kken\u00e9s\u00e9t. Am\u00edg ez nem t\u00f6rt\u00e9nik meg, addig \u00f3vatosnak kell lenni a f\u0151v\u00e1rosi nyit\u00e1ssal - jelezte a korm\u00e1nyf\u0151.\nHangs\u00falyozta: az \u00e9let \u00fajraind\u00edt\u00e1s\u00e1nak oldal\u00e1n \u00e1ll, de a professzorok \u00f3vatoss\u00e1gra intenek.\nEgy\u00fattal arra k\u00e9rte a politikai d\u00f6nt\u00e9shoz\u00f3kat \u00e9s az \u00fajs\u00e1g\u00edr\u00f3kat, ne higgy\u00e9k, hogy virol\u00f3gusok lettek, ne higgy\u00e9k, hogy m\u00e1r jobban \u00e9rtenek a t\u00e9m\u00e1hoz, mint a szakemberek.\nAzzal kapcsolatban, hogy kinyitnak-e az iskol\u00e1k a ny\u00e1ri sz\u00fcnet el\u0151tt, a minisztereln\u00f6k azt mondta: nagyon bizonytalan az \u00fcgyben, \u00e9s egyel\u0151re nem tapasztal t\u00f6meges ig\u00e9nyt az \u00fajranyit\u00e1s ir\u00e1nt. Ha lesz ilyen, akkor el fognak gondolkodni rajta - tette hozz\u00e1.\nM\u00e9ltatta ugyanakkor a digit\u00e1lis oktat\u00e1sra \u00e1t\u00e1ll\u00e1st, mert \"kider\u00fclt, hogy m\u0171k\u00f6dik\", \u00e9s hogy \"kiv\u00e1l\u00f3 tan\u00e1raink vannak\", akik \u00fagy oldott\u00e1k meg ezt a feladatot, mint sehol Eur\u00f3p\u00e1ban, \"hib\u00e1tlanul vizsg\u00e1ztak\". Kit\u00e9rt a zajl\u00f3 \u00e9retts\u00e9gikre is, megjegyezve, hogy voltak, akik \u00fagy gondolt\u00e1k, nem lehet megcsin\u00e1lni, de a val\u00f3s\u00e1g nem ezt mutatta. A di\u00e1kok mind\u00f6ssze 3 sz\u00e1zal\u00e9ka nyilatkozott \u00fagy, hogy nem megy el vizsg\u00e1zni, r\u00e1ad\u00e1sul \u0151k is p\u00f3tolhatj\u00e1k - jelezte.\n\"J\u00f3l vizsg\u00e1zott az oktat\u00e1si rendszer\u00fcnk\" - \u00f6sszegzett Orb\u00e1n Viktor.\nA koronav\u00edrus-j\u00e1rv\u00e1ny elleni v\u00e9dekez\u00e9shez sz\u00fcks\u00e9ges eszk\u00f6z\u00f6k beszerz\u00e9s\u00e9r\u0151l azt mondta: folyamatosan figyelt arra, hogy egyetlen ember se maradjon ell\u00e1tatlanul az\u00e9rt, mert nincs elegend\u0151 eszk\u00f6z. Fontosnak nevezte azt is, hogy Magyarorsz\u00e1g k\u00e9pes legyen maga gy\u00e1rtani fontos eszk\u00f6z\u00f6ket, k\u00f6zt\u00fck maszkot, l\u00e9legeztet\u0151k\u00e9sz\u00fcl\u00e9ket, \u00e9s ha lesz vakcina, azt is.\n\"Az \u00e1llamnak h\u0171s\u00e9gesnek kell lennie a polg\u00e1raihoz\", baj eset\u00e9n nem hagyhatja \u0151ket magukra, egyetlen magyar sem maradhat egyed\u00fcl - hangoztatta.\nA koronav\u00edrus-j\u00e1rv\u00e1ny elleni v\u00e9dekez\u00e9sr\u0151l sz\u00f3l\u00f3 magyar t\u00f6rv\u00e9nyt \u00e9rt b\u00edr\u00e1latokr\u00f3l \u00fagy fogalmazott: \"azt tudjuk, hogy \u0151k hazudnak, mi pedig igazat mondunk\".\nAz Eur\u00f3p\u00e1ban zajl\u00f3 csata m\u00f6g\u00f6tt az \u00e1ll - folytatta a minisztereln\u00f6k -, hogy \"lesz-e birodalom Eur\u00f3p\u00e1ban\", vagy megmaradnak a nemzet\u00e1llamok. A magyarok egy\u00e1ltal\u00e1n nem akarnak \"felold\u00f3dni\" semmilyen birodalomban, a t\u00f6r\u00f6kben, a Habsburgban \u00e9s a szovjetben sem akartak a t\u00f6rt\u00e9nelem sor\u00e1n - mondta.\nAkik azonban Eur\u00f3p\u00e1ban birodalmat akarnak \u00e9p\u00edteni, azok a nemzet\u00e1llamokat \"bele akarj\u00e1k t\u00f6rni\" egy birodalmi rendbe, az \"Eur\u00f3pai Egyes\u00fclt \u00c1llamokba\". \"Mi ki akarunk maradni ebb\u0151l, \u00e9s meg akarunk maradni magyaroknak, azt akarjuk, hogy Magyarorsz\u00e1g magyar orsz\u00e1g maradjon\" - hangs\u00falyozta.\nHozz\u00e1tette: e miatt az \u00e1ll\u00e1spont miatt a \"birodalomh\u00edv\u0151k\" minden alkalmat meg fognak tal\u00e1lni a magyar korm\u00e1ny gyeng\u00edt\u00e9s\u00e9\u00e9rt. R\u00e1ad\u00e1sul olyan dolgokat t\u00e1madnak, amelyeket Magyarorsz\u00e1gon els\u00f6pr\u0151 t\u00f6bbs\u00e9gben t\u00e1mogatnak az emberek - jegyezte meg, p\u00e9ldak\u00e9nt eml\u00edtve a bankad\u00f3t, a rezsics\u00f6kkent\u00e9st, a migr\u00e1ci\u00f3 \u00fcgy\u00e9t \u00e9s a mostani j\u00e1rv\u00e1nykezel\u00e9st. \"A vita nem a demokr\u00e1ci\u00e1r\u00f3l sz\u00f3l, hanem a birodalomr\u00f3l\" - foglalt \u00e1ll\u00e1st Orb\u00e1n Viktor.\nAmikor azonban Magyarorsz\u00e1gon emberek t\u00edzezrei vannak \u00e9letvesz\u00e9lyben, a f\u00e9l orsz\u00e1g az \u00e9let\u00fck megment\u00e9s\u00e9\u00e9rt harcol, \u00e9s ek\u00f6zben \"h\u00e1tulr\u00f3l bel\u00e9d r\u00fagnak\", ilyenkor er\u0151sebb hangot kell meg\u00fctni, azt kell mondani, \"\u00e1lljon meg a menet\", mert \"ha nem tessz\u00fck, legk\u00f6zelebb is meg fogj\u00e1k csin\u00e1lni\" - fejtette ki, hangs\u00falyozva: vil\u00e1goss\u00e1 kell tenni, a magyarokkal nem lehet k\u00f6vetkezm\u00e9nyek n\u00e9lk\u00fcl k\u00f6t\u00f6zk\u00f6dni, k\u00fcl\u00f6n\u00f6sen baj idej\u00e9n, \"nem felejt\u00fcnk, megjegyezz\u00fck, \u00e9s rendezni fogjuk a sz\u00e1ml\u00e1inkat\".\nArra a k\u00e9rd\u00e9sre, hogy \u00e9rdemes-e \u00f6sszefog\u00e1sr\u00f3l besz\u00e9lni az Eur\u00f3pai N\u00e9pp\u00e1rtban - a Fidesz eur\u00f3pai p\u00e1rtcsal\u00e1dj\u00e1ban -, a korm\u00e1nyf\u0151 igennel v\u00e1laszolt, mert minden csal\u00e1dban vannak vit\u00e1k, de \"nem v\u00e9letlen\u00fcl vagyunk egy helyen\". A rendes ember azon dolgozik, hogy am\u00edg lehet, megpr\u00f3b\u00e1lja egyben tartani a csal\u00e1dot, b\u00e1r ez nem mindig siker\u00fcl, \u00e9s akkor \u00faj fejezetet kell nyitni - f\u0171zte hozz\u00e1.\nAz ipari termel\u00e9s m\u00e1rciusi visszaes\u00e9s\u00e9r\u0151l sz\u00f3l\u00f3 statisztikai adatot Orb\u00e1n Viktor \u00fagy komment\u00e1lta: lesz az m\u00e9g rosszabb is, az \u00e1prilisi adatok \"brut\u00e1lisak\" lesznek, mert az a h\u00f3nap m\u00e1r eg\u00e9sz\u00e9ben borzalmas volt a gazdas\u00e1g szempontj\u00e1b\u00f3l. A m\u00e1jusi adat is rossz lesz, de az \u00e1prilisin\u00e1l m\u00e1r v\u00e1rhat\u00f3an jobb, a j\u00faniusi adatok pedig m\u00e1r v\u00e1rhat\u00f3an sokkal jobban alakulnak - k\u00f6z\u00f6lte.\nAzt mondta, az \"orvoss\u00e1g\" a munkahelyek megv\u00e9d\u00e9se \u00e9s \u00fajak l\u00e9trehoz\u00e1sa. A szerdai korm\u00e1ny\u00fcl\u00e9sen \u00e1llami munkahelyteremt\u0151 programokr\u00f3l t\u00e1rgyaltak: ennek r\u00e9szek\u00e9nt a k\u00f6zfoglalkoztatottak sz\u00e1m\u00e1nak megdupl\u00e1z\u00e1s\u00e1ra utas\u00edtotta a bel\u00fcgy- \u00e9s a p\u00e9nz\u00fcgyminisztert. \"K\u00e9szen \u00e1llunk arra, hogy 200 ezer k\u00f6zfoglalkoztatottnak is munk\u00e1t adjunk (...), \u00e9s ha elfogy ez a keret, tov\u00e1bb fogjuk emelni\" - jelentette ki, megjegyezve, hogy ma 100 ezren sincsenek k\u00f6zfoglalkoztat\u00e1sban.\nArr\u00f3l is besz\u00e1molt, hogy a hadsereg intenz\u00edvebb toborz\u00e1sba kezdett, az \u00e1llami c\u00e9gek pedig kaptak feladatokat, amelyekre \u00faj embereket tudnak felvenni id\u0151leges szerz\u0151d\u00e9ssel.\nA minisztereln\u00f6k azt k\u00f6z\u00f6lte, az \u00e1llamhoz eddig mintegy 160 ezer ember fordult seg\u00edts\u00e9g\u00e9rt munkahelye elveszt\u00e9se miatt, a korm\u00e1ny k\u00f6teless\u00e9ge pedig az, hogy munkalehet\u0151s\u00e9get adjon, \u00e9s adni is fog.\nEmellett beruh\u00e1z\u00e1sokat, fejleszt\u00e9seket szorgalmazott, mert ezekb\u0151l lesz munkahely. Ezermilli\u00e1rdos nagys\u00e1grend\u0171ek a t\u00e1mogat\u00e1sok - emelte ki.\n\"Munkaalap\u00fa gazdas\u00e1got \u00e9p\u00edt\u00fcnk, ez\u00e9rt Magyarorsz\u00e1gon a felhaszn\u00e1lt eszk\u00f6z\u00f6k s\u00falypontja a munkahelyteremt\u00e9sen van\" - mondta, felid\u00e9zve, hogy 2010-ben ezt a politik\u00e1t hirdette meg, \u00e9s ez a gondolkod\u00e1sm\u00f3d, amely akkor kih\u00fazta az orsz\u00e1got a bajb\u00f3l, \"most is sikeres lesz\". K\u00f6z\u00f6lte: az orsz\u00e1g vissza fog tal\u00e1lni - szerinte gyorsabban, mint azt ma sokan gondolj\u00e1k - a sikeres magyar gazdas\u00e1g \u00f6sv\u00e9ny\u00e9re.\n\n\nMTI 2020. m\u00e1jus 8.\n\n"}]