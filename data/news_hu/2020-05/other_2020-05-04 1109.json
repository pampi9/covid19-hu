[{"date": "2020-05-04 11:09", "url": "https://koronavirus.gov.hu/cikkek/hetfon-jelenik-meg-magyar-turisztikai-ugynokseg-covid-kezikonyve", "h1": "H\u00e9tf\u0151n jelenik meg a Magyar Turisztikai \u00dcgyn\u00f6ks\u00e9g Covid k\u00e9zik\u00f6nyve", "body": "\nH\u00e9tf\u0151n jelenik meg a Magyar Turisztikai \u00dcgyn\u00f6ks\u00e9g (MT\u00dc) Covid k\u00e9zik\u00f6nyve, amely az \u00fajranyit\u00e1shoz sz\u00fcks\u00e9ges aj\u00e1nl\u00e1sokat tartalmazza a sz\u00e1ll\u00e1shelyek, vend\u00e9gl\u00e1t\u00f3egys\u00e9gek sz\u00e1m\u00e1ra. Az \u00fcgyn\u00f6ks\u00e9g nyugat-eur\u00f3pai mint\u00e1kat k\u00f6vetve \u00e9s az eg\u00e9szs\u00e9g\u00fcgyi szervezetek aj\u00e1nl\u00e1sait figyelembe v\u00e9ve dolgozta ki a k\u00e9zik\u00f6nyvet - jelentette be Guller Zolt\u00e1n, az MT\u00dc vez\u00e9rigazgat\u00f3ja podcastj\u00e9ben.\n\nA vez\u00e9rigazgat\u00f3 eml\u00e9keztetett, hogy a minisztereln\u00f6k \u00e1prilis 29-i bejelent\u00e9se szerint m\u00e1jus 4-t\u0151l \u00faj szakasz\u00e1ba l\u00e9p a j\u00e1rv\u00e1ny elleni v\u00e9dekez\u00e9s \u00e9s kism\u00e9rt\u00e9kben enyh\u00edtenek a korl\u00e1toz\u00e1sokon. A turisztikai \u00e1gazat szerepl\u0151i sz\u00e1m\u00e1ra ez azt jelenti, hogy h\u00e9tf\u0151t\u0151l Magyarorsz\u00e1g vid\u00e9ki telep\u00fcl\u00e9sein kinyithatnak a sz\u00e1llod\u00e1k, az \u00e9ttermek, k\u00e1v\u00e9z\u00f3k teraszai \u00e9s kerthelyis\u00e9gei, kinyithatnak a strandok, a szabadt\u00e9ri f\u00fcrd\u0151k, az \u00e1llatkertek, a szabadt\u00e9ri m\u00fazeumok.\nGuller\u00a0Zolt\u00e1n az \u00fajranyit\u00e1s kapcs\u00e1n \u00f3vatoss\u00e1gra \u00e9s fegyelmezetts\u00e9gre intett, arra k\u00e9rt minden turizmusban dolgoz\u00f3t \u00e9s vend\u00e9get, ne \u00fagy \u00e9rt\u00e9kelje a h\u00e9tf\u0151i nyit\u00e1st, hogy minden elm\u00falt \u00e9s minden vissza\u00e1llt a rendes ker\u00e9kv\u00e1g\u00e1sba. Arra figyelmeztetett, hogy ha a j\u00e1rv\u00e1nyt nem tudjuk kord\u00e1ban tartani, akkor a korm\u00e1nyzat k\u00e9nytelen lesz \u00fajabb megszor\u00edt\u00e1sokat eszk\u00f6z\u00f6lni. \"Lassan fog vissza\u00e1llni a r\u00e9gi rend, de a fegyelmezetts\u00e9g\u00fcnkkel, a t\u00e1vols\u00e1gtart\u00e1ssal, azt gondolom meg fogjuk tudni k\u00f6z\u00f6sen ugorni ezt a neh\u00e9z feladatot\" - fogalmazott.\nHangs\u00falyozta, hogy az \u00faj helyzetben a biztons\u00e1g lesz az els\u0151dleges szempont, \u00e9s azok a sz\u00e1ll\u00e1shelyek \u00e9s vend\u00e9gl\u00e1t\u00f3helyek fognak tudni j\u00f3l szerepelni, amelyek oda fognak figyelni arra, hogy a vend\u00e9g biztons\u00e1gban \u00e9rezze mag\u00e1t.\nA turisztikai \u00fcgyn\u00f6ks\u00e9g el\u0151seg\u00edtve a felk\u00e9sz\u00fcl\u00e9st, h\u00e9tf\u0151n minden sz\u00e1ll\u00e1shelynek \u00e9s vend\u00e9gl\u00e1t\u00f3ipari egys\u00e9gnek eljuttatja azt a k\u00e9zik\u00f6nyvet, amelyben aj\u00e1nl\u00e1sokat fogalmaz meg nyugat-eur\u00f3pai mint\u00e1k \u00e9s eg\u00e9szs\u00e9g\u00fcgyi szervezetek aj\u00e1nl\u00e1sai alapj\u00e1n - mondta, azt javasolva az \u00e1gazat szerepl\u0151inek, hogy fogadj\u00e1k meg ezeket az aj\u00e1nl\u00e1sokat \u00e9s tartass\u00e1k azokat be a munkat\u00e1rsaikkal.\nSz\u00f3lt arr\u00f3l is, hogy \u00e1prilis harmadik het\u00e9ben \u00fajabb reprezentat\u00edv kutat\u00e1st v\u00e9gzett az MT\u00dc, ezer embert k\u00e9rdeztek meg nyaral\u00e1si, utaz\u00e1si terveikr\u0151l. A tendencia nem v\u00e1ltozott az el\u0151z\u0151 felm\u00e9r\u00e9shez k\u00e9pest: a j\u00e1rv\u00e1ny lecseng\u00e9s\u00e9t k\u00f6vet\u0151 f\u00e9l \u00e9vben a magyarok 54 sz\u00e1zal\u00e9ka akar belf\u00f6ld\u00f6n utazni, a t\u00f6bbs\u00e9g akt\u00edv szabadid\u0151s tev\u00e9kenys\u00e9get szeretne v\u00e9gezni \u00e9s f\u00fcrd\u0151szolg\u00e1ltat\u00e1sokat k\u00edv\u00e1n ig\u00e9nybe venni; k\u00fclf\u00f6ldi utaz\u00e1st a magyarok 23 sz\u00e1zal\u00e9ka tervez.\nGuller\u00a0Zolt\u00e1n ismertette, hogy \u00e1prilis 29-ig a magyarorsz\u00e1gi sz\u00e1llod\u00e1kba k\u00fclf\u00f6ldi vend\u00e9gek r\u00e9sz\u00e9r\u0151l 12 900 foglal\u00e1s \u00e9rkezett, a belf\u00f6ldi foglal\u00e1sok sz\u00e1ma el\u00e9rte a 21 700-at, ami t\u00f6bb mint 46 sz\u00e1zal\u00e9kkal magasabb, mint 35 nappal kor\u00e1bban. Megjegyezte, hogy a minisztereln\u00f6k bejelent\u00e9s\u00e9t k\u00f6vet\u0151 24 \u00f3r\u00e1ban megugrott a foglal\u00e1sok sz\u00e1ma. Balatonf\u00fcreden p\u00e9ld\u00e1ul 20-50 sz\u00e1zal\u00e9k k\u00f6z\u00f6tti foglalts\u00e1got \u00e9rtek el a sz\u00e1llod\u00e1k a ny\u00e1ri h\u00f3napokra. Mindezek alapj\u00e1n a turisztikai \u00fcgyn\u00f6ks\u00e9gn\u00e9l egyre bizakod\u00f3bban l\u00e1tj\u00e1k a magyar turizmus k\u00f6vetkez\u0151 n\u00e9h\u00e1ny het\u00e9nek, h\u00f3napj\u00e1nak alakul\u00e1s\u00e1t.\n\nA r\u00e9szletekr\u0151l hallgassa meg a Guller Zolt\u00e1nnal k\u00e9sz\u00edtett podcastot itt:\u00a0https://soundcloud.com/csodasmagyarorszag/mtu-podcast-5-resz-megjelenik-az-mtu-covid-kezikonyve-az-ujranyitashoz-szukseges-ajanlasokkal\n\u00a0\n\nMTI 2020. m\u00e1jus 4.\n\n"}]