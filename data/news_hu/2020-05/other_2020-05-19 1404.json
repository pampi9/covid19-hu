[{"date": "2020-05-19 14:04", "url": "https://koronavirus.gov.hu/cikkek/orszagos-tisztifoorvos-valamennyi-egeszsegugyi-ellatashoz-elozetes-telefonos-bejelentkezes", "h1": "Orsz\u00e1gos tisztif\u0151orvos: valamennyi eg\u00e9szs\u00e9g\u00fcgyi ell\u00e1t\u00e1shoz el\u0151zetes telefonos bejelentkez\u00e9s sz\u00fcks\u00e9ges", "body": "\nTov\u00e1bbra is \u00e9rv\u00e9nyes az a szab\u00e1ly, hogy valamennyi eg\u00e9szs\u00e9g\u00fcgyi ell\u00e1t\u00e1s csak el\u0151zetes, telefonon t\u00f6rt\u00e9n\u0151 bejelentkez\u00e9s ut\u00e1n vehet\u0151 ig\u00e9nybe - h\u00edvta fel a figyelmet az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s\u00a0operat\u00edv t\u00f6rzs sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia hangs\u00falyozta, hogy a j\u00e1rv\u00e1ny\u00fcgyi szab\u00e1lyok betart\u00e1sa csak \u00edgy lehets\u00e9ges. A h\u00e9tf\u0151i \"eg\u00e9szs\u00e9g\u00fcgyi nyit\u00e1s\", az eg\u00e9szs\u00e9g\u00fcgyi szolg\u00e1ltat\u00e1sok elindul\u00e1s\u00e1val ism\u00e9t n\u00e9h\u00e1ny int\u00e9zm\u00e9nyben tumultus alakult ki - k\u00f6z\u00f6lte.\nAz orsz\u00e1gos tisztif\u0151orvos a csal\u00e1dorvosok vil\u00e1gnapja alkalm\u00e1b\u00f3l megk\u00f6sz\u00f6nte az ezen a ter\u00fcleten dolgoz\u00f3 orvosoknak a rendk\u00edv\u00fcli k\u00f6r\u00fclm\u00e9nyek k\u00f6z\u00f6tt v\u00e9gzett munk\u00e1t, helyt\u00e1ll\u00e1st.\nA szakember besz\u00e9lt a sz\u00fanyogok \u00e9s a kullancsok \u00e1ltal terjesztett betegs\u00e9gekr\u0151l is.\u00a0Elmondta, hogy ezek\u00a0a\u00a0vektorok\u00a0nem j\u00e1tszanak szerepet a koronav\u00edrus terjeszt\u00e9s\u00e9ben.\u00a0Bizonyos\u00a0tr\u00f3pusi\u00a0sz\u00fanyogfajok\u00a0is\u00a0terjeszthetnek betegs\u00e9get az emberek k\u00f6r\u00e9ben is.\u00a0\u00a0Magyarorsz\u00e1gon\u00a0ezen\u00a0a fajok\u00a0csak\u00a0eleny\u00e9sz\u0151 sz\u00e1mban vannak\u00a0jelen.\nA Magyarorsz\u00e1gon is honos dalos sz\u00fanyog terjesztheti a nyugat-n\u00edlusi l\u00e1zat, a b\u0151rf\u00e9rgess\u00e9get, illetve az usutuv\u00edrust, \u00e1m\u00a0ut\u00f3bbi kett\u0151 eset\u00e9ben\u00a0m\u00e9g\u00a0megbeteged\u00e9st nem\u00a0azonos\u00edtottunk\u00a0Magyarorsz\u00e1gon - mondta.\nV\u00e9dekezni a sz\u00fanyogok ellen k\u00fcl\u00f6nf\u00e9le sz\u00fanyogriaszt\u00f3 szerekkel lehet, illetve ker\u00fclni kell a h\u00e1z k\u00f6r\u00fcli pang\u00f3vizek kialakul\u00e1s\u00e1t, ahol a l\u00e1rv\u00e1k nagy sz\u00e1mban kifejl\u0151dhetnek.\nA kullancsok \u00e1ltal terjesztett betegs\u00e9gekr\u0151l M\u00fcller Cec\u00edlia elmondta, a kullancsok \u00e1ltal terjesztett bakteri\u00e1lis fert\u0151z\u00e9s lehet a Lyme-k\u00f3r, illetve a v\u00edrusos\u00a0agyvel\u0151gyullad\u00e1s.\nHa kullancsot \u00e9szlel\u00fcnk magunkon, azt a lehet\u0151 legr\u00f6videbb id\u0151n bel\u0151l el kell t\u00e1vol\u00edtani a b\u0151rb\u0151l. \u00c9rdemes szell\u0151s, de z\u00e1rt ruh\u00e1zatban a szabadba menni.\nM\u00fcller Cec\u00edlia k\u00e9rd\u00e9s kapcs\u00e1n elmondta, az irodai munka \u00fajraindul\u00e1sa sor\u00e1n tov\u00e1bbra is figyelni kell a\u00a0szem\u00e9lyi\u00a0higi\u00e9ni\u00e1ra, a gyakori k\u00e9zmos\u00e1sra \u00e9s k\u00e9zfert\u0151tlen\u00edt\u00e9sre, a k\u00f6z\u00f6s helyis\u00e9gek t\u00f6bbsz\u00f6ri fert\u0151tlen\u00edt\u00e9s\u00e9re \u00e9s az egym\u00e1st\u00f3l megfelel\u0151 t\u00e1vols\u00e1g betart\u00e1s\u00e1ra.\nA gyerekek maszkvisel\u00e9s\u00e9vel kapcsolatban elmondta, erre a rendelet k\u00fcl\u00f6n nem terjed ki, azonban megl\u00e1t\u00e1sa szerint hat \u00e9ven aluli gyerekre nem \u00e9rdemes \"r\u00e1k\u00e9nyszer\u00edteni\" a maszkot. Ugyan\u00edgy nem kell a sz\u00fcl\u0151nek viselnie arcot v\u00e9d\u0151 eszk\u00f6zt j\u00e1tsz\u00f3t\u00e9ren.\nAz aktu\u00e1lis j\u00e1rv\u00e1ny\u00fcgyi helyzetr\u0151l az orsz\u00e1gos tisztif\u0151orvos elmondta, hogy az elm\u00falt egy napban 21-gyel n\u0151tt az igazolt fert\u0151z\u00f6ttek sz\u00e1ma, \u00f6t ember halt meg a v\u00edrussal \u00f6sszef\u00fcgg\u00e9sben. Az akt\u00edv fert\u0151z\u00f6ttek sz\u00e1ma 1677, 1412-en gy\u00f3gyultak fel a betegs\u00e9gb\u0151l. Az akt\u00edv fert\u0151z\u00f6ttek 45 sz\u00e1zal\u00e9ka (756) budapesti, 55 sz\u00e1zal\u00e9ka (921-en) vid\u00e9kiek. A 467 elhunyt k\u00f6z\u00fcl 288-an budapestiek, 179-en pedig vid\u00e9kiek voltak - ismertette.\nM\u00fcller Cec\u00edlia azt mondta, az ut\u00f3bbi 10-14 napban a \"trend\" mindenk\u00e9ppen lefel\u00e9 mutat, a kij\u00e1r\u00e1si korl\u00e1toz\u00e1sok felold\u00e1s\u00e1val egyel\u0151re nem n\u0151tt a megbeteged\u00e9sek sz\u00e1ma, \u00edgy a j\u00e1rv\u00e1ny tov\u00e1bbra is lesz\u00e1ll\u00f3 \u00e1gban van - hangoztatta.\n\n\nMTI 2020. m\u00e1jus 19.\n\n"}]