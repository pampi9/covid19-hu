[{"date": "2020-05-21 13:50", "url": "https://koronavirus.gov.hu/cikkek/merkely-tobb-vizsgalat-szerint-korlatozo-intezkedesek-hatasosak", "h1": "Merkely: t\u00f6bb vizsg\u00e1lat szerint is a korl\u00e1toz\u00f3 int\u00e9zked\u00e9sek hat\u00e1sosak", "body": "\nT\u00f6bb vizsg\u00e1lat igazolta, hogy a korl\u00e1toz\u00f3 int\u00e9zked\u00e9sek hat\u00e1sosak \u00e9s t\u00f6meges\u00a0koronav\u00edrus-fert\u0151z\u00e9s nem l\u00e9pett fel Magyarorsz\u00e1gon - mondta el Merkely B\u00e9la, a Semmelweis Egyetem rektora a t\u00e9m\u00e1ban rendezett cs\u00fct\u00f6rt\u00f6ki online konferenci\u00e1n.\n\nPalkovics L\u00e1szl\u00f3 innov\u00e1ci\u00f3s \u00e9s technol\u00f3giai miniszter kezdem\u00e9nyez\u00e9s\u00e9re kutat\u00e1si \u00e9s fejleszt\u00e9si projektek k\u00e9pvisel\u0151i egyeztettek online tudom\u00e1nyos konferenci\u00e1n a legfrissebb kutat\u00e1si eredm\u00e9nyekr\u0151l.\nA megbesz\u00e9l\u00e9sen Merkely B\u00e9la elmondta, hogy a n\u00e9gy orvosk\u00e9pz\u0151 egyetem a j\u00e1rv\u00e1ny kezdet\u00e9t\u0151l fogva folyamatosan figyelemmel k\u00eds\u00e9ri a pozit\u00edv eseteket. Eddig t\u00f6bb mint 60 ezer esetet vizsg\u00e1ltak. K\u00f6zl\u00e9se szerint az eredm\u00e9nyek \u00f6sszess\u00e9g\u00e9ben alacsony akt\u00edv fert\u0151z\u00f6tts\u00e9get \u00e9s viszonylag alacsony \u00e1tfert\u0151z\u00f6tts\u00e9gi ar\u00e1nyt mutattak.\nA rektor besz\u00e9lt a n\u00e9gy egyetem \u00f6sszefog\u00e1s\u00e1val, a KSH szervez\u00e9s\u00e9ben \u00e9s az ITM t\u00e1mogat\u00e1s\u00e1val v\u00e9gzett reprezentat\u00edv felm\u00e9r\u00e9sr\u0151l is. Elmondta, hogy az orsz\u00e1gos sz\u0171r\u0151vizsg\u00e1latra 17 ezer 787 embert v\u00e1lasztottak ki reprezentat\u00edvan 466 telep\u00fcl\u00e9sben \u00e9s 23 ker\u00fcletben, akik k\u00f6z\u00fcl 10 ezer 602-en vettek r\u00e9szt a vizsg\u00e1latban. A tesztre csak 14 \u00e9vn\u00e9l id\u0151sebb, mag\u00e1nh\u00e1ztart\u00e1sban \u00e9l\u0151ket h\u00edvtak be, nincsenek k\u00f6zt\u00fck id\u0151sotthonokban lak\u00f3 emberek vagy olyanok, akik p\u00e9ld\u00e1ul munk\u00e1ssz\u00e1ll\u00f3n \u00e9lnek. A vizsg\u00e1lat elv\u00e9gz\u00e9s\u00e9ben t\u00f6bb mint 5 ezren seg\u00edtettek. Kiemelte Pest, N\u00f3gr\u00e1d \u00e9s Veszpr\u00e9m megy\u00e9t, ahol 75 sz\u00e1zal\u00e9k felett volt a r\u00e9szv\u00e9tel a sz\u0171r\u0151vizsg\u00e1laton.\nJakab Ferenc egyetemi tan\u00e1r, virol\u00f3gus, a\u00a0koronav\u00edrus-kutat\u00e1si akci\u00f3csoport vezet\u0151je a legfontosabb eredm\u00e9nyeik k\u00f6z\u00f6tt eml\u00edtette, hogy a j\u00e1rv\u00e1ny elej\u00e9n megkezdt\u00e9k a v\u00edrus izol\u00e1l\u00e1s\u00e1t, megvizsg\u00e1lt\u00e1k annak genetikai \u00e1llom\u00e1ny\u00e1t. Jelenleg negyven felett van azoknak a mint\u00e1knak a sz\u00e1ma, amely eset\u00e9n a v\u00edrus teljes genetikai anal\u00edzis\u00e9t el tudt\u00e1k v\u00e9gezni.\nKiemelte, hogy jelenleg 400 felett van azoknak a hat\u00f3anyagoknak a sz\u00e1ma, amelyeket tesztelnek. Ezek jelent\u0151s r\u00e9sze nem hat\u00e9kony, de vannak k\u00f6zt\u00fck \u00edg\u00e9retesek is, amelyek j\u00f3 eredm\u00e9nnyel tudt\u00e1k cs\u00f6kkenteni a v\u00edrus szaporod\u00e1s\u00e1t. Ezek a vegy\u00fcletek tov\u00e1bbi vizsg\u00e1latokat ig\u00e9nyelnek. Ismertet\u00e9se szerint jelenleg a hat\u00f3anyagok tesztel\u00e9s\u00e9nek mintegy fel\u00e9n\u00e9l tartanak.\nJakab Ferenc nagy el\u0151relep\u00e9snek nevezte, hogy ki tudj\u00e1k mutatni az ellenanyagot a felgy\u00f3gyult betegek szervezet\u00e9ben, mert ez a plazmater\u00e1pia alapja is.\nR\u00f6st Gergely matematikus besz\u00e1molt arr\u00f3l, hogy a t\u00e1rsadalmi kontaktusok k\u00f6vet\u00e9s\u00e9re ind\u00edtott online k\u00e9rd\u0151\u00edv\u00fcket eddig m\u00e1r t\u00f6bb mint 400 ezren t\u00f6lt\u00f6tt\u00e9k ki. Az eredm\u00e9ny ugyan nem reprezentat\u00edv, de seg\u00edt a j\u00e1rv\u00e1ny terjed\u00e9s\u00e9nek modellez\u00e9s\u00e9ben. A felm\u00e9r\u00e9s alapj\u00e1n a t\u00e1rsadalmi kapcsolatokban nagyj\u00e1b\u00f3l 60-90 sz\u00e1zal\u00e9k k\u00f6z\u00f6tti kontaktuscs\u00f6kken\u00e9st tapasztalhat\u00f3 - mondta.\nJ\u00f3zsa J\u00e1nos, a Budapesti M\u0171szaki Egyetem rektora az egyetem g\u00e9p\u00e9szm\u00e9rn\u00f6ki kar\u00e1n zajl\u00f3 l\u00e9legeztet\u0151g\u00e9p-fejleszt\u00e9sr\u0151l sz\u00e1molt be. Mint mondta, a kifejlesztett berendez\u00e9s nemcsak az \u00e9letben tart\u00e1shoz, hanem a k\u00e9s\u0151bbi ter\u00e1pi\u00e1ra is alkalmas. Jelenleg a berendez\u00e9s sorozatgy\u00e1rt\u00e1s\u00e1n\u00e1l tartanak, de v\u00e1rni kell m\u00e9g alkatr\u00e9szekre. A c\u00e9l 1000 darab legy\u00e1rt\u00e1sa, ebb\u0151l eddig 12 k\u00e9sz\u00fclt el. Elmondta, hogy a berendez\u00e9st egy 40 tag\u00fa m\u0171egyetemi csapat fejlesztette ki.\nR\u00f3zsa Bal\u00e1zs csoportvezet\u0151 (P\u00e1zm\u00e1ny P\u00e9ter Katolikus Egyetem \u00e9s KOKI CEO) besz\u00e1molt egy m\u00e1sik l\u00e9legeztet\u0151g\u00e9pr\u0151l, amelyet a Femtronics c\u00e9g k\u00e9sz\u00edt. Elmondta, hogy a g\u00e9ppel k\u00fcl\u00f6nb\u00f6z\u0151 s\u00falyoss\u00e1g\u00fa betegeket tudnak kezelni \u00e9s sz\u0171ri a ki\u00e1raml\u00f3 leveg\u0151t is, emellett egyszer\u0171en kezelhet\u0151. Az eszk\u00f6z t\u00f6bb cs\u00facstechnol\u00f3gi\u00e1s berendez\u00e9s el\u0151nyeit \u00f6sszes\u00edti. Felk\u00e9sz\u00fcltek a Luca 4 nev\u0171 l\u00e9legeztet\u0151g\u00e9p sorozatgy\u00e1rt\u00e1s\u00e1ra - tette hozz\u00e1.\n\n\n\n\nMTI 2020. m\u00e1jus 21.\n\n"}]