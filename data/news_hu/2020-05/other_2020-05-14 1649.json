[{"date": "2020-05-14 16:49", "url": "https://koronavirus.gov.hu/cikkek/szijjarto-eddig-121-repulogep-hozott-vedoeszkozoket-kinabol", "h1": "Szijj\u00e1rt\u00f3: eddig 121 rep\u00fcl\u0151g\u00e9p hozott v\u00e9d\u0151eszk\u00f6z\u00f6ket K\u00edn\u00e1b\u00f3l", "body": "\nEddig 121 rep\u00fcl\u0151g\u00e9p sz\u00e1ll\u00edtott az eg\u00e9szs\u00e9g\u00fcgyi v\u00e9dekez\u00e9shez sz\u00fcks\u00e9ges eszk\u00f6z\u00f6ket Magyarorsz\u00e1gra K\u00edn\u00e1b\u00f3l - mondta Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter cs\u00fct\u00f6rt\u00f6k\u00f6n az MTI-nek.\n\nA t\u00e1rcavezet\u0151 Vang Ji k\u00ednai k\u00fcl\u00fcgyminiszterrel egyeztetett \u00e9s a megbesz\u00e9l\u00e9sr\u0151l besz\u00e1molva kifejtette: k\u00f6sz\u00f6netet mondott koll\u00e9g\u00e1j\u00e1nak az\u00e9rt a seg\u00edts\u00e9g\u00e9rt, amelyet a k\u00ednai hat\u00f3s\u00e1gok ny\u00fajtottak Magyarorsz\u00e1gnak az eg\u00e9szs\u00e9g\u00fcgyi v\u00e9dekez\u00e9s siker\u00e9hez sz\u00fcks\u00e9ges eszk\u00f6z\u00f6k beszerz\u00e9s\u00e9ben.\nK\u00f6z\u00f6lte: eddig 121 rep\u00fcl\u0151g\u00e9p sz\u00e1ll\u00edtott az eg\u00e9szs\u00e9g\u00fcgyi v\u00e9dekez\u00e9shez sz\u00fcks\u00e9ges eszk\u00f6z\u00f6ket, maszkokat, keszty\u0171ket, v\u00e9d\u0151ruh\u00e1kat, l\u00e9legeztet\u0151g\u00e9peket Magyarorsz\u00e1gra K\u00edn\u00e1b\u00f3l. A sz\u00e1ll\u00edt\u00e1sok az elk\u00f6vetkez\u0151 h\u00f3napokban is folytat\u00f3dnak - tette hozz\u00e1.\nKiemelte: Magyarorsz\u00e1g \u00e9s K\u00edna gazdas\u00e1gi egy\u00fcttm\u0171k\u00f6d\u00e9se tov\u00e1bbra is j\u00f3l fejl\u0151dik, az elm\u00falt h\u00e1rom \u00e9vben 9 nagy k\u00ednai beruh\u00e1z\u00e1s \u00e9rkezett Magyarorsz\u00e1gra, \u00e9s ma m\u00e1r a k\u00ednai v\u00e1llalatok az egyik legjelent\u0151sebb beruh\u00e1z\u00e1si \u00e9rt\u00e9kkel rendelkeznek Magyarorsz\u00e1gon. Hozz\u00e1f\u0171zte: a k\u00ednai c\u00e9gek mind magas sz\u00ednvonal\u00fa, modern technol\u00f3gi\u00e1t hoznak az orsz\u00e1gba.\nSzijj\u00e1rt\u00f3\u00a0P\u00e9ter kit\u00e9rt arra: a magyar gazdas\u00e1g \u00faj dimenzi\u00f3ba l\u00e9ptet\u00e9s\u00e9ben fontos szerepet j\u00e1tszik a digitaliz\u00e1ci\u00f3, az 5G-technol\u00f3gia. Tavaly \u0151sz \u00f3ta Budapest belv\u00e1ros\u00e1ban is haszn\u00e1lhat\u00f3 az 5G-h\u00e1l\u00f3zat, \u00e9s a Vodafone-nak ezt a h\u00e1l\u00f3zat\u00e1t a Huawei \u00e9p\u00edtette ki itt - mutatott r\u00e1.\nEml\u00e9keztetett: siker\u00fclt al\u00e1\u00edrni a Budapestet Belgr\u00e1ddal \u00f6sszek\u00f6t\u0151 vas\u00fatvonal moderniz\u00e1l\u00e1s\u00e1r\u00f3l sz\u00f3l\u00f3 meg\u00e1llapod\u00e1st is, \u00edgy a p\u00e9nz\u00fcgyi fedezet is adott ennek a fontos beruh\u00e1z\u00e1snak a megval\u00f3s\u00edt\u00e1s\u00e1ra. A beruh\u00e1z\u00e1ssal Magyarorsz\u00e1gon kereszt\u00fcl vezet majd a legr\u00f6videbb, leggyorsabb \u00fat a g\u00f6r\u00f6g kik\u00f6t\u0151kbe \u00e9rkez\u0151 k\u00ednai \u00e1rucikkeknek Nyugat-Eur\u00f3pa fel\u00e9 - magyar\u00e1zta.\nA k\u00fcl\u00fcgyminiszter azt is elmondta, hogy a k\u00e9t orsz\u00e1g p\u00e9nz\u00fcgyi egy\u00fcttm\u0171k\u00f6d\u00e9se j\u00f3l alakul, hiszen a Magyar Nemzeti Bank \u00e9s a k\u00ednai jegybank k\u00f6z\u00f6tt kiv\u00e1l\u00f3 az egy\u00fcttm\u0171k\u00f6d\u00e9s, \u00e9s abban \u00e1llapodtak meg, hogy ezt b\u0151v\u00edtik a j\u00f6v\u0151ben.Megjegyezte: p\u00e9nteken Orb\u00e1n Viktor minisztereln\u00f6k \u00e9s a k\u00ednai eln\u00f6k is egyeztet telefonon, \u00e9s most ezt a megbesz\u00e9l\u00e9st is el\u0151k\u00e9sz\u00edtett\u00e9k.\n\u00a0\n\n\nMTI 2020. m\u00e1jus 14.\n\n"}]