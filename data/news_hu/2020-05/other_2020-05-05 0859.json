[{"date": "2020-05-05 08:59", "url": "https://koronavirus.gov.hu/cikkek/mtu-regios-szinten-versenykepes-maradhat-turizmus", "h1": "MT\u00dc: r\u00e9gi\u00f3s szinten is versenyk\u00e9pes maradhat a turizmus", "body": "\nA Magyar Turisztikai \u00dcgyn\u00f6ks\u00e9g (MT\u00dc) vez\u00e9rigazgat\u00f3ja szerint a gyors korm\u00e1nyzati int\u00e9zked\u00e9seknek k\u00f6sz\u00f6nhet\u0151en minden es\u00e9ly megvan arra, hogy a magyar turizmus r\u00e9gi\u00f3s viszonylatban is meg\u0151rizze versenyk\u00e9pess\u00e9g\u00e9t; a v\u00edrushat\u00e1s ugyanakkor komfortz\u00f3n\u00e1n t\u00fali, tart\u00f3s v\u00e1ltoz\u00e1sokat k\u00e9nyszer\u00edt ki a szolg\u00e1ltat\u00e1sokban.\n\nGuller Zolt\u00e1n a Magyar Nemzet keddi lapsz\u00e1m\u00e1ban jelezte, id\u00e9n nem sz\u00e1m\u00edtanak a kontinensek k\u00f6z\u00f6tti utaz\u00e1sokra, a belf\u00f6ldi piac ut\u00e1n a k\u00f6rnyez\u0151 k\u00fcld\u0151orsz\u00e1gokkal, k\u00f6zeli \u00fati c\u00e9lok ment\u00e9n er\u0151s\u00f6dhet a vend\u00e9gforgalom.\nKifejtette: el kell fogadni, hogy egy ideig biztosan nem t\u00e9r vissza az egykori vil\u00e1g, a v\u00edrushat\u00e1s olyan, komfortz\u00f3n\u00e1n t\u00fali v\u00e1ltoz\u00e1sokat k\u00e9nyszer\u00edt ki a turizmusb\u00f3l vil\u00e1gszerte, ami meghat\u00e1rozza a piaci szerepl\u0151k, nemzetgazdas\u00e1gi szinten pedig az \u00e1gazat versenyk\u00e9pess\u00e9g\u00e9t, j\u00f6v\u0151j\u00e9t. A biztons\u00e1g lett a turist\u00e1k els\u0151dleges szempontja, akik akkor tudnak visszat\u00e9rni a szolg\u00e1ltat\u00e1sokhoz, ha megteremtj\u00fck ennek a k\u00f6r\u00fclm\u00e9nyeit - tette hozz\u00e1.\nVid\u00e9ken imm\u00e1r \u00fajra megindul a forgalom, bev\u00e9tele lesz az \u00e1gazatnak, ha fokozatosan visszacs\u00e1b\u00edtj\u00e1k a biztons\u00e1gra t\u00f6rekv\u0151 utaz\u00f3kat. Ebben a turisztikai \u00fcgyn\u00f6ks\u00e9g j\u00faniusban indul\u00f3 belf\u00f6ldi lakoss\u00e1gi kamp\u00e1nya is a seg\u00edts\u00e9g\u00fckre lesz - mondta.\nAz MT\u00dc vez\u00e9rigazgat\u00f3ja a lapnak besz\u00e9lt arr\u00f3l, hogy a turizmus 2019-ben a GDP 13 sz\u00e1zal\u00e9k\u00e1t termelte, a piacot alapvet\u0151en t\u00f6bb t\u00edzezer magyar tulajdon\u00fa kis- \u00e9s k\u00f6zepes v\u00e1llalkoz\u00e1s m\u0171k\u00f6dteti, mintegy 400 ezer embernek biztos\u00edtva a meg\u00e9lhet\u00e9s\u00e9t. 2010 \u00f3ta folyamatosan n\u0151 a turizmus nemzetgazdas\u00e1gi jelent\u0151s\u00e9ge, a tavalyi volt a leger\u0151sebb \u00e9v, \u00e9s az id\u00e9n janu\u00e1rban-febru\u00e1rban m\u00e9rt forgalom is arra utalt, hogy folytat\u00f3dik a kedvez\u0151 ir\u00e1ny. A sokkhat\u00e1s m\u00e1rcius k\u00f6zep\u00e9n \u00e9rte a piacot, amikor a j\u00e1rv\u00e1ny miatt gyakorlatilag le\u00e1llt a turizmus.\nGuller Zolt\u00e1n elmondta: a korm\u00e1ny rendk\u00edv\u00fcl gyorsan reag\u00e1lt a turizmus trag\u00e9di\u00e1j\u00e1ra. Az int\u00e9zked\u00e9sek k\u00f6z\u00fcl kiemelte az eg\u00e9szs\u00e9g\u00fcgyi hozz\u00e1j\u00e1rul\u00e1s minim\u00e1lisra cs\u00f6kkent\u00e9s\u00e9t, valamint azt, hogy az \u00e9v v\u00e9g\u00e9ig a mag\u00e1nszem\u00e9lyeken k\u00edv\u00fcl a c\u00e9gekre is kiterjesztett\u00e9k a hitelfizet\u00e9si morat\u00f3riumot. Megjegyezte, hogy a szektor kitetts\u00e9ge a bankok fel\u00e9 t\u0151ketartoz\u00e1s, kamatfizet\u00e9si k\u00f6telezetts\u00e9g form\u00e1j\u00e1ban 500 milli\u00e1rd forint k\u00f6r\u00fcl van. Emellett egyebek k\u00f6z\u00f6tt az idegenforgalmi ad\u00f3 elt\u00f6rl\u00e9se, a Sz\u00e9p-k\u00e1rty\u00e1r\u00f3l elk\u00f6lthet\u0151 \u00f6sszegek jelent\u0151s emel\u00e9se, a k\u00fcl\u00f6nf\u00e9le hitelprogramok \u00f6sszess\u00e9g\u00e9ben gyors \u00e9s hathat\u00f3s t\u00e1maszk\u00e9nt jelentek meg az \u00e1gazatban, hogy a szerepl\u0151k a mindv\u00e9gig \u00e1tmenetik\u00e9nt kezelt kr\u00edzishelyzetben t\u00fal\u00e9ljenek az \u00fajranyit\u00e1sig.\n\n\nMTI 2020. m\u00e1jus 5.\n\n"}]