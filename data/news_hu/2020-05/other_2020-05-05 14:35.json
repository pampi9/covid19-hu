[{"date": "2020-05-05 14:35", "url": "https://koronavirus.gov.hu/cikkek/operativ-torzs-83-esetben-indult-eljaras-remhirterjesztes-miatt", "h1": "Operat\u00edv t\u00f6rzs: 83 esetben indult elj\u00e1r\u00e1s r\u00e9mh\u00edrterjeszt\u00e9s miatt", "body": "\nR\u00e9mh\u00edrterjeszt\u00e9s miatt 83 esetben indult elj\u00e1r\u00e1s - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa a keddi online sajt\u00f3t\u00e1j\u00e9koztat\u00f3n.\n\nKiss R\u00f3bert elmondta: j\u00e1rv\u00e1ny\u00fcggyel \u00f6sszef\u00fcgg\u00e9sben 321 b\u00fcntet\u0151elj\u00e1r\u00e1st ind\u00edtottak, 62 gyan\u00fas\u00edtottat hallgattak ki. A r\u00e9mh\u00edrterjeszt\u00e9s mellett 98 esetben csal\u00e1s, 26 esetben k\u00f6zvesz\u00e9llyel fenyeget\u00e9s \u00e9s 19 esetben j\u00e1rv\u00e1ny\u00fcgyi szab\u00e1lyszeg\u00e9s miatt ind\u00edtottak elj\u00e1r\u00e1sokat.\nA rend\u0151rs\u00e9g tov\u00e1bbra is ellen\u0151rzi Budapesten \u00e9s Pest megy\u00e9ben a kij\u00e1r\u00e1si korl\u00e1toz\u00e1s betart\u00e1s\u00e1t. Orsz\u00e1gosan h\u00e9tf\u0151n 451 esetben int\u00e9zkedtek a rend\u0151r\u00f6k a korl\u00e1toz\u00e1sok szab\u00e1lyainak megszeg\u00e9se miatt: 248 esetben figyelmeztet\u00e9ssel \u00e9ltek, 120 esetben helysz\u00edni b\u00edrs\u00e1got szabtak ki \u00e9s 83 esetben feljelent\u00e9st tettek. \u00cdgy a kij\u00e1r\u00e1si korl\u00e1toz\u00e1s szab\u00e1lyainak megszeg\u00e9se miatt a rend\u0151r\u00f6k m\u00e1r 45 770 alkalommal int\u00e9zkedtek m\u00e1rcius 28. \u00f3ta.\nEmellett vid\u00e9ken is ellen\u0151rzik a v\u00e9dekez\u00e9si int\u00e9zked\u00e9sek betart\u00e1s\u00e1t. T\u00f6bb esetben tapasztalt\u00e1k, hogy a t\u00f6megk\u00f6zleked\u00e9si eszk\u00f6z\u00f6k\u00f6n \u00e9s \u00fczletekben nem viselnek az emberek v\u00e9d\u0151eszk\u00f6zt, nem tartott\u00e1k a t\u00e1vols\u00e1got, illetve nem a sz\u00e1mukra kijel\u00f6lt id\u0151s\u00e1vban mentek boltba. Emiatt 32-szer int\u00e9zkedtek a rend\u0151r\u00f6k h\u00e9tf\u0151n - ismertette.\n\nKiss R\u00f3bert besz\u00e1molt arr\u00f3l is, hogy megjelent a Magyar K\u00f6zl\u00f6nyben a hat\u00f3s\u00e1gi h\u00e1zi karant\u00e9n elektronikus ellen\u0151rz\u00e9s\u00e9r\u0151l sz\u00f3l\u00f3 korm\u00e1nyrendelet. Ennek \u00e9rtelm\u00e9ben a hat\u00f3s\u00e1gi h\u00e1zi karant\u00e9nban tart\u00f3zkod\u00f3k k\u00f6z\u00fcl csak azt ellen\u0151rzik elektronikusan, aki ebbe beleegyezik. A nemzetk\u00f6zi tapasztalatok azt mutatj\u00e1k, hogy az elektronikus ellen\u0151rz\u00e9s bev\u00e1ltotta a hozz\u00e1 f\u0171z\u00f6tt rem\u00e9nyeket, ez\u00e9rt ezt r\u00f6vid id\u0151n bel\u00fcl elkezdik Magyarorsz\u00e1gon is alkalmazni - tette hozz\u00e1.\nH\u00e9tf\u0151n 743 hat\u00f3s\u00e1gi h\u00e1zi karant\u00e9nt rendeltek el, ezzel 10 547 ilyen korl\u00e1toz\u00f3 int\u00e9zked\u00e9s van \u00e9rv\u00e9nyben. 21 esetben tapasztalt\u00e1k a szab\u00e1lyok megs\u00e9rt\u00e9s\u00e9t, \u00edgy m\u00e1r 1497 alkalommal int\u00e9zkedtek ilyen szab\u00e1lyszeg\u00e9s miatt m\u00e1rcius 12 \u00f3ta.\nIsmertette: megfelel\u0151 \u00f3vint\u00e9zked\u00e9sek mellett rendben zajlanak az \u00e9retts\u00e9gi vizsg\u00e1k, az iskol\u00e1kn\u00e1l tapasztalataik szerint rendelkez\u00e9sre \u00e1llnak az egy\u00e9ni v\u00e9d\u0151eszk\u00f6z\u00f6k.\nA hat\u00e1rforgalomr\u00f3l sz\u00f3lva elmondta: h\u00e9tf\u0151t\u0151l sz\u00e9lesebb id\u0151s\u00e1vban tudj\u00e1k biztos\u00edtani a nemzetk\u00f6zi tranzitforgalomban \u00e1tutaz\u00f3 neh\u00e9zg\u00e9pj\u00e1rm\u0171vek sz\u00e1m\u00e1ra a bel\u00e9ptet\u00e9st, 20 \u00f3r\u00e1t\u00f3l m\u00e1snap 12 \u00f3r\u00e1ig.\nJelenleg a teherforgalomban a bel\u00e9p\u0151 oldalon Tomp\u00e1n\u00e1l 2 \u00f3r\u00e1s, R\u00f6szk\u00e9n\u00e9l 3 \u00f3r\u00e1s, Csan\u00e1dpalot\u00e1n\u00e1l \u00e9s \u00c1rt\u00e1ndn\u00e1l 1-1 \u00f3r\u00e1s v\u00e1rakoz\u00e1sra kell sz\u00e1m\u00edtani, valamint ugyancsak a teherforgalomban a kil\u00e9p\u0151 oldalon Csan\u00e1dpalot\u00e1n\u00e1l van egy\u00f3r\u00e1s v\u00e1rakoz\u00e1s.\n\u00dajs\u00e1g\u00edr\u00f3i k\u00e9rd\u00e9sekre v\u00e1laszolva elmondta: a v\u00e9delmi int\u00e9zked\u00e9sekr\u0151l sz\u00f3l\u00f3 korm\u00e1nyrendelet h\u00e9tf\u0151t\u0151l hat\u00e1lyos, ennek \u00e9rtelm\u00e9ben vid\u00e9ken megnyithattak a vend\u00e9gl\u00e1t\u00f3helyek kerthelyis\u00e9gei, teraszai, azonban az \u00e1ltal\u00e1nos eg\u00e9szs\u00e9gv\u00e9delmi t\u00e1voltart\u00e1st itt is be kell tartani, ennek felt\u00e9teleit az \u00fczemeltet\u0151nek kell biztos\u00edtania. A v\u00e9d\u0151t\u00e1vols\u00e1g betart\u00e1s\u00e1t asztalt\u00e1rsas\u00e1gonk\u00e9nt kell \u00e9rteni - mondta, hozz\u00e1t\u00e9ve, hogy ezt a rend\u0151rs\u00e9g vid\u00e9ken is ellen\u0151rzi. Ha ezzel kapcsolatban szab\u00e1lyszeg\u00e9s t\u00f6rt\u00e9nik, \u00e9s helysz\u00edni b\u00edrs\u00e1got szabnak ki, annak \u00f6sszege 5 ezer forintt\u00f3l 100 ezer forintig terjedhet, m\u00edg szab\u00e1lys\u00e9rt\u00e9si elj\u00e1r\u00e1sban ez az \u00f6sszeg 500 ezer forintig is terjedhet. Hangs\u00falyozta: nem a p\u00e9nzb\u00fcntet\u00e9s kiszab\u00e1sa a c\u00e9l, hanem az emberek \u00e9let\u00e9nek, testi \u00e9ps\u00e9g\u00e9nek a v\u00e9delme.\nK\u00fcl\u00f6n kit\u00e9rt k\u00e9rd\u00e9sre v\u00e1laszolva Csongr\u00e1d megy\u00e9re, ahol a kij\u00e1r\u00e1si korl\u00e1toz\u00e1sokkal kapcsolatos szab\u00e1lyok megszeg\u0151ivel szemben 827 rend\u0151ri int\u00e9zked\u00e9s t\u00f6rt\u00e9nt, ebb\u0151l 653 figyelmeztet\u00e9s, 84 helysz\u00edni b\u00edrs\u00e1g volt \u00e9s 180 f\u0151t jelentettek fel.\n\n\nMTI 2020. m\u00e1jus 5.\n\n"}]