[{"date": "2020-05-27 08:59", "url": "https://koronavirus.gov.hu/cikkek/itm-juniustol-visszaallnak-vezetesi-es-pihenoidok-altalanos-szabalyai", "h1": "ITM: j\u00faniust\u00f3l vissza\u00e1llnak a vezet\u00e9si- \u00e9s pihen\u0151id\u0151k \u00e1ltal\u00e1nos szab\u00e1lyai", "body": "\nMagyarorsz\u00e1g m\u00e1s uni\u00f3s tag\u00e1llamokhoz hasonl\u00f3an t\u00f6bb mint k\u00e9t h\u00f3napon \u00e1t, m\u00e1rcius v\u00e9g\u00e9t\u0151l m\u00e1jus v\u00e9g\u00e9ig biztos\u00edtott \u00e1tmeneti kiv\u00e9teleket a vezet\u00e9si- \u00e9s pihen\u0151id\u0151 szab\u00e1lyok al\u00f3l. A v\u00e9dekez\u00e9s m\u00e1sodik szakasz\u00e1ban a k\u00f6nny\u00edt\u00e9sek tov\u00e1bbi fenntart\u00e1sa m\u00e1r nem indokolt, \u00edgy j\u00fanius elsej\u00e9t\u0151l ism\u00e9t a kor\u00e1bban megszokott el\u0151\u00edr\u00e1sok szerint vezethetik j\u00e1rm\u0171veiket a teheraut\u00f3- \u00e9s buszsof\u0151r\u00f6k - t\u00e1j\u00e9koztatta az Innov\u00e1ci\u00f3s \u00e9s Technol\u00f3giai Miniszt\u00e9rium\u00a0 az MTI-t.\n\nKiemelt\u00e9k, a rugalmasabb szab\u00e1lyok ideiglenes alkalmaz\u00e1sa a koronav\u00edrus-j\u00e1rv\u00e1ny \u00e9s a vesz\u00e9lyhelyzeti int\u00e9zked\u00e9sek miatt, az \u00e1rusz\u00e1ll\u00edt\u00e1s zavartalans\u00e1g\u00e1nak fenntart\u00e1sa, a bels\u0151 hat\u00e1rokon kialakult tart\u00f3s torl\u00f3d\u00e1sok elker\u00fcl\u00e9se \u00e9rdek\u00e9ben v\u00e1lt sz\u00fcks\u00e9gess\u00e9 Magyarorsz\u00e1gon.\nAz Eur\u00f3pai Bizotts\u00e1gnak k\u00fcld\u00f6tt tag\u00e1llami \u00e9rtes\u00edt\u00e9s \u00e9s a felment\u00e9sek egyszeri meghosszabb\u00edt\u00e1sa alapj\u00e1n 2020. m\u00e1rcius 21. \u00f3ta vannak \u00e9rv\u00e9nyben megn\u00f6velt maxim\u00e1lis vezet\u00e9si- \u00e9s cs\u00f6kkentett minim\u00e1lis pihen\u0151id\u0151k haz\u00e1nkban. A bizotts\u00e1g az \u00e1tmeneti mentess\u00e9gi k\u00e9relmeknek a m\u00e1jus 31-\u00e9t k\u00f6vet\u0151 id\u0151szakra sz\u00f3l\u00f3, tov\u00e1bbi hosszabb\u00edt\u00e1s\u00e1t m\u00e1r nem t\u00e1mogatja. J\u00faniust\u00f3l ennek megfelel\u0151en Magyarorsz\u00e1gon is vissza\u00e1ll az eredeti szab\u00e1lyoz\u00e1s - \u00edrj\u00e1k.\nA k\u00f6zlem\u00e9nyben Mos\u00f3czi L\u00e1szl\u00f3 k\u00f6zleked\u00e9spolitik\u00e1\u00e9rt felel\u0151s \u00e1llamtitk\u00e1r elmondta: \"A k\u00f6z\u00fati fuvaroz\u00f3 v\u00e1llalkoz\u00e1sok \u00e9s k\u00fcl\u00f6n\u00f6sen a j\u00e1rm\u0171vezet\u0151k rengeteget tettek az\u00e9rt, hogy az \u00e1ruell\u00e1t\u00e1s a vesz\u00e9lyhelyzetben is folyamatos, biztons\u00e1gos legyen. Munk\u00e1juknak k\u00f6sz\u00f6nhet\u0151, hogy a magyar csal\u00e1dok a legszigor\u00fabb korl\u00e1toz\u00e1sok idej\u00e9n is l\u00e9nyeg\u00e9ben zavartalanul juthattak hozz\u00e1 a napi fogyaszt\u00e1si cikkekhez, gy\u00f3gyszerekhez. A korm\u00e1ny minden lehets\u00e9ges eszk\u00f6zzel igyekezett megk\u00f6nny\u00edteni a sz\u00e1ll\u00edt\u00e1si feladatok teljes\u00edt\u00e9s\u00e9t, de az eredm\u00e9nyes v\u00e9dekez\u00e9s nyom\u00e1n a j\u00e1rv\u00e1nyhelyzet alakul\u00e1sa egyre kevesebb rendk\u00edv\u00fcli int\u00e9zked\u00e9st indokol.\"\n\n\n\nMTI 2020. m\u00e1jus 27.\n\n"}]