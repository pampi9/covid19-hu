[{"date": "2020-05-05 14:18", "url": "https://koronavirus.gov.hu/cikkek/domotor-csaba-legfontosabb-munkahelyek-vedelme", "h1": "D\u00f6m\u00f6t\u00f6r Csaba: a legfontosabb a munkahelyek v\u00e9delme", "body": "\nA legfontosabb a munkahelyek v\u00e9delme - hangs\u00falyozta a Minisztereln\u00f6ki Kabinetiroda parlamenti \u00e1llamtitk\u00e1ra az M1 aktu\u00e1lis csatorna h\u00e9tf\u0151 esti m\u0171sor\u00e1ban.\n\nD\u00f6m\u00f6t\u00f6r\u00a0Csaba kifejtette: a koronav\u00edrussal egy\u00fctt a k\u00e1ros gazdas\u00e1gi hat\u00e1sok is megjelentek Magyarorsz\u00e1gon. Ezek m\u00e9rs\u00e9kl\u00e9s\u00e9ben a legfontosabb a munkahelyek v\u00e9delme. Ezt szolg\u00e1lj\u00e1k az ad\u00f3cs\u00f6kkent\u00e9sek, a b\u00e9rt\u00e1mogat\u00e1s, \u00e9s ezt szolg\u00e1lja majd az a c\u00e9lzott t\u00e1mogat\u00e1si program, amelyet a legink\u00e1bb bajban l\u00e9v\u0151 szektoroknak ny\u00fajtanak.\nK\u00fcl\u00f6n kit\u00e9rt a b\u00e9rt\u00e1mogat\u00e1sra, amelyet a le\u00e1ll\u00e1ssal k\u00fcszk\u00f6d\u0151 c\u00e9gek vehetnek ig\u00e9nybe. Ha munkaid\u0151-cs\u00f6kkent\u00e9sre ker\u00fcl sor, akkor a kies\u0151 b\u00e9r 70 sz\u00e1zal\u00e9k\u00e1t az \u00e1llam \u00e1tv\u00e1llalja. Erre m\u00e1r t\u00f6bb mint 100 c\u00e9g jelentkezett, amelyek v\u00e1llalt\u00e1k, hogy 30 ezer munkahelyet megtartanak - k\u00f6z\u00f6lte az \u00e1llamtitk\u00e1r.\nD\u00f6m\u00f6t\u00f6r\u00a0Csaba a h\u00e9tf\u0151n \u00e9letbe l\u00e9pett v\u00e1ltoz\u00e1sokkal kapcsolatban kiemelte: a korm\u00e1ny mindig az eg\u00e9szs\u00e9g\u00fcgyi szakemberekkel k\u00f6z\u00f6sen \u00e9s az operat\u00edv t\u00f6rzzsel egyet\u00e9rt\u00e9sben hozza meg d\u00f6nt\u00e9seit. A gazdas\u00e1gi szempontok is fontosak, de az emberi \u00e9let mindig els\u0151bbs\u00e9get \u00e9lvez - sz\u00f6gezte le.\nEml\u00e9keztetett, hogy Magyarorsz\u00e1gon a fert\u0151z\u00e9sek t\u00f6bb mint 60 sz\u00e1zal\u00e9ka Budapestre \u00e9s Pest megy\u00e9re koncentr\u00e1l\u00f3dik, ez\u00e9rt sz\u00fcks\u00e9ges, hogy ott megmaradjon a kij\u00e1r\u00e1si korl\u00e1toz\u00e1s. Vid\u00e9ken megnyithatnak a k\u00e1v\u00e9z\u00f3k, \u00e9ttermek, f\u00fcrd\u0151k strandok, a boltok 3 \u00f3ra ut\u00e1n is tov\u00e1bb nyitva lehetnek, de vid\u00e9ken is maszkot kell viselni az \u00fczletekben \u00e9s t\u00e1vols\u00e1got kell tartani - k\u00f6z\u00f6lte.\nD\u00f6m\u00f6t\u00f6r\u00a0Csaba k\u00e9rd\u00e9sre v\u00e1laszolva azt is elmondta: tudom\u00e1suk szerint fennakad\u00e1s n\u00e9lk\u00fcl zajlottak a h\u00e9tf\u0151i \u00e9retts\u00e9gik.\n\u00a0\nMTI 2020. m\u00e1jus 4.\n\n"}]