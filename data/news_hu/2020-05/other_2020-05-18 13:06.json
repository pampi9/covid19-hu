[{"date": "2020-05-18 13:06", "url": "https://koronavirus.gov.hu/cikkek/operativ-torzs-tobb-mint-51-ezer-szabalysertes-kijarasi-korlatozas-megszegese-miatt", "h1": "Operat\u00edv t\u00f6rzs: t\u00f6bb mint 51 ezer szab\u00e1lys\u00e9rt\u00e9s a kij\u00e1r\u00e1si korl\u00e1toz\u00e1s megszeg\u00e9se miatt", "body": "\nA kij\u00e1r\u00e1si korl\u00e1toz\u00e1s szab\u00e1lyainak megszeg\u00e9se miatt 51 382 szab\u00e1lys\u00e9rt\u00e9st \u00e9szleltek a rend\u0151r\u00f6k - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa.\n\n\n\u00a0\nKiss R\u00f3bert elmondta: 26 755 figyelmeztet\u00e9st adtak, 13 132 helysz\u00edni b\u00edrs\u00e1got szabtak ki \u00e9s 11 495 feljelent\u00e9st tettek.\nEml\u00e9keztetett, hogy h\u00e9tf\u0151t\u0151l az orsz\u00e1g teljes ter\u00fclet\u00e9n kivezett\u00e9k a kij\u00e1r\u00e1si korl\u00e1toz\u00e1s szab\u00e1lyait. A rend\u0151rs\u00e9g m\u00e1rcius 28. \u00f3ta l\u00e1tta el a korl\u00e1toz\u00e1sokkal kapcsolatos ellen\u0151rz\u00e9si feladatait.\nAzt is k\u00f6z\u00f6lte, hogy mostan\u00e1ig 370 b\u00fcntet\u0151elj\u00e1r\u00e1st kezdem\u00e9nyeztek, ebb\u0151l 94-et r\u00e9mh\u00edrterjeszt\u00e9s miatt. K\u00f6zvesz\u00e9llyel fenyeget\u00e9s miatt 27, csal\u00e1s miatt 118, j\u00e1rv\u00e1ny\u00fcgyi szab\u00e1lyszeg\u00e9s miatt 21 elj\u00e1r\u00e1s indult, \u00f6sszess\u00e9g\u00e9ben 70 gyan\u00fas\u00edtottat hallgattak ki.\nKiss R\u00f3bert elmondta: a v\u00e9delmi int\u00e9zked\u00e9sek k\u00f6vetkez\u0151 \u00fctem\u00e9ben h\u00e9tf\u0151t\u0151l Budapesten is nyitva lehet valamennyi \u00fczlet. Az alezredes megk\u00f6sz\u00f6nte minden magyar \u00e1llampolg\u00e1r t\u00fcrelm\u00e9t \u00e9s a szab\u00e1lyokhoz igazod\u00f3 hozz\u00e1\u00e1ll\u00e1s\u00e1t.\nElmondta: h\u00e9tf\u0151n a f\u0151v\u00e1rosban is kinyithattak a vend\u00e9gl\u00e1t\u00f3helyek: az \u00e9ttermek, k\u00e1v\u00e9z\u00f3k, cukr\u00e1szd\u00e1k, b\u00fcf\u00e9k \u00e9s pressz\u00f3k kerthelyis\u00e9geiben vagy teraszain a megrendelt \u00e9teleket \u00e9s italokat el lehet fogyasztani. Budapesten is nyitva lehetnek a strandok, a szabadt\u00e9ri f\u00fcrd\u0151k \u00e9s m\u00fazeumok, \u00e1llatkertek. A vall\u00e1si k\u00f6z\u00f6ss\u00e9gek szertart\u00e1sai, a polg\u00e1ri h\u00e1zass\u00e1gk\u00f6t\u00e9s \u00e9s a temet\u00e9s megtarthat\u00f3. A fels\u0151oktat\u00e1si int\u00e9zm\u00e9ny rektori d\u00f6nt\u00e9s f\u00fcggv\u00e9ny\u00e9ben l\u00e1togathat\u00f3, de a koll\u00e9giumok tov\u00e1bbra sem.\nJ\u00fanius 15-\u00e9t\u0151l a temet\u00e9st k\u00f6vet\u0151 csal\u00e1di rendezv\u00e9nyek, valamint a lakodalmak is minden\u00fctt az orsz\u00e1gban megtarthat\u00f3k lesznek, de csak k\u00e9tsz\u00e1zn\u00e1l kevesebb r\u00e9sztvev\u0151vel. Az ilyen esem\u00e9nyeket a f\u0151v\u00e1roson k\u00edv\u00fcl m\u00e1r j\u00fanius 1-t\u0151l meg lehet rendezni - mondta.\nBudapesten k\u00edv\u00fcl a vend\u00e9gl\u00e1t\u00f3helyek z\u00e1rt ter\u00fcletein is lehet m\u00e1r \u00e9telt, italt fogyasztani, ugyanakkor az ott dolgoz\u00f3k k\u00f6telesek a sz\u00e1jukat \u00e9s az orrukat eltakarni \u00e9s a v\u00e9delmi t\u00e1vols\u00e1g betart\u00e1s\u00e1r\u00f3l gondoskodni. A f\u0151v\u00e1roson k\u00edv\u00fcli sz\u00e1ll\u00e1shelyek fogadhatnak vend\u00e9geket, ha pedig ott \u00fczletek is vannak, azokra az \u00e1ltal\u00e1nos szab\u00e1lyok \u00e9rv\u00e9nyesek.\nFelh\u00edvta a figyelmet arra, hogy az eg\u00e9sz orsz\u00e1g ter\u00fclet\u00e9n hat\u00e1lyban maradnak az \u00e1ltal\u00e1nos eg\u00e9szs\u00e9gv\u00e9delmi int\u00e9zked\u00e9sek: a t\u00f6megk\u00f6zleked\u00e9si eszk\u00f6z\u00f6k\u00f6n, valamint az \u00fczletekben k\u00f6telez\u0151 maszk vagy a sz\u00e1jat \u00e9s az orrot eltakar\u00f3 s\u00e1l vagy kend\u0151 visel\u00e9se, meg kell tartani a v\u00e9d\u0151t\u00e1vols\u00e1got, valamint az \u00e9letkorhoz k\u00f6t\u00f6tt v\u00e1s\u00e1rl\u00e1si id\u0151s\u00e1vokat is figyelembe kell venni.\nBesz\u00e1molt arr\u00f3l is, hogy mind t\u00f6bb hat\u00f3s\u00e1gi h\u00e1zi karant\u00e9nban lev\u0151 v\u00e1lasztja, hogy elektronikusan ellen\u0151rizze a rend\u0151rs\u00e9g, betartja-e a korl\u00e1toz\u00e1s szab\u00e1lyait. Az erre szolg\u00e1l\u00f3 szoftver akt\u00edv felhaszn\u00e1l\u00f3k sz\u00e1ma 664. Vas\u00e1rnap 1220 hat\u00f3s\u00e1gi h\u00e1zi karant\u00e9nt rendeltek el, most 10 388 ilyen korl\u00e1toz\u00f3 int\u00e9zked\u00e9s van \u00e9rv\u00e9nyben. Vas\u00e1rnap 27 rend\u0151ri int\u00e9zked\u00e9sre volt sz\u00fcks\u00e9g a hat\u00f3s\u00e1gi h\u00e1zi karant\u00e9n szab\u00e1lyait be nem tart\u00f3kkal szemben.\nIsmertette: a hat\u00e1rv\u00e1rakoz\u00e1sok cs\u00f6kkent\u00e9se \u00e9rdek\u00e9ben a tranzitutasok a rom\u00e1n-magyar hat\u00e1rszakaszon m\u00e1r nem csak Nagylakn\u00e1l l\u00e9phetnek be Magyarorsz\u00e1gra, hanem \u00c1rt\u00e1ndn\u00e1l is megtehetik ezt 6 \u00e9s 24 \u00f3ra k\u00f6z\u00f6tt. Nekik meghat\u00e1rozott \u00fatvonalon haladva, a lehet\u0151 legr\u00f6videbb id\u0151 alatt el kell hagyniuk az orsz\u00e1got, k\u00f6zben pedig csak a kijel\u00f6lt pihen\u0151kn\u00e9l \u00e9s benzinkutakon \u00e1llhatnak meg.\nA hat\u00e1rforgalomr\u00f3l sz\u00f3lva elmondta: teherforgalomban bel\u00e9p\u0151oldalon R\u00f6szk\u00e9n\u00e9l 3, Tomp\u00e1n\u00e1l 2, Csan\u00e1dpalot\u00e1n\u00e1l, Csengersim\u00e1n\u00e1l \u00e9s \u00c1rt\u00e1ndn\u00e1l 1-1 \u00f3ra, m\u00edg kil\u00e9p\u0151oldalon Csan\u00e1dpalot\u00e1n\u00e1l 4, Gyul\u00e1n\u00e1l pedig 1 \u00f3r\u00e1s v\u00e1rakoz\u00e1sra kell sz\u00e1m\u00edtani. Szem\u00e9lyforgalomban a bel\u00e9p\u0151oldalon Nagylakn\u00e1l 1, kil\u00e9p\u0151oldalon ugyancsak Nagylakn\u00e1l 2, valamint Csan\u00e1dpalot\u00e1n\u00e1l 1 \u00f3r\u00e1s a v\u00e1rakoz\u00e1s.\nAz \u00fajranyit\u00f3 \u00fczletekkel kapcsolatban Kiss R\u00f3bert arra figyelmeztetett, hogy mindenki k\u00f6teles betartani az \u00e1ltal\u00e1nos eg\u00e9szs\u00e9gv\u00e9delmi v\u00e9d\u0151t\u00e1vols\u00e1got, ennek felt\u00e9teleir\u0151l az \u00fczemeltet\u0151nek kell gondoskodnia. Emellett ott is k\u00f6telez\u0151 a v\u00e9d\u0151eszk\u00f6z - maszk, s\u00e1l vagy kend\u0151 - visel\u00e9se.\nK\u00e9rd\u00e9sre v\u00e1laszolva arr\u00f3l is besz\u00e9lt, a rend\u0151rs\u00e9g jogosult fell\u00e9pni, ha valaki nem tartja be az \u00e1ltal\u00e1nos szab\u00e1lyokat, p\u00e9ld\u00e1ul nem tart kell\u0151 v\u00e9d\u0151t\u00e1vols\u00e1got, ugyanakkor nem a szab\u00e1lys\u00e9rt\u00e9s szankcion\u00e1l\u00e1sa a c\u00e9l, hanem az \u00f6nk\u00e9ntes jogk\u00f6vet\u00e9s.\n\n\n\nMTI 2020. m\u00e1jus 18.\n\n"}]