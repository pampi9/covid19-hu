[{"date": "2020-05-25 10:04", "url": "https://koronavirus.gov.hu/cikkek/itm-hivatasos-jarmuvezetoi-vizsgak-megkezdodnek", "h1": "ITM: a hivat\u00e1sos j\u00e1rm\u0171vezet\u0151i vizsg\u00e1k is megkezd\u0151dnek", "body": "\nA t\u00edzezret k\u00f6zel\u00edti a vizsgaszervez\u00e9si tev\u00e9kenys\u00e9g m\u00e1jus 11-i \u00fajraindul\u00e1sa \u00f3ta orsz\u00e1gszerte valamilyen kateg\u00f3ri\u00e1ban k\u00f6zleked\u00e9si vizsg\u00e1t tev\u0151k sz\u00e1ma. B\u00e1r a r\u00e9sztvev\u0151k csak korl\u00e1tozott sz\u00e1mban jelenhetnek meg a helysz\u00edneken, a vesz\u00e9lyhelyzet el\u0151tti id\u0151szakhoz k\u00e9pest nem n\u0151tt a jelentkez\u00e9st k\u00f6vet\u0151 v\u00e1rakoz\u00e1si id\u0151 - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) h\u00e9tf\u0151n az MTI-vel.\n\nFelid\u00e9zik, hogy vid\u00e9ken m\u00e1jus 11-\u00e9n, Budapesten \u00e9s Pest megy\u00e9ben m\u00e1jus 18-\u00e1n indultak \u00fajra a m\u00e1rcius k\u00f6zep\u00e9n felf\u00fcggesztett k\u00f6zleked\u00e9si vizsg\u00e1k, vizsg\u00e1latok \u00e9s ut\u00e1nk\u00e9pz\u00e9sek. Az \u00fajraindul\u00e1s valamennyi helysz\u00ednen fennakad\u00e1sok n\u00e9lk\u00fcl zajlott, a r\u00e9sztvev\u0151k fegyelmezetten k\u00f6vett\u00e9k a biztons\u00e1gi el\u0151\u00edr\u00e1sokat - \u00edrj\u00e1k.\n\n\nA k\u00f6zlem\u00e9nyben Mos\u00f3czi L\u00e1szl\u00f3 k\u00f6zleked\u00e9spolitik\u00e1\u00e9rt felel\u0151s \u00e1llamtitk\u00e1r elmondta: \"Az elm\u00falt k\u00e9t h\u00e9tben a k\u00fcl\u00f6nb\u00f6z\u0151 kateg\u00f3ri\u00e1kban orsz\u00e1gszerte \u00f6sszesen 9500 f\u0151 adott sz\u00e1mot felk\u00e9sz\u00fclts\u00e9g\u00e9r\u0151l. A legt\u00f6bb jelentkez\u0151t a +B+ kateg\u00f3ria vonultatta fel, k\u00f6zel 3500 elm\u00e9leti \u00e9s 2600 gyakorlati vizsg\u00e1z\u00f3val. Budapesten \u00e9s Pest megy\u00e9ben egy h\u00e9t alatt mintegy 450 f\u0151 vizsg\u00e1zott.\"\nAz \u00e1llamtitk\u00e1r hozz\u00e1tette: \"a m\u00e1jus 11-e \u00f3ta sikeres vizsg\u00e1t tev\u0151k ar\u00e1nya valamennyi kateg\u00f3ri\u00e1ban meghaladta a le\u00e1ll\u00e1s el\u0151tti id\u0151szak \u00e1tlag\u00e1t. E mutat\u00f3 az elm\u00e9leti vizsg\u00e1k eset\u00e9ben 67-r\u0151l 71 sz\u00e1zal\u00e9kra, a gyakorlati vizsg\u00e1k eset\u00e9ben pedig 47-r\u0151l 51 sz\u00e1zal\u00e9kra javult.\"\nKiemelt\u00e9k, a K\u00f6zleked\u00e9si Alkalmass\u00e1gi \u00e9s Vizsgak\u00f6zpont az \u00fajraindul\u00e1s \u00f3ta csak azokon a helysz\u00edneken szervez vizsg\u00e1kat, vizsg\u00e1latokat \u00e9s ut\u00e1nk\u00e9pz\u00e9seket, ahol j\u00e1rv\u00e1ny\u00fcgyi szempontb\u00f3l biztons\u00e1gos k\u00f6r\u00fclm\u00e9nyeket tud teremteni. A r\u00e9szv\u00e9tel fontos felt\u00e9tele a v\u00e9d\u0151felszerel\u00e9s (maszk \u00e9s keszty\u0171) visel\u00e9se, az \u00f3vint\u00e9zked\u00e9sek r\u00e9szek\u00e9nt a t\u00e1rsas\u00e1g korl\u00e1tozza a r\u00e9sztvev\u0151k sz\u00e1m\u00e1t. A cs\u00f6kkentett kapacit\u00e1s ellen\u00e9re a kor\u00e1bbi id\u0151szakhoz k\u00e9pest nem n\u0151tt a v\u00e1rakoz\u00e1si id\u0151: a vizsg\u00e1z\u00f3k a jelentkez\u00e9st k\u00f6vet\u0151en jellemz\u0151en 1-2 h\u00e9ten bel\u00fcl kapnak id\u0151pontot.\nH\u00e9tf\u0151t\u0151l megkezd\u0151dnek a hivat\u00e1sos j\u00e1rm\u0171vezet\u0151i vizsg\u00e1k is. A jelentkez\u00e9sek alapj\u00e1n ezen a h\u00e9ten mintegy 450-en tesznek g\u00e9pj\u00e1rm\u0171vezet\u0151 k\u00e9pes\u00edt\u0151 vizsg\u00e1t, m\u00edg a g\u00e9pkezel\u0151i gyakorlati vizsg\u00e1z\u00f3k sz\u00e1ma k\u00f6zel 850 f\u0151 lesz - \u00edrja az ITM k\u00f6zlem\u00e9ny\u00e9ben.\n\n\n\nMTI 2020. m\u00e1jus 25.\n\n"}]