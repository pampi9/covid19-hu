[{"date": "2020-05-06 22:06", "url": "https://koronavirus.gov.hu/cikkek/retvarimindig-telefonaljanak-mielott-egeszsegugyi-ellatast-vennenek-igenybe", "h1": "R\u00e9tv\u00e1ri:mindig telefon\u00e1ljanak miel\u0151tt eg\u00e9szs\u00e9g\u00fcgyi ell\u00e1t\u00e1st venn\u00e9nek ig\u00e9nybe", "body": "\nAz Emberi Er\u0151forr\u00e1sok Miniszt\u00e9rium\u00e1nak (Emmi) parlamenti \u00e1llamtitk\u00e1ra ism\u00e9telten arra h\u00edvta fel a figyelmet az M1 aktu\u00e1lis csatorn\u00e1n szerd\u00e1n, hogy telefonos egyeztet\u00e9ssel minim\u00e1lisra cs\u00f6kkenthet\u0151 az orvosi rendel\u0151ben val\u00f3 tart\u00f3zkod\u00e1s.\n\nR\u00e9tv\u00e1ri Bence azzal kapcsolatban besz\u00e9lt err\u0151l, hogy K\u00e1sler Mikl\u00f3s emberier\u0151forr\u00e1s-miniszter h\u00e9tf\u0151n bejelentette: telefonos el\u0151jegyz\u00e9s \u00fatj\u00e1n indulhatnak \u00fajra a h\u00e1ziorvosi \u00e9s fog\u00e1szati ell\u00e1t\u00e1sok, a szakrendel\u00e9sek, a transzplant\u00e1ci\u00f3s beavatkoz\u00e1sok bizonyos form\u00e1i \u00e9s az egynapos seb\u00e9szet ell\u00e1t\u00e1s.\nAz Emmi \u00e1llamtitk\u00e1ra eml\u00e9keztetett: \u00faj szakasz\u00e1ba l\u00e9pett a koronav\u00edrus-j\u00e1rv\u00e1ny elleni v\u00e9dekez\u00e9s. Ebben fontos a fokozatoss\u00e1g \u00e9s a szab\u00e1lyok szigor\u00fa betart\u00e1sa. Az eg\u00e9szs\u00e9g\u00fcgyi rendszert felk\u00e9sz\u00edtett\u00e9k az \u00faj szakaszra, a sz\u00fcks\u00e9ges t\u00e1j\u00e9koztat\u00f3kat kik\u00fcldt\u00e9k. A kell\u0151 fert\u0151tlen\u00edt\u00e9si eszk\u00f6z\u00f6k rendelkez\u00e9sre \u00e1llnak - hangs\u00falyozta.\nAz egyik legfontosabb szab\u00e1lyk\u00e9nt azt emelte ki, hogy eg\u00e9szs\u00e9g\u00fcgyi ell\u00e1t\u00e1s ig\u00e9nybev\u00e9tele el\u0151tt mindig telefonon kell egyeztetni. Ha olyan esetr\u0151l van sz\u00f3, amely telefonon is megoldhat\u00f3, mint p\u00e9ld\u00e1ul a gy\u00f3gyszerek fel\u00edr\u00e1sa, nincs sz\u00fcks\u00e9g az orvos-beteg tal\u00e1lkoz\u00f3ra - tette hozz\u00e1.\nAzt is elmondta, hogy az eg\u00e9szs\u00e9g\u00fcgyi ell\u00e1t\u00e1s el\u0151tt nemcsak testh\u0151m\u00e9rs\u00e9kletet m\u00e9rnek, hanem k\u00e9rd\u00e9seket is feltesznek. Ha felmer\u00fcl a koronav\u00edrus-fert\u0151z\u00e9s gyan\u00faja, tesztelik az ell\u00e1t\u00e1sra jelentkez\u0151t. A koronav\u00edrus szempontj\u00e1b\u00f3l kock\u00e1zatosabb beavatkoz\u00e1sokn\u00e1l pedig mindig sz\u00fcks\u00e9g van tesztel\u00e9sre.\nK\u00f6z\u00f6lte: az ellenz\u00e9ki sajt\u00f3ban megjelentek olyan val\u00f3tlan h\u00edresztel\u00e9sek, amelyek szerint a betegeknek saj\u00e1t k\u00f6lts\u00e9g\u00fck\u00f6n kell elv\u00e9geztetni\u00fck a koronav\u00edrustesztet. Kiemelte: maguk az int\u00e9zm\u00e9nyek v\u00e9gzik el a teszteket. Ha valaki \u00e1llami ell\u00e1t\u00e1st vesz ig\u00e9nybe, akkor az \u00e1llam v\u00e9gzi el a tesztel\u00e9st, az \u00e1llam k\u00f6lts\u00e9g\u00e9re - mondta R\u00e9tv\u00e1ri Bence.\n\n\n\nMTI 2020. m\u00e1jus 6.\n\n"}]