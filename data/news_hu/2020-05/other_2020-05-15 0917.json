[{"date": "2020-05-15 09:17", "url": "https://koronavirus.gov.hu/cikkek/idopontfoglalas-nelkul-lehet-okmanyugyeket-intezni-videki-kormanyablakokban", "h1": "Id\u0151pontfoglal\u00e1s n\u00e9lk\u00fcl is lehet okm\u00e1ny\u00fcgyeket int\u00e9zni a vid\u00e9ki korm\u00e1nyablakokban", "body": "\nA v\u00e9delmi int\u00e9zked\u00e9sek betart\u00e1sa mellett fokozatosan b\u0151v\u00fcl a szem\u00e9lyes \u00fcgyint\u00e9z\u00e9s lehet\u0151s\u00e9ge a k\u00f6zigazgat\u00e1sban. A vesz\u00e9lyhelyzet ideje alatt lej\u00e1rt okm\u00e1nyok cser\u00e9je eset\u00e9ben vid\u00e9ken - teh\u00e1t Budapesten \u00e9s Pest megy\u00e9n k\u00edv\u00fcl - nem k\u00f6telez\u0151 el\u0151zetesen id\u0151pontot k\u00e9rni, a korm\u00e1nyablakkal nem rendelkez\u0151 telep\u00fcl\u00e9seken pedig ism\u00e9t szolg\u00e1latba \u00e1llnak a mobiliz\u00e1lt \u00fcgyf\u00e9lszolg\u00e1latok. A foglalkoztat\u00e1si \u00fcgyf\u00e9lszolg\u00e1latok az orsz\u00e1g teljes ter\u00fclet\u00e9n id\u0151pontfoglal\u00e1s n\u00e9lk\u00fcl is fogadj\u00e1k \u00fcgyfeleiket.\n\nA magyar \u00e1llampolg\u00e1rok 2020. m\u00e1rcius 12-\u00e9t k\u00f6vet\u0151en lej\u00e1r\u00f3, Magyarorsz\u00e1g ter\u00fclet\u00e9n hat\u00e1lyos valamennyi hivatalos okm\u00e1nya a vesz\u00e9lyhelyzet megsz\u0171n\u00e9s\u00e9t k\u00f6vet\u0151 15 napig m\u00e9g \u00e9rv\u00e9nyes. Ha m\u00e9gis sz\u00fcks\u00e9g van a vesz\u00e9lyhelyzet idej\u00e9n lej\u00e1rt okm\u00e1ny gyors cser\u00e9j\u00e9re, Budapesten \u00e9s Pest megy\u00e9n k\u00edv\u00fcl m\u00e1r nem sz\u00fcks\u00e9ges id\u0151pontot foglalni a korm\u00e1nyablakokba. Minden m\u00e1s esetben tov\u00e1bbra is interneten vagy telefonon lehet id\u0151pontot k\u00e9rni.\nA korm\u00e1nyablakkal nem rendelkez\u0151 telep\u00fcl\u00e9sekre ism\u00e9t kitelep\u00fclnek a mobiliz\u00e1lt \u00fcgyf\u00e9lszolg\u00e1latok, hogy megk\u00f6nny\u00edts\u00e9k a kistelep\u00fcl\u00e9seken \u00e9l\u0151 \u00e1llampolg\u00e1rok \u00fcgyeinek int\u00e9z\u00e9s\u00e9t.\nA korm\u00e1nyhivatalok \u00e9s j\u00e1r\u00e1si hivatalok foglalkoztat\u00e1si \u00fcgyf\u00e9lszolg\u00e1latait orsz\u00e1gszerte -Budapesten \u00e9s Pest megy\u00e9ben is - felkereshetik az \u00fcgyfelek el\u0151re foglalt id\u0151pont n\u00e9lk\u00fcl is. Az \u00e1ll\u00e1skeres\u0151k sz\u00e1m\u00e1ra tov\u00e1bbra is rendelkez\u00e9sre \u00e1llnak az elektronikus \u00fcgyint\u00e9z\u00e9si lehet\u0151s\u00e9gek.\nAz enyh\u00edt\u00e9sek a megfelel\u0151 \u00f3vint\u00e9zked\u00e9sek betart\u00e1sa mellett l\u00e9pnek \u00e9letbe. Az \u00fcgyfelek korl\u00e1tozott sz\u00e1mban, lehet\u0151leg az arcot eltakarva, egym\u00e1st\u00f3l megfelel\u0151 (1,5-2 m\u00e9ter) t\u00e1vols\u00e1gra v\u00e1rakozhatnak az \u00fcgyf\u00e9lterekben.\n\n\nKiad\u00f3: Minisztereln\u00f6ks\u00e9g\n\n"}]