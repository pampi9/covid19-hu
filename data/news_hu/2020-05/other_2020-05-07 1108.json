[{"date": "2020-05-07 11:08", "url": "https://koronavirus.gov.hu/cikkek/veszelyhelyzet-alatt-az-allatorvosok-receptjeiket-online-kiadhatjak", "h1": "A vesz\u00e9lyhelyzet alatt az \u00e1llatorvosok receptjeiket online is kiadhatj\u00e1k", "body": "\nA vesz\u00e9lyhelyzetre val\u00f3 tekintettel a Nemzeti \u00c9lelmiszerl\u00e1nc-biztons\u00e1gi Hivatal (N\u00e9bih) szakemberei folyamatos t\u00e1mogat\u00f3 ellen\u0151rz\u00e9seket tartanak az \u00e1llatgy\u00f3gy\u00e1szati k\u00e9sz\u00edtm\u00e9nyek kiskeresked\u0151in\u00e9l. A vizsg\u00e1latok els\u0151dleges c\u00e9lja a szektor koronav\u00edrus-j\u00e1rv\u00e1ny okozta neh\u00e9zs\u00e9geinek felt\u00e9rk\u00e9pez\u00e9se, majd azokra a hat\u00f3s\u00e1gi t\u00e1mogat\u00e1si lehet\u0151s\u00e9gek kidolgoz\u00e1sa. Az ellen\u0151rz\u00e9ssorozat eddigi tapasztalatait figyelembe v\u00e9ve a N\u00e9bih enged\u00e9lyezi a v\u00e9nyek elektronikus bemutat\u00e1s\u00e1t a v\u00e9nyk\u00f6teles \u00e1llatgy\u00f3gy\u00e1szati k\u00e9sz\u00edtm\u00e9nyek kiv\u00e1lt\u00e1s\u00e1hoz.\n\n\u00c1prilis eleje \u00f3ta folyamatosan ellen\u0151rzik az \u00e1llatgy\u00f3gy\u00e1szati k\u00e9sz\u00edtm\u00e9nyek kiskereskedelmi forgalmaz\u00e1s\u00e1t a N\u00e9bih szakemberei. A jelenleg is tart\u00f3 ellen\u0151rz\u00e9sek els\u0151sorban t\u00e1mogat\u00f3 jelleg\u0171ek: a szakemberek felm\u00e9rik, hogy a hat\u00f3s\u00e1g a j\u00e1rv\u00e1ny\u00fcgyi vesz\u00e9lyhelyzet alatt milyen int\u00e9zked\u00e9sekkel tudja seg\u00edteni a v\u00e1llalkoz\u00f3kat. A N\u00e9bih egy\u00fattal figyelemmel k\u00eds\u00e9ri azt is, nem alakul-e ki \u00e1llatgy\u00f3gyszer-hi\u00e1ny az orsz\u00e1gban. Az ellen\u0151rz\u00e9sek sor\u00e1n a szakemberek felh\u00edvj\u00e1k a v\u00e1llalkoz\u00f3k figyelm\u00e9t az esetleges kisebb hib\u00e1kra. Fontos azonban, hogy v\u00e9nyk\u00f6teles k\u00e9sz\u00edtm\u00e9nyt m\u00e9g jelen helyzetben is tilos v\u00e9ny n\u00e9lk\u00fcl kiadni. Ennek megs\u00e9rt\u00e9sre s\u00falyos, b\u00edrs\u00e1ggal j\u00e1r\u00f3 szab\u00e1lyszeg\u00e9snek sz\u00e1m\u00edt. Az \u00e1llatok gy\u00f3gyszerell\u00e1t\u00e1s\u00e1nak k\u00f6nnyebb biztos\u00edt\u00e1sa \u00e9rdek\u00e9ben a N\u00e9bih enged\u00e9lyezi, hogy a vesz\u00e9lyhelyzet fenn\u00e1ll\u00e1sa alatt az \u00e1llatorvosok \u2013 olyan esetben, amely meg\u00edt\u00e9l\u00e9s\u00fck szerint nem ig\u00e9nyli az \u00e1llat \u00e9s gazd\u00e1ja megjelen\u00e9s\u00e9t a rendel\u0151ben \u2013 a v\u00e9nyeket elektronikus \u00faton k\u00fcldj\u00e9k meg az \u00e1llattart\u00f3knak. A patik\u00e1ban a k\u00e9sz\u00edtm\u00e9ny kiv\u00e1lt\u00e1shoz elegend\u0151, ha a gazda az e-mailben vagy m\u00e1s elektronikus m\u00f3don kapott v\u00e9nyt mutatja be. A v\u00e9nyt a patika elektronikusan vagy pap\u00edralapon \u2013 az \u00e9rv\u00e9nyes el\u0151\u00edr\u00e1soknak megfelel\u0151en \u2013 \u00f6t \u00e9vig kell, hogy meg\u0151rizze. Az int\u00e9zked\u00e9s a koronav\u00edrus-j\u00e1rv\u00e1ny okozta vesz\u00e9lyhelyzet megsz\u0171n\u00e9s\u00e9ig tart. Fontos azonban, hogy a k\u00e1b\u00edt\u00f3szerk\u00e9nt kezelend\u0151 \u00e1llatgy\u00f3gy\u00e1szati k\u00e9sz\u00edtm\u00e9nyekre \u00e9s az antibiotikumokra nem vonatkozik. Ut\u00f3bbi k\u00e9sz\u00edtm\u00e9nycsoport szab\u00e1lyos felhaszn\u00e1l\u00e1sa kiemelten fontos az antibiotikum-rezisztencia jelentette vesz\u00e9ly miatt, amelyr\u0151l sz\u00e1mos hasznos inform\u00e1ci\u00f3 olvashat\u00f3 a N\u00e9bih Meddig hat? kamp\u00e1ny\u00e1nak oldal\u00e1n, a https://meddighat.hu/ honlapon.\n\nForr\u00e1s: nebih.hu\n\n"}]