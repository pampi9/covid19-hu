[{"date": "2020-05-16 13:30", "url": "https://koronavirus.gov.hu/cikkek/infektologus-foorvos-stabil-jarvanygorbe", "h1": "Infektol\u00f3gus f\u0151orvos: stabil a j\u00e1rv\u00e1nyg\u00f6rbe", "body": "\nA magyarorsz\u00e1gi j\u00e1rv\u00e1nyg\u00f6rbe stabil, \u00e9s rem\u00e9nykelt\u0151 gy\u00f3gyszer-, illetve vakcinak\u00eds\u00e9rletek folynak vil\u00e1gszerte a v\u00edrus ellen - jelentette ki a Szent L\u00e1szl\u00f3 K\u00f3rh\u00e1z infektol\u00f3gus f\u0151orvosa a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs sajt\u00f3t\u00e1j\u00e9koztat\u00f3j\u00e1n.\n\nSzl\u00e1vik J\u00e1nos kifejezte rem\u00e9ny\u00e9t, hogy a j\u00e1rv\u00e1ny hamarosan v\u00e9get \u00e9r. Nem tudjuk mikor \u00e9s hogyan, \u00e9s az is lehet, hogy a v\u00edrus vel\u00fcnk marad eg\u00e9sz \u00e9vben kisebb g\u00f3cokban - jegyezte meg.\nHozz\u00e1tette: ebben a helyzetben fenn kell tartani bizonyos j\u00e1rv\u00e1ny\u00fcgyi int\u00e9zked\u00e9seket \u00e9s sz\u00fcks\u00e9g van arra is, hogy az izol\u00e1lt eseteket a t\u00f6bbiekt\u0151l azonnal elk\u00fcl\u00f6n\u00edts\u00e9k, kezelj\u00e9k, mert csak \u00edgy tudj\u00e1k megakad\u00e1lyozni a j\u00e1rv\u00e1ny tovaterjed\u00e9s\u00e9t.\n\"Rem\u00e9nykedj\u00fcnk, hogy igazoltan hat\u00e9kony v\u00edrusellenes gy\u00f3gyszer\u00fcnk lesz\" - mondta. Kiemelte: m\u00e1r alkalmaznak mal\u00e1riaellenes, C t\u00edpus\u00fa m\u00e1jgyullad\u00e1s, valamint HIV elleni szereket, emellett a legk\u00fcl\u00f6nb\u00f6z\u0151bb gy\u00f3gyszerkombin\u00e1ci\u00f3kkal, antibiotikumokkal is pr\u00f3b\u00e1lkoznak a betegek gy\u00f3gy\u00edt\u00e1sa \u00e9rdek\u00e9ben.\nSz\u00f3lt arr\u00f3l, hogy Magyarorsz\u00e1gon is el\u00e9rhet\u0151 az a Jap\u00e1nban kifejlesztett v\u00edrusellenes gy\u00f3gyszer, amely a betegs\u00e9g korai szak\u00e1ban val\u00f3ban hat\u00e9konyan alkalmazhat\u00f3 az enyhe \u00e9s k\u00f6zepesen s\u00falyos betegekn\u00e9l, s rendelkez\u00e9sre \u00e1ll egy Amerik\u00e1ban kifejlesztett, intrav\u00e9n\u00e1s m\u00f3don alkalmazhat\u00f3 gy\u00f3gyszer a v\u00edrus miatt s\u00falyos \u00e9s \u00e9letvesz\u00e9lyes \u00e1llapotba ker\u00fcl\u0151k gy\u00f3gy\u00edt\u00e1s\u00e1ra.\nJ\u00f3l haladunk az immunter\u00e1pi\u00e1val \u00e9s a v\u00e9rplazma ter\u00e1pi\u00e1val is, mindkett\u0151vel t\u00f6bb ember \u00e9let\u00e9t siker\u00fclt megmenteni - k\u00f6z\u00f6lte.\nSzl\u00e1vik J\u00e1nos kit\u00e9rt r\u00e1, rem\u00e9nykedhet\u00fcnk, hogy lesz hat\u00e9kony v\u00e9d\u0151olt\u00e1s is, amely egyesek szerint \u0151ssz\u00e9l, m\u00e1sok szerint t\u00e9len, de legk\u00e9s\u0151bb j\u00f6v\u0151 tavasszal az emberis\u00e9g rendelkez\u00e9s\u00e9re \u00e1ll nagy mennyis\u00e9gben. A vakcin\u00e1val eleinte a vesz\u00e9lyeztetett csoportokat \u00e9s az eg\u00e9szs\u00e9g\u00fcgyi dolgoz\u00f3kat oltj\u00e1k be.\nA k\u00eds\u00e9rletek m\u00e1r a m\u00e1sodik f\u00e1zisban vannak, azaz eg\u00e9szs\u00e9ges \u00f6nk\u00e9nteseken pr\u00f3b\u00e1lj\u00e1k ki, vizsg\u00e1lva a hat\u00e9konys\u00e1got, a r\u00f6vid \u00e9s hossz\u00fa t\u00e1v\u00fa mell\u00e9khat\u00e1sokat - mondta el. R\u00e1mutatott, a baj az, hogy a k\u00e9s\u0151bbi k\u00eds\u00e9rleteket csak j\u00e1rv\u00e1ny idej\u00e9n lehet lefolytatni.\nA f\u0151orvos besz\u00e1molt arr\u00f3l, hogy az Egyes\u00fclt \u00c1llamokban t\u00f6bb ezren aj\u00e1nlott\u00e1k fel, hogy beadatj\u00e1k maguknak a k\u00eds\u00e9rleti olt\u00f3anyagot, majd kiteszik magukat a koronav\u00edrus-fert\u0151z\u00e9s vesz\u00e9ly\u00e9nek. \"Ez etikailag kiss\u00e9 vitathat\u00f3 m\u00f3dszer, de elk\u00e9pzelhet\u0151, nem lesz m\u00e1s lehet\u0151s\u00e9g\u00fcnk, mint az, hogy emberek vesz\u00e9lyeztess\u00e9k \u00e9let\u00fcket az emberis\u00e9g megment\u00e9s\u00e9\u00e9rt\" - fogalmazott.\nSzl\u00e1vik J\u00e1nos a hum\u00e1n immundeficiencia v\u00edrussal fert\u0151z\u00f6tt emberekr\u0151l sz\u00f3lva elmondta: kor\u00e1bban \u00fagy gondolt\u00e1k, ez a betegcsoport az immunhi\u00e1ny\u00a0\u00a0miatt ki van t\u00e9ve a fert\u0151z\u00e9snek, de \u00fagy t\u0171nik, k\u00f6z\u00fcl\u00fck azok, akik rendszeresen szedik a gy\u00f3gyszereket \u00e9s j\u00f3 az immunrendszer\u00fck, nemhogy nincsenek kit\u00e9ve a fert\u0151z\u00e9s s\u00falyos vesz\u00e9ly\u00e9nek s\u0151t, mintha v\u00e9dettek lenn\u00e9nek ellene.\nHozz\u00e1f\u0171zte, hogy Magyarorsz\u00e1gon eddig egy koronav\u00edrus-fert\u0151z\u00e9st \u00e9szleltek HIV-fert\u0151z\u00f6tt embern\u00e9l, \u0151 id\u0151s volt \u00e9s sokf\u00e9le kr\u00f3nikus betegs\u00e9gben szenvedett.\nA sajt\u00f3t\u00e1j\u00e9koztat\u00f3n az is elhangzott, hogy az akt\u00edv fert\u0151z\u00f6ttek sz\u00e1ma 1654, 1371-en m\u00e1r meggy\u00f3gyultak. A v\u00edrus \u00e1ldozatainak sz\u00e1ma 6-tal n\u0151tt, \u00edgy \u00f6sszesen 448-an haltak meg a fert\u0151z\u00e9s nyom\u00e1n. K\u00f3rh\u00e1zban 570 embert \u00e1polnak, akik k\u00f6z\u00fcl 45-en szorulnak g\u00e9pi l\u00e9legeztet\u00e9sre.\n\n\nMTI 2020. m\u00e1jus 16.\n\n"}]