[{"date": "2020-05-25 16:33", "url": "https://koronavirus.gov.hu/cikkek/szijjarto-uj-vilaggazdasagi-versenyben-kell-helyt-allni", "h1": "Szijj\u00e1rt\u00f3: \u00faj vil\u00e1ggazdas\u00e1gi versenyben kell helyt \u00e1llni", "body": "\nA magyar gazdas\u00e1g szerepl\u0151inek \u00faj vil\u00e1ggazdas\u00e1gi versenyben kell helyt \u00e1llniuk a koronav\u00edrus-j\u00e1rv\u00e1ny ut\u00e1n - jelentette ki Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n Budapesten, a versenyk\u00e9pess\u00e9gi program t\u00e1mogat\u00f3 okiratainak \u00e1tad\u00e1s\u00e1n.\n\n\nA miniszter hangs\u00falyozta, nemcsak eg\u00e9szs\u00e9g\u00fcgyi, hanem gazdas\u00e1gi v\u00e9dekez\u00e9sre is sz\u00fcks\u00e9g van, mert a vil\u00e1gj\u00e1rv\u00e1ny az emberek \u00e9let\u00e9n \u00e9s eg\u00e9szs\u00e9g\u00e9n t\u00fal a munkahelyeket is vesz\u00e9lybe sodorja.\nA magyar korm\u00e1ny ez\u00e9rt is haszn\u00e1lta ki azt a lehet\u0151s\u00e9get, hogy saj\u00e1t k\u00f6lts\u00e9gvet\u00e9se terh\u00e9re t\u00e1mogat\u00e1st ny\u00fajthat a v\u00e1llalkoz\u00e1soknak a j\u00e1rv\u00e1ny hat\u00e1sainak ellens\u00falyoz\u00e1s\u00e1ra - fogalmazott.\nSzijj\u00e1rt\u00f3 P\u00e9ter elmondta, a versenyk\u00e9pess\u00e9g-n\u00f6vel\u0151 t\u00e1mogat\u00e1si programra eddig 625 p\u00e1ly\u00e1zat \u00e9rkezett be, a jelentkez\u0151 v\u00e1llalatok 295 milli\u00e1rd forint \u00e9rt\u00e9kben v\u00e1llaltak beruh\u00e1z\u00e1sokat, \u00e9s ezzel mintegy 111 ezer munkahelyet v\u00e9denek meg.\nA miniszter kiemelte, hogy 2010-ben a magyar gazdas\u00e1g rendk\u00edv\u00fcl legyeng\u00fclt volt, m\u00edg most Eur\u00f3pa egyik legjobban teljes\u00edt\u0151 gazdas\u00e1ga, ami j\u00f3 startpoz\u00edci\u00f3t biztos\u00edt a hazai v\u00e1llalkoz\u00e1soknak.\nT\u00e1mogat\u00e1st azok a c\u00e9gek kaphatnak, amelyek v\u00e1llalj\u00e1k \u00faj beruh\u00e1z\u00e1sok v\u00e9grehajt\u00e1s\u00e1t \u00e9s munkav\u00e1llal\u00f3ik megtart\u00e1s\u00e1t, illetve \u00faj munkahelyek l\u00e9trehoz\u00e1s\u00e1t - jelezte. Hozz\u00e1tette, az elm\u00falt t\u00edz \u00e9v azt bizony\u00edtotta, hogy a munk\u00e1hoz adott t\u00e1mogat\u00e1s t\u00e9r\u00fcl meg, nem seg\u00e9lyt kell adni, hanem munk\u00e1hoz kell seg\u00edteni az embereket.\nA korm\u00e1ny, a v\u00e1llalatok \u00e9s az emberek k\u00f6z\u00f6sen dolgoztak annak \u00e9rdek\u00e9ben, hogy Magyarorsz\u00e1g legyen a legvonz\u00f3bb beruh\u00e1z\u00e1si k\u00f6rnyezettel rendelkez\u0151 orsz\u00e1g K\u00f6z\u00e9p-Eur\u00f3p\u00e1ban, amit siker\u00fclt el\u00e9rni, \u00e9s most meg kell tartani ezt a poz\u00edci\u00f3t - fogalmazott Szijj\u00e1rt\u00f3 P\u00e9ter.\nH\u00e9tf\u0151n \u00fajabb h\u00e1rom v\u00e1llalatvezet\u0151 vehetett \u00e1t t\u00e1mogat\u00f3i okiratot a K\u00fclgazdas\u00e1gi \u00e9s K\u00fcl\u00fcgyminiszt\u00e9riumban (KKM).\nAz aut\u00f3ipari besz\u00e1ll\u00edt\u00f3 thyssenkrupp Components Technology Hungary Kft. csaknem 565 milli\u00f3 forintos beruh\u00e1z\u00e1s\u00e1hoz a magyar \u00e1llam t\u00f6bb mint 282 milli\u00f3 forinttal j\u00e1rul hozz\u00e1, a t\u00e1rsas\u00e1g a nemzetk\u00f6zi szinten egyed\u00fcl\u00e1ll\u00f3 budapesti fejleszt\u0151 k\u00f6zpontj\u00e1t fejleszti tov\u00e1bb.\nSimicsk\u00f3 Istv\u00e1n, \u00dajbuda orsz\u00e1ggy\u0171l\u00e9si k\u00e9pvisel\u0151je p\u00e9ldak\u00e9nt eml\u00edtette azokat a c\u00e9geket, amelyek neh\u00e9zs\u00e9gek eset\u00e9n is keresik a kit\u00f6r\u00e9si lehet\u0151s\u00e9get \u00e9s fejleszteni akarnak. A k\u00e9pvisel\u0151 megk\u00f6sz\u00f6nte a korm\u00e1nynak, hogy seg\u00edt\u0151 kezet ny\u00fajt ezeknek a v\u00e1llalkoz\u00e1soknak.\nA Szabolcs-Szatm\u00e1r-Bereg megyei Filati Maclodio Kft. csaknem 565 milli\u00f3 forintos beruh\u00e1z\u00e1s\u00e1hoz t\u00f6bb mint 282 milli\u00f3 forintot nyert el, a textilipari c\u00e9g \u00faj rakt\u00e1rcsarnokot \u00e9p\u00edt \u00e9s korszer\u0171 labort alak\u00edt ki.\nSeszt\u00e1k Mikl\u00f3s, a k\u00f6rzet orsz\u00e1ggy\u0171l\u00e9si k\u00e9pvisel\u0151je egyebek mellett hangs\u00falyozta, a koronav\u00edrus-j\u00e1rv\u00e1ny terjed\u00e9se ut\u00e1n sokan lehetetlennek mondt\u00e1k, hogy v\u00e1llalkoz\u00e1sok ebben a helyzetben beruh\u00e1zzanak \u00e9s most itt van a p\u00e9lda arra, hogy ez nem lehetetlen.\nA Nanushka International Zrt. 574 milli\u00f3 forintot meghalad\u00f3 beruh\u00e1z\u00e1s\u00e1t t\u00f6bb mint 287 milli\u00f3 forintos \u00e1llami t\u00e1mogat\u00e1ssal val\u00f3s\u00edthatja meg, a divatiparban tev\u00e9kenyked\u0151 t\u00e1rsas\u00e1g informatikai fejleszt\u00e9st hajt v\u00e9gre.\n\n\nMTI 2020. m\u00e1jus 25.\n\n"}]