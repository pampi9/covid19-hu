[{"date": "2020-05-02 13:28", "url": "https://koronavirus.gov.hu/cikkek/egyre-tobben-jelentkeznek-verplazmadonornak", "h1": "Egyre t\u00f6bben jelentkeznek v\u00e9rplazmadonornak", "body": "\nEgyre t\u00f6bb potenci\u00e1lis v\u00e9rplazmadonor jelentkezik - mondta a D\u00e9l-pesti Centrumk\u00f3rh\u00e1z Orsz\u00e1gos Hematol\u00f3giai \u00e9s Infektol\u00f3giai Int\u00e9zet\u00e9nek f\u0151igazgat\u00f3ja a j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szombati online sajt\u00f3t\u00e1j\u00e9koztat\u00f3j\u00e1n.\n\n\nV\u00e1lyi-Nagy Istv\u00e1n k\u00f6z\u00f6lte: az orsz\u00e1gos tisztif\u0151orvos k\u00f6r\u00fclbel\u00fcl h\u00e1romsz\u00e1z lehets\u00e9ges donort \u00e9rtes\u00edtett lev\u00e9lben, arra biztatva \u0151ket, hogy v\u00e1ljanak v\u00e9rplazmadonorr\u00e1.\nHangs\u00falyozta: mivel a koronav\u00edrus ellen sem specifikus gy\u00f3gym\u00f3d, sem v\u00e9d\u0151olt\u00e1s nincs m\u00e9g, klinikai vizsg\u00e1latban tervszer\u0171en fel\u00e9p\u00edtve \"k\u00eds\u00e9rletes ter\u00e1pi\u00e1kat\" kezdtek el. Ilyen a betegs\u00e9gb\u0151l felgy\u00f3gyultak v\u00e9rplazm\u00e1j\u00e1nak felhaszn\u00e1l\u00e1sa is. Egy r\u00e9sz\u00fcknek ugyanis megfelel\u0151 immunv\u00e1laszuk van a koronav\u00edrus ellen, \u00e9s a v\u00e9rplazm\u00e1jukat olyanoknak is be lehet adni, akikben nincsenek megfelel\u0151 ellenanyagok.\nA koronav\u00edrus-fert\u0151z\u00f6tt betegek v\u00e9rplazmakezel\u00e9s\u00e9vel kapcsolatban \"nagyon optimist\u00e1k\" - mondta -, a j\u00f6v\u0151ben egyre t\u00f6bb beteg kaphat ilyen ell\u00e1t\u00e1st. Hozz\u00e1tette: a levett v\u00e9rplazma hossz\u00fa ideig t\u00e1rolhat\u00f3, \u00edgy egy esetleges m\u00e1sodik fert\u0151z\u00e9si hull\u00e1m eset\u00e9n is rendelkez\u00e9sre \u00e1llhatnak a k\u00e9szletek.\n\nA f\u0151igazgat\u00f3 arr\u00f3l is besz\u00e9lt, hogy a s\u00falyos betegek egy csoportj\u00e1n\u00e1l mintegy \u00f6t hete alkalmazott tocilizumab-ter\u00e1pia \"jelent\u0151s eredm\u00e9nyeket mutat\". Hozz\u00e1tette: \u00fagy t\u0171nik, hogy ezzel a ter\u00e1pi\u00e1val megel\u0151zhet\u0151 a beteg intenz\u00edv oszt\u00e1lyra ker\u00fcl\u00e9se, illetve a m\u00e1r intenz\u00edv oszt\u00e1lyon l\u00e9v\u0151k hal\u00e1la. Megjegyezte, k\u00fclf\u00f6ld\u00f6n csak most kezd\u0151dnek a tocilizumabbal kapcsolatos vizsg\u00e1latok.\nK\u00e9rd\u00e9sre v\u00e1laszolva V\u00e1lyi-Nagy Istv\u00e1n elmondta azt is, hogy Magyarorsz\u00e1g az els\u0151k k\u00f6z\u00f6tt vesz r\u00e9szt, Lengyelorsz\u00e1ggal k\u00f6z\u00f6sen, a Remdesivir intrav\u00e9n\u00e1san adhat\u00f3 gy\u00f3gyszer kipr\u00f3b\u00e1l\u00e1s\u00e1ban, a klinikai vizsg\u00e1latok most kezd\u0151dnek a Szent L\u00e1szl\u00f3 k\u00f3rh\u00e1zban.\nG\u00e1l Krist\u00f3f alezredes, az Orsz\u00e1gos Rend\u0151r-f\u0151kapit\u00e1nys\u00e1g sz\u00f3viv\u0151je k\u00f6z\u00f6lte, az eg\u00e9szs\u00e9g\u00fcgyi ell\u00e1t\u00e1s \u00fajraind\u00edt\u00e1s\u00e1ra vonatkoz\u00f3 k\u00e9rd\u00e9sekre a h\u00e9tf\u0151i t\u00e1j\u00e9koztat\u00f3n v\u00e1laszolnak.\nForr\u00e1s: MTI\n\n"}]