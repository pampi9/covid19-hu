[{"date": "2020-05-26 13:18", "url": "https://koronavirus.gov.hu/cikkek/orszagos-tisztifoorvos-mar-lenyegesen-tobben-gyogyultak-meg-mint-ahanyan-aktivan-fertozottek", "h1": "Orsz\u00e1gos tisztif\u0151orvos: m\u00e1r l\u00e9nyegesen t\u00f6bben gy\u00f3gyultak meg, mint ah\u00e1nyan akt\u00edvan fert\u0151z\u00f6ttek", "body": "\nM\u00e1r l\u00e9nyegesen t\u00f6bben gy\u00f3gyultak fel a koronav\u00edrus okozta betegs\u00e9gb\u0151l, mint ah\u00e1nyan akt\u00edvan fert\u0151z\u00f6ttek - emelte ki az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia hangs\u00falyozta: a gy\u00f3gyultak sz\u00e1ma m\u00e1r sokadik napja j\u00f3val magasabb az akt\u00edv fert\u0151z\u00f6ttek\u00e9n\u00e9l. A j\u00e1rv\u00e1ny kezdete \u00f3ta 3771 igazolt koronav\u00edrusos pozit\u00edv beteget tartanak sz\u00e1mon, k\u00f6z\u00fcl\u00fck 1436-an akt\u00edv fert\u0151z\u00f6ttek \u00e9s 1836-an m\u00e1r meggy\u00f3gyultak a betegs\u00e9gb\u0151l. Az elhunytak sz\u00e1ma 499 - tette hozz\u00e1.\nIsmertette: az elm\u00falt 24 \u00f3r\u00e1ban 15-tel n\u0151tt a pozit\u00edv esetek sz\u00e1ma, \u00e9s nyolc\u00a0\u00a0id\u0151s, kr\u00f3nikus betegs\u00e9gben szenved\u0151 ember hunyt el.\nAz akt\u00edv fert\u0151z\u00f6ttek 41 sz\u00e1zal\u00e9ka budapesti, 59 sz\u00e1zal\u00e9kuk vid\u00e9ki; 436-ra cs\u00f6kkent a k\u00f3rh\u00e1zban \u00e1poltak sz\u00e1ma, \u00e9s 27-en vannak l\u00e9legeztet\u0151g\u00e9pen. Az \u00faj betegek k\u00f6z\u00fcl \u00f6t\u00f6t Budapestr\u0151l, n\u00e9gyet Pest megy\u00e9b\u0151l, kett\u0151t-kett\u0151t N\u00f3gr\u00e1d \u00e9s Zala megy\u00e9b\u0151l, egyet-egyet Kom\u00e1rom-Esztergom \u00e9s Veszpr\u00e9m megy\u00e9b\u0151l regisztr\u00e1ltak.\nOrsz\u00e1gszerte 100 ezer lakosra 38 pozit\u00edv eset jut, Budapesten ez a sz\u00e1m 102, Zala megy\u00e9ben 92, Fej\u00e9rben 88, Kom\u00e1rom-Esztergomban 81, Pest megy\u00e9ben pedig 41 - k\u00f6z\u00f6lte.\nKiemelte: a legnagyobb kih\u00edv\u00e1s az, hogy a z\u00e1rt k\u00f6z\u00f6ss\u00e9gekb\u0151l elt\u0171nj\u00f6n a v\u00edrus, \u00e9s egyre n\u00f6vekedjen a gy\u00f3gyultak sz\u00e1ma. Ez\u00e9rt a m\u00e1sodik \u00fctemben \u00fajabb id\u0151sotthonokban, szoci\u00e1lis int\u00e9zm\u00e9nyekben folytat\u00f3dnak a sz\u0171r\u0151vizsg\u00e1latok.\nAz orsz\u00e1gos tisztif\u0151orvos t\u00e1j\u00e9koztat\u00e1sa szerint a koronav\u00edrus \u00e1ltal \u00e9rintett int\u00e9zm\u00e9nyek sz\u00e1ma nem n\u0151tt. Ebben a 33 int\u00e9zm\u00e9nyben \u00f6sszesen 5991 embert \u00e1polnak 2301 gondoz\u00f3val, az \u00e1poltak k\u00f6z\u00fcl 886, a dolgoz\u00f3k k\u00f6z\u00fcl 141 az igazolt fert\u0151z\u00f6ttek sz\u00e1ma, 115-en haltak meg, \u00e9s m\u00e1r 371-re n\u0151tt a gy\u00f3gyultak sz\u00e1ma. \u00a0\u00a0\u00a0\u00a0M\u00fcller Cec\u00edlia besz\u00e9lt arr\u00f3l is, hogy a baltimore-i John Hopkins Egyetem adatai szerint vil\u00e1gszerte 5,5 milli\u00f3 pozit\u00edv koronav\u00edrusos esetet regisztr\u00e1ltak, \u00e9s 346 ezren hunytak el a betegs\u00e9gben. Az Egyes\u00fclt \u00c1llamokban 1,6 milli\u00f3 az igazolt fert\u0151z\u00f6ttek sz\u00e1ma, \u00e9s csaknem 98 ezer az elhunytak\u00e9, Braz\u00edli\u00e1ban 363 ezer esetet regisztr\u00e1ltak \u00e9s mintegy 23 ezren haltak meg a betegs\u00e9gben.\nEur\u00f3p\u00e1ban 2 milli\u00f3 73 ezer meger\u0151s\u00edtett pozit\u00edv eset van, 174,5 ezer ember hunyt el a koronav\u00edrus miatt. Oroszorsz\u00e1gban 350 ezer igazolt koronav\u00edrusos esetet r\u00f6gz\u00edtettek, k\u00f6z\u00fcl\u00fck t\u00f6bb mint 3600-an \u00e9let\u00fcket vesztett\u00e9k.\nMint mondta, sok fert\u0151z\u00f6tt van az Egyes\u00fclt Kir\u00e1lys\u00e1gban, Olaszorsz\u00e1gban \u00e9s Ausztri\u00e1ban, ut\u00f3bbi orsz\u00e1gban 16,5 ezer esetet igazoltak, \u00e9s 641-en hunytak el a v\u00edrus okozta betegs\u00e9gben. A j\u00e1rv\u00e1ny \u00e1ltal a legink\u00e1bb \u00e9rintett ter\u00fclet Tirol, B\u00e9cs, Als\u00f3- \u00e9s Fels\u0151-Ausztria.\nMegjegyezte, hogy a nyers adatok nem \u00f6sszehasonl\u00edthat\u00f3k, de Magyarorsz\u00e1gon \"a j\u00e1rv\u00e1ny lecseng\u0151 szakasz\u00e1ban \u00f6r\u00fclhet\u00fcnk azoknak az eredm\u00e9nyeknek, amiket egy\u00fctt, k\u00f6z\u00f6sen el\u00e9rt\u00fcnk\".\nFelh\u00edvta a figyelmet arra, hogy a Nemzeti N\u00e9peg\u00e9szs\u00e9g\u00fcgyi K\u00f6zpont honlapj\u00e1n megjelent a hazai szabadv\u00edzi f\u00fcrd\u0151helyek \u00e9rt\u00e9kel\u00e9se. Az eur\u00f3pai uni\u00f3s szab\u00e1lyok szerint n\u00e9gy\u00e9vente \u00e9rt\u00e9kelik a vizek min\u0151s\u00e9g\u00e9t, Magyarorsz\u00e1gon a vizsg\u00e1lt f\u00fcrd\u0151helyek 90 sz\u00e1zal\u00e9ka kiv\u00e1l\u00f3 vagy j\u00f3 min\u0151s\u00edt\u00e9st kapott - tette hozz\u00e1.\nElmondta: 2019-ben orsz\u00e1gszerte 257 term\u00e9szetes f\u00fcrd\u0151hely \u00fczemelt enged\u00e9llyel, ezek k\u00f6z\u00fcl 237-r\u0151l k\u00e9sz\u00fclt 77 sz\u00e1zal\u00e9kban kiv\u00e1l\u00f3, 13 sz\u00e1zal\u00e9kban j\u00f3, 5 sz\u00e1zal\u00e9kban t\u0171rhet\u0151 kateg\u00f3ri\u00e1j\u00fa min\u0151s\u00edt\u00e9s.\n\n\n\nMTI 2020. m\u00e1jus 26.\n\n"}]