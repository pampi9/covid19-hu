[{"date": "2020-05-23 14:31", "url": "https://koronavirus.gov.hu/cikkek/infektologus-foorvos-harom-biztato-oltoanyag-kiserlet-zajlik", "h1": "Infektol\u00f3gus f\u0151orvos: h\u00e1rom biztat\u00f3 olt\u00f3anyag-k\u00eds\u00e9rlet is zajlik", "body": "\nH\u00e1rom olyan koronav\u00edrus elleni olt\u00f3anyag-k\u00eds\u00e9rlet is zajlik a vil\u00e1gban, amelynek biztat\u00f3ak az eredm\u00e9nyei - mondta a Szent L\u00e1szl\u00f3 K\u00f3rh\u00e1z infektol\u00f3gus f\u0151orvosa a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs sajt\u00f3t\u00e1j\u00e9koztat\u00f3j\u00e1n.\n\nSzl\u00e1vik J\u00e1nos hozz\u00e1tette: nagy val\u00f3sz\u00edn\u0171s\u00e9ggel e h\u00e1rom olt\u00f3anyag k\u00f6z\u00fcl ker\u00fcl majd ki a koronav\u00edrus els\u0151 hat\u00e9kony ellenszere.\nSzavai szerint rendk\u00edv\u00fcl j\u00f3 h\u00edr a k\u00eds\u00e9rletek szempontj\u00e1b\u00f3l, hogy a koronav\u00edrussal megfert\u0151z\u00f6tt majmokat a gy\u00f3gyul\u00e1suk ut\u00e1n nem lehet \u00fajrafert\u0151zni annak k\u00f6sz\u00f6nhet\u0151en, hogy a k\u00eds\u00e9rleti olt\u00f3anyag k\u00e9pes immunv\u00e1laszt kiv\u00e1ltani a szervezet\u00fckben.\nA szakember felh\u00edvta ugyanakkor a figyelmet arra, hogy \"a fejleszt\u00e9s gyorsas\u00e1g\u00e1val vigy\u00e1zni kell\". Felid\u00e9zte, a siets\u00e9g 1966-ban, egy RS-v\u00edrus elleni vakcina el\u0151\u00e1ll\u00edt\u00e1sakor oda vezetett, hogy a k\u00eds\u00e9rleti olt\u00e1st kapott p\u00e1ciensekn\u00e9l s\u00falyosabb volt a betegs\u00e9g lefoly\u00e1sa, mint azokn\u00e1l, akiket nem oltottak be.\nA f\u0151orvos elmondta, kor\u00e1bban sz\u00f3 volt arr\u00f3l, hogy m\u00e1r ezen a ny\u00e1ron t\u00edzmilli\u00f3sz\u00e1mra gy\u00e1rtanak a gy\u00f3gyszergy\u00e1rak olt\u00f3anyagot. Ez \u00fagy lehets\u00e9ges, hogy a gy\u00f3gyszergy\u00e1rt\u00f3k m\u00e9g a tesztek lezajl\u00e1sa el\u0151tt \u00f3ri\u00e1si mennyis\u00e9gben halmoznak fel olt\u00f3anyagot, \u00e9s ha a tesztek pozit\u00edv eredm\u00e9nnyel z\u00e1rulnak, akkor azonnal forgalmazni tudj\u00e1k a vakcin\u00e1t.\nSzl\u00e1vik J\u00e1nos a koronav\u00edrus elleni k\u00fczdelemben Magyarorsz\u00e1gon alkalmazott k\u00e9sz\u00edtm\u00e9nyekr\u0151l \u00e9s ter\u00e1pi\u00e1kr\u00f3l elmondta, hogy az orvosok rendelkez\u00e9s\u00e9re \u00e1ll egy 2014-ben Jap\u00e1nban influenza ellen t\u00f6rzsk\u00f6nyvezett k\u00e9sz\u00edtm\u00e9ny, amit a k\u00ednai orvosok sikerrel alkalmaztak k\u00f6zepesen s\u00falyos koronav\u00edrusos betegekn\u00e9l. A gy\u00f3gyszer megakad\u00e1lyozza, hogy a betegs\u00e9g lefoly\u00e1sa s\u00falyos legyen.\nK\u00fcl\u00f6n\u00f6sebb mell\u00e9khat\u00e1sa nincs, egyetlen h\u00e1tr\u00e1nya, hogy ar\u00e1nylag nagy mennyis\u00e9gben kell beszedni \u00e9s terhess\u00e9gben nem alkalmazhat\u00f3 - tette hozz\u00e1. Kit\u00e9rt arra, hogy alkalmaznak m\u00e9g kor\u00e1bban m\u00e1s betegs\u00e9gek ellen hat\u00e9kony gy\u00f3gyszereket, v\u00edrusellenes gy\u00f3gyszereket, biol\u00f3giai ter\u00e1pi\u00e1kat \u00e9s plazmater\u00e1pi\u00e1t is.\nAz infektol\u00f3gus f\u0151orvos k\u00e9t, a koronav\u00edrus ellen Kub\u00e1ban eredm\u00e9nyesen alkalmazott szerre vonatkoz\u00f3 k\u00e9rd\u00e9sre azt v\u00e1laszolta: az egyik egy biol\u00f3giai ter\u00e1pia, amely Magyarorsz\u00e1gon is sikeres azokban az esetekben, amikor a betegs\u00e9g az 5-6. napon egy immunol\u00f3giai vihar k\u00f6vetkezt\u00e9ben s\u00falyoss\u00e1 v\u00e1lik \u00e9s a p\u00e1ciens l\u00e9legeztet\u00e9sre szorul. A m\u00e1sik egy k\u00eds\u00e9rleti k\u00e9sz\u00edtm\u00e9nycsoport, a peptidek, nehezen elk\u00e9pzelhet\u0151, hogy azokb\u00f3l ilyen r\u00f6vid id\u0151 alatt hat\u00e9kony gy\u00f3gyszert lehetett kifejleszteni, de egy kor\u00e1bbi fejleszt\u00e9s r\u00e9szek\u00e9nt lehets\u00e9ges, hogy a k\u00e9t k\u00e9sz\u00edtm\u00e9nnyel siker\u00fclt az esetek s\u00falyoss\u00e1g\u00e1t m\u00e9rs\u00e9kelni Kub\u00e1ban - jegyezte meg.\nSzl\u00e1vik J\u00e1nos a Magyarorsz\u00e1gon a koronav\u00edrus-betegs\u00e9g miatt l\u00e9legeztetett p\u00e1ciensekr\u0151l azt mondta, 80-90 sz\u00e1zal\u00e9kuk id\u0151s ember, akiknek m\u00e1s kr\u00f3nikus betegs\u00e9g\u00fck is van. \"Rendk\u00edv\u00fcl ritka, ha az illet\u0151 fiatalabb \u00e9s nincs kr\u00f3nikus betegs\u00e9ge\" - mutatott r\u00e1.\nA szakember a kr\u00f3nikus fels\u0151 l\u00e9g\u00fati betegs\u00e9gekben szenved\u0151 \u00f3vod\u00e1s gyermekek sz\u00fcleinek azt javasolta, hogy a gyermekek maradjanak otthon, mert r\u00e1juk a betegs\u00e9g m\u00e9g akkor is nagyobb vesz\u00e9lyt jelent, ha tudjuk, gyermekek nagyon ritk\u00e1n betegednek meg s\u00falyosan a koronav\u00edrust\u00f3l.\nSzl\u00e1vik J\u00e1nos kit\u00e9rt arra is, hogy a koronav\u00edrus nem csak a t\u00fcd\u0151t t\u00e1madja meg. \"A fert\u0151z\u00e9s k\u00f6vetkezt\u00e9ben apr\u00f3 v\u00e9rr\u00f6g\u00f6k keletkeznek, amelyek eljuthatnak az agyba, a sz\u00edvbe, a ves\u00e9kbe, a b\u0151rbe is\" - k\u00f6z\u00f6lte. Jelezte, ezek mind azok a t\u00fcnetek, amelyek egy s\u00falyos koronav\u00edrus-fert\u0151z\u00e9st k\u00f6vetnek, a hal\u00e1lesetek is sokszor ennek a k\u00f6vetkezm\u00e9nyei, nem a direkt v\u00edrushat\u00e1snak.\u00a0\u00a0\nAz infektol\u00f3gus f\u0151orvos sz\u00f3lt arr\u00f3l is, b\u00edzik abban, hogy akik ny\u00e1ron el tudnak menni szabads\u00e1gra, utazni is tudnak, ha nem k\u00fclf\u00f6ldre, akkor Magyarorsz\u00e1gon. \"Kiss\u00e9 furcsa lesz, hogy az emberek m\u00e1sf\u00e9l m\u00e9teres t\u00e1vols\u00e1gra \u00e1llnak egym\u00e1st\u00f3l a bejelentkez\u00e9skor, a pinc\u00e9reken maszk lesz, az asztalok t\u00e1volabb lesznek egym\u00e1st\u00f3l, elfelejthetj\u00fck a sv\u00e9dasztalt, a medenc\u00e9ben is j\u00f3val kevesebben lesznek a jelenlegi szab\u00e1lyok szerint\" - mondta.\nSzl\u00e1vik J\u00e1nos v\u00e9gezet\u00fcl k\u00f6sz\u00f6netet mondott a D\u00e9l-pesti Centrumk\u00f3rh\u00e1z \u00e9s az orsz\u00e1g \u00f6sszes eg\u00e9szs\u00e9g\u00fcgyi dolgoz\u00f3j\u00e1nak, tov\u00e1bb\u00e1 mindenkinek, aki r\u00e9szt vesz a j\u00e1rv\u00e1ny megf\u00e9kez\u00e9s\u00e9ben, erej\u00e9n fel\u00fcl teljes\u00edt, azoknak, akik betartj\u00e1k a szab\u00e1lyokat, kitartanak \u00e9s \u00f6sszetartanak.\nG\u00e1l Krist\u00f3f, az Orsz\u00e1gos Rend\u0151r-f\u0151kapit\u00e1nys\u00e1g sz\u00f3viv\u0151je ismertette az orsz\u00e1gos j\u00e1rv\u00e1ny\u00fcgyi adatokat: az igazolt fert\u0151z\u00f6ttek sz\u00e1ma 3713, p\u00e9nteken 6 id\u0151s beteg\u00a0\u00a0meghalt, ezzel az elhunytak sz\u00e1ma 482-re emelkedett. A gy\u00f3gyultak sz\u00e1ma 1655, az akt\u00edv fert\u0151z\u00f6ttek\u00e9 1576-ra cs\u00f6kkent, k\u00f6z\u00fcl\u00fck 462 beteget \u00e1polnak k\u00f3rh\u00e1zban, 21-en vannak l\u00e9legeztet\u0151g\u00e9pen.\n\u00a0\n\u00a0\n\n\n\nMTI 2020. m\u00e1jus 23\n\n"}]