[{"date": "2020-05-25 14:13", "url": "https://koronavirus.gov.hu/cikkek/orszagos-tisztifoorvos-jarvany-lecsengo-szakaszaban-van", "h1": "Orsz\u00e1gos tisztif\u0151orvos: a j\u00e1rv\u00e1ny lecseng\u0151 szakasz\u00e1ban van", "body": "\nT\u00f6bb a gy\u00f3gyult, mint az akt\u00edv fert\u0151z\u00f6tt, ez is azt igazolja, hogy a j\u00e1rv\u00e1ny lecseng\u0151 szakasz\u00e1ban van - emelte ki az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs h\u00e9tf\u0151i online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia k\u00f6z\u00f6lte: 430 embert kezelnek k\u00f3rh\u00e1zban, k\u00f6z\u00fcl\u00fck 30-an vannak l\u00e9legeztet\u0151g\u00e9pen. Eml\u00e9keztetett arra, hogy k\u00e9t hete m\u00e9g az akt\u00edv fert\u0151z\u00f6ttek k\u00f6r\u00fclbel\u00fcl fele volt k\u00f3rh\u00e1zban, most m\u00e1r kevesebb mint egyharmaduk. Vagyis az akt\u00edv fert\u0151z\u00f6ttek is jellemz\u0151en k\u00f6nnyebben v\u00e9szelik \u00e1t a fert\u0151z\u00e9st - k\u00f6z\u00f6lte.\nA pozit\u00edvk\u00e9nt regisztr\u00e1ltak \u00e9letkor szerinti megoszl\u00e1s\u00e1nak adatait ismertetve elmondta: a 3756 emberb\u0151l 1 \u00e9ves kor alattiak h\u00e1rman voltak, 1-2 \u00e9vesek 9-en, 3-5 \u00e9vesek 7-en, 6-9 \u00e9vesek 10-en, 10-14 \u00e9vesek 21-en, 15-19 \u00e9vesek 30-an. A regisztr\u00e1lt fert\u0151z\u00f6ttek k\u00f6z\u00f6tt 20-29 \u00e9vesek 267-en, 30-39 \u00e9vesek 318-an, 40-49 \u00e9vesek 529-en, 50-59 \u00e9vesek 587-en, 60-64 \u00e9vesek 264-en, 65-79 \u00e9vesek 946-an, 80 \u00e9v felettiek pedig 765-en voltak.\nAz elhunytak \u00e9letkor szerinti megoszl\u00e1s\u00e1r\u00f3l az orsz\u00e1gos tisztif\u0151orvos k\u00f6z\u00f6lte: 29 \u00e9ves kor alatt nem halt meg senki koronav\u00edrus-fert\u0151z\u00e9ssel \u00f6sszef\u00fcgg\u00e9sben Magyarorsz\u00e1gon. Hozz\u00e1tette: 30-39 \u00e9ves korban h\u00e1rman, 40-49 \u00e9vesesen nyolcan, 50-59 \u00e9vesen 19-en, 60-64 \u00e9vesen 24-en, 80 \u00e9ves kor felett 228-an haltak meg a betegs\u00e9ggel \u00f6sszef\u00fcgg\u00e9sben. Kiemelte, 100 ezer lakosra \u00f6t elhunyt \u00e9s 38 beteg jut.\nM\u00fcller Cec\u00edlia kit\u00e9rt arra is, hogy vid\u00e9ken \u00fajra megnyitnak az \u00f3vod\u00e1k \u00e9s a b\u00f6lcs\u0151d\u00e9k. Kiemelte, hogy minden helysz\u00ednen megt\u00f6rt\u00e9nt a fert\u0151tlen\u00edt\u00e9s, nagytakar\u00edt\u00e1s, a gondoz\u00f3k, \u00f3v\u00f3n\u0151k felk\u00e9sz\u00fclten v\u00e1rj\u00e1k a gyerekeket.\nAz orsz\u00e1gos tisztif\u0151orvos besz\u00e1molt arr\u00f3l is, hogy a kedvez\u0151 j\u00e1rv\u00e1ny\u00fcgyi helyzet lehet\u0151v\u00e9 teszi a n\u00e9peg\u00e9szs\u00e9g\u00fcgyi sz\u0171r\u0151vizsg\u00e1latok j\u00fanius 1-j\u00e9vel t\u00f6rt\u00e9n\u0151 \u00fajraindul\u00e1s\u00e1t is.\nA n\u0151k mammogr\u00e1fiai sz\u0171r\u0151vizsg\u00e1lata \u00e9s a n\u0151gy\u00f3gy\u00e1szati onkol\u00f3giai sz\u0171r\u00e9sek, valamint az 50-75 \u00e9ves koroszt\u00e1lynak szervezett vastagb\u00e9lsz\u0171r\u00e9s elind\u00edt\u00e1sa sz\u00fcks\u00e9ges, hiszen a magyarorsz\u00e1gi hal\u00e1loz\u00e1sok 25 sz\u00e1zal\u00e9k\u00e1\u00e9rt valamilyen daganatos megbeteged\u00e9s felel\u0151s - mondta.\nJelezte, ezen sz\u0171r\u0151vizsg\u00e1latok f\u00e1jdalommentesek, az \u00e1ltaluk id\u0151ben felfedett elv\u00e1ltoz\u00e1sok pedig j\u00f3 es\u00e9llyel gy\u00f3gy\u00edthat\u00f3k, \u00edgy arra k\u00e9rt mindenki, \u00e9ljen a sz\u0171r\u00e9sek lehet\u0151s\u00e9g\u00e9vel.\nAzzal kapcsolatban, hogy mikorra \u00e1ll helyre a j\u00e1rv\u00e1ny el\u0151tt el\u00e9rhet\u0151 eg\u00e9szs\u00e9g\u00fcgyi ell\u00e1t\u00e1sok teljes k\u00f6re, M\u00fcller Cec\u00edlia nem tudott pontos d\u00e1tumot mondani, azonban hozz\u00e1tette: a k\u00f6zfinansz\u00edrozott ell\u00e1t\u00e1sokat fokozatosan vezetik vissza, fenntartva a j\u00e1rv\u00e1ny\u00fcgyi k\u00e9sz\u00fclts\u00e9get.\nAz orsz\u00e1gos tisztif\u0151orvos k\u00f6sz\u00f6netet mondott a j\u00e1rv\u00e1ny elleni v\u00e9dekez\u00e9sben jelent\u0151s szerepet j\u00e1tsz\u00f3 eg\u00e9szs\u00e9g\u00fcgyi hat\u00f3s\u00e1gok munkat\u00e1rsainak, akik \"l\u00e1thatatlanul a h\u00e1tt\u00e9rben rengeteget dolgoztak\" az elm\u00falt h\u00f3napokban.\n\n\n\n\nMTI 2020. m\u00e1jus 25.\n\n"}]