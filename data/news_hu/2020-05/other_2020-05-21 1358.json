[{"date": "2020-05-21 13:58", "url": "https://koronavirus.gov.hu/cikkek/ideiglenes-jarvanyugyi-menetrendek-lepnek-eletbe-nyaron", "h1": "Ideiglenes j\u00e1rv\u00e1ny\u00fcgyi menetrendek l\u00e9pnek \u00e9letbe a ny\u00e1ron", "body": "\nA j\u00e1rv\u00e1ny\u00fcgyi k\u00e9sz\u00fclts\u00e9gben alkalmazott menetrendek lehet\u0151v\u00e9 teszik a helyk\u00f6zi k\u00f6zleked\u00e9si szolg\u00e1ltat\u00e1sok m\u0171k\u00f6d\u0151k\u00e9pess\u00e9g\u00e9nek, a k\u00f6zszolg\u00e1ltat\u00e1sokba vetett bizalomnak a meg\u0151rz\u00e9s\u00e9t, egy\u00fattal a mindenkori ig\u00e9nyekhez rugalmasan igazod\u00f3 k\u00edn\u00e1latot biztos\u00edtanak az utasok sz\u00e1m\u00e1ra. A korm\u00e1nyzat strat\u00e9giai-szakpolitikai c\u00e9ljai v\u00e1ltozatlanok: a t\u00e1rsadalom k\u00f6zleked\u00e9si ig\u00e9nyeinek kiel\u00e9g\u00edt\u00e9se, a k\u00f6z\u00f6ss\u00e9gi k\u00f6zleked\u00e9s versenyk\u00e9pess\u00e9g\u00e9nek n\u00f6vel\u00e9se az egy\u00e9ni g\u00e9pkocsiz\u00e1ssal szemben, els\u0151sorban a k\u00f6rnyezetk\u00edm\u00e9l\u0151, biztons\u00e1gos vas\u00fat t\u00e9rnyer\u00e9s\u00e9nek t\u00e1mogat\u00e1s\u00e1val.\n\nA koronav\u00edrus elleni hazai v\u00e9dekez\u00e9s els\u0151 szakasza - a magyar emberek fegyelmezetts\u00e9g\u00e9nek, a\u00a0 \u00a0gyors \u00e9s hat\u00e1rozott korm\u00e1nyzati int\u00e9zked\u00e9seknek k\u00f6sz\u00f6nhet\u0151en \u2013 sikeresen lez\u00e1rult. A megtett l\u00e9p\u00e9sek id\u0151t nyertek az eg\u00e9szs\u00e9g\u00fcgynek arra, hogy felk\u00e9sz\u00fclj\u00f6n az esetlegesen t\u00f6megess\u00e9 v\u00e1l\u00f3 megbeteged\u00e9sek kezel\u00e9s\u00e9re is. A biztons\u00e1gos ell\u00e1t\u00e1s felt\u00e9telei adottak, a fert\u0151z\u00e9s terjed\u00e9s\u00e9nek \u00fcteme \u00e9rezhet\u0151en lelassult. A v\u00e9dekez\u00e9s v\u00e1rhat\u00f3an elh\u00faz\u00f3d\u00f3 m\u00e1sodik szakasz\u00e1ban \u00edgy lehet\u0151v\u00e9 v\u00e1lt a mindennapi \u00e9let szigor\u00fa menetrend szerinti, fokozatos \u00fajraind\u00edt\u00e1sa.\nAz elm\u00falt h\u00f3napok minden ter\u00fcleten \u2013 a csal\u00e1dokban, a gazdas\u00e1gban, a tanul\u00e1sban, a szabadid\u0151 felhaszn\u00e1l\u00e1s\u00e1ban \u2013 jelent\u0151s v\u00e1ltoz\u00e1sokat hoztak. \u00cdgy v\u00e1ltozott a k\u00f6z\u00f6ss\u00e9gi k\u00f6zleked\u00e9s ig\u00e9nybev\u00e9tele, v\u00e1ltoztak az emberek utaz\u00e1si szok\u00e1sai, lehet\u0151s\u00e9gei is.\u00a0 Az egyes vonatokon \u00e9s helyk\u00f6zi buszj\u00e1ratokon a kij\u00e1r\u00e1si korl\u00e1toz\u00e1sok idej\u00e9n a kor\u00e1bbi utasforgalom \u00f6t\u00f6de-tizede volt tapasztalhat\u00f3. Ehhez igazodva m\u00e1rcius 30-\u00e1t\u00f3l a helyk\u00f6zi szem\u00e9lysz\u00e1ll\u00edt\u00e1s f\u0151szab\u00e1ly szerint h\u00e9tk\u00f6znapokon tansz\u00fcnetes menetrendre \u00e1llt \u00e1t a balatoni t\u00f6bbletj\u00e1ratok n\u00e9lk\u00fcl.\nA korl\u00e1toz\u00e1sok felold\u00e1sa, a v\u00e9dekez\u00e9s \u00faj szakasza lehet\u0151v\u00e9 teszi a vonat- \u00e9s buszk\u00f6zleked\u00e9s \u00fajj\u00e1szervez\u00e9s\u00e9t \u00e9s fokozatos \u00fajraind\u00edt\u00e1s\u00e1t. A rugalmas j\u00e1rv\u00e1ny\u00fcgyi menetrendek kialak\u00edt\u00e1sa sor\u00e1n figyelembe veszik az utaz\u00f3k\u00f6z\u00f6ns\u00e9g v\u00e1ltoz\u00f3 ig\u00e9nyeit, az orsz\u00e1g k\u00f6zleked\u00e9si alapj\u00e1t k\u00e9pez\u0151 vas\u00fath\u00e1l\u00f3zat el\u0151ny\u00e9t \u00e9s els\u0151bbs\u00e9g\u00e9t, ehhez igazodva n\u00f6vekszik az aut\u00f3buszos k\u00f6zleked\u00e9s \u201er\u00e1hord\u00f3\u201d feladata \u00e9s szerepe.\nA vas\u00fati f\u0151vonalak el\u0151z\u0151 \u00e9vekben v\u00e9grehajtott \u00e9s jelenleg is folyamatban l\u00e9v\u0151 fejleszt\u00e9se lehet\u0151s\u00e9get ad a p\u00e1rhuzamosan fut\u00f3 t\u00e1vols\u00e1gi buszj\u00e1ratok indokolts\u00e1g\u00e1nak fel\u00fclvizsg\u00e1lat\u00e1ra. Az \u00edgy felszabadul\u00f3 aut\u00f3buszokat az eg\u00e9sz vid\u00e9ki Magyarorsz\u00e1g k\u00f6zleked\u00e9si lehet\u0151s\u00e9geinek jav\u00edt\u00e1s\u00e1ra haszn\u00e1lj\u00e1k fel.\nAz ideiglenes j\u00e1rv\u00e1ny\u00fcgyi menetrendek elemeit a technol\u00f3giai felk\u00e9sz\u00fcl\u00e9s id\u0151ig\u00e9ny\u00e9nek megfelel\u0151en vezetik be a helyk\u00f6zi k\u00f6z\u00f6ss\u00e9gi k\u00f6zleked\u00e9si szolg\u00e1ltat\u00f3k. A t\u00e1rsas\u00e1gok a ny\u00e1r folyam\u00e1n t\u00f6bb \u00fctemben \u00e9letbe l\u00e9p\u0151 v\u00e1ltoz\u00e1sokr\u00f3l a szokott m\u00f3don, ismert csatorn\u00e1ikon t\u00e1j\u00e9koztatj\u00e1k majd utasaikat.\n(Innov\u00e1ci\u00f3s \u00e9s Technol\u00f3giai Miniszt\u00e9rium)\n\n"}]