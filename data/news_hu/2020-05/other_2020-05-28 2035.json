[{"date": "2020-05-28 20:35", "url": "https://koronavirus.gov.hu/cikkek/nemzeti-osszefogas-az-orvostudomanyi-kutatasokban-es-klinikai-vizsgalatokban-covid-19", "h1": "Nemzeti \u00f6sszefog\u00e1s az orvostudom\u00e1nyi kutat\u00e1sokban \u00e9s klinikai vizsg\u00e1latokban a COVID-19 legy\u0151z\u00e9s\u00e9re", "body": "\nA Prof. Dr. K\u00e1sler Mikl\u00f3s emberi er\u0151forr\u00e1sok miniszter \u00e1ltal \u00e9letre h\u00edvott orvostudom\u00e1nyi kutat\u00e1si konzorcium ma mutatta be az eddig el\u00e9rt eredm\u00e9nyeket a k\u00f3rh\u00e1zak f\u0151igazgat\u00f3inak tartott szakmai videokonferenci\u00e1n. A konzorcium t\u00f6bbek k\u00f6z\u00f6tt a COVID-19 j\u00e1rv\u00e1nnyal kapcsolatban a v\u00edrus term\u00e9szet\u00e9vel, a fert\u0151z\u00e9s lefoly\u00e1s\u00e1nak mechanizmus\u00e1val foglalkozik, tov\u00e1bb\u00e1 a lehets\u00e9ges vakcin\u00e1t \u00e9s a k\u00fcl\u00f6nb\u00f6z\u0151 ter\u00e1pi\u00e1s kezel\u00e9sek lehet\u0151s\u00e9geit kutatja.\n\n\nA miniszter bevezet\u0151j\u00e9ben megk\u00f6sz\u00f6nte valamennyi r\u00e9sztvev\u0151nek, hogy szerepet v\u00e1llalt ennek a nagyon nemes \u00e9s sz\u00e9p c\u00e9lnak az el\u00e9r\u00e9s\u00e9ben. Nagy rem\u00e9nys\u00e9ggel v\u00e1rjuk a kutat\u00e1sok eredm\u00e9nyeit - hangs\u00falyozta a t\u00e1rcavezet\u0151.\nAz EMMI minisztere k\u00fcl\u00f6n kiemelte, hogy az id\u0151ben meghozott korm\u00e1nyzati int\u00e9zked\u00e9seknek d\u00f6nt\u0151 szerep\u00fck volt abban, hogy Magyarorsz\u00e1gon siker\u00fclt alacsony szinten tartani fert\u0151z\u00e9st, \u00e9s a korm\u00e1ny a COVID-19 j\u00e1rv\u00e1ny kezdet\u00e9t\u0151l kiemelt figyelmet szentelt a v\u00edrussal \u00e9s az \u00e1ltala okozott megbeteged\u00e9sekkel kapcsolatos orvostudom\u00e1nyi kutat\u00e1soknak, klinikai vizsg\u00e1latoknak.\nA konferenci\u00e1n elhangzott, hogy a magyar eg\u00e9szs\u00e9g\u00fcgyi int\u00e9zm\u00e9nyek egys\u00e9ges rendszert alkotnak, melyek k\u00f6z\u00f6tt az Orsz\u00e1gos Int\u00e9zetek a saj\u00e1t ter\u00fclet\u00fck\u00f6n kimagasl\u00f3 szakmai tud\u00e1ssal, tapasztalattal \u00e9s kutat\u00e1si m\u00f3dszertani ismerettel rendelkeznek. Az ell\u00e1t\u00e1sban szerzett nagysz\u00e1m\u00fa tapasztalat kiv\u00e1l\u00f3 lehet\u0151s\u00e9gnek l\u00e1tszott arra, hogy \u00f6sszefog\u00e1sukkal komplex kutat\u00e1si k\u00e9rd\u00e9seket is gyorsan megv\u00e1laszoljanak. Mi t\u00f6bb az el\u00e9rt eredm\u00e9nyeket r\u00f6vid id\u0151 alatt a klinikum szolg\u00e1lat\u00e1ba tudj\u00e1k \u00e1ll\u00edtani.\nProf. Dr. K\u00e1sler Mikl\u00f3s ennek \u00e9rdek\u00e9ben m\u00e1r m\u00e1rciusban felk\u00e9rte az Orsz\u00e1gos Int\u00e9zeteket, hogy komplex szakmai tapasztalataikra, kutat\u00e1si \u00e9s\u00a0\u00a0szakmai\u00a0\u00a0felk\u00e9sz\u00fclts\u00e9g\u00fckre t\u00e1maszkodva alak\u00edtsanak konzorciumot, \u00e9s sz\u00fcks\u00e9g szerint vonj\u00e1k be a k\u00fcl\u00f6nb\u00f6z\u0151 egyetemeket a COVID-19 kapcs\u00e1n felmer\u00fcl\u0151 szakmai k\u00e9rd\u00e9sek megv\u00e1laszol\u00e1s\u00e1ba. Az \u00e1ltala l\u00e9tre h\u00edvott konzorciumban azok a nagy nemzeti int\u00e9zetek vesznek r\u00e9szt, melyek a j\u00e1rv\u00e1ny lek\u00fczd\u00e9s\u00e9ben is a legnagyobb terhet v\u00e1llalt\u00e1k.\nA kutat\u00f3munka \"A COVID-19 j\u00e1rv\u00e1nyra adott komplex v\u00e1lasz\" c\u00edm\u0171 szakmai koncepci\u00f3val indult \u00fatj\u00e1ra. A konzorciumot n\u00e9gy Orsz\u00e1gos Int\u00e9zet: a Nemzeti N\u00e9peg\u00e9szs\u00e9g\u00fcgyi K\u00f6zpont, az Orsz\u00e1gos V\u00e9rell\u00e1t\u00f3 Szolg\u00e1lat, a D\u00e9l-pesti Centrumk\u00f3rh\u00e1z \u00e9s\u00a0\u00a0Orsz\u00e1gos Hematol\u00f3giai \u00e9s Infektol\u00f3giai Int\u00e9zet, valamint az Orsz\u00e1gos Gy\u00f3gyszer\u00e9szeti \u00e9s \u00c9lelmez\u00e9studom\u00e1nyi Int\u00e9zet alkotja bevonva h\u00e1rom egyetem k\u00fcl\u00f6nb\u00f6z\u0151 kutat\u00f3csoportj\u00e1t, \u00edgy a P\u00e9csi Tudom\u00e1nyegyetem, z \u00c1llatorvostudom\u00e1nyi Egyetem bioinformatikai kutat\u00f3csoportjait, valamint az E\u00f6tv\u00f6s L\u00f3r\u00e1nd Tudom\u00e1nyegyetem komplex rendszerek fizik\u00e1ja tansz\u00e9k\u00e9t.\nA konzorcium c\u00e9ljai k\u00f6z\u00fcl m\u00e1r t\u00f6bb teljes\u00fclt. Az NNK L\u00e9g\u00fati V\u00edrusok Nemzeti Referencia Laborat\u00f3rium\u00e1ban Magyarorsz\u00e1gon el\u0151sz\u00f6r \u00e9s Eur\u00f3p\u00e1ban is az els\u0151k k\u00f6z\u00f6tt izol\u00e1lt\u00e1k az \u00e9l\u0151 SARS-CoV-2 v\u00edrust, amely seg\u00edts\u00e9g\u00e9vel megny\u00edlt az \u00fat a hazai vakcinafejleszt\u00e9shez is. A DPC-ben gy\u00f3gyult betegek \u00e1ltal adott v\u00e9rb\u0151l az OVSZ m\u00e1s COVID-19 betegek plazmater\u00e1pi\u00e1j\u00e1ra alkalmas v\u00e9rk\u00e9sz\u00edtm\u00e9nyt \u00e1ll\u00edtott el\u0151, melynek seg\u00edts\u00e9g\u00e9vel m\u00e1r t\u00f6bb beteg is meggy\u00f3gyulhatott haz\u00e1nkban. A konszorcium egy\u00fcttm\u0171k\u00f6d\u00e9st alak\u00edtott ki tov\u00e1bbi orsz\u00e1gos int\u00e9zetekkel, \u00edgy az Orsz\u00e1gos Onkol\u00f3giai Int\u00e9zettel, ahol Nagy P\u00e9ter professzor kutat\u00f3csoportja olyan molekul\u00e1ris \u00fatvonalakat vizsg\u00e1l onkol\u00f3giai betegs\u00e9gekben, amelyeknek nagy jelent\u0151s\u00e9get tulajdon\u00edtanak a koronav\u00edrus elleni gy\u00f3gyszerfejleszt\u00e9sben is. Az Orsz\u00e1gos Kor\u00e1nyi Pulmonol\u00f3giai Int\u00e9zetben pedig a BCG-vel val\u00f3 \u00fajraolt\u00e1s v\u00e9d\u0151szerep\u00e9t kezdt\u00e9k vizsg\u00e1lni, valamint olyan klinikai vizsg\u00e1latba kezdtek, amely a COVID-19 \u00e1ltal okozott t\u00fcd\u0151fibr\u00f3zis kiv\u00e9d\u00e9s\u00e9vel kapcsolatos.\nKiad\u00f3: Emberi Er\u0151forr\u00e1sok Miniszt\u00e9riuma\n\n"}]