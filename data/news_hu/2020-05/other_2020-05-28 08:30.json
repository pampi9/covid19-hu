[{"date": "2020-05-28 08:30", "url": "https://koronavirus.gov.hu/cikkek/itm-punkosdkor-sincs-kamionstop", "h1": "ITM: p\u00fcnk\u00f6sdkor sincs kamionstop", "body": "\nA folyamatos \u00e1ruell\u00e1t\u00e1s \u00e9rdek\u00e9ben a neh\u00e9z teherg\u00e9pkocsik a vesz\u00e9lyhelyzet ideje alatt h\u00e9tv\u00e9gi korl\u00e1toz\u00e1s n\u00e9lk\u00fcl k\u00f6zlekedhetnek a hazai utakon. A kamionstop a munkasz\u00fcneti napokon, \u00edgy a p\u00fcnk\u00f6sdi hossz\u00fa h\u00e9tv\u00e9g\u00e9n sincs \u00e9rv\u00e9nyben - t\u00e1j\u00e9koztatott cs\u00fct\u00f6rt\u00f6k\u00f6n az Innov\u00e1ci\u00f3s \u00e9s Technol\u00f3giai Miniszt\u00e9rium.\n\nA forgalomkorl\u00e1toz\u00e1st f\u0151szab\u00e1ly szerint szombaton 22 \u00f3r\u00e1t\u00f3l vas\u00e1rnap 22 \u00f3r\u00e1ig kellene alkalmazni, de az a munkasz\u00fcneti napokra is kiterjedne. Ennek megfelel\u0151en a kamionstop a k\u00f6vetkez\u0151 napokban m\u00e1jus 30., szombat 22 \u00f3r\u00e1t\u00f3l j\u00fanius 1., h\u00e9tf\u0151 22 \u00f3r\u00e1ig \u00e1llna fenn. A k\u00f6z\u00fati \u00e1rusz\u00e1ll\u00edt\u00e1s zavartalans\u00e1ga \u00e9rdek\u00e9ben azonban a korl\u00e1toz\u00e1st visszavon\u00e1sig felf\u00fcggesztett\u00e9k. Visszavezet\u00e9se a vesz\u00e9lyhelyzet megsz\u00fcntet\u00e9s\u00e9r\u0151l sz\u00f3l\u00f3 orsz\u00e1ggy\u0171l\u00e9si d\u00f6nt\u00e9ssel \u00f6sszhangban v\u00e1lhat majd id\u0151szer\u0171v\u00e9.\nAz int\u00e9zked\u00e9s lehet\u0151v\u00e9 teszi, hogy a hazai v\u00e1llalkoz\u00e1sok m\u00e9g rugalmasabban szervezhess\u00e9k meg belf\u00f6ldi fuvaroz\u00e1si feladataikat. A c\u00e9gek ennek k\u00f6sz\u00f6nhet\u0151en g\u00f6rd\u00fcl\u00e9kenyebben gondoskodhatnak az \u00fczletek folyamatos \u00e1ruell\u00e1t\u00e1s\u00e1r\u00f3l, a k\u00e9szletek felt\u00f6lt\u00e9s\u00e9r\u0151l, a v\u00e1s\u00e1rl\u00f3i ig\u00e9nyek kiszolg\u00e1l\u00e1s\u00e1r\u00f3l.\nA k\u00f6zlem\u00e9ny szerint az ITM egyebek mellett a teheraut\u00f3- \u00e9s buszsof\u0151r\u00f6k sz\u00e1m\u00e1ra el\u0151\u00edrt vezet\u00e9si- \u00e9s pihen\u0151id\u0151k m\u00e1rcius v\u00e9ge \u00f3ta \u00e9rv\u00e9nyben l\u00e9v\u0151 m\u00f3dos\u00edt\u00e1s\u00e1val is megk\u00f6nny\u00edtette a k\u00f6z\u00fati fuvaroz\u00e1st. Az \u00e1tmeneti kiv\u00e9telek 2020. m\u00e1jus 31-ig alkalmazhat\u00f3ak, j\u00faniust\u00f3l vissza\u00e1llnak az \u00e1ltal\u00e1nos szab\u00e1lyok.\n\n\nMTI 2020. m\u00e1jus 28.\n\n"}]