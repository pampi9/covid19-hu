[{"date": "2020-05-15 11:34", "url": "https://koronavirus.gov.hu/cikkek/bodo-sandor-cegek-sajat-hataskorben-donthetnek-munkahelyi-munkavegzes-ujboli-bevezeteserol", "h1": "Bod\u00f3 S\u00e1ndor: a c\u00e9gek saj\u00e1t hat\u00e1sk\u00f6rben d\u00f6nthetnek a munkahelyi munkav\u00e9gz\u00e9s \u00fajb\u00f3li bevezet\u00e9s\u00e9r\u0151l", "body": "\nA koronav\u00edrus miatti vesz\u00e9lyhelyzet megn\u00f6velte a t\u00e1vmunka \u00e9s a home office alkalmaz\u00e1s\u00e1t Magyarorsz\u00e1gon, amelyek lehet\u0151s\u00e9g\u00e9t a hazai szab\u00e1lyoz\u00e1s teljes k\u00f6r\u0171en biztos\u00edtja - nyilatkozta Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra. Hozz\u00e1tette, a c\u00e9gek saj\u00e1t hat\u00e1sk\u00f6rben d\u00f6nthetnek arr\u00f3l, hogy a v\u00e9dekez\u00e9s m\u00e1sodik szakasz\u00e1ban, az \u00e9let fokozatos \u00fajraind\u00edt\u00e1sa mellett, mikor, milyen k\u00f6rben vezetik be ism\u00e9t a munkahelyi munkav\u00e9gz\u00e9st.\n\nUgyanakkor arra is felh\u00edvta a figyelmet, hogy am\u00edg a j\u00e1rv\u00e1ny jelen van Magyarorsz\u00e1gon, a fert\u0151z\u00e9s elleni \u00f3vint\u00e9zked\u00e9sek betart\u00e1sa fontos.\nAz ITM p\u00e9nteki k\u00f6zlem\u00e9nye szerint az \u00e1llamtitk\u00e1r elmondta, hogy a munka vil\u00e1g\u00e1nak szerepl\u0151i a rugalmas foglalkoztat\u00e1si lehet\u0151s\u00e9gekkel sikeresen alkalmazkodhatnak a kih\u00edv\u00e1sokhoz. A c\u00e9geknek akkor \u00e9rdemes a tev\u00e9kenys\u00e9gi k\u00f6reiket, m\u0171k\u00f6d\u00e9si saj\u00e1toss\u00e1gaikat, a dolgoz\u00f3ik munkak\u00f6r\u00e9t figyelembe v\u00e9ve a t\u00e1vmunka mellett d\u00f6nteni\u00fck, ha ez nem jelent g\u00e1tat a munkav\u00e1llal\u00f3k feladatainak elv\u00e9gz\u00e9s\u00e9ben.\nA fert\u0151z\u00e9si kock\u00e1zatok m\u00e9rs\u00e9kl\u00e9s\u00e9nek fontos eszk\u00f6ze a szem\u00e9lyes tal\u00e1lkoz\u00e1sok sz\u00e1m\u00e1nak cs\u00f6kkent\u00e9se, \u00edgy amennyiben megoldhat\u00f3, a t\u00e1vmunka fenntart\u00e1sa javasolt az eg\u00e9szs\u00e9g\u00fcgyi v\u00e9dekez\u00e9s szempontj\u00e1b\u00f3l is. Ha az elm\u00falt h\u00f3napok tapasztalatai kedvez\u0151ek, \u00e9s a v\u00e1llalkoz\u00e1sok hossz\u00fa t\u00e1v\u00fa m\u0171k\u00f6d\u0151k\u00e9pess\u00e9g\u00e9t \u00e9s a munkav\u00e1llal\u00f3k feladatell\u00e1t\u00e1s\u00e1t a t\u00e1vmunka nem rontja, hasznos lehet tov\u00e1bbvinni ezt a bev\u00e1lt m\u0171k\u00f6d\u00e9si m\u00f3dot.\nA kij\u00e1r\u00e1si korl\u00e1toz\u00e1ssal \u00f6sszef\u00fcgg\u0151 rendelkez\u00e9sek ugyanakkor a kezdetekt\u0151l az els\u0151 helyen eml\u00edtik a lakhelyelhagy\u00e1s alapos indokai k\u00f6z\u00f6tt a munkav\u00e9gz\u00e9st. A v\u00e1llalkoz\u00e1sok teh\u00e1t saj\u00e1t hat\u00e1sk\u00f6rben d\u00f6nthetnek a munkahelyi munkav\u00e9gz\u00e9s \u00fajb\u00f3li bevezet\u00e9s\u00e9r\u0151l.\nAz otthoni munkav\u00e9gz\u00e9sre a munka t\u00f6rv\u00e9nyk\u00f6nyve nem tartalmaz konkr\u00e9t szab\u00e1lyokat, \u00edgy korl\u00e1toz\u00f3 rendelkez\u00e9seket sem r\u00f6gz\u00edt. A munk\u00e1ltat\u00f3k k\u00f6r\u00e9ben egyre n\u00e9pszer\u0171bb a home office int\u00e9zm\u00e9nye is, amelynek sor\u00e1n a munkav\u00e9gz\u00e9si hely meghat\u00e1roz\u00e1s\u00e1nak jogk\u00f6r\u00e9t a munk\u00e1ltat\u00f3 \u00e1tadja a munkav\u00e1llal\u00f3 r\u00e9sz\u00e9re, \u00edgy annak eld\u00f6nt\u00e9s\u00e9re a dolgoz\u00f3 jogosult. A munk\u00e1ltat\u00f3k az otthoni munkav\u00e9gz\u00e9s r\u00e9szletszab\u00e1lyait a munkav\u00e1llal\u00f3val k\u00f6t\u00f6tt meg\u00e1llapod\u00e1sban r\u00f6gz\u00edthetik, vagy bels\u0151 szab\u00e1lyzatukban tehetik megismerhet\u0151v\u00e9.\nBod\u00f3 S\u00e1ndor hozz\u00e1tette, hogy a munkahelyv\u00e9delmi b\u00e9rt\u00e1mogat\u00e1s ig\u00e9nybev\u00e9tel\u00e9t ezek a foglalkoztat\u00e1si form\u00e1k nem befoly\u00e1solj\u00e1k, a munkahelyek meg\u0151rz\u00e9s\u00e9t szolg\u00e1l\u00f3 seg\u00edts\u00e9g t\u00e1vmunka \u00e9s otthoni munkav\u00e9gz\u00e9s ut\u00e1n is k\u00e9relmezhet\u0151. A korm\u00e1ny elk\u00f6telezett a munkahelyek megv\u00e9d\u00e9se mellett, amelyet a gazdas\u00e1gv\u00e9delmi akci\u00f3terv int\u00e9zked\u00e9sei \u00e9s a rugalmas munkajogi szab\u00e1lyoz\u00e1s is t\u00e1mogatnak - hangs\u00falyozta az \u00e1llamtitk\u00e1r a k\u00f6zlem\u00e9ny szerint.\n\nMTI 2020. m\u00e1jus 15.\n\n"}]