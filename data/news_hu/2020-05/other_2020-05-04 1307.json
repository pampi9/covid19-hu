[{"date": "2020-05-04 13:07", "url": "https://koronavirus.gov.hu/cikkek/orszagos-tisztifoorvos-vedekezes-uj-szakaszaba-leptunk", "h1": "Orsz\u00e1gos tisztif\u0151orvos: a v\u00e9dekez\u00e9s \u00faj szakasz\u00e1ba l\u00e9pt\u00fcnk", "body": "\nA j\u00e1rv\u00e1ny elleni v\u00e9dekez\u00e9s \u00faj szakasz\u00e1ba l\u00e9pt\u00fcnk; fokozatosan indulnak \u00fajra az eg\u00e9szs\u00e9g\u00fcgyi ell\u00e1t\u00e1sok - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs\u00a0online sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia hangs\u00falyozta: a j\u00e1rv\u00e1ny folytat\u00f3dik, ami fokozott \u00f3vatoss\u00e1got, szoros adatk\u00f6vet\u00e9st k\u00f6vetel, ez\u00e9rt v\u00e1ltozott a j\u00e1rv\u00e1nnyal kapcsolatos inform\u00e1ci\u00f3k k\u00f6zl\u00e9se a koronavirus.gov.hu oldalon. Az \u00f6sszes fert\u0151z\u00f6tt sz\u00e1m\u00e1n t\u00fal k\u00f6zlik az akt\u00edv esetek \u00e9s a gy\u00f3gyultak sz\u00e1m\u00e1t ter\u00fcleti bont\u00e1sban is.\nErr\u0151l kifejtette: h\u00e9tf\u0151n 3035 az azonos\u00edtott fert\u0151z\u00f6ttek sz\u00e1ma, az akt\u00edv esetek\u00e9 pedig 2054. Akt\u00edv esetek azok, akik \"ma pozit\u00edvnak, betegnek, kezeltnek min\u0151s\u00fcltek\", sz\u00e1mukba nem sz\u00e1m\u00edtanak bele a gy\u00f3gyult \u00e9s elhunyt betegek.\nA 2054-b\u0151l 1290 fert\u0151z\u00f6tt budapesti, illetve Pest megyei, 764 vid\u00e9ki, teh\u00e1t a fert\u0151z\u00f6tteknek tov\u00e1bbra is 63 sz\u00e1zal\u00e9ka a f\u0151v\u00e1rosban, illetve Pest megy\u00e9ben van.\nA gy\u00f3gyultak sz\u00e1ma Budapesten \u00e9s Pest megy\u00e9ben 319, vid\u00e9ken 311. Gy\u00f3gyultnak min\u0151s\u00fclnek azok, akik k\u00f3rh\u00e1zb\u00f3l t\u00e1voznak negat\u00edv laborat\u00f3riumi eredm\u00e9nnyel, \u00e9s legal\u00e1bb h\u00e1rom napja semmilyen t\u00fcnet\u00fck nincs. Gy\u00f3gyultnak tekintik tov\u00e1bb\u00e1 azokat, akik 14 napos h\u00e1zi karant\u00e9n alatt a betegs\u00e9gnek semmilyen t\u00fcnet\u00e9t nem mutatt\u00e1k.\n\nAz elhunytak sz\u00e1ma 351, a koronav\u00edrus-fert\u0151z\u00e9sben elhunytak k\u00f6z\u00e9 sorolnak mindenkit, akinek pozit\u00edv lett a v\u00edrustesztje \u00e9s b\u00e1rmilyen kor\u00e1bban megl\u00e9v\u0151 betegs\u00e9gben elhunyt - mondta az orsz\u00e1gos tisztif\u0151orvos.\nHozz\u00e1tette: a helyzet kiegyens\u00falyozott\u00e1 v\u00e1lt, nagyj\u00e1b\u00f3l egy hete nem emelkedik jelent\u0151sen a naponta regisztr\u00e1lt \u00faj fert\u0151z\u00f6ttek, illetve elhunytak sz\u00e1ma.\nM\u00fcller Cec\u00edlia kiemelte azt is, hogy fokozatosan indulnak \u00fajra az eg\u00e9szs\u00e9g\u00fcgyi ell\u00e1t\u00e1sok, most m\u00e9g nem \u00e1ll vissza a j\u00e1rv\u00e1ny el\u0151tti helyzet. H\u00e1ziorvoshoz telefonon kell bejelentkezni, j\u00e1r\u00f3beteg-szakrendel\u0151be is csak el\u0151zetes bejelentkez\u00e9ssel lehet menni, \u00e9s egy \u00f3ra alatt maximum 4 beteget lehet ell\u00e1tni - ismertette.\nAzt k\u00e9rte, hogy a szem\u00e9lyes tal\u00e1lkoz\u00e1st nem ig\u00e9nyl\u0151 ell\u00e1t\u00e1st tov\u00e1bbra is telefonon vagy elektronikusan vegy\u00e9k ig\u00e9nybe a betegek, p\u00e9ldak\u00e9nt eml\u00edtette az igazol\u00e1sok, szakorvosi javaslatok, egy\u00e9b dokumentumok k\u00e9r\u00e9s\u00e9t.\u00a0\u00a0\nHozz\u00e1tette: a v\u00e1ltoz\u00e1sok els\u0151sorban a h\u00e1ziorvosi, a h\u00e1zi gyermekorvosi, a v\u00e9d\u0151n\u0151i \u00e9s fog\u00e1szati alapell\u00e1t\u00e1st, a\u00a0\u00a0j\u00e1r\u00f3beteg-szakell\u00e1t\u00e1st - bele\u00e9rtve a diagnosztikai \u00e9s a fog\u00e1szati szakell\u00e1t\u00e1st -, az egynapos ell\u00e1t\u00e1sokat, a rehabilit\u00e1ci\u00f3t \u00e9s a transzplant\u00e1ci\u00f3s beavatkoz\u00e1sokat, illetve a nem k\u00f6zpontilag finansz\u00edrozott mag\u00e1nell\u00e1t\u00e1sokat \u00e9rintik.\nM\u00fcller Cec\u00edlia k\u00e9rd\u00e9sre elmondta: 30 id\u0151sotthonban van jelen a koronav\u00edrus, a Kamaraerdei \u00fati id\u0151sek otthon\u00e1ban 33 gondozott \u00e9s 9 dolgoz\u00f3 fert\u0151z\u0151d\u00f6tt meg.\nAz \u00f6sszes szoci\u00e1lis ell\u00e1t\u00f3 int\u00e9zm\u00e9nyben 79 ember halt meg koronav\u00edrus-fert\u0151z\u00e9s miatt.\nSzint\u00e9n \u00fajs\u00e1g\u00edr\u00f3i k\u00e9rd\u00e9sre ismertette: a k\u00f3rh\u00e1zakban, szoci\u00e1lis int\u00e9zm\u00e9nyekben tov\u00e1bbra is \u00e9rv\u00e9nyben marad a l\u00e1togat\u00e1si tilalom.\n\n\nMTI 2020. m\u00e1jus 4.\n\n"}]