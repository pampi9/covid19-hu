[{"date": "2020-05-27 14:22", "url": "https://koronavirus.gov.hu/cikkek/furjes-varosi-otthonteremtesi-program-celja-hogy-megfizetheto-uj-lakasok-epuljenek", "h1": "F\u00fcrjes: a v\u00e1rosi otthonteremt\u00e9si program c\u00e9lja, hogy megfizethet\u0151 \u00faj lak\u00e1sok \u00e9p\u00fcljenek", "body": "\nA korm\u00e1ny elfogadta a rozsda\u00f6vezeti ter\u00fcleteken el\u00e9rhet\u0151 \u00e1r\u00fa \u00faj lak\u00e1sok \u00e9p\u00edt\u00e9s\u00e9t \u00f6szt\u00f6nz\u0151 v\u00e1rosi otthonteremt\u00e9si programot - k\u00f6z\u00f6lte a Minisztereln\u00f6ks\u00e9g Budapest \u00e9s a f\u0151v\u00e1rosi agglomer\u00e1ci\u00f3 fejleszt\u00e9s\u00e9\u00e9rt felel\u0151s \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\n\nF\u00fcrjes Bal\u00e1zs elmondta: a korm\u00e1ny az el\u00e9rhet\u0151, megfizethet\u0151 \u00e1r\u00fa \u00e9s b\u00e9rleti d\u00edj\u00fa, \u00faj v\u00e1rosi lak\u00e1sok \u00e9p\u00edt\u00e9s\u00e9nek \u00f6szt\u00f6nz\u00e9se, \u00e9p\u00edt\u0151ipari munkahelyek teremt\u00e9se \u00e9s megment\u00e9se, valamint a lepusztult v\u00e1rosi rozsda\u00f6vezeti ter\u00fcletek meg\u00faj\u00edt\u00e1sa \u00e9rdek\u00e9ben hozott d\u00f6nt\u00e9seket \u00e9s tesz javaslatot a parlamentnek.\nAzt javasolj\u00e1k az Orsz\u00e1ggy\u0171l\u00e9snek, hogy az \u00e9p\u00edt\u00e9si t\u00f6rv\u00e9nyben hozza l\u00e9tre a barnamez\u0151s akci\u00f3ter\u00fclet fogalm\u00e1t, \u00e9s a korm\u00e1nyt hatalmazza fel, hogy az \u00f6nkorm\u00e1nyzatokkal egyeztetve jogszab\u00e1lyban \u00e1llap\u00edtsa meg a barnamez\u0151s akci\u00f3ter\u00fcleteknek min\u0151s\u00fcl\u0151 konkr\u00e9t v\u00e1rosr\u00e9szeket. E ter\u00fcleteken az \u00e9p\u00edt\u00e9si szab\u00e1lyok biztos\u00edts\u00e1k az \u00e9p\u00edtkez\u00e9sek, fejleszt\u00e9sek egyszer\u0171bb, gyorsabb enged\u00e9lyez\u00e9s\u00e9t \u00e9s megval\u00f3s\u00edt\u00e1s\u00e1t - k\u00f6z\u00f6lte az \u00e1llamtitk\u00e1r.\nElmondta, a korm\u00e1ny ind\u00edtv\u00e1nyozza, hogy a parlament m\u00f3dos\u00edtsa az \u00e1fat\u00f6rv\u00e9nyt, \u00e9s a l\u00e9trehozand\u00f3 barnamez\u0151s akci\u00f3ter\u00fcleteken \u00e9p\u00fcl\u0151 \u00faj lak\u00e1sok megv\u00e1s\u00e1rl\u00e1s\u00e1nak \u00e1f\u00e1ja 5 sz\u00e1zal\u00e9k legyen az \u00e1ltal\u00e1nos 27 sz\u00e1zal\u00e9k helyett. Javasolj\u00e1k tov\u00e1bb\u00e1 a lak\u00e1sb\u00e9rlet \u00e1famentess\u00e9g\u00e9nek fenntart\u00e1s\u00e1t - tette hozz\u00e1 F\u00fcrjes Bal\u00e1zs.\nKifejtette, a korm\u00e1ny k\u00e9tfajta akci\u00f3ter\u00fcletet hat\u00e1rozna meg; az els\u0151 azokat a rozsda\u00f6vezeti akci\u00f3ter\u00fcleteket jelenten\u00e9, ahol az \u00e9p\u00edtkez\u00e9sek, fejleszt\u00e9sek azonnal ind\u00edthat\u00f3k; a m\u00e1sodik kateg\u00f3ri\u00e1ban a k\u00f6z\u00e9p- \u00e9s hossz\u00fat\u00e1v\u00fa akci\u00f3ter\u00fcletek lenn\u00e9nek, amelyek eset\u00e9ben a fejleszt\u00e9sek megkezd\u00e9s\u00e9t meg kell el\u0151znie egy hosszabb el\u0151k\u00e9sz\u00edt\u0151 munk\u00e1nak.\nF\u00fcrjes Bal\u00e1zs k\u00f6z\u00f6lte, a Minisztereln\u00f6ks\u00e9get vezet\u0151 miniszter feladata, hogy kidolgozza az ut\u00f3bbi kateg\u00f3ri\u00e1ba tartoz\u00f3 ter\u00fcletek el\u0151k\u00e9sz\u00edt\u00e9s\u00e9nek munkaterv\u00e9t.\nEbben a kateg\u00f3ri\u00e1ban t\u00f6bb ezer hekt\u00e1rnyi ter\u00fcletr\u0151l, t\u00f6bb \u00e9vnyi munk\u00e1r\u00f3l, nagy\u00e9rt\u00e9k\u0171 k\u00e1rmentes\u00edt\u00e9si, romeltakar\u00edt\u00e1si, ter\u00fcletrendez\u00e9si feladatok elv\u00e9gz\u00e9s\u00e9r\u0151l van sz\u00f3 - mutatott r\u00e1 az \u00e1llamtitk\u00e1r.\nElmondta, a rozsda\u00f6vezetek azok a ter\u00fcletek, amelyek valaha a v\u00e1ros sz\u00e9l\u00e9n voltak, de a telep\u00fcl\u00e9s n\u00f6veked\u00e9s\u00e9vel a belv\u00e1ros \u00e9s a k\u00fcls\u0151 v\u00e1rosr\u00e9szek k\u00f6z\u00f6tti \u00e1tmeneti z\u00f3n\u00e1kk\u00e1 v\u00e1ltak. E ter\u00fcleteken egykor ipari tev\u00e9kenys\u00e9get folytattak, k\u00f6zleked\u00e9si l\u00e9tes\u00edtm\u00e9nyek, illetve nagy rakt\u00e1rak voltak. Ezek a ter\u00fcletek \u00e9vtizedek \u00f3ta elhagyatottak, rendetlenek, esetleg szennyezettek, ugyanakkor j\u00f3 k\u00f6zleked\u00e9si kapcsolatokkal rendelkeznek.\nMa a rozsda\u00f6vezetek a v\u00e1rosok sz\u00e1m\u00e1ra probl\u00e9m\u00e1t \u00e9s terhet jelentenek. A korm\u00e1ny szeml\u00e9letv\u00e1lt\u00e1st javasol: ezekre a ter\u00fcletekre ne probl\u00e9mak\u00e9nt, hanem lehet\u0151s\u00e9gk\u00e9nt tekints\u00fcnk. A rozsda\u00f6vezet Budapest \u00e9s a vid\u00e9ki v\u00e1rosok aranytartal\u00e9ka - fogalmazott F\u00fcrjes Bal\u00e1zs.\nMint mondta, ha alkalmass\u00e1 tehet\u0151k ezek a ter\u00fcletek a fejleszt\u00e9sre, akkor nagy lehet\u0151s\u00e9get jelentenek lak\u00e1sok, irod\u00e1k, \u00fczletek, szabadid\u0151s ter\u00fcletek, parkok l\u00e9tes\u00edt\u00e9s\u00e9re.\n\n\nMTI 2020. m\u00e1jus 27.\n\n"}]