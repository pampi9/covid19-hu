[{"date": "2020-05-24 08:15", "url": "https://koronavirus.gov.hu/cikkek/domotor-csaba-eredmenyesen-zarta-jarvany-elleni-vedekezes-elso-szakaszat-magyarorszag", "h1": "D\u00f6m\u00f6t\u00f6r Csaba: eredm\u00e9nyesen z\u00e1rta a j\u00e1rv\u00e1ny elleni v\u00e9dekez\u00e9s els\u0151 szakasz\u00e1t Magyarorsz\u00e1g", "body": "\nA rendk\u00edv\u00fcli jogrend visszavon\u00e1sa az\u00e9rt t\u00f6rt\u00e9nhet meg, mert a koronav\u00edrus-j\u00e1rv\u00e1ny elleni v\u00e9dekez\u00e9s els\u0151 szakasz\u00e1t eredm\u00e9nyesen z\u00e1rta Magyarorsz\u00e1g - fogalmazott a Minisztereln\u00f6ki Kabinetiroda parlamenti \u00e1llamtitk\u00e1ra a Kossuth R\u00e1di\u00f3 Vas\u00e1rnapi \u00dajs\u00e1g c\u00edm\u0171 m\u0171sor\u00e1ban.\n\n\u00a0\u00a0\u00a0\u00a0D\u00f6m\u00f6t\u00f6r Csaba azt mondta: a koronav\u00edrus Magyarorsz\u00e1gon sokkal kevesebb ember\u00e9letet k\u00f6vetelt m\u00e1s eur\u00f3pai orsz\u00e1gokhoz k\u00e9pest, ez teszi most lehet\u0151v\u00e9 az \u00e9let fokozatos \u00fajraind\u00edt\u00e1s\u00e1t, \u00e9s azt, hogy a munkahelyek v\u00e9delm\u00e9vel is er\u0151teljesebben foglalkozzon a korm\u00e1ny.\n\u00a0\u00a0\u00a0\u00a0Az idejekor\u00e1n hozott d\u00f6nt\u00e9sek, a magyarok milli\u00f3inak fegyelmezetts\u00e9ge \u00e9s a szakemberek helyt\u00e1ll\u00e1sa egy\u00fctt hozta meg az eredm\u00e9nyeket - jelentette ki k\u00f6sz\u00f6netet mondva mindenkinek, aki r\u00e9szt vett az \u00f6sszefog\u00e1sban.\n\u00a0\u00a0\u00a0\u00a0A rendk\u00edv\u00fcli jogrend visszavon\u00e1sa D\u00f6m\u00f6t\u00f6r Csaba szerint arra is felh\u00edvja a figyelmet, hogy \"nyugodtan sorba \u00e1llhatnak bocs\u00e1natk\u00e9r\u00e9sre\" azok a k\u00f6z\u00e9leti szerepl\u0151k, akik az elm\u00falt hetekben emiatt t\u00e1madt\u00e1k Magyarorsz\u00e1got \u00e9s a magyar demokr\u00e1ci\u00e1t. Szomor\u00fanak nevezte, hogy k\u00f6zt\u00fck sok hazai ellenz\u00e9ki politikust is tal\u00e1lni. \u00dagy l\u00e1tszik, hogy nem tud akkora baj lenni, hogy ne t\u00e1madj\u00e1k a saj\u00e1t orsz\u00e1gukat - f\u0171zte hozz\u00e1.\n\u00a0\u00a0\u00a0\u00a0Arr\u00f3l, hogy a DK-s Arat\u00f3 Gergely egy telev\u00edzi\u00f3s interj\u00faban azon sajn\u00e1lkozott, hogy az elhunytak sz\u00e1m\u00e1t tekintve sem \u00e1ll rosszul Magyarorsz\u00e1g, D\u00f6m\u00f6t\u00f6r Csaba \u00fagy fogalmazott: nem tudja, hogy nyelvbotl\u00e1sr\u00f3l vagy \"cs\u00fanya elsz\u00f3l\u00e1sr\u00f3l\" van sz\u00f3, de a sz\u00e1mok egy\u00e9rtelm\u0171en bizony\u00edtj\u00e1k a j\u00e1rv\u00e1ny elleni v\u00e9dekez\u00e9s eredm\u00e9nyeit. Hangs\u00falyozta: a lakoss\u00e1gar\u00e1nyos statisztik\u00e1kb\u00f3l \u00e9rdemes kiindulni, mert ezeket lehet \u00f6sszehasonl\u00edtani, \u00e9s ezek alapj\u00e1n Magyarorsz\u00e1g a legjobban v\u00e9dekez\u0151 orsz\u00e1gok k\u00f6z\u00f6tt van.\n\u00a0\u00a0\u00a0\u00a0R\u00e1mutatott: a cs\u00fct\u00f6rt\u00f6ki \u00f6sszes\u00edt\u00e9sek szerint sz\u00e1zezer f\u0151re vet\u00edtve Belgiumban 80-an, Spanyolorsz\u00e1gban 59-en, Sv\u00e9dorsz\u00e1gban 37-en, Magyarorsz\u00e1gon viszont csak \u00f6ten hunytak el. Ez a jelent\u0151s k\u00fcl\u00f6nbs\u00e9g bizony\u00edtja a magyar szakemberek munk\u00e1j\u00e1t, ami\u00e9rt elismer\u00e9s j\u00e1r - mondta az \u00e1llamtitk\u00e1r.\n\u00a0\u00a0\u00a0\u00a0Kiemelte: az ellenz\u00e9k gyakorlatilag \"folyamatosan torped\u00f3zta\" az \u00f6sszefog\u00e1st. Egyr\u00e9szt nem szavazt\u00e1k meg a t\u00f6rv\u00e9nyeket, folyamatosan val\u00f3tlans\u00e1gokat terjesztettek, \u00e9s t\u00e1madt\u00e1k a frontvonalban k\u00fczd\u0151 szakembereket, p\u00e9ld\u00e1ul M\u00fcller Cec\u00edlia orsz\u00e1gos tisztif\u0151orvost.\n\u00a0\u00a0\u00a0\u00a0D\u00f6m\u00f6t\u00f6r Csaba szerint \"nagyon nincs rendben\", amikor egy ellenz\u00e9ki k\u00e9pvisel\u0151 \u00fagy nyilatkozik egy k\u00fclf\u00f6ldi t\u00e9v\u00e9nek, hogy az eg\u00e9szs\u00e9g\u00fcgyi dolgoz\u00f3k nem kapnak felszerel\u00e9st, de az sem, amikor a parlament nyilv\u00e1noss\u00e1ga el\u0151tt azt \u00e1ll\u00edtj\u00e1k, hogy Magyarorsz\u00e1gon a legrosszabbak a hal\u00e1loz\u00e1si statisztik\u00e1k az eg\u00e9sz vil\u00e1gon. J\u00f3 lenne, ha \"ezt a t\u00edpus\u00fa \u00e1lh\u00edrgener\u00e1tort\" min\u00e9l hamarabb kikapcsoln\u00e1k, mert sok szempontb\u00f3l k\u00e1ros - emelte ki.\n\u00a0\u00a0\u00a0\u00a0Kit\u00e9rve az Eur\u00f3pai B\u00edr\u00f3s\u00e1g tranzitz\u00f3n\u00e1kra vonatkoz\u00f3 \u00edt\u00e9let\u00e9re azt mondta, ez nem v\u00e1ltoztat azon, hogy a korm\u00e1ny \"meg akarja v\u00e9deni a hat\u00e1rokat\", mert nem szeretne bev\u00e1ndorl\u00e1st. A korm\u00e1nynak arr\u00f3l kellett d\u00f6nt\u00e9st hoznia, hogy felsz\u00e1molja a tranzitz\u00f3n\u00e1kat, a menek\u00fcltk\u00e9relmeket a k\u00fclk\u00e9pviseleteken lehet majd beny\u00fajtani. Ha ebb\u0151l nemzetk\u00f6zi vita lesz, \"\u00e1llunk el\u00e9be\" - fogalmazott.\n\u00a0\u00a0\u00a0\u00a0Hozz\u00e1tette: a b\u00edr\u00f3s\u00e1gi d\u00f6nt\u00e9s felh\u00edvja a figyelmet arra, hogy a migr\u00e1ci\u00f3s vita tart\u00f3san vel\u00fcnk marad. A j\u00e1rv\u00e1nyhelyzet vagy \u00e9pp a gazdas\u00e1gi neh\u00e9zs\u00e9gek nem leveszik napirendr\u0151l a migr\u00e1ci\u00f3t, hanem \u00e9ppen ellenkez\u0151leg, a negat\u00edv hat\u00e1sok egym\u00e1st er\u0151s\u00edthetik, ez\u00e9rt t\u00f6bb fronton kell helyt\u00e1llni. Nem az a f\u0151 k\u00e9rd\u00e9s, hogy mi\u00f3ta besz\u00e9l\u00fcnk err\u0151l a t\u00e9m\u00e1r\u00f3l, vagy \u00e9ppen unjuk-e, hanem az, hogy mi lenne a k\u00f6vetkezm\u00e9nye annak, ha a korm\u00e1ny engedne a bev\u00e1ndorl\u00e1s k\u00e9rd\u00e9s\u00e9ben - mondta.\n\u00a0\u00a0\u00a0\u00a0A munkahelyv\u00e9delmi int\u00e9zked\u00e9sekr\u0151l sz\u00f3lva megjegyezte: Magyarorsz\u00e1got j\u00f3 \u00e1llapotban \u00e9rte a j\u00e1rv\u00e1ny, az elm\u00falt \u00e9vekben 12 sz\u00e1zal\u00e9kr\u00f3l 4 sz\u00e1zal\u00e9k al\u00e1 cs\u00f6kkent a munkan\u00e9lk\u00fclis\u00e9g. Hozz\u00e1tette: a korm\u00e1ny gazdas\u00e1gv\u00e9delmi l\u00e9p\u00e9seinek legf\u0151bb c\u00e9lja a munkahelyek v\u00e9delme, a b\u00e9rt\u00e1mogat\u00e1sokat egyre t\u00f6bben veszik ig\u00e9nybe, mint ahogy a beruh\u00e1z\u00e1si t\u00e1mogat\u00e1sokat is. Csak e k\u00e9t int\u00e9zked\u00e9ssel k\u00e9tsz\u00e1zezer munkahely megtart\u00e1s\u00e1ra v\u00e1llaltak garanci\u00e1t az ig\u00e9nyl\u0151 c\u00e9gek - emelte ki D\u00f6m\u00f6t\u00f6r Csaba.\n\u00a0\u00a0\u00a0\u00a0K\u00f6z\u00f6lte azt is: a korm\u00e1ny biztos\u00edtani fogja, hogy az \u00e1ll\u00e1skeres\u00e9si j\u00e1rad\u00e9k lej\u00e1rtakor mindenki kapjon valamilyen lehet\u0151s\u00e9get vagy az \u00e1llamt\u00f3l vagy a piacr\u00f3l. V\u00e1rakoz\u00e1saik szerint az \u00e9let \u00fajraindul\u00e1s\u00e1val a kor\u00e1bban bajba jutott szektorok is er\u0151re kaphatnak, el\u00e9g csak a turizmusra gondolni.\n\u00a0\u00a0\u00a0\u00a0D\u00f6m\u00f6t\u00f6r Csaba hangs\u00falyozta: ad\u00f3cs\u00f6kkent\u00e9s \u00e9s munkahelyv\u00e9delem \u00e1ll szemben az ellenz\u00e9ki elk\u00e9pzel\u00e9sekkel, amelyek legink\u00e1bb a seg\u00e9lyez\u00e9si rendszert pr\u00f3b\u00e1lj\u00e1k er\u0151s\u00edteni. Ezek eleve egy magas munkan\u00e9lk\u00fclis\u00e9ggel sz\u00e1molnak, de a korm\u00e1ny nem szeretn\u00e9 ezt, \u00edgy a megl\u00e9v\u0151 munkahelyek megv\u00e9d\u00e9s\u00e9re \u00e9s tov\u00e1bbi \u00fajak megteremt\u00e9s\u00e9re koncentr\u00e1lnak - mondta az \u00e1llamtitk\u00e1r.\n\u00a0\nMTI\n\n"}]