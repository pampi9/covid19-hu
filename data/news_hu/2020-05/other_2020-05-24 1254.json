[{"date": "2020-05-24 12:54", "url": "https://koronavirus.gov.hu/cikkek/itma-vasarlok-es-tisztesseges-piaci-szereplok-erdeke-szigoru-fogyasztovedelmi-ellenorzes", "h1": "ITM:a v\u00e1s\u00e1rl\u00f3k \u00e9s a tisztess\u00e9ges piaci szerepl\u0151k \u00e9rdeke a szigor\u00fa fogyaszt\u00f3v\u00e9delmi ellen\u0151rz\u00e9s", "body": "\nZ\u00f6kken\u0151mentes volt az \u00fczletek \u00fajranyit\u00e1sa, illetve kor\u00e1bbi nyitvatart\u00e1si rendre\u00a0\u00a0vissza\u00e1ll\u00e1sa, a fogyaszt\u00f3v\u00e9delmi hat\u00f3s\u00e1ghoz nem \u00e9rkeztek ezzel kapcsolatos panaszok - k\u00f6z\u00f6lte Schanda Tam\u00e1s az MTI-vel. Az ITM parlamenti\u00a0\u00e1llamtitk\u00e1ra hangs\u00falyozta, hogy a v\u00e1s\u00e1rl\u00f3k \u00e9s a tisztess\u00e9ges piaci szerepl\u0151k \u00e9rdekeinek v\u00e9delme tov\u00e1bbra is kiemelten fontos a korm\u00e1nyzat sz\u00e1m\u00e1ra, ez\u00e9rt a vesz\u00e9lyhelyzet alatt is folyamatosak az ellen\u0151rz\u00e9sek.\n\nAz Innov\u00e1ci\u00f3s \u00e9s Technol\u00f3giai Miniszt\u00e9rium \u00e1llamtitk\u00e1ra szerint \u00e1ltal\u00e1noss\u00e1gban elmondhat\u00f3, hogy magas \u00e1raz\u00e1ssal vagy k\u00e9szlethi\u00e1nnyal kapcsolatos probl\u00e9m\u00e1kr\u00f3l sem \u00e9rkeznek m\u00e1r bejelent\u00e9sek. Sok \u00fczlet, amely a koronav\u00edrus-j\u00e1rv\u00e1ny megf\u00e9kez\u00e9s\u00e9t c\u00e9lz\u00f3 int\u00e9zked\u00e9sek miatt nem tudott nyitva tartani, most akci\u00f3kkal v\u00e1rja a v\u00e1s\u00e1rl\u00f3kat. A tapasztalatok azt mutatj\u00e1k, hogy a keresked\u0151k e t\u00e9ren is tisztess\u00e9gesen j\u00e1rnak el. Egy-egy apr\u00f3bb probl\u00e9m\u00e1val tal\u00e1lkoztak ugyan az ellen\u0151r\u00f6k, de ezeket az adott \u00fczletek orvosolt\u00e1k is, \u00e9s kir\u00edv\u00f3 jogs\u00e9rt\u00e9s sehol nem t\u00f6rt\u00e9nt - mondta az \u00e1llamtitk\u00e1r.\n\u00a0\u00a0\u00a0\u00a0Hozz\u00e1tette, hogy a v\u00edrus elleni v\u00e9dekez\u00e9s nemcsak a v\u00e1s\u00e1rl\u00f3k szok\u00e1sait v\u00e1ltoztatta meg, hanem sok esetben az \u00fczletek gyakorlat\u00e1t is. Hangs\u00falyozta, hogy mindig \u00e9rdemes el\u0151re \u00e9rdekl\u0151dni a v\u00e1ltoz\u00e1sokr\u00f3l. Van p\u00e9ld\u00e1ul olyan \u00fczletl\u00e1nc, amely most nem teszi lehet\u0151v\u00e9 az ott kaphat\u00f3 ruh\u00e1k felpr\u00f3b\u00e1l\u00e1s\u00e1t, de minden gond n\u00e9lk\u00fcl visszaveszik az \u00e1rut - eml\u00edtette p\u00e9ldak\u00e9nt.\n\u00a0\u00a0\u00a0\u00a0Az \u00e1llamtitk\u00e1r arr\u00f3l is besz\u00e9lt, hogy a maszkokat kiemelt figyelemmel ellen\u0151rzik a fogyaszt\u00f3v\u00e9delem munkat\u00e1rsai. Elmond\u00e1sa szerint m\u00e1r a v\u00e1mhat\u00e1ron vizsg\u00e1lj\u00e1k a be\u00e9rkez\u0151 term\u00e9keket, \u00e9s megtiltj\u00e1k azok behozatal\u00e1t, amennyiben a sz\u00e1ll\u00edtm\u00e1ny nem felel meg a le\u00edr\u00e1snak, illetve nincsen hozz\u00e1 megfelel\u0151 tan\u00fas\u00edtv\u00e1ny, vagy m\u00e9g nem kezdt\u00e9k meg a megfelel\u0151s\u00e9g \u00e9rt\u00e9kel\u00e9s\u00e9t az arra kijel\u00f6lt uni\u00f3s tan\u00fas\u00edt\u00f3 int\u00e9zetn\u00e9l. Mivel m\u00e1s uni\u00f3s orsz\u00e1gb\u00f3l is \u00e9rkezhetnek maszkok a magyar kereskedelembe, az \u00fczletek \u00e9s a web\u00e1ruh\u00e1zak k\u00edn\u00e1lat\u00e1t is folyamatosan ellen\u0151rzik - mondta Schanda Tam\u00e1s. Hozz\u00e1f\u0171zte, hogy a k\u00fcl\u00f6nb\u00f6z\u0151 v\u00e9d\u0151eszk\u00f6z\u00f6k haszn\u00e1lat\u00e1val kapcsolatban mindenk\u00e9ppen az Operat\u00edv T\u00f6rzs \u00fatmutat\u00e1sait kell figyelembe venni.\n\u00a0\u00a0\u00a0\u00a0A m\u00e1rcius elej\u00e9t\u0151l \u00e9s m\u00e1jus 14-\u00e9ig tart\u00f3, fokozott fogyaszt\u00f3v\u00e9delmi ellen\u0151rz\u00e9sr\u0151l Schanda Tam\u00e1s elmondta: a korm\u00e1nyhivatalok orsz\u00e1gosan \u00f6sszesen k\u00f6zel 1300 \u00fczletben v\u00e9geztek ellen\u0151rz\u00e9st, \u00e9s ezek 11 sz\u00e1zal\u00e9k\u00e1ban tal\u00e1lkoztak jogs\u00e9rt\u00e9ssel. \u00a0\u00a0\u00a0\u00a0Mivel a kij\u00e1r\u00e1si korl\u00e1toz\u00e1s miatt megn\u0151tt a web\u00e1ruh\u00e1zak jelent\u0151s\u00e9ge, most tavasszal fokozott figyelmet ford\u00edtottak az online kereskedelemre. T\u00e1j\u00e9koztat\u00e1sa szerint a fogyaszt\u00f3v\u00e9delmi hat\u00f3s\u00e1g munkat\u00e1rsai 650 web\u00e1ruh\u00e1zat ellen\u0151riztek, \u00e9s a probl\u00e9m\u00e1s esetek ar\u00e1nya kicsivel magasabb, de nagys\u00e1grendileg azonos, 15 sz\u00e1zal\u00e9kos volt a hagyom\u00e1nyos kereskedelemben tapasztalttal. Hozz\u00e1tette: ezek az ar\u00e1nyok nem k\u00fcl\u00f6nb\u00f6znek \u00e9rdemben a kor\u00e1bbi id\u0151szakok eredm\u00e9nyeit\u0151l.\n\u00a0\u00a0\u00a0\u00a0Az \u00e1llamtitk\u00e1r arr\u00f3l is besz\u00e1molt, hogy a hazai ellen\u0151rz\u00e9sekkel p\u00e1rhuzamosan Magyarorsz\u00e1g egy uni\u00f3s fogyaszt\u00f3v\u00e9delmi akci\u00f3hoz is csatlakozott.\nMTI\n\u00a0\n\n"}]