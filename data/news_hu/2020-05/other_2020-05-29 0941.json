[{"date": "2020-05-29 09:41", "url": "https://koronavirus.gov.hu/cikkek/orban-viktor-nemzeti-konzultacio-kezdodik-koronavirusrol-es-gazdasag-ujrainditasanak", "h1": "Orb\u00e1n Viktor: nemzeti konzult\u00e1ci\u00f3 kezd\u0151dik a koronav\u00edrusr\u00f3l \u00e9s a gazdas\u00e1g \u00fajraind\u00edt\u00e1s\u00e1nak int\u00e9zked\u00e9seir\u0151l", "body": "\nNemzeti konzult\u00e1ci\u00f3 kezd\u0151dik a koronav\u00edrusr\u00f3l \u00e9s a gazdas\u00e1g \u00fajraind\u00edt\u00e1s\u00e1nak int\u00e9zked\u00e9seir\u0151l. A k\u00e9rd\u0151\u00edv nagy r\u00e9sze elk\u00e9sz\u00fclt, \u00e9s v\u00e1rhat\u00f3an m\u00e1r p\u00e9ntek d\u00e9lut\u00e1n meg is ind\u00edtj\u00e1k a konzult\u00e1ci\u00f3t - jelentette be\u00a0Orb\u00e1n\u00a0Viktor minisztereln\u00f6k a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban. A korm\u00e1nyf\u0151 besz\u00e1molt arr\u00f3l is, hogy a\u00a0j\u00e1rv\u00e1nnyal szembeni els\u0151 csat\u00e1t megnyert\u00fck, ez\u00e9rt sz\u00fcntethet\u0151 meg a k\u00fcl\u00f6nleges jogrend.\n\nHamarosan indul a Nemzeti Konzult\u00e1ci\u00f3 \n\n\u00a0 \u00a0 Orb\u00e1n Viktor elmondta, hogy a\u00a0k\u00e9rd\u0151\u00edv nagy r\u00e9sze elk\u00e9sz\u00fclt, \u00e9s v\u00e1rhat\u00f3an m\u00e1r p\u00e9ntek d\u00e9lut\u00e1n meg is ind\u00edtj\u00e1k a konzult\u00e1ci\u00f3t. A k\u00e9rd\u00e9ssort post\u00e1n k\u00fcldik el, a korm\u00e1nyf\u0151 pedig arra k\u00e9rt mindenkit, t\u00f6ltse ki \u00e9s juttassa vissza.\nJelezte, arr\u00f3l a \"Soros Gy\u00f6rgy-f\u00e9le tervr\u0151l\" is meg fogj\u00e1k k\u00e9rdezni az embereket, amely \"ad\u00f3srabszolgas\u00e1got eredm\u00e9nyez\u0151\", lej\u00e1rat n\u00e9lk\u00fcli \"\u00f6r\u00f6kk\u00f6tv\u00e9nyek\" kibocs\u00e1t\u00e1s\u00e1r\u00f3l sz\u00f3l.\nA j\u00e1rv\u00e1nnyal szembeni els\u0151 csat\u00e1t megnyert\u00fck, ez\u00e9rt sz\u00fcntethet\u0151 meg a k\u00fcl\u00f6nleges jogrend\nA koronav\u00edrus-j\u00e1rv\u00e1nyr\u00f3l sz\u00f3lva a minisztereln\u00f6k az elm\u00falt t\u00edz \u00e9v egyik legjobb d\u00f6nt\u00e9s\u00e9nek nevezte a rendk\u00edv\u00fcli jogrend bevezet\u00e9s\u00e9t, mert j\u00e1rv\u00e1ny idej\u00e9n a gyorsas\u00e1g a legfontosabb, \u00e9s a rendk\u00edv\u00fcli jogrendben a korm\u00e1ny rendeletekkel m\u00f3dos\u00edthat t\u00f6rv\u00e9nyt.\n\u00a0\u00a0\u00a0\u00a0Miut\u00e1n azonban a j\u00e1rv\u00e1nnyal szembeni els\u0151 csat\u00e1t megnyert\u00fck, m\u00e1r nem sz\u00fcks\u00e9ges a helyzet kezel\u00e9s\u00e9hez rendk\u00edv\u00fcli jogrend, ez\u00e9rt a parlament d\u00f6nt\u00e9se ut\u00e1n a korm\u00e1ny nem hozhat t\u00f6bb\u00e9 rendeletet olyan \u00fcgyben, amelyben t\u00f6rv\u00e9nyt kell alkotni - mondta.\n\u00a0 Az ellenz\u00e9ki kritik\u00e1kra is reag\u00e1lt a korm\u00e1nyf\u0151, azt mondta: a baloldal szerint m\u00e1r 2010 \u00f3ta diktat\u00fara volt, de \"ez mind semmi, mert a rendk\u00edv\u00fcli jogrenddel\" m\u00e9g egyszer bevezett\u00e9k a diktat\u00far\u00e1t, \u00e9s most, a jogk\u00f6r\u00f6k visszaad\u00e1sakor j\u00f6n a harmadik diktat\u00fara.\u00a0\nA \u00a0j\u00e1rv\u00e1ny nem m\u00falt el, a j\u00e1rv\u00e1ny\u00fcgyi k\u00e9sz\u00fclts\u00e9get fenn kell tartani\n\n\u00a0\u00a0\u00a0\u00a0Hangs\u00falyozta ugyanakkor azt is, hogy a j\u00e1rv\u00e1ny nem m\u00falt el, \u00e9s a professzorok szerint nagy val\u00f3sz\u00edn\u0171s\u00e9ggel \u0151sszel v\u00e1rhat\u00f3 egy m\u00e1sodik hull\u00e1m, az pedig \"nem \u00e9rhet benn\u00fcnket \u00fagy, mint az els\u0151\", fel kell r\u00e1 k\u00e9sz\u00fclni.\n\u00a0\u00a0\u00a0\u00a0Ez\u00e9rt fenntartj\u00e1k a j\u00e1rv\u00e1ny\u00fcgyi k\u00e9sz\u00fclts\u00e9get, amely azt jelenti, hogy folytat\u00f3dik az operat\u00edv t\u00f6rzs m\u0171k\u00f6d\u00e9se, fennmarad a k\u00f3rh\u00e1zak j\u00e1rv\u00e1ny\u00fcgyi ir\u00e1ny\u00edt\u00e1si rendszere, a tisztif\u0151orvos pedig meger\u0151s\u00edtett jogk\u00f6r\u00f6ket kap - ismertette.\n\u00a0\u00a0\u00a0\u00a0Orb\u00e1n\u00a0Viktor \u00fagy \u00e9rt\u00e9kelt: Magyarorsz\u00e1g az\u00e9rt v\u00e9dekezett jobban, sikeresebben, mint a nyugat-eur\u00f3paiak, mert minden d\u00f6nt\u00e9s - p\u00e9ld\u00e1ul a vesz\u00e9lyhelyzet, az iskolal\u00e1togat\u00e1si tilalom \u00e9s a hat\u00e1rz\u00e1r elrendel\u00e9se - kor\u00e1bban, vagyis id\u0151ben sz\u00fcletett meg, k\u00f6sz\u00f6nhet\u0151en a rendk\u00edv\u00fcli jogrendnek.\nBevet\u00e9si egys\u00e9get hozunk l\u00e9tre, hogy lokaliz\u00e1lni tudjuk a fert\u0151z\u00e9st\n\n\u00a0\u00a0\u00a0\u00a0K\u00f6z\u00f6lte ugyanakkor: arra is fel kell k\u00e9sz\u00fclni, hogy egy-egy lokaliz\u00e1lt t\u00e9rben - p\u00e9ld\u00e1ul id\u0151sotthonban vagy k\u00f3rh\u00e1zban - most, a j\u00e1rv\u00e1ny enyh\u00fcl\u00e9s\u00e9nek id\u0151szak\u00e1ban is \"felszaporodhatnak\" a fert\u0151z\u00e9sek. Ez\u00e9rt az operat\u00edv t\u00f6rzset egy \u00fagynevezett bevet\u00e9si egys\u00e9g l\u00e9trehoz\u00e1s\u00e1ra utas\u00edtotta: ha b\u00e1rhol az orsz\u00e1gban megn\u0151 az esetsz\u00e1m, ez az egys\u00e9g megjelenik ott, \u00e9s lokaliz\u00e1lja a fert\u0151z\u00e9st.\nA Bizotts\u00e1g p\u00e9nz\u00fcgyi javaslatair\u00f3l\n\n\u00a0\u00a0\u00a0\u00a0A k\u00f6vetkez\u0151 h\u00e9t\u00e9ves EU-s k\u00f6lts\u00e9gvet\u00e9sre vonatkoz\u00f3 eur\u00f3pai bizotts\u00e1gi tervezetet is komment\u00e1lta\u00a0Orb\u00e1n\u00a0Viktor, kifejtve: a koronav\u00edrus-j\u00e1rv\u00e1ny miatt tervezett gazdas\u00e1gi helyre\u00e1ll\u00edt\u00e1si alapba sz\u00e1nt 750 milli\u00e1rd eur\u00f3t nem munk\u00e1val \"hozn\u00e1k l\u00e9tre\", hanem hitelb\u0151l, amelynek visszafizet\u00e9s\u00e9re k\u00f6z\u00f6sen v\u00e1llaln\u00e1nak garanci\u00e1t. \u00dagy \u00e9rt\u00e9kelt, hogy ez val\u00f3j\u00e1ban az \"Eur\u00f3pa-k\u00f6tv\u00e9ny\" konkr\u00e9t megval\u00f3sul\u00e1sa, \u00e9s mivel 30 \u00e9vre akarj\u00e1k felvenni, m\u00e9g \"az unok\u00e1ink feje f\u00f6l\u00f6tt is ott lebeg majd az a lehet\u0151s\u00e9g, hogy ha nem a magyarok, hanem valaki m\u00e1s nem tudja visszafizetni a hitel\u00e9t, akkor majd nekik kell helyett\u00fck\".\n\u00a0\u00a0\u00a0\u00a0K\u00f6z\u00f6lte, nem utas\u00edtja el azonnal a tervet, de \"berzenkedik\" ellene az \u00f6szt\u00f6nvil\u00e1ga, ez\u00e9rt azt javasolja, hogy higgadtan tanulm\u00e1nyozz\u00e1k, majd d\u00f6nts\u00e9k el, akarnak-e ilyen \u00fatra l\u00e9pni.\n\u00a0\u00a0 A tag\u00e1llamok k\u00f6z\u00f6tti p\u00e9nz eloszt\u00e1s\u00e1ra vonatkoz\u00f3 megold\u00e1si javaslatot viszont abszurdnak \u00e9s perverznek min\u0151s\u00edtette, mert \"t\u00f6bb forr\u00e1st juttat a gazdagoknak, mint a szeg\u00e9nyeknek\".\nA magyar gazdas\u00e1gr\u00f3l: fantasztikus \u00e9v\u00fcnk lehet 2021-ben\nA magyar gazdas\u00e1g helyzet\u00e9r\u0151l a korm\u00e1nyf\u0151 azt mondta: ha siker\u00fcl v\u00e9grehajtani a gazdas\u00e1g \u00fajraind\u00edt\u00e1sa \u00e9rdek\u00e9ben tervezett int\u00e9zked\u00e9seket, akkor \"nemcsak hogy j\u00f3l j\u00f6v\u00fcnk ki a 20-as \u00e9vb\u0151l, hanem egy fantasztikus 21-es \u00e9v\u00fcnk lehet, \u00e9s a k\u00f6lts\u00e9gvet\u00e9s, amit beny\u00fajtottunk, ezt meg is alapozza\".\nA korm\u00e1nyz\u00e1s v\u00e9gc\u00e9lja, hogy minden magyar \u00e9rezze, hogy egy nagy nemzet r\u00e9szei vagyunk\n\u00a0\u00a0\u00a0\u00a0M\u00e1sodik korm\u00e1nya hivatalba l\u00e9p\u00e9s\u00e9nek 10. \u00e9vfordul\u00f3ja alkalm\u00e1b\u00f3l\u00a0Orb\u00e1n\u00a0Viktor arr\u00f3l is besz\u00e9lt: 1990-ben nem siker\u00fclt olyan v\u00e1ltoz\u00e1st el\u00e9rni, amely meg tudta volna \u00faj\u00edtani az orsz\u00e1got. A kommunist\u00e1kat \"lenyomtuk\", a szovjeteket \"kiszor\u00edtottuk\", a magyarok pedig kez\u00fckbe vett\u00e9k az orsz\u00e1g j\u00f6v\u0151j\u00e9t, de a r\u00e9gi rezsim \u00e9s az \u00faj vil\u00e1g k\u00e9pvisel\u0151i k\u00f6z\u00f6tti harc nem z\u00e1rult le az els\u0151 antikommunista, Antall J\u00f3zsef vezette korm\u00e1nnyal, hanem \"az ellenf\u00e9l \u00f3ri\u00e1si t\u00e1mad\u00e1sba ment \u00e1t\". A baloldal \u00fajj\u00e1szervezte mag\u00e1t, \u00e9s megkezd\u0151d\u00f6tt egy hossz\u00fa harc: 20 \u00e9ven \u00e1t \"hol a j\u00f6v\u0151 nyert, hol a m\u00falt\" - fejtette ki.\n\u00a0\u00a0\u00a0\u00a0A 2010-es k\u00e9tharmados v\u00e1laszt\u00e1si gy\u0151zelme ut\u00e1n azonban biztos volt abban - folytatta -, hogy ezt a k\u00fczdelmet le kell z\u00e1rni, \"a j\u00f6v\u0151nek nyerni kell\", ez volt az elk\u00e9pzel\u00e9se. Ez\u00e9rt megalkott\u00e1k az \u00faj alkotm\u00e1nyt, az \"alkotm\u00e1nyoz\u00f3 eln\u00f6k\" Schmitt P\u00e1l \u00e9rdemei el\u00e9v\u00fclhetetlenek - mondta.\n\u00a0\u00a0 A minisztereln\u00f6k azt is felid\u00e9zte, hogy 2010-ben egy s\u00falyos p\u00e9nz\u00fcgyi v\u00e1ls\u00e1g kell\u0151s k\u00f6zep\u00e9n volt Magyarorsz\u00e1g, de nem akart \u00fagy v\u00e1ls\u00e1got kezelni, mint a szocialist\u00e1k, akik minden terhet \u00e1th\u00e1r\u00edtottak a csal\u00e1dokra: elvettek egyhavi nyugd\u00edjat, egyhavi b\u00e9rt, ad\u00f3t emeltek, elvett\u00e9k a csal\u00e1dt\u00e1mogat\u00e1si rendszert, \u00e9s a devizahitelekkel ad\u00f3srabszolgas\u00e1gba kergett\u00e9k csal\u00e1dok milli\u00f3it. Ezzel kapcsolatban megeml\u00edtette Matolcsy Gy\u00f6rgy - a 2010-2013 k\u00f6z\u00f6tti nemzetgazdas\u00e1gi miniszter, jelenlegi jegybankeln\u00f6k - nev\u00e9t, akinek az volt az \u00e1ll\u00e1spontja, hogy van m\u00e1s k\u00f6zgazdas\u00e1gi \u00fat, mint a liber\u00e1lisok\u00e9.\n\u00a0\u00a0\u00a0\u00a0V\u00e9g\u00fcl hangs\u00falyozta, korm\u00e1nyz\u00e1s\u00e1nak \"magasabb rend\u0171 c\u00e9lja\", hogy minden magyar \u00fagy \u00e9rezze, \"\u00f6sszetartozunk, egy nemzet vagyunk, ez egy nagy nemzet\". \"\u00d6sszess\u00e9g\u00e9ben arra megy\u00fcnk, amerre szerett\u00fcnk volna. Minden magyar - szerintem - jobban \u00e9rzi mag\u00e1t a b\u0151r\u00e9ben\" - mondta, kiemelve azt is, hogy Magyarorsz\u00e1g ma Eur\u00f3pa tal\u00e1n egyetlen munkaalap\u00fa t\u00e1rsadalma.\nA De\u00e1k t\u00e9ri kett\u0151s gyilkoss\u00e1gr\u00f3l \n\u00a0\u00a0A minisztereln\u00f6k a r\u00e1di\u00f3interj\u00faban egy\u00fctt\u00e9rz\u00e9s\u00e9t fejezte ki a m\u00falt heti De\u00e1k t\u00e9ri kett\u0151s gyilkoss\u00e1g \u00e1ldozatai hozz\u00e1tartoz\u00f3inak. \"Hi\u00e1ba fogtuk el azonnal az elk\u00f6vet\u0151ket, ez nem adja vissza az \u00e9let\u00fcket\" - mondta.\n\nMTI\u00a0\n\n"}]