[{"date": "2020-05-16 14:57", "url": "https://koronavirus.gov.hu/cikkek/szijjarto-peter-megerkezett-wizz-air-szazadik-repulogepe-amely-kina-es-magyarorszag-kozott", "h1": "Szijj\u00e1rt\u00f3 P\u00e9ter: meg\u00e9rkezett a Wizz Air sz\u00e1zadik rep\u00fcl\u0151g\u00e9pe, amely K\u00edna \u00e9s Magyarorsz\u00e1g k\u00f6z\u00f6tt sz\u00e1ll\u00edtott eg\u00e9szs\u00e9g\u00fcgyi eszk\u00f6z\u00f6ket", "body": "\nMeg\u00e9rkezett p\u00e9nteken a\u00a0Wizz Air\u00a0sz\u00e1zadik rep\u00fcl\u0151g\u00e9pe, amely K\u00edna \u00e9s Magyarorsz\u00e1g k\u00f6z\u00f6tt sz\u00e1ll\u00edtott eg\u00e9szs\u00e9g\u00fcgyi v\u00e9dekez\u00e9shez sz\u00fcks\u00e9ges eszk\u00f6z\u00f6ket Budapestre - k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter k\u00f6z\u00f6ss\u00e9gi oldal\u00e1n.\n\nSzijj\u00e1rt\u00f3 P\u00e9ter kiemelte: eddig \u00f6sszesen 131 110 251 maszk, 1 928 695 izol\u00e1ci\u00f3s k\u00f6peny, 516 280 arcv\u00e9d\u0151 plexi, valamint 3062 l\u00e9legeztet\u0151g\u00e9p \u00e9rkezett az orsz\u00e1gba. Ebb\u0151l szombaton \u00e9s az elm\u00falt k\u00e9t napon 3 milli\u00f3 900 ezer maszk, 5 milli\u00f3 keszty\u0171 \u00e9s 384 l\u00e9legeztet\u0151g\u00e9p \u00e9rkezett.\nBejegyz\u00e9s\u00e9ben egy vide\u00f3t is megosztott, amelyben Belgr\u00e1db\u00f3l hazat\u00e9rte ut\u00e1n, szem\u00e9lyesen mondott k\u00f6sz\u00f6netet a k\u00fcl\u00fcgyes logisztikai munkacsoport tagjainak, a pil\u00f3t\u00e1knak \u00e9s a rept\u00e9ri dolgoz\u00f3knak az eddigi \"fantasztikus\" teljes\u00edtm\u00e9ny\u00fck\u00e9rt. K\u00f6z\u00f6s er\u0151fesz\u00edt\u00e9ssel m\u00e1ra ott tartunk, hogy az elm\u00falt m\u00e1sf\u00e9l h\u00f3napban a\u00a0Wizz Air\u00a0g\u00e9peivel egy\u00fctt \u00f6sszesen 130 rep\u00fcl\u0151g\u00e9p k\u00f6zlekedett a K\u00edna \u00e9s Magyarorsz\u00e1g k\u00f6z\u00f6tti l\u00e9gih\u00eddon - k\u00f6z\u00f6lte a miniszter.\nA vide\u00f3ban Szijj\u00e1rt\u00f3 P\u00e9ter \u00fagy fogalmazott: a j\u00e1rv\u00e1ny megmutatta azt is, hogy ha egy \u00e1llamnak nincsen saj\u00e1t tehersz\u00e1ll\u00edt\u00e1si kapacit\u00e1sa, akkor onnant\u00f3l kezdve m\u00e1r \"szerencse k\u00e9rd\u00e9se\", hogy tud-e kapacit\u00e1st szerezni mag\u00e1nak. Arr\u00f3l is besz\u00e9lt, hogy a sz\u00e1zadik g\u00e9p nem az utols\u00f3, mert Magyarorsz\u00e1g hossz\u00fa t\u00e1v\u00fa v\u00e9dekez\u00e9sre rendezkedik be.\n\n\nMTI 2020. m\u00e1jus 16.\n\n"}]