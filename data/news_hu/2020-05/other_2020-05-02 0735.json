[{"date": "2020-05-02 07:35", "url": "https://koronavirus.gov.hu/cikkek/szigoru-biztonsagi-intezkedesek-mellett-kezdodik-meg-hetfon-az-erettsegi", "h1": "Szigor\u00fa biztons\u00e1gi int\u00e9zked\u00e9sek mellett kezd\u0151dik meg h\u00e9tf\u0151n az \u00e9retts\u00e9gi", "body": "\nA koronav\u00edrus j\u00e1rv\u00e1ny miatt rendk\u00edv\u00fcl szigor\u00fa biztons\u00e1gi int\u00e9zked\u00e9sek mellett kezd\u0151dnek meg h\u00e9tf\u0151 reggel, a szokottn\u00e1l egy \u00f3r\u00e1val k\u00e9s\u0151bb, 9-kor, magyar nyelv \u00e9s irodalommal az idei \u00e9retts\u00e9gi \u00edr\u00e1sbelik. Orsz\u00e1gszerte 84 284-en kezdhetik meg a vizsg\u00e1kat, n\u00e9h\u00e1ny t\u00e1rgy kiv\u00e9tel\u00e9vel csak \u00edr\u00e1sbeliket tartanak.\n\nMaruzsa Zolt\u00e1n k\u00f6znevel\u00e9si \u00e1llamtitk\u00e1r kor\u00e1bban elmondta, eredetileg 113 387-en jelentkeztek a vizsg\u00e1kra, k\u00f6zt\u00fck voltak olyanok is, akik el\u0151rehozott \u00e9retts\u00e9git tettek volna, hivatalb\u00f3l 26 638 vizsg\u00e1z\u00f3t t\u00f6r\u00f6ltek a n\u00e9vsorb\u00f3l.\n\nAz \u00e9rintett di\u00e1kok 97 sz\u00e1zal\u00e9ka \u00e9retts\u00e9gizni akar, a vizsg\u00e1kt\u00f3l - a rendelkez\u00e9sre \u00e1ll\u00f3 \u00f6tnapos hat\u00e1rid\u0151 alatt - a jelentkez\u0151k mind\u00f6ssze h\u00e1rom sz\u00e1zal\u00e9ka, 2455 \u00e9retts\u00e9giz\u0151 l\u00e9pett vissza - ismertette.\nAz \u00edr\u00e1sbelik el\u0151tti id\u0151szakban s\u0171r\u0171bben j\u00e1rnak majd a t\u00f6megk\u00f6zleked\u00e9si eszk\u00f6z\u00f6k, a vizsgahelysz\u00ednek k\u00f6rny\u00e9k\u00e9n rend\u0151ri fel\u00fcgyelet lesz, valamennyi vizsg\u00e1z\u00f3nak maszkot, a tan\u00e1roknak pedig keszty\u0171t is biztos\u00edtanak.\nAz \u00e1llamtitk\u00e1r hangs\u00falyozta, semmilyen szankci\u00f3 nem \u00e9ri azokat, akik a vizsg\u00e1k el\u0151tt gondolj\u00e1k meg magukat, nekik csak annyi dolguk van, hogy nem jelennek meg a vizsg\u00e1n. Ha pedig az adott vizsga d\u00edj\u00e1t m\u00e1r megfizette, akkor visszat\u00e9r\u00edtik neki. A visszat\u00e9r\u00edt\u00e9s menet\u00e9re vonatkoz\u00f3 t\u00e1j\u00e9koztat\u00f3t az Oktat\u00e1si Hivatal m\u00e1jus 4-\u00e9ig a honlapj\u00e1n k\u00f6zz\u00e9teszi.\nAz iskol\u00e1k \u00e9p\u00fclet\u00e9ben nem lesz rend\u0151ri jelenl\u00e9t, az int\u00e9zm\u00e9nyek k\u00f6rny\u00e9k\u00e9n \u00e9s a k\u00f6zter\u00fcleteken viszont \u0151k seg\u00edtik a forgalomir\u00e1ny\u00edt\u00e1st \u00e9s a rend fenntart\u00e1s\u00e1t.\nTanul\u00f3i maszkb\u00f3l t\u00f6bb mint 422 ezret sz\u00e1ll\u00edtanak ki, a fel\u00fcgyel\u0151tan\u00e1roknak \u00e9s az emelt szint\u0171 jav\u00edt\u00f3tan\u00e1roknak pedig 147 ezer maszk \u00e9s ugyanennyi p\u00e1r keszty\u0171 \u00e1ll majd rendelkez\u00e9sre.\nMinden \u00e9retts\u00e9giztet\u0151 iskola k\u00e9zfert\u0151tlen\u00edt\u0151t is kap, a vizsg\u00e1k el\u0151tt alaposan kitakar\u00edtj\u00e1k az \u00e9p\u00fcleteket, ellen\u0151rzik a mosd\u00f3k felszerelts\u00e9g\u00e9t, tisztas\u00e1g\u00e1t, \u00e9s az \u00e9retts\u00e9gi ideje alatt is folyamatos lesz a takar\u00edt\u00e1s az iskol\u00e1kban - \u00f6sszegezte az int\u00e9zked\u00e9seket az \u00e1llamtitk\u00e1r. Mint mondta, a fel\u00fcgyel\u0151tan\u00e1rok beoszt\u00e1s\u00e1nak k\u00e9sz\u00edt\u00e9sekor figyelembe veszik az id\u0151s, kr\u00f3nikus betegs\u00e9gben szenved\u0151 pedag\u00f3gusok eg\u00e9szs\u00e9gi \u00e1llapot\u00e1t. A tantermekben legal\u00e1bb m\u00e1sf\u00e9l m\u00e9teres t\u00e1vols\u00e1g betart\u00e1s\u00e1val legfeljebb t\u00edz vizsg\u00e1z\u00f3 tart\u00f3zkodhat - tette hozz\u00e1.\nA helyis\u00e9geket a vizsga ideje alatt szell\u0151ztetik, az iskol\u00e1kba bel\u00e9p\u00e9sre t\u00f6bb bej\u00e1ratot lehet majd haszn\u00e1lni, a vizsg\u00e1z\u00f3knak nem k\u00f6telez\u0151 az \u00fcnnepi ruha. Nem lesz k\u00f6zpontilag elrendelt l\u00e1zm\u00e9r\u00e9s, a dolgozatok fert\u0151tlen\u00edt\u00e9s\u00e9t 24 \u00f3r\u00e1s pihentet\u00e9ssel oldj\u00e1k meg.\nA vizsg\u00e1kat 1144 k\u00f6z\u00e9piskol\u00e1ban \u00e9s korm\u00e1nyhivatalban szervezik meg, az \u00edr\u00e1sbelikhez t\u00f6bb mint 941 ezer feladatlap k\u00e9sz\u00fcl, ez \u00f6sszesen 12 milli\u00f3nyi oldal. A biztons\u00e1gi tasakokba, majd dobozokba csomagolt feladatlapokat hat nap alatt huszonhat teheraut\u00f3 sz\u00e1ll\u00edtja ki 189 j\u00e1r\u00e1si hivatalba, onnan veszik majd \u00e1t a vizsgaszervez\u0151 int\u00e9zm\u00e9nyek.\nA di\u00e1kok a hagyom\u00e1nyoknak megfelel\u0151en az els\u0151 napon magyar nyelv \u00e9s irodalom \u00e9s a magyar mint idegen nyelvb\u0151l tesznek \u00edr\u00e1sbelit. A magyar \u00e9retts\u00e9gire k\u00f6z\u00e9p- \u00e9s emelt szinten is 240 perc \u00e1ll rendelkez\u00e9sre, \u00e9s maximum 100 pontot lehet el\u00e9rni mindk\u00e9t szinten.\nK\u00e9t k\u00fcl\u00f6nb\u00f6z\u0151 feladatlapot kell a di\u00e1koknak megoldaniuk: az els\u0151re 90 percet kapnak a vizsg\u00e1z\u00f3k. A feladatlap egy 60 perces sz\u00f6veg\u00e9rt\u00e9si \u00e9s egy 30 perces sz\u00f6vegalkot\u00e1si feladatb\u00f3l \u00e1ll. Ut\u00f3bbin\u00e1l k\u00e9t t\u00edpusb\u00f3l kell egyet v\u00e1lasztani, egy \u00e9rvel\u00e9st vagy egy gyakorlati sz\u00f6vegm\u0171faj elk\u00e9sz\u00edt\u00e9s\u00e9t, 120-200 szavas terjedelemben.\nA m\u00e1sodik feladatlap megold\u00e1s\u00e1ra 150 percet kapnak az \u00e9retts\u00e9giz\u0151k. Egy 400-800 szavas m\u0171\u00e9rtelmez\u0151 sz\u00f6veget kell meg\u00edrni, lehet v\u00e1lasztani egy m\u0171 adott szempont\u00fa \u00e9rtelmez\u00e9se vagy k\u00e9t m\u0171 adott szempont\u00fa \u00f6sszehasonl\u00edt\u00f3 \u00e9rtelmez\u00e9se k\u00f6z\u00f6tt.\nA magyart kedden a matematika, szerd\u00e1n a t\u00f6rt\u00e9nelem, cs\u00fct\u00f6rt\u00f6k\u00f6n az angol nyelv, p\u00e9nteken a n\u00e9met nyelv k\u00f6veti.\nA vizsg\u00e1k mindk\u00e9t szinten 9 \u00f3rakor kezd\u0151dnek az els\u0151 h\u00e9ten. A t\u00f6bbi napon a d\u00e9lel\u0151tti \u00edr\u00e1sbeli vizsg\u00e1k 8-kor, a d\u00e9lut\u00e1niak 14 \u00f3rakor indulnak.\nA vizsgaid\u0151szak speci\u00e1lis rendj\u00e9t meghat\u00e1roz\u00f3 korm\u00e1nyrendelet szerint a sikeres \u00e9retts\u00e9gi vizsg\u00e1t a nemzeti k\u00f6znevel\u00e9sr\u0151l sz\u00f3l\u00f3 t\u00f6rv\u00e9ny szerint teljes\u00edtett, teljes \u00e9rt\u00e9k\u0171, sikeres \u00e9retts\u00e9gi vizsg\u00e1nak kell tekinteni.\nAz \u00e9retts\u00e9gi vizsg\u00e1k m\u00e1jus 21-\u00e9n z\u00e1rulnak.\n\u00a0\n\u00a0\nMTI, 2020. m\u00e1jus 2.\n\n"}]