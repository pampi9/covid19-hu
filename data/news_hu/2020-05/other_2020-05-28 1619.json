[{"date": "2020-05-28 16:19", "url": "https://koronavirus.gov.hu/cikkek/korlatozasok-nelkul-atkelhetnek-hataron-magyar-es-szloven-polgarok", "h1": "Korl\u00e1toz\u00e1sok n\u00e9lk\u00fcl \u00e1tkelhetnek a hat\u00e1ron a magyar \u00e9s szlov\u00e9n polg\u00e1rok", "body": "\nCs\u00fct\u00f6rt\u00f6k d\u00e9lut\u00e1nt\u00f3l korl\u00e1toz\u00e1sok n\u00e9lk\u00fcl \u00e1tkelhetnek a magyar-szlov\u00e9n hat\u00e1ron a k\u00e9t orsz\u00e1g \u00e1llampolg\u00e1rai.\n\nAnze Logar szlov\u00e9n k\u00fcl\u00fcgyminiszter \u00e9s Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter a Hossz\u00fafalu (Dolga Vas)-R\u00e9dics hat\u00e1r\u00e1tkel\u0151n tartott cs\u00fct\u00f6rt\u00f6ki megbesz\u00e9l\u00e9sei ut\u00e1n k\u00f6z\u00f6s sajt\u00f3t\u00e1j\u00e9koztat\u00f3n jelentette be, hogy d\u00e9lut\u00e1nt\u00f3l mindk\u00e9t orsz\u00e1g polg\u00e1rai karant\u00e9n \u00e9s m\u00e1s korl\u00e1toz\u00e1sok n\u00e9lk\u00fcl \u00e1tkelhetnek a k\u00e9t \u00e1llam hat\u00e1r\u00e1n.\n\nSzijj\u00e1rt\u00f3 P\u00e9ter azt mondta: a vil\u00e1gj\u00e1rv\u00e1ny megmutatta, milyen szoros egym\u00e1sra utalts\u00e1gban \u00e9l\u00fcnk mi, k\u00f6z\u00e9p-eur\u00f3pai nemzetek, illetve szlov\u00e9nek \u00e9s magyarok. Ez alatt a neh\u00e9z id\u0151szak alatt a k\u00e9t orsz\u00e1g meger\u0151s\u00edtette a bar\u00e1ts\u00e1g\u00e1t, a strat\u00e9giai sz\u00f6vets\u00e9g\u00e9t \u00e9s az egy\u00fcttm\u0171k\u00f6d\u00e9s\u00e9t.\nSeg\u00edtette a k\u00e9t orsz\u00e1g egym\u00e1st a koronav\u00edrus elleni v\u00e9dekez\u00e9sben is, Szlov\u00e9nia 73 magyar \u00e1llampolg\u00e1r hazautaz\u00e1s\u00e1t tette lehet\u0151v\u00e9 az orsz\u00e1gon kereszt\u00fcl, Magyarorsz\u00e1g pedig 34 szlov\u00e9n \u00e1llampolg\u00e1rnak seg\u00edtett hazajutni. A szlov\u00e9n korm\u00e1nynak \u00e9s a muraszombati k\u00f3rh\u00e1znak v\u00e9d\u0151felszerel\u00e9st is k\u00fcld\u00f6tt Magyarorsz\u00e1g, egy szlov\u00e9n k\u00f6zvet\u00edt\u0151n kereszt\u00fcl pedig t\u00f6bb mint 200 l\u00e9legeztet\u0151g\u00e9p beszerz\u00e9s\u00e9re tudott szerz\u0151d\u00e9st k\u00f6tni - ismertette a magyar k\u00fcl\u00fcgyi t\u00e1rca vezet\u0151je.\nJelezte: mindk\u00e9t orsz\u00e1gban sikeres volt a v\u00e9dekez\u00e9s a vil\u00e1gj\u00e1rv\u00e1nnyal szemben, ez teremtette meg a lehet\u0151s\u00e9g\u00e9t annak, hogy \"megfontolt l\u00e9p\u00e9sekkel a normalit\u00e1s ir\u00e1ny\u00e1ba menj\u00fcnk vissza\". Fontos szerepe volt a v\u00e9dekez\u00e9sben a hat\u00e1rokon is \u00e9letbe l\u00e9ptetett korl\u00e1toz\u00f3 int\u00e9zked\u00e9seknek, de miut\u00e1n mindk\u00e9t orsz\u00e1gban siker\u00fclt alacsonyan tartani a fert\u0151z\u00f6ttek sz\u00e1m\u00e1t, \u00edgy lehet\u0151v\u00e9 v\u00e1lt a hat\u00e1rok \u00fajranyit\u00e1sa.\nSzijj\u00e1rt\u00f3 P\u00e9ter hozz\u00e1f\u0171zte: jelenleg n\u00e9gy \u00e1tkel\u0151 van nyitva a k\u00e9t orsz\u00e1g k\u00f6z\u00f6tt, a tornyiszentmikl\u00f3si aut\u00f3p\u00e1lya-, illetve k\u00f6z\u00fati \u00e1tkel\u0151, tov\u00e1bb\u00e1 a r\u00e9dicsi \u00e9s a baj\u00e1nsenyei \u00e1tkel\u0151. \u00d6t\u00f6dikk\u00e9nt kedden megnyitj\u00e1k a k\u00e9tv\u00f6lgyi \u00e1tkel\u0151t is, ami legink\u00e1bb a Magyarorsz\u00e1gon \u00e9l\u0151 szlov\u00e9n nemzeti k\u00f6z\u00f6ss\u00e9g sz\u00e1m\u00e1ra fontos.\n\"A z\u00e1r\u00e1sok id\u0151szaka ut\u00e1n v\u00e9gre az \u00f6sszek\u00f6t\u00e9sek id\u0151szaka j\u00f6n\", fejlesztik a k\u00e9t orsz\u00e1g k\u00f6z\u00f6tti energetikai \u00f6sszek\u00f6ttet\u00e9seket is, \u00edgy a j\u00f6v\u0151 \u00e9v v\u00e9g\u00e9re \u00f6sszekapcsolj\u00e1k a szlov\u00e9n \u00e9s a magyar magasfesz\u00fclts\u00e9g\u0171 villamosh\u00e1l\u00f3zatokat. Lesz egy nagy k\u00f6z\u00f6s rendezv\u00e9ny is, a soron k\u00f6vetkez\u0151 U21-es labdar\u00fag\u00f3-Eur\u00f3pa-bajnoks\u00e1got Szlov\u00e9nia \u00e9s Magyarorsz\u00e1g k\u00f6z\u00f6sen rendezi meg - ismertette a miniszter.\nHangs\u00falyozta: gazdas\u00e1gi szempontb\u00f3l is fontos a hat\u00e1rok \u00e1tj\u00e1rhat\u00f3v\u00e1 t\u00e9tele, hiszen a legnagyobb magyar v\u00e1llalatok, k\u00f6zt\u00fck az OTP \u00e9s a Mol egyre fontosabb szerepet j\u00e1tszanak a szlov\u00e9n piacon, a m\u00falt \u00e9vben pedig meghaladta a 2,5 milli\u00e1rd eur\u00f3t a k\u00e9t orsz\u00e1g k\u00f6z\u00f6tti \u00e1ruforgalom.\nSzijj\u00e1rt\u00f3 P\u00e9ter kit\u00e9rt arra is, hogy a vil\u00e1gj\u00e1rv\u00e1ny k\u00f6vetkezt\u00e9ben \"\u00faj vil\u00e1grend j\u00f6n l\u00e9tre\", amelyben \u00faj dilemm\u00e1k mer\u00fclnek fel, ezek pedig \u00faj vit\u00e1kat okoznak. A szlov\u00e9n \u00e9s a magyar korm\u00e1ny is biztos lehet azonban abban, hogy a hat\u00e1r t\u00faloldal\u00e1n van egy sz\u00f6vets\u00e9gese. Az \u00faj vil\u00e1gpolitikai rendszerrel kapcsolatban a k\u00e9t orsz\u00e1g azonos \u00e1ll\u00e1spontot k\u00e9pvisel, legyen sz\u00f3 az illeg\u00e1lis migr\u00e1ci\u00f3 elleni k\u00fczdelemr\u0151l, az Eur\u00f3pai Uni\u00f3 b\u0151v\u00edt\u00e9s\u00e9r\u0151l vagy a koh\u00e9zi\u00f3s forr\u00e1sok szinten tart\u00e1s\u00e1r\u00f3l a k\u00f6vetkez\u0151 uni\u00f3s k\u00f6lts\u00e9gvet\u00e9si ciklusban.\nAnze Logar arr\u00f3l besz\u00e9lt, hogy a k\u00e9t \u00e1llam k\u00f6z\u00f6tti hat\u00e1rok \u00fajranyit\u00e1s\u00e1val \"befejez\u0151d\u00f6tt egy fontos epiz\u00f3d az \u00e9let\u00fcnkben\", ami akad\u00e1lyozta az emberek \"szabad \u00e1raml\u00e1s\u00e1t\". Hozz\u00e1tette, hogy a diplom\u00e1ci\u00e1ban is nagy l\u00e9p\u00e9st tettek el\u0151re, t\u00e1rgyaltak egyebek mellett a szlov\u00e9niai magyar kisebbs\u00e9g \u00fcgy\u00e9r\u0151l is.\nK\u00e9rd\u00e9sre v\u00e1laszolva Szijj\u00e1rt\u00f3 P\u00e9ter elmondta: a hat\u00e1rok \u00e1tj\u00e1rhat\u00f3s\u00e1g\u00e1val kapcsolatban Magyarorsz\u00e1g akkor laz\u00edt, ha az nem okozza a v\u00edrushelyzet roml\u00e1s\u00e1t. A korl\u00e1toz\u00f3 int\u00e9zked\u00e9sek felold\u00e1s\u00e1val n\u00f6vekszik az emberek k\u00f6z\u00f6tti kapcsolatok sz\u00e1ma, ez\u00e9rt meg kell v\u00e1rni ennek a hat\u00e1s\u00e1t a fert\u0151z\u00f6tts\u00e9gi adatokra. Abban vagyunk \u00e9rdekeltek, hogy az \u00e9let visszat\u00e9rjen a norm\u00e1lis ker\u00e9kv\u00e1g\u00e1s\u00e1ba, de els\u0151 sz\u00e1m\u00fa szempont az emberi eg\u00e9szs\u00e9g v\u00e9delme.\nAz MTI k\u00e9rd\u00e9s\u00e9re, hogy a szlov\u00e9n-magyar nyit\u00e1st k\u00f6vet\u0151en megmarad-e p\u00e9ld\u00e1ul M70-es aut\u00f3p\u00e1ly\u00e1n ideiglenesen kialak\u00edtott ellen\u0151rz\u0151pont, a k\u00fclgazdas\u00e1gi \u00e9s k\u00fcl\u00fcgyminiszter azt mondta: err\u0151l a technikai k\u00e9rd\u00e9sr\u0151l az orsz\u00e1gos rend\u0151rf\u0151kapit\u00e1ny d\u00f6nt. Ezek a bels\u0151 ellen\u0151rz\u00e9si pontok alapvet\u0151en a tranzitforgalom kontrollj\u00e1t teszik lehet\u0151v\u00e9, ezt az ellen\u0151rz\u00e9st pedig fenn kell tartani.\n\nMTI 2020. m\u00e1jus 28.\n\n"}]