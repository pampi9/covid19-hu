[{"date": "2020-05-21 10:33", "url": "https://koronavirus.gov.hu/cikkek/novak-nyari-szunetben-lehet-ottalvos-taborokat-szervezni", "h1": "Nov\u00e1k: a ny\u00e1ri sz\u00fcnetben lehet ottalv\u00f3s t\u00e1borokat szervezni", "body": "\nJ\u00fanius 16-t\u00f3l szervezhet\u0151k napk\u00f6zis \u00e9s ottalv\u00f3s ny\u00e1ri t\u00e1borok az \u00e9rv\u00e9nyes j\u00e1rv\u00e1ny\u00fcgyi el\u0151\u00edr\u00e1sok betart\u00e1s\u00e1val - jelentette be Nov\u00e1k Katalin, az Emberi Er\u0151forr\u00e1sok Miniszt\u00e9rium\u00e1nak csal\u00e1d- \u00e9s ifj\u00fas\u00e1g\u00fcgy\u00e9rt felel\u0151s \u00e1llamtitk\u00e1ra cs\u00fct\u00f6rt\u00f6k\u00f6n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\nA vid\u00e9ki b\u00f6lcs\u0151d\u00e9k \u00e9s \u00f3vod\u00e1k a j\u00f6v\u0151 h\u00e9tt\u0151l, a budapestiek j\u00fanius 2-t\u00f3l visszat\u00e9rnek a rendes m\u0171k\u00f6d\u00e9sre, a gyerekeket mindenf\u00e9le igazol\u00e1s n\u00e9lk\u00fcl be kell fogadniuk az int\u00e9zm\u00e9nyeknek. Ez azonban csak lehet\u0151s\u00e9g a sz\u00fcl\u0151knek, nem jelenti azt, hogy k\u00f6telez\u0151 b\u00f6lcs\u0151d\u00e9be, \u00f3vod\u00e1ba j\u00e1rniuk a gyerekeknek - mondta az \u00e1llamtitk\u00e1r.\nNov\u00e1k Katalin arr\u00f3l is t\u00e1j\u00e9koztatott, hogy m\u00f3dos\u00edt\u00f3 javaslatot ny\u00fajtott be az \u00f6r\u00f6kbefogad\u00f3i tanfolyam ingyeness\u00e9 t\u00e9tel\u00e9\u00e9rt az \u00f6r\u00f6kbefogad\u00e1s el\u0151seg\u00edt\u00e9s\u00e9r\u0151l sz\u00f3l\u00f3 t\u00f6rv\u00e9nyjavaslathoz, amelyet kedden kezdett t\u00e1rgyalni a parlament.\nAz \u00e1llamtitk\u00e1r eml\u00e9keztetett: egyszer\u0171bb\u00e9 \u00e9s gyorsabb\u00e1 szeretn\u00e9 tenni a korm\u00e1ny az \u00f6r\u00f6kbefogad\u00e1st, ez\u00e9rt a t\u00f6bbi k\u00f6z\u00f6tt nem lesz k\u00f6telez\u0151 a tanfolyam elv\u00e9gz\u00e9se az \u00f6r\u00f6kbefogad\u00f3 sz\u00fcl\u0151knek.\nA fejenk\u00e9nt 60-80 ezer forintos tanfolyam azonban ett\u0151l f\u00fcggetlen\u00fcl aj\u00e1nlott, \u00e9s meg is marad lehet\u0151s\u00e9gk\u00e9nt. A javaslatnak k\u00f6sz\u00f6nhet\u0151en viszont ak\u00e1r k\u00f6zel 160 ezer forintot is megsp\u00f3rolhatn\u00e1nak az \u00f6r\u00f6kbefogad\u00f3k - mondta.\n\u00a0\n\n\nMTI 2020. m\u00e1jus 21.\n\n"}]