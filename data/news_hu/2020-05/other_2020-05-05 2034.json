[{"date": "2020-05-05 20:34", "url": "https://koronavirus.gov.hu/cikkek/egyszerubbe-valt-bertamogatas-igenylese", "h1": "Egyszer\u0171bb\u00e9 v\u00e1lt a b\u00e9rt\u00e1mogat\u00e1s ig\u00e9nyl\u00e9se", "body": "\nJelent\u0151sen egyszer\u0171bb lett a munkahelyv\u00e9delmi b\u00e9rt\u00e1mogat\u00e1s adminisztr\u00e1ci\u00f3ja, \u00e9s a t\u00e1mogat\u00e1s m\u00e1r napi 2 \u00f3ra foglalkoztat\u00e1s mellett is ig\u00e9nybe vehet\u0151 - mondta Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra kedden az M1 aktu\u00e1lis csatorn\u00e1n.\n\nHozz\u00e1tette, a c\u00e9gek m\u00e1r megismert\u00e9k a konstrukci\u00f3t - amelyben az \u00e1llam \u00e1tv\u00e1llalja a kies\u0151 b\u00e9r 70 sz\u00e1zal\u00e9k\u00e1t munkaid\u0151cs\u00f6kkent\u00e9s eset\u00e9n - \u00e9s egyre t\u00f6bben p\u00e1ly\u00e1znak.\nEddig m\u00e1r mintegy 31 ezer munkav\u00e1llal\u00f3nak seg\u00edtettek, \u00e9s majdnem 2000 c\u00e9g p\u00e1ly\u00e1zott a korm\u00e1ny gazdas\u00e1gv\u00e9delmi akci\u00f3terv\u00e9ben elind\u00edtott b\u00e9rt\u00e1mogat\u00e1sra. R\u00e1ad\u00e1sul k\u00f6z\u00fcl\u00fck t\u00f6bb mint 20 ezer az ut\u00f3bbi k\u00e9t napban jelentkezett.\nBod\u00f3 S\u00e1ndor szerint, m\u00e9g jelent\u0151s mennyis\u00e9g\u0171 p\u00e1ly\u00e1zatra k\u00e9sz\u00fclnek, hiszen az \u00e9rdekl\u0151d\u00e9s hatalmas, \u00e9s mivel egy \"fel\u00fclr\u0151l nyitott\" forr\u00e1sr\u00f3l van sz\u00f3, ez\u00e9rt az nem mer\u00fclhet ki, \u00edgy minden p\u00e1ly\u00e1z\u00f3nak seg\u00edtenek, aki jelentkezik.\nHozz\u00e1tette, arra t\u00f6rekedtek, hogy a lehet\u0151 legkevesebb adatszolg\u00e1ltat\u00e1sra legyen sz\u00fcks\u00e9g az ig\u00e9nyl\u0151 dokumentum kit\u00f6lt\u00e9sekor. Az elb\u00edr\u00e1l\u00e1s pedig maximum 8 napot vesz ig\u00e9nybe -mondta Bod\u00f3 S\u00e1ndor.\n\n\nMTI 2020. m\u00e1jus 5.\n\n"}]