[{"date": "2020-05-04 12:06", "url": "https://koronavirus.gov.hu/cikkek/kasler-telefonos-elojegyzessel-indulhat-ujra-az-egeszsegugyi-ellatas", "h1": "K\u00e1sler: telefonos el\u0151jegyz\u00e9ssel indulhat \u00fajra az eg\u00e9szs\u00e9g\u00fcgyi ell\u00e1t\u00e1s", "body": "\nTelefonos el\u0151jegyz\u00e9s \u00fatj\u00e1n indulhatnak \u00fajra a h\u00e1ziorvosi \u00e9s fog\u00e1szati ell\u00e1t\u00e1sok, a szakrendel\u00e9sek, a transzplant\u00e1ci\u00f3s beavatkoz\u00e1sok bizonyos form\u00e1i \u00e9s az egynapos seb\u00e9szet ell\u00e1t\u00e1s - jelentette be az emberi er\u0151forr\u00e1sok minisztere az M1 aktu\u00e1lis csatorn\u00e1n.\n\nK\u00e1sler\u00a0Mikl\u00f3s kiemelte, a f\u0151szab\u00e1ly az, hogy a p\u00e1ciensnek telefonon kell id\u0151pontot k\u00e9rnie az adott ell\u00e1t\u00e1sra, \u00f3r\u00e1nk\u00e9nt n\u00e9gy beteg ell\u00e1t\u00e1s\u00e1ra lesz lehet\u0151s\u00e9g, \u00e9s minden beteg \u00e9s vizsg\u00e1lat ut\u00e1n fert\u0151tlen\u00edteni kell a helyis\u00e9get.\nA miniszter besz\u00e9lt arr\u00f3l is, hogy mivel jelenleg nincs v\u00e9d\u0151olt\u00e1s \u00e9s c\u00e9lzott ter\u00e1pia a koronav\u00edrus ellen, a klinikai vizsg\u00e1latok fel\u00e9 fordultak az orvosok. Rem\u00e9nykelt\u0151ek mind a v\u00e9rplazma-ter\u00e1pi\u00e1s kezel\u00e9sek, mind pedig a m\u00e1s betegs\u00e9gekn\u00e9l alkalmazott gy\u00f3gyszeres ter\u00e1pi\u00e1k - f\u0171zte hozz\u00e1.\nK\u00e1sler\u00a0Mikl\u00f3s hangs\u00falyozta: mindk\u00e9t esetben 4-5 h\u00e9ttel ezel\u0151tt kezd\u0151dtek el a ter\u00e1pi\u00e1s k\u00eds\u00e9rletek a megfelel\u0151 enged\u00e9lyek birtok\u00e1ban.\nEml\u00e9keztetett, v\u00e9rplazma-ter\u00e1pi\u00e1t Magyarorsz\u00e1gon el\u0151sz\u00f6r egy s\u00falyos \u00e1llapotban l\u00e9v\u0151, veseel\u00e9gtelens\u00e9gben szenved\u0151 beteg kapott, aki l\u00e9legeztet\u0151g\u00e9pre szorult ell\u00e1t\u00e1sa sor\u00e1n. A m\u00falt h\u00e9ten megkapta a v\u00e9rplazma-k\u00e9sz\u00edtm\u00e9nyt, ezut\u00e1n \u00e1llapota \"konszolid\u00e1l\u00f3dott\", leker\u00fclt a l\u00e9legeztet\u0151g\u00e9pr\u0151l, \u00e9s \"minden rem\u00e9ny\u00fcnk megvan arra, hogy elhagyhatja a D\u00e9l-pesti Centrumk\u00f3rh\u00e1zat\".\nA m\u00e1sik ter\u00e1pi\u00e1s form\u00e1r\u00f3l sz\u00f3lva\u00a0K\u00e1sler\u00a0Mikl\u00f3s elmondta, ez a gy\u00f3gyszeres ter\u00e1pia a v\u00edrusfert\u0151z\u00e9s \u00e1ltal a szervezetben fell\u00e9p\u0151 \u00fagynevezett citokinvihart csillap\u00edtja. Ez azt jelenti, hogy a v\u00edrus a fels\u0151 \u00e9s als\u00f3 l\u00e9gutakban elszaporodik, amire a szervezet rendk\u00edv\u00fcl intenz\u00edv immunv\u00e1laszt ad. Ez a folyamat k\u00e1ros\u00edthatja a t\u00f6bbi szervet is, t\u00f6bbszervi el\u00e9gtelens\u00e9ggel okozva a beteg hal\u00e1l\u00e1t.\nEbben az esetben a tocilizumab-ter\u00e1pia j\u00f6het sz\u00f3ba, amelyet az Orsz\u00e1gos Hematol\u00f3giai \u00e9s Infektol\u00f3giai Int\u00e9zet hematol\u00f3giai diagn\u00f3zisokn\u00e1l \u00e9vente m\u00e1r 50-70 esetben alkalmazott. A hat\u00f3anyagot alkalmazz\u00e1k bizonyos autoimmun betegs\u00e9gek kezel\u00e9s\u00e9n\u00e9l vagy onkoter\u00e1pi\u00e1s esetekben is - mondta el a miniszter.\nEzt a ter\u00e1pi\u00e1t n\u00e9gy betegn\u00e9l alkalmazt\u00e1k Magyarorsz\u00e1gon, ezzel elker\u00fclve azt, hogy kritikus \u00e1llapotba ker\u00fclj\u00f6n; a m\u00e1r s\u00falyos \u00e1llapotban l\u00e9v\u0151kn\u00e9l m\u00e9rs\u00e9kelni lehetett a citokonvihart a szervezetben - ismertette.\nK\u00e1sler\u00a0Mikl\u00f3s elmondta, eddig k\u00e9t s\u00falyos, l\u00e9legeztet\u0151g\u00e9pen l\u00e9v\u0151 beteg kapta ezt a ter\u00e1pi\u00e1t - mindketten orvosok. Egyik\u00fcket m\u00e1r fel\u00e9bresztett\u00e9k, j\u00f3l van, m\u00e1sikuk is v\u00e1rhat\u00f3an h\u00e9tf\u0151n vagy a k\u00f6zeli napokban leker\u00fclhet a l\u00e9legeztet\u0151g\u00e9pr\u0151l.\nA miniszter kiemelte, hogy mind a k\u00e9t ter\u00e1pi\u00e1s forma \u00e9letment\u0151nek bizonyult. \"Mindk\u00e9t innovat\u00edv ter\u00e1pia rem\u00e9nykelt\u0151\" - fogalmazott.\nK\u00f6z\u00f6lte: a D\u00e9l-pesti Centrumk\u00f3rh\u00e1zban a m\u00e1s betegs\u00e9gekn\u00e9l alkalmazott gy\u00f3gyszerek tesztel\u00e9se is folyik, az eredm\u00e9nyeket folyamatosan \u00e9rt\u00e9kelik.\nA t\u00e1rcavezet\u0151 kit\u00e9rt arra is: a j\u00e1rv\u00e1ny kapcs\u00e1n a magyar orvostudom\u00e1ny megmozdult, a szakemberek saj\u00e1t profiljuknak megfelel\u0151en dolgoznak, \u00e9s \"h\u0151siesen k\u00fczdenek a j\u00e1rv\u00e1ny ellen, a betegeik \u00e9rdek\u00e9ben\".\n\nMTI 2020. m\u00e1jus 4.\n\n"}]