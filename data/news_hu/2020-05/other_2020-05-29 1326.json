[{"date": "2020-05-29 13:26", "url": "https://koronavirus.gov.hu/cikkek/bodo-sandor-mar-137-ezer-ember-munkahelyet-vedi-bertamogatasi-program", "h1": "Bod\u00f3 S\u00e1ndor: m\u00e1r 137 ezer ember munkahely\u00e9t v\u00e9di a b\u00e9rt\u00e1mogat\u00e1si program", "body": "\nA b\u00e9rt\u00e1mogat\u00e1si program m\u00e1r 137 ezer ember munkahely\u00e9t v\u00e9di - mondta az Innov\u00e1ci\u00f3s \u00e9s Technol\u00f3giai Miniszt\u00e9rium foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n p\u00e9nteken.\n\n\nBod\u00f3 S\u00e1ndor k\u00f6z\u00f6lte: a munkahelyv\u00e9delmi b\u00e9rt\u00e1mogat\u00e1sra augusztus 31-\u00e9ig lehet beadni az ig\u00e9nyeket, a p\u00e1ly\u00e1zatban pedig \u00fajabb k\u00f6nny\u00edt\u00e9seket vezettek be.\nA munkahelyv\u00e9delmi t\u00e1mogat\u00e1s mellett elindult a munkahelyteremt\u0151 b\u00e9rt\u00e1mogat\u00e1s is - tette hozz\u00e1.\nA munkahelyteremt\u0151 b\u00e9rt\u00e1mogat\u00e1sra n\u00e9h\u00e1ny nap alatt m\u00e1r 3200 munkahelyre adtak be p\u00e1ly\u00e1zatot 4 milli\u00e1rd forint ig\u00e9nnyel - mondta Bod\u00f3 S\u00e1ndor.\nBod\u00f3 S\u00e1ndor hangs\u00falyozta, a koronav\u00edrus neh\u00e9z helyzetbe hozta a magyar gazdas\u00e1got, a k\u00e1ros hat\u00e1sokat a korm\u00e1ny komplex int\u00e9zked\u00e9si csomaggal m\u00e9rs\u00e9keli, az ad\u00f3- \u00e9s j\u00e1rul\u00e9kkedvezm\u00e9nyeken, a hat\u00e9konys\u00e1gn\u00f6vel\u0151 \u00e9s versenyk\u00e9pess\u00e9g-jav\u00edt\u00f3 t\u00e1mogat\u00e1sokon t\u00fal munkaer\u0151-piaci int\u00e9zked\u00e9sekkel is v\u00e9di az elm\u00falt 10 \u00e9v eredm\u00e9nyeit.\nAz ITM \u00e1llamtitk\u00e1ra ismertette, hogy munkahelyv\u00e9delmi b\u00e9rt\u00e1mogat\u00e1si programban 10 500 v\u00e1llalkoz\u00e1s ny\u00fajtott be eddig k\u00e9relmet t\u00f6bb mint 137 ezer munkav\u00e1llal\u00f3ra. A k\u00f6nny\u00edt\u00e9sek r\u00e9v\u00e9n pedig lehet\u0151s\u00e9g van arra, hogy a dolgoz\u00f3k k\u00fcl\u00f6nb\u00f6z\u0151 csoportj\u00e1ra, k\u00fcl\u00f6nb\u00f6z\u0151 id\u0151szakban adjanak be t\u00e1mogat\u00e1st a p\u00e1ly\u00e1z\u00f3k - tette hozz\u00e1. A munkahelyv\u00e9delmi b\u00e9rt\u00e1mogat\u00e1s p\u00e1ly\u00e1zaton eddig t\u00f6bb mint 90 ezer munkav\u00e1llal\u00f3 eset\u00e9ben sz\u00fcletett t\u00e1mogat\u00f3 d\u00f6nt\u00e9s, a feldolgoz\u00e1s folyamatos. Eddig a p\u00e1ly\u00e1zatok 98 sz\u00e1zal\u00e9k\u00e1t t\u00e1mogatt\u00e1k, az elutas\u00edtottakn\u00e1l a hi\u00e1nyoss\u00e1gok t\u00f6bbs\u00e9g\u00e9t adminisztr\u00e1ci\u00f3s hiba jelenti, ezeket korrig\u00e1lni lehet, a p\u00e1ly\u00e1zatot \u00fajra be lehet adni.\n\"Azt tudom mondani, hogy a hozz\u00e1nk fordul\u00f3knak szinte kiv\u00e9tel n\u00e9lk\u00fcl tudunk seg\u00edts\u00e9get ny\u00fajtani\" - fogalmazott Bod\u00f3 S\u00e1ndor.\nAz \u00e1llamtitk\u00e1r elmondta, a magyar gazdas\u00e1g fellend\u00fcl\u00e9s\u00e9hez n\u00e9lk\u00fcl\u00f6zhetetlen a kutat\u00e1s-fejleszt\u00e9s-innov\u00e1ci\u00f3 (k+f+i), \u00e9s ismertette, hogy k+f+i b\u00e9rt\u00e1mogat\u00e1sra eddig 750 c\u00e9g p\u00e1ly\u00e1zott t\u00f6bb mint 12 ezer munkav\u00e1llal\u00f3ja ut\u00e1n.\nBod\u00f3 S\u00e1ndor besz\u00e1molt arr\u00f3l, hogy a napokban indult munkahelyteremt\u0151 b\u00e9rt\u00e1mogat\u00e1si programra 84 milli\u00e1rd forint \u00e1ll rendelkez\u00e9sre, ezzel 70 ezer \u00faj \u00e1ll\u00e1shelyet lehet finansz\u00edrozni. A t\u00e1mogat\u00e1s l\u00e9nyege, hogy 6 h\u00f3napig a korm\u00e1ny biztos\u00edtja a b\u00e9rt\u00e1mogat\u00e1st, majd 3 h\u00f3napig a munkaad\u00f3 foglalkoztatja a dolgoz\u00f3t, \u00edgy 9 h\u00f3napra biztos\u00edtott a foglalkoztat\u00e1s. A t\u00e1mogatott id\u0151szakban szem\u00e9lyenk\u00e9nt legfeljebb havi 200 ezer forint a b\u00e9rt\u00e1mogat\u00e1s, ami az \u00e1ll\u00e1skeres\u0151k brutt\u00f3 munkab\u00e9r\u00e9t \u00e9s a hozz\u00e1 kapcsol\u00f3d\u00f3 munk\u00e1ltat\u00f3i j\u00e1rul\u00e9kokat tartalmazza. Ez dolgoz\u00f3nk\u00e9nt havi nett\u00f3 112 ezer forint b\u00e9rt\u00e1mogat\u00e1st, azaz 9 h\u00f3nap alatt el\u00e9rheti a nett\u00f3 1 milli\u00f3 forintot is.\nMunkahelyteremt\u0151 b\u00e9rt\u00e1mogat\u00e1sra eddig m\u00e1r 3200 munkav\u00e1llal\u00f3 foglalkoztat\u00e1s\u00e1ra ny\u00fajtottak be k\u00e9relmet a v\u00e1llalkoz\u00e1sok, k\u00f6zel 4 milli\u00e1rd forint ig\u00e9nnyel. A be\u00e9rkezett k\u00e9relmek t\u00f6bb mint 90 sz\u00e1zal\u00e9k\u00e1t mikro \u00e9s kisv\u00e1llalkoz\u00e1sok adt\u00e1k be, a legt\u00f6bb jelentkez\u00e9s Hajd\u00fa-Bihar, B\u00e9k\u00e9s, Szabolcs-Szatm\u00e1r-Bereg megy\u00e9kb\u0151l \u00e9rkezett f\u0151leg a sz\u00e1ll\u00e1shely, vend\u00e9gl\u00e1t\u00e1s, kereskedelem \u00e9s \u00e9p\u00edt\u0151ipar \u00e1gazatb\u00f3l - sorolta Bod\u00f3 S\u00e1ndor.\nA t\u00e1j\u00e9koztat\u00f3n az \u00e1llamtitk\u00e1r sz\u00f3lt arr\u00f3l is, a t\u00e1rca lehet\u0151v\u00e9 tette, hogy a vesz\u00e9lyhelyzet idej\u00e9n a jogos\u00edtv\u00e1nyokat els\u0151seg\u00e9ly-ny\u00fajt\u00e1si ismeretek megszerz\u00e9s\u00e9r\u0151l sz\u00f3l\u00f3 igazol\u00e1s bemutat\u00e1sa n\u00e9lk\u00fcl is ki lehessen adni.\n\n\nMTI 2020. m\u00e1jus 29.\n\n"}]