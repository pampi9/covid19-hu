[{"date": "2020-05-15 13:35", "url": "https://koronavirus.gov.hu/cikkek/operativ-torzs-jarvannyal-osszefuggesben-363-buntetoeljaras-indult", "h1": "Operat\u00edv t\u00f6rzs: a j\u00e1rv\u00e1nnyal \u00f6sszef\u00fcgg\u00e9sben 363 b\u00fcntet\u0151elj\u00e1r\u00e1s indult", "body": "\nA j\u00e1rv\u00e1nnyal \u00f6sszef\u00fcgg\u00e9sben eddig \u00f6sszesen 363 b\u00fcntet\u0151elj\u00e1r\u00e1s indult Magyarorsz\u00e1gon - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa a p\u00e9nteki online sajt\u00f3t\u00e1j\u00e9koztat\u00f3n.\n\n\n\u00a0\nKiss R\u00f3bert rend\u0151r alezredes ismertette: 90 esetben r\u00e9mh\u00edrterjeszt\u00e9s, 116 esetben csal\u00e1s, 27 esetben k\u00f6zvesz\u00e9llyel fenyeget\u00e9s, 21 esetben pedig j\u00e1rv\u00e1ny\u00fcgyi szab\u00e1lyszeg\u00e9s miatt indult b\u00fcntet\u0151elj\u00e1r\u00e1s, melyekben eddig 70 gyan\u00fas\u00edtottat hallgattak ki.\nJ\u00e1rv\u00e1nnyal, kij\u00e1r\u00e1si korl\u00e1toz\u00e1sokkal \u00f6sszef\u00fcgg\u0151 szab\u00e1lys\u00e9rt\u00e9s miatt m\u00e1rcius 28-a \u00f3ta 50 343 int\u00e9zked\u00e9st hajtottak v\u00e9gre a rend\u0151r\u00f6k - tette hozz\u00e1.\n\nElmondta, hogy egyre t\u00f6bben haszn\u00e1lj\u00e1k a hat\u00f3s\u00e1gi h\u00e1zi karant\u00e9n elektronikus ellen\u0151rz\u00e9s\u00e9re szolg\u00e1l\u00f3 mobiltelefonos alkalmaz\u00e1st, a programot eddig 641-en t\u00f6lt\u00f6tt\u00e9k le, \u00e9s 551 az akt\u00edv felhaszn\u00e1l\u00f3k sz\u00e1ma.\nK\u00f6z\u00f6lte, hogy az elm\u00falt 24 \u00f3r\u00e1ban 494 esetben rendeltek el hat\u00f3s\u00e1gi h\u00e1zi karant\u00e9nt, amelyek sz\u00e1ma eddig 10 954. Az elm\u00falt napon az ellen\u0151rz\u00f6tt, karant\u00e9nban l\u00e9v\u0151k 43 esetben szegt\u00e9k meg a r\u00e1juk vonatkoz\u00f3 szab\u00e1lyokat.\nA rend\u0151r\u00f6k a Budapesten \u00e9s Pest megy\u00e9ben \u00e9rv\u00e9nyben l\u00e9v\u0151 kij\u00e1r\u00e1si korl\u00e1toz\u00e1s ellen\u0151rz\u00e9se k\u00f6zben 445 emberrel szemben int\u00e9zkedtek, 284 esetben figyelmeztet\u00e9sben r\u00e9szes\u00edtett\u00e9k a szab\u00e1lyszeg\u0151ket, 117 esetben helysz\u00edni b\u00edrs\u00e1got szabtak ki, 44 esetben tettek feljelent\u00e9st. M\u00e1rcius 28. \u00f3ta 50 343 esetben int\u00e9zkedtek szab\u00e1lys\u00e9rt\u00e9s miatt.\nA t\u00f6bbi megy\u00e9ben az elm\u00falt 24 \u00f3r\u00e1ban 19 esetben j\u00e1rtak el, 13-an figyelmeztet\u00e9st, ketten helysz\u00edni b\u00edrs\u00e1got kaptak, 4 embert feljelentettek. A rend\u0151r\u00f6k m\u00e1jus 4. \u00f3ta 757 szab\u00e1lys\u00e9rt\u00e9s \u00fcgy\u00e9ben int\u00e9zkedtek.\nIsmertette azt is, hogy p\u00e9ntek d\u00e9lel\u0151tt a hat\u00e1r\u00e1tkel\u0151k\u00f6n a teherforgalomban bel\u00e9p\u0151 oldalon R\u00f6szk\u00e9n h\u00e1rom\u00f3r\u00e1s, Hegyeshalomn\u00e1l m\u00e1sf\u00e9l \u00f3r\u00e1s, Rajk\u00e1n\u00e1l \u00e9s Csan\u00e1dpalot\u00e1n\u00e1l egy-egy \u00f3r\u00e1s v\u00e1rakoz\u00e1si id\u0151vel kellett sz\u00e1molni.\nA kil\u00e9p\u0151 oldalon Csan\u00e1dpalot\u00e1n\u00e1l n\u00e9gy-, R\u00f6szk\u00e9n\u00e9l h\u00e1rom-, \u00c1rt\u00e1ndon egy\u00f3r\u00e1s volt a v\u00e1rakoz\u00e1si id\u0151.\nK\u00e9rd\u00e9sre v\u00e1laszolva k\u00f6z\u00f6lte, hogy az Orsz\u00e1gos Rend\u0151r-f\u0151kapit\u00e1nys\u00e1g folyamatosan egyeztet a szomsz\u00e9d orsz\u00e1gok rendv\u00e9delmi szerveivel a kisebb hat\u00e1r\u00e1tkel\u0151 helyek megnyit\u00e1s\u00e1r\u00f3l. Eml\u00e9keztetett arra, hogy a k\u00f6zelm\u00faltban is nyitottak meg kisebb forgalm\u00fa hat\u00e1r\u00e1tkel\u0151helyeket, p\u00e9ld\u00e1ul a j\u00e1nossomorjait \u00e9s az als\u00f3sz\u00f6ln\u00f6kit, ahol szem\u00e9lyforgalomban van lehet\u0151s\u00e9g \u00e1tkelni. R\u00f6videsen \u00fajabb hat\u00e1r\u00e1tkel\u0151k lesznek megnyitva - tette hozz\u00e1.\nTov\u00e1bbi k\u00e9rd\u00e9sre v\u00e1laszolva elmondta: a kiskunhalasi mobilk\u00f3rh\u00e1z a tervek szerint k\u00e9s\u0151bb a B\u00fcntet\u00e9s-v\u00e9grehajt\u00e1s Orsz\u00e1gos Parancsnoks\u00e1g\u00e1nak kezel\u00e9s\u00e9ben eg\u00e9szs\u00e9g\u00fcgyi int\u00e9zm\u00e9nyk\u00e9nt fog m\u0171k\u00f6dni.\n\n\n\nMTI 2020. m\u00e1jus 15.\n\n"}]