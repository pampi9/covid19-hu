[{"date": "2020-05-13 13:09", "url": "https://koronavirus.gov.hu/cikkek/operativ-torzs-ujabb-vedoeszkoz-szallitmanyok-erkeztek-korhazakba", "h1": "Operat\u00edv t\u00f6rzs: \u00fajabb v\u00e9d\u0151eszk\u00f6z-sz\u00e1ll\u00edtm\u00e1nyok \u00e9rkeztek a k\u00f3rh\u00e1zakba", "body": "\n\u00dajabb v\u00e9d\u0151eszk\u00f6z-sz\u00e1ll\u00edtm\u00e1nyok \u00e9rkeztek a k\u00f3rh\u00e1zakba - mondta a koronav\u00edrus-j\u00e1r\u00e1vny elleni v\u00e9dekez\u00e9s\u00e9rt felel\u0151s\u00a0operat\u00edv t\u00f6rzs\u00a0\u00fcgyeleti k\u00f6zpontj\u00e1nak munkat\u00e1rsa.\n\nKiss R\u00f3bert rend\u0151r alezredes ismertette: kedden 37 helysz\u00ednre - 26 k\u00f3rh\u00e1zba \u00e9s a v\u00e9dekez\u00e9sben r\u00e9sztvev\u0151 11 szervezethez - sz\u00e1ll\u00edtottak ki egy\u00e9ni v\u00e9d\u0151eszk\u00f6z\u00f6ket.\nA k\u00f3rh\u00e1zakban a k\u00f3rh\u00e1zparancsnokok fogadt\u00e1k a sz\u00e1ll\u00edtm\u00e1nyokat, a v\u00e9d\u0151eszk\u00f6z\u00f6ket bev\u00e9telezt\u00e9k, k\u00e9szletnyilv\u00e1ntart\u00e1sba vett\u00e9k, \u00e9s a k\u00e9s\u0151bbiekben ellen\u0151rzik a felhaszn\u00e1l\u00e1sukat - k\u00f6z\u00f6lte.\nBesz\u00e1molt arr\u00f3l is, hogy szerd\u00e1t\u00f3l megnyitottak k\u00e9t \u00fajabb hat\u00e1r\u00e1tkel\u0151t az osztr\u00e1k-magyar hat\u00e1ron: Vas megy\u00e9ben Als\u00f3sz\u00f6ln\u00f6kn\u00e9l 7 \u00e9s 19 \u00f3ra k\u00f6z\u00f6tt, Gy\u0151r-Moson Sopron megy\u00e9ben pedig J\u00e1nossomorj\u00e1n\u00e1l 5 \u00e9s 21 \u00f3ra k\u00f6z\u00f6tt lehets\u00e9ges az \u00e1tkel\u00e9s a k\u00fclf\u00f6ldr\u0151l t\u00e9r\u0151knek, valamint a munk\u00e1ba j\u00e1r\u00f3knak.\nIsmertette: m\u00e1r 535 hat\u00f3s\u00e1gi h\u00e1zi karant\u00e9nban lev\u0151 ember v\u00e1llalta, hogy a hat\u00f3s\u00e1g elektronikusan ellen\u0151rizze \u0151t. Jelenleg 499-en vannak, akiket \u00edgy ellen\u0151riznek - tette hozz\u00e1.\nT\u00e1j\u00e9koztat\u00e1sa szerint kedden 726 hat\u00f3s\u00e1gi h\u00e1zi karant\u00e9nt rendeltek el, jelenleg 11 053 ilyen korl\u00e1toz\u00f3 int\u00e9zked\u00e9s van \u00e9rv\u00e9nyben. Kedden 26 rend\u0151ri int\u00e9zked\u00e9sre volt sz\u00fcks\u00e9g a hat\u00f3s\u00e1gi h\u00e1zi karant\u00e9n szab\u00e1lyait be nem tart\u00f3kkal szemben.\nBudapesten \u00e9s Pest megy\u00e9ben kij\u00e1r\u00e1si korl\u00e1toz\u00e1sok szab\u00e1lyait megszeg\u0151kkel szemben kedden 258 esetben int\u00e9zkedtek, ebb\u0151l 134-en figyelmeztet\u00e9st, 69-en helysz\u00edni b\u00edrs\u00e1got kaptak, 55 ember ellen pedig feljelent\u00e9st tettek a rend\u0151r\u00f6k. M\u00e1rcius 28. \u00f3ta ellen\u0151rzi a rend\u0151rs\u00e9g a kij\u00e1r\u00e1si korl\u00e1toz\u00e1sok betart\u00e1s\u00e1t, az\u00f3ta 49 563 int\u00e9zked\u00e9sre volt sz\u00fcks\u00e9g.\nVid\u00e9ken a v\u00e9delmi int\u00e9zked\u00e9sek \u00faj szab\u00e1lyait ellen\u0151rzi a rend\u0151rs\u00e9g, kedden 55 szab\u00e1lyszeg\u00e9st tapasztaltak, ebb\u0151l 41 figyelmeztet\u00e9ssel, 10 helysz\u00edni b\u00edrs\u00e1ggal, 4 pedig feljelent\u00e9ssel z\u00e1rult. A m\u00e1jus 4-\u00e9t\u0151l \u00e9letbe l\u00e9pett \u00faj szab\u00e1lyok be nem tart\u00f3ival szemben eddig 673 esetben kellett int\u00e9zkedni\u00fck a rend\u0151r\u00f6knek.\nA hat\u00e1rforgalomr\u00f3l sz\u00f3lva elmondta: teherforgalomban a bel\u00e9p\u0151oldalon Hegyeshalomn\u00e1l m\u00e1sf\u00e9l, Tomp\u00e1n\u00e1l 2, R\u00f6szk\u00e9n\u00e9l 3, Csan\u00e1dpalot\u00e1n\u00e1l \u00e9s Csengersim\u00e1n\u00e1l 1-1 \u00f3r\u00e1s, m\u00edg kil\u00e9p\u0151oldalon Csan\u00e1dpalot\u00e1n\u00e1l 2 \u00f3r\u00e1s v\u00e1rakoz\u00e1sra kell sz\u00e1m\u00edtani. Szem\u00e9lyforgalomban Nagylakn\u00e1l bel\u00e9p\u0151oldalon 2 \u00f3r\u00e1t kell v\u00e1rakozni.\nArra a k\u00e9rd\u00e9sre, hogy milyen szab\u00e1lyok vonatkoznak arra, aki a k\u00fclf\u00f6ld\u00f6n tal\u00e1lhat\u00f3 nyaral\u00f3j\u00e1ba l\u00e1togat el \u00e9s onnan t\u00e9r vissza Magyarorsz\u00e1gra, Kiss R\u00f3bert azt mondta: els\u0151dlegesen azt tan\u00e1csolj\u00e1k, hogy k\u00fclf\u00f6ldi utaz\u00e1st megel\u0151z\u0151en a konzuli szolg\u00e1lat honlapj\u00e1n ellen\u0151rizz\u00e9k az emberek, hogy az adott orsz\u00e1gba lehets\u00e9ges-e a beutaz\u00e1s. Hozz\u00e1tette: a hat\u00e1lyos szab\u00e1lyok szerint a k\u00fclf\u00f6ld\u0151l hazat\u00e9r\u0151 magyar \u00e1llampolg\u00e1rok a hat\u00e1ron eg\u00e9szs\u00e9g\u00fcgyi vizsg\u00e1laton esnek \u00e1t. Ha felmer\u00fcl vel\u00fck szemben a fert\u0151z\u00e9s gyan\u00faja, kijel\u00f6lt karant\u00e9nba ker\u00fclnek. Ha nem mer\u00fcl fel fert\u0151z\u00e9sgyan\u00fa, akkor elrendelik vel\u00fck szemben a hat\u00f3s\u00e1gi h\u00e1zi karant\u00e9nt. Megjegyezte: mentes\u00fcl a hat\u00f3s\u00e1gi h\u00e1zi karant\u00e9n al\u00f3l az, aki meggy\u00f3gyult a fert\u0151z\u00e9sb\u0151l \u00e9s t\u00fcnetmentes, valamint az, aki igazolja, hogy k\u00fclf\u00f6ld\u00f6n 14 napos, vagy azt meghalad\u00f3 j\u00e1rv\u00e1ny\u00fcgyi megfigyel\u00e9s hat\u00e1lya alatt \u00e1llt. A hat\u00f3s\u00e1gi h\u00e1zi karant\u00e9n elrendel\u00e9se al\u00f3l k\u00fcl\u00f6n\u00f6s m\u00e9lt\u00e1nyoss\u00e1got az elrendel\u0151 j\u00e1rv\u00e1ny\u00fcgyi hat\u00f3s\u00e1gt\u00f3l lehet k\u00e9rni - tette hozz\u00e1.\n\n\nMTI 2020. m\u00e1jus 13.\n\n"}]