[{"date": "2020-05-12 14:16", "url": "https://koronavirus.gov.hu/cikkek/koszonet-es-megbecsules-az-apoloknak", "h1": "K\u00f6sz\u00f6net \u00e9s megbecs\u00fcl\u00e9s az \u00e1pol\u00f3knak", "body": "\nA magyar \u00e1pol\u00f3k minden k\u00f6r\u00fclm\u00e9nyek k\u00f6z\u00f6tt helyt\u00e1llnak - hangoztatta az emberi er\u0151forr\u00e1sok minisztere az \u00e1pol\u00f3k nemzetk\u00f6zi napja alkalm\u00e1b\u00f3l tartott sajt\u00f3t\u00e1j\u00e9koztat\u00f3n.\n\nK\u00e1sler\u00a0Mikl\u00f3s kifejtette: a mintegy 70 ezer magyar \u00e1pol\u00f3 helyt\u00e1ll a vil\u00e1gj\u00e1rv\u00e1nyok alkalm\u00e1val, a bakteri\u00e1lis \u00e9s v\u00edrusbetegs\u00e9gek elh\u00e1r\u00edt\u00e1s\u00e1ban, tov\u00e1bb\u00e1 a mindennapos k\u00f3rh\u00e1zi munk\u00e1ban jelen pillanatban is.\nKiemelte, a korm\u00e1ny feladata a megfelel\u0151 munkak\u00f6r\u00fclm\u00e9nyek \u00e9s anyagi felt\u00e9telek biztos\u00edt\u00e1sa, \u00edgy az \u00e1pol\u00f3k b\u00e9re 2010-hez k\u00e9pest 2022-re megk\u00f6zel\u00edt\u0151leg a h\u00e1romszoros\u00e1ra emelkedik. Emellett a korm\u00e1ny brutt\u00f3 f\u00e9lmilli\u00f3 forintos b\u00e9rkieg\u00e9sz\u00edt\u00e9st ad a j\u00e1rv\u00e1ny\u00fcgyi id\u0151szakban v\u00e9gzett h\u0151sies munk\u00e1juk elismer\u00e9s\u00e9re.\nHozz\u00e1tette, hogy a k\u00f6zelj\u00f6v\u0151ben tizenh\u00e1rom megyei \u00e9s egy v\u00e1rosi k\u00f3rh\u00e1z 16 helysz\u00edn\u00e9n \u00fajulnak meg vagy \u00e9p\u00fclnek n\u0151v\u00e9rsz\u00e1ll\u00f3k 8,8 milli\u00e1rd forint uni\u00f3s forr\u00e1sb\u00f3l, ami csaknem 1600 szakdolgoz\u00f3 \u00e9letk\u00f6r\u00fclm\u00e9nyeit jav\u00edtja. \u00d6szt\u00f6nd\u00edjprogramokat is ind\u00edtottak az \u00e1pol\u00f3knak. A Mihalicza-program r\u00e9szek\u00e9nt 2017-t\u0151l 247 hallgat\u00f3 r\u00e9szes\u00fclt t\u00e1mogat\u00e1sban, f\u00e9l\u00e9venk\u00e9nt 320 ezer \u00e9s 640 ezer forint k\u00f6z\u00f6tti \u00f6sszegben. A p\u00e1lyav\u00e1laszt\u00e1st t\u00e1mogat\u00f3 program keret\u00e9ben pedig v\u00e1rhat\u00f3an 3200 tanul\u00f3 r\u00e9szes\u00fclhet \u00f6szt\u00f6nd\u00edjban, a projekt 4,4 milli\u00e1rd forintb\u00f3l val\u00f3sul meg.\nA miniszter az eg\u00e9szs\u00e9g\u00fcgyben dolgoz\u00f3k helyt\u00e1ll\u00e1s\u00e1t megk\u00f6sz\u00f6nve \u00fagy fogalmazott, hogy m\u00edg az orvosok jelentik az eg\u00e9szs\u00e9g\u00fcgy \"agy\u00e1t\", az \u00e1pol\u00f3k a \"sz\u00edvet \u00e9s a lelket\". \u00a0\u00a0\u00a0\u00a0\nNyitrai Zsolt kiemelt t\u00e1rsadalmi \u00fcgyek\u00e9rt felel\u0151s minisztereln\u00f6ki megb\u00edzott arr\u00f3l sz\u00f3lt, hogy k\u00f6sz\u00f6nettel tartozunk a mintegy 70 ezer \u00e1pol\u00f3nak, akik honfit\u00e1rsaink eg\u00e9szs\u00e9g\u00e9t \u00f3vj\u00e1k \u00e9s \u00e9leteket mentenek.\n\"\u00c1ldozatos \u00e9s felel\u0151ss\u00e9gteljes munk\u00e1jukat sokszor neh\u00e9z helyzetben v\u00e9gzik, k\u00fcl\u00f6n\u00f6sen igaz ez most, a koronav\u00edrus-j\u00e1rv\u00e1ny idej\u00e9n\" - hangs\u00falyozta, hozz\u00e1t\u00e9ve: az erk\u00f6lcsi megbecs\u00fcl\u00e9s mellett fontos az anyagi is, 2010 \u00e9s 2022 k\u00f6z\u00f6tt mintegy h\u00e1romszoros\u00e1ra n\u0151 az \u00e1pol\u00f3k b\u00e9re.\nAz \u00e1pol\u00f3i b\u00e9remel\u00e9sr\u0151l\nAz \u00e1pol\u00f3k b\u00e9re az elm\u00falt \u00e9vekben t\u00f6bb \u00fctemben emelkedett \u00e9s id\u00e9n is folytat\u00f3dik az eg\u00e9szs\u00e9g\u00fcgyi szakdolgoz\u00f3k b\u00e9remel\u00e9se. Id\u00e9n k\u00e9tszer is emelkedik az \u00e1pol\u00f3k alapb\u00e9re a 2018. \u00e9vi illetm\u00e9nyb\u00e1zishoz viszony\u00edtva.\u00a0 Id\u00e9n janu\u00e1r 1-j\u00e9vel 14 %-kal n\u0151ttek az eg\u00e9szs\u00e9g\u00fcgyi szakdolgoz\u00f3i alapb\u00e9rek, novemberben \u00fajabb 20%-kal emelkedik a b\u00e9r\u00fck. \u00a0 \nA korm\u00e1ny ezzel is szeretn\u00e9 megbecs\u00fcl\u00e9s\u00e9t kifejezni az \u00e1pol\u00f3knak, akik az egyik legszebb hivat\u00e1st v\u00e1lasztott\u00e1k \u00e9s szeretn\u00e9nk kisz\u00e1m\u00edthat\u00f3bb\u00e1 tenni meg\u00e9lhet\u00e9s\u00fcket.\n\u00d6sszess\u00e9g\u00e9ben\u00a0 2022-ben egy \u00e1pol\u00f3 \u00e1tlagosan k\u00e9t \u00e9s f\u00e9lszeres\u00e9t fogja keresni annak, mint amennyit a b\u00e9remel\u00e9si program el\u0151tt keresett. 2012-2013-ban \u00e1tlagosan 27 sz\u00e1zal\u00e9kos b\u00e9remel\u00e9s volt, 2016-ban tov\u00e1bbi 26 sz\u00e1zal\u00e9kkal, 2017-ben 12 sz\u00e1zal\u00e9kkal, 2018-ban \u00e9s 2019-ben tov\u00e1bbi 8-8 sz\u00e1zal\u00e9kkal lett magasabb az eg\u00e9szs\u00e9g\u00fcgyi szakdolgoz\u00f3k alapb\u00e9re.\n\nMTI 2020. m\u00e1jus 12.\n\n"}]