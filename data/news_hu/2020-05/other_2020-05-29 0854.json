[{"date": "2020-05-29 08:54", "url": "https://koronavirus.gov.hu/cikkek/szigoru-feltetelek-mellett-latogathatok-szabadteri-sportesemenyek", "h1": "Szigor\u00fa felt\u00e9telek mellett l\u00e1togathat\u00f3k a szabadt\u00e9ri sportesem\u00e9nyek", "body": "\nAz \u00faj korm\u00e1nyrendelet \u00e9rtelm\u00e9ben, szigor\u00fa felt\u00e9telek mellett \u00fajra l\u00e1togathat\u00f3k a szabadt\u00e9ri sportesem\u00e9nyek Magyarorsz\u00e1g eg\u00e9sz ter\u00fclet\u00e9n - t\u00e1j\u00e9koztatta\u00a0Szab\u00f3 T\u00fcnde\u00a0sport\u00e9rt felel\u0151s \u00e1llamtitk\u00e1r az MTI-t.\n\nSzab\u00f3 T\u00fcnde\u00a0elmondta: ha a rendezv\u00e9nyre vonatkoz\u00f3 jogszab\u00e1lyban, valamint az \u00faj korm\u00e1nyrendeletben meghat\u00e1rozott felt\u00e9teleket a rendezv\u00e9ny szervez\u0151je marad\u00e9ktalanul biztos\u00edtja, lehet\u0151s\u00e9g van \u00fajra n\u00e9z\u0151k el\u0151tt megrendezni a hazai szabadt\u00e9ri sportesem\u00e9nyeket.\n\"A j\u00e1rv\u00e1nyhelyzetben hozott korl\u00e1toz\u00e1sok fokozatos felold\u00e1s\u00e1nak k\u00f6vetkez\u0151 l\u00e9pcs\u0151foka ez a mostani int\u00e9zked\u00e9s, amely egyfel\u0151l lehet\u0151s\u00e9get ny\u00fajt a hazai sport\u00e9let \u00fajraind\u00edt\u00e1s\u00e1nak folytat\u00e1s\u00e1ra, m\u00e1sfel\u0151l biztos\u00edtja a r\u00e9sztvev\u0151k - a sportol\u00f3k \u00e9s a szurkol\u00f3k - eg\u00e9szs\u00e9g\u00e9nek fokozott v\u00e9delm\u00e9t\" - fogalmazott az \u00e1llamtitk\u00e1r.\nA rendelet \u00e9relm\u00e9ben szabadt\u00e9rinek min\u0151s\u00fcl minden olyan sportrendezv\u00e9ny, amely fallal k\u00f6r\u00fclhat\u00e1rolt, fedetlen vagy r\u00e9szben fedett stadionban, vagy uszod\u00e1ban zajlik.\nAmennyiben a n\u00e9z\u0151t\u00e9ren \u00fcl\u0151helyek is tal\u00e1lhat\u00f3k, a n\u00e9z\u0151k - a p\u00e1holyok kiv\u00e9tel\u00e9vel - csak minden negyedik \u00fcl\u0151helyet foglalhatj\u00e1k el, vagyis k\u00e9t n\u00e9z\u0151 k\u00f6z\u00f6tt h\u00e1rom \u00fcl\u0151helyet \u00fcresen kell hagyni. A k\u00f6zvetlen\u00fcl egym\u00e1s m\u00f6g\u00f6tti \u00fcl\u0151helyeken nem szabad helyet foglalni, \u00e9s az egym\u00e1s mellett, illetve a k\u00fcl\u00f6nb\u00f6z\u0151 sorokban \u00fcl\u0151k k\u00f6z\u00f6tt is lehet\u0151s\u00e9g szerint legal\u00e1bb m\u00e1sf\u00e9l m\u00e9teres v\u00e9d\u0151t\u00e1vols\u00e1got kell biztos\u00edtani.\nA n\u00e9z\u0151t\u00e9ren kialak\u00edtott \u00fcl\u0151helyeken k\u00edv\u00fcl a szurkol\u00f3k k\u00f6telesek a m\u00e1sf\u00e9l m\u00e9teres t\u00e1vols\u00e1got egym\u00e1st\u00f3l megtartani, k\u00fcl\u00f6n\u00f6sen a p\u00e1holyokban, a sz\u00fcnetek alatt a k\u00f6z\u00f6ss\u00e9gi ter\u00fcleteken, valamint a helysz\u00ednen tal\u00e1lhat\u00f3 vend\u00e9gl\u00e1t\u00f3 \u00fczletekben.\nA v\u00e9delmi int\u00e9zked\u00e9sek betart\u00e1s\u00e1hoz sz\u00fcks\u00e9ges felt\u00e9telek biztos\u00edt\u00e1sa a szervez\u0151 felel\u0151ss\u00e9ge, akinek gondoskodnia kell azon l\u00e1togat\u00f3knak a rendezv\u00e9ny helysz\u00edn\u00e9r\u0151l t\u00f6rt\u00e9n\u0151 elt\u00e1vol\u00edt\u00e1s\u00e1r\u00f3l, aki a rendelet szerinti v\u00e9delmi int\u00e9zked\u00e9seket megszegik.\n\n\n"}]