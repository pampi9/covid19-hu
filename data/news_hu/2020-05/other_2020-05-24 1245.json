[{"date": "2020-05-24 12:45", "url": "https://koronavirus.gov.hu/cikkek/pm-veszelyhelyzetben-specialis-adomentesseggel-tamogatja-kormany-az-adomanyozast", "h1": "PM: a vesz\u00e9lyhelyzetben speci\u00e1lis ad\u00f3mentess\u00e9ggel t\u00e1mogatja a korm\u00e1ny az adom\u00e1nyoz\u00e1st", "body": "\nAz adom\u00e1nyoz\u00e1s egy\u00e9bk\u00e9nt is kedvez\u0151 ad\u00f3\u00fcgyi szab\u00e1lyait, a koronav\u00edrus-j\u00e1rv\u00e1ny fel\u00fcl\u00edrta. A jelenlegi helyzetben m\u00e9g t\u00f6bb mentess\u00e9g \u00e9s m\u00e9g t\u00f6bb kedvezm\u00e9ny j\u00e1r. Magyarorsz\u00e1g Eur\u00f3pa-szerte p\u00e9lda\u00e9rt\u00e9k\u0171en, minden lehets\u00e9ges eszk\u00f6zzel, kedvez\u0151 ad\u00f3z\u00e1si felt\u00e9telekkel t\u00e1mogatja az adom\u00e1nyoz\u00f3kat - t\u00e1j\u00e9koztatta Izer Norbert a P\u00e9nz\u00fcgyminiszt\u00e9rium ad\u00f3\u00fcgyek\u00e9rt felel\u0151s \u00e1llamtitk\u00e1ra az MTI-t.\n\nA koronav\u00edrus-j\u00e1rv\u00e1ny idej\u00e9n ad\u00f3z\u00e1si szempontb\u00f3l is meg\u00e9ri adom\u00e1nyozni - h\u00edvta fel a figyelmet az \u00e1llamtitk\u00e1r. Az \u00e1llam ugyanis kedvez\u0151 ad\u00f3szab\u00e1lyokkal seg\u00edti azokat, akik ebben az id\u0151szakban a j\u00e1rv\u00e1ny k\u00f6vetkezm\u00e9nyeinek elh\u00e1r\u00edt\u00e1sa, m\u00e9rs\u00e9kl\u00e9se c\u00e9lj\u00e1b\u00f3l a vesz\u00e9lyhelyzetben l\u00e9v\u0151knek ingyenes seg\u00edts\u00e9get ny\u00fajtanak - magyar\u00e1zta.\u00a0\u00a0\n\u00a0\u00a0\u00a0\u00a0A j\u00e1rv\u00e1nyhelyzetben ny\u00fajtott ingyenes seg\u00edts\u00e9get az ad\u00f3\u00fcgyi szab\u00e1lyok is honor\u00e1lj\u00e1k - nyomat\u00e9kos\u00edtotta Izer Norbert. Az ad\u00f3mentess\u00e9g mellett a felaj\u00e1nl\u00f3 c\u00e9gek p\u00e9ld\u00e1ul a fizetend\u0151 ad\u00f3juk \u00f6sszeg\u00e9b\u0151l is levonhatj\u00e1k az \u00e1f\u00e1t. A konkr\u00e9t p\u00e9ld\u00e1kat egy varrod\u00e1val kezdte, amelyik a megl\u00e9v\u0151 alapanyagk\u00e9szletb\u0151l maszkokat varr, \u00e9s ingyenesen k\u00f3rh\u00e1zaknak vagy bentlak\u00e1sos int\u00e9zm\u00e9nyeknek adja. A varroda levonhatja az \u00e1f\u00e1t, \u00e9s a vesz\u00e9lyhelyzetre tekintettel m\u00e9g \u00e1f\u00e1t sem kell fizetnie a maszkok ut\u00e1n.\n\u00a0\u00a0\u00a0\u00a0Ugyanezek a kedvez\u0151 szab\u00e1lyok alkalmazhat\u00f3k, ha p\u00e9ld\u00e1ul egy v\u00e1llalkoz\u00e1s kifejezetten az\u00e9rt szerez be laptopokat, hogy a digit\u00e1lis oktat\u00e1sban r\u00e9sztvev\u0151 gyerekeknek ingyen odaadja. A di\u00e1kok tanul\u00e1s\u00e1t seg\u00edt\u0151 v\u00e1llalkoz\u00f3nak - a speci\u00e1lis, j\u00e1rv\u00e1ny\u00fcgyi, kedvez\u0151 szab\u00e1lyok miatt - nem kell \u00e1f\u00e1t felsz\u00e1m\u00edtania, \u00e9s m\u00e9g a laptop beszerz\u00e9s\u00e9nek az \u00e1f\u00e1j\u00e1t is levonhatja. A speci\u00e1lis, kedvezm\u00e9nyes szab\u00e1lyok annak az \u00e9tteremnek is ad\u00f3megtakar\u00edt\u00e1st hoznak, amelyik az eg\u00e9szs\u00e9g\u00fcgyi ell\u00e1t\u00e1st v\u00e9gz\u0151knek vagy a r\u00e1szorul\u00f3knak biztos\u00edt meleg \u00e9telt. A vesz\u00e9lyhelyzetre tekintettel ugyanis az \u00e9tterem levonhatja az \u00e9telek alapanyag\u00e1ul szolg\u00e1l\u00f3 \u00e9lelmiszert terhel\u0151 \u00e1f\u00e1t.\n\u00a0\u00a0\u00a0\u00a0Izer Norbert kiemelte, hogy a koronav\u00edrus-j\u00e1rv\u00e1nyra tekintettel j\u00e1r\u00f3 speci\u00e1lis ad\u00f3mentess\u00e9gek \u00e9s kedvezm\u00e9nyek ig\u00e9nybev\u00e9tel\u00e9nek egyetlen felt\u00e9tele van: 60 napon bel\u00fcl egy nagyon egyszer\u0171 bejelent\u00e9st kell tenni az ad\u00f3hivatalhoz, amiben mind\u00f6ssze a juttat\u00e1st, annak mennyis\u00e9g\u00e9t, \u00e9rt\u00e9k\u00e9t, valamint a kedvezm\u00e9nyezett, v\u00e9szhelyzetben lev\u0151 szervezetet, csoportot, szem\u00e9lyt, illetve szem\u00e9lyeket (ha a juttat\u00e1s k\u00f6r\u00fclm\u00e9nyei lehet\u0151v\u00e9 teszik, azonos\u00edthat\u00f3an) kell felt\u00fcntetni.\n\u00a0\u00a0\u00a0\u00a0Mindennek a jogi h\u00e1tter\u00e9re is kit\u00e9rt az \u00e1llamtitk\u00e1r. Mint mondta a speci\u00e1lis, vesz\u00e9lyhelyzetre vonatkoz\u00f3, extra-kedvezm\u00e9nyeket az \u00fagynevezett Stabilit\u00e1si t\u00f6rv\u00e9ny biztos\u00edtja. A vesz\u00e9lyhelyzeti, speci\u00e1lis kedvezm\u00e9nyek nemcsak az \u00e1f\u00e1ra vonatkoznak, hanem a t\u00e1rsas\u00e1gi ad\u00f3ra \u00e9s a szem\u00e9lyi j\u00f6vedelemad\u00f3ra is. \u00cdgy p\u00e9ld\u00e1ul az eg\u00e9szs\u00e9g\u00fcgyi dolgoz\u00f3knak juttatott v\u00e9d\u0151felszerel\u00e9s, az ingyenes \u00e9tkez\u00e9s, a k\u00f6z\u00f6ss\u00e9gi aut\u00f3haszn\u00e1lat, a t\u00e9r\u00edt\u00e9smentes lakhat\u00e1s biztos\u00edt\u00e1sa is ad\u00f3mentes j\u00f6vedelem - sorolta a kedvezm\u00e9nyeket Izer Norbert.\u00a0\u00a0\n\u00a0\u00a0\u00a0\u00a0Az \u00e1llamtitk\u00e1r kit\u00e9rt arra is, hogy az ad\u00f3rendszer alapvet\u0151en is t\u00e1mogatja az adom\u00e1nyoz\u00e1st. Ha p\u00e9ld\u00e1ul egy bolt a vev\u0151nek az \u00fczletbe l\u00e9p\u00e9skor maszkot ad, akkor nem sz\u00fcks\u00e9ges a Stabilit\u00e1si t\u00f6rv\u00e9ny speci\u00e1lis szab\u00e1lyait alkalmazni. Ez a gyakorlatban azt jelenti, hogy a vesz\u00e9lyhelyzetet k\u00f6vet\u0151en sem kell majd a boltosnak \u00e1f\u00e1t felsz\u00e1m\u00edtania a maszk ut\u00e1n, \u00e9s a beszerz\u00e9st terhel\u0151 \u00e1f\u00e1t is levonhatja a fizetend\u0151 ad\u00f3b\u00f3l.\n\u00a0\u00a0\u00a0\u00a0Izer Norbert elmondta, hogy m\u00e1rcius k\u00f6zepe \u00f3ta rengeteg adom\u00e1ny, felaj\u00e1nl\u00e1s \u00e9rkezett, \u00e9s \u00e9rkezik m\u00e9g most is. A kedvez\u0151 szab\u00e1lyok csak \u00fagy \u00e9rv\u00e9nyes\u00fclhetnek a gyakorlatban, ha arr\u00f3l a j\u00e1rv\u00e1nyhelyzetben rendk\u00edv\u00fcli seg\u00edts\u00e9get ny\u00fajt\u00f3 adom\u00e1nyoz\u00f3k is tudnak - fogalmazott az \u00e1llamtitk\u00e1r.\n\u00a0\u00a0\u00a0\u00a0A koronav\u00edrus-j\u00e1rv\u00e1ny elleni v\u00e9dekez\u00e9ssel \u00f6sszef\u00fcgg\u0151 adom\u00e1nyoz\u00e1s kedvez\u0151 ad\u00f3z\u00e1si szab\u00e1lyair\u00f3l a P\u00e9nz\u00fcgyminiszt\u00e9rium \u00e9s az ad\u00f3hivatal szak\u00e9rt\u0151i k\u00e9sz\u00edtettek egy - sz\u00e1mos gyakorlati p\u00e9ld\u00e1t tartalmaz\u00f3 - t\u00e1j\u00e9koztat\u00f3t, amely el\u00e9rhet\u0151 a Nemzeti Ad\u00f3- \u00e9s V\u00e1mhivatal (NAV) honlapj\u00e1n, ahol a bejelent\u00e9s szab\u00e1lyszer\u0171 megt\u00e9tel\u00e9nek el\u0151seg\u00edt\u00e9s\u00e9re a NAV bejelent\u00e9si mint\u00e1t is k\u00f6zz\u00e9tesz.\n\u00a0\nMTI\n\n"}]