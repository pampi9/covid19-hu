[{"date": "2020-05-09 14:01", "url": "https://koronavirus.gov.hu/cikkek/szlavik-janos-mar-904-en-meggyogyultak", "h1": "Szl\u00e1vik J\u00e1nos: m\u00e1r 904-en meggy\u00f3gyultak", "body": "\nFolyamatosan n\u0151 a gy\u00f3gyultak sz\u00e1ma, amely el\u00e9rte a 904-et - ismertette a D\u00e9l-pesti Centrumk\u00f3rh\u00e1z infektol\u00f3giai oszt\u00e1ly\u00e1nak f\u0151orvosa a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szombati online sajt\u00f3t\u00e1j\u00e9koztat\u00f3j\u00e1n.\n\nSzl\u00e1vik J\u00e1nos elmondta, hogy enyhe t\u00fcnetekkel a betegek jellemz\u0151en 1-2 h\u00e9t alatt meggy\u00f3gyulnak, ugyanakkor azok, akik s\u00falyos t\u00fcnetekkel ker\u00fclnek k\u00f3rh\u00e1zba, sokszor ott t\u00f6ltenek 3-4 hetet, vagy m\u00e9g is t\u00f6bb id\u0151t.\nMegism\u00e9telte, a fert\u0151z\u00f6tt a t\u00fcnetek megjelen\u00e9se el\u0151tt 1-2 nappal m\u00e1r fert\u0151zhet, \u00e9s a t\u00fcnetek megjelen\u00e9s\u00e9t\u0151l sz\u00e1m\u00edtva 5-6 napig a leger\u0151sebb a fert\u0151z\u00e9s val\u00f3sz\u00edn\u0171s\u00e9ge.\nA f\u0151orvos kit\u00e9rt arra, hogy hogy sok mindent nem tudni m\u00e9g az \u00faj t\u00edpus\u00fa koronav\u00edrusr\u00f3l. Nem tudni honnan sz\u00e1rmazik, hogy jutott \u00e1t az emberekre, nem tudni pontosan, hogyan terjed emberr\u0151l emberre, vagy mikor lesz v\u00e9d\u0151olt\u00e1s.\nSzl\u00e1vik J\u00e1nos elmondta, azt felt\u00e9telezik, hogy a v\u00edrus denev\u00e9rr\u0151l jutott \u00e1t az emberre egy \u00fagynevezett \"k\u00f6ztigazda\" \u00e1llat \u00e1ltal. Megjegyezte: a denev\u00e9rek k\u00e9pesek betegs\u00e9g n\u00e9lk\u00fcl hordozni az Ebola vagy a veszetts\u00e9g k\u00f3rokoz\u00f3j\u00e1t is.\nMint mondta, a v\u00edrus feltehet\u0151en mut\u00e1ci\u00f3 r\u00e9v\u00e9n ker\u00fclhetett \u00e1t az emberre, a vil\u00e1gon n\u00e9gymilli\u00f3 embert fert\u0151zve meg. Az nyilv\u00e1nval\u00f3, hogy cseppfert\u0151z\u00e9ssel terjed, de kutat\u00f3k egyre t\u00f6bb testnedvben tal\u00e1lj\u00e1k meg a v\u00edrust.\nA szakember \u00fagy fogalmazott, az eg\u00e9szen pontos mechanizmusokat nem ismerni a v\u00edrussal kapcsolatban, de azt m\u00e1r tudni, hogy a fert\u0151z\u00f6tt ember a t\u00fcnetek megjelen\u00e9se el\u0151tt 1-2 nappal m\u00e1r fert\u0151zhet, \u00e9s a fert\u0151z\u00e9s val\u00f3sz\u00edn\u0171s\u00e9ge a t\u00fcnetek megjelen\u00e9s\u00e9t\u0151l sz\u00e1m\u00edtva 5-6 napig a legnagyobb.\nAzt sem lehet tudni - mondta -, hogy a fert\u0151z\u00e9sb\u0151l kigy\u00f3gyultak napok vagy hetek m\u00falva fert\u0151znek-e akkor is, ha tesztjeik negat\u00edvnak bizonyulnak.\nSzl\u00e1vik J\u00e1nos szerint egyel\u0151re az sem egy\u00e9rtelm\u0171, hogy ki lesz s\u00falyos beteg, mi az oka annak, hogy egyesek s\u00falyos, m\u00e1sok enyhe t\u00fcnetekkel v\u00e9szelik \u00e1t a fert\u0151z\u00e9st, vagy hogy milyen immunmechanizmusok j\u00e1tszanak abban szerepet, hogy egy fiatal, eg\u00e9szs\u00e9ges embern\u00e9l a betegs\u00e9g s\u00falyos lefoly\u00e1s\u00fa lehet.\nA f\u0151orvos szerint tov\u00e1bbra is k\u00e9rd\u00e9ses, hogy mikorra lesz v\u00e9d\u0151olt\u00e1s a koronav\u00edrus ellen; egyesek ez \u00e9v \u0151sz\u00e9re, t\u00e9lre, m\u00e1sok pedig j\u00f6v\u0151 tavaszra vizion\u00e1lj\u00e1k ezt.\nAzonban lehet, hogy a v\u00e9d\u0151olt\u00e1s m\u00e1r elk\u00e9sz\u00fclt - jelezte -, de nagyon hossz\u00fa id\u0151nek kell eltelnie, hogy azt biztons\u00e1ggal alkalmazni tudj\u00e1k.\nSzl\u00e1vik J\u00e1nos felid\u00e9zte, negyven \u00e9vvel ezel\u0151tt, 1980. m\u00e1jus 8-\u00e1n jelentette be az Eg\u00e9szs\u00e9g\u00fcgyi Vil\u00e1gszervezet, hogy siker\u00fclt a fekete himl\u0151t elpuszt\u00edtani. A k\u00f3rokoz\u00f3 300 milli\u00f3 ember hal\u00e1l\u00e1t okozta. Az utols\u00f3 beteget - egy szom\u00e1liai f\u00e9rfit - 1977-ben regisztr\u00e1lt\u00e1k, \u0151 felgy\u00f3gyult a betegs\u00e9gb\u0151l. Az\u00f3ta a fekete himl\u0151 v\u00edrus\u00e1t k\u00e9t \"szuper biztons\u00e1gos\" laborat\u00f3riumban t\u00e1rolj\u00e1k.\n\u00dagy fogalmazott: azt szeretn\u00e9, ha a k\u00f6zelj\u00f6v\u0151ben a koronav\u00edrust is m\u00e1r csak laborat\u00f3riumban \u0151rizn\u00e9k.\n\n\nMTI 2020. m\u00e1jus 9.\n\u00a0\n\u00a0\n\n"}]