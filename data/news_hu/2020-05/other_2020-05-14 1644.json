[{"date": "2020-05-14 16:44", "url": "https://koronavirus.gov.hu/cikkek/kormanyinfo-ujabb-enyhitesek-videken-pest-megye-pedig-tobbi-megyevel-azonos-szabalyok-ala", "h1": "Korm\u00e1nyinf\u00f3: \u00fajabb enyh\u00edt\u00e9sek vid\u00e9ken, Pest megye pedig a t\u00f6bbi megy\u00e9vel azonos szab\u00e1lyok al\u00e1 esik ", "body": "\nA koronav\u00edrus-j\u00e1rv\u00e1ny miatt bevezetett int\u00e9zked\u00e9sek tov\u00e1bbi enyh\u00edt\u00e9s\u00e9t jelentette be a megy\u00e9kre n\u00e9zve a Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6k\u00f6n. Guly\u00e1s Gergely k\u00f6z\u00f6lte, a Pest megyei koronav\u00edrus-fert\u0151z\u00f6tts\u00e9gi adatok k\u00f6zelebb \u00e1llnak a vid\u00e9kiekhez, ez\u00e9rt Pest megy\u00e9t mostant\u00f3l a t\u00f6bbi megy\u00e9vel tekinti egy egys\u00e9gnek a korm\u00e1ny.\n\n\nAz eg\u00e9sz orsz\u00e1gban tov\u00e1bbra is fontos az aj\u00e1nl\u00e1sok \u00e9s a szab\u00e1lyok betart\u00e1sa\nGuly\u00e1s Gergely hangs\u00falyozta, az 1,5 m\u00e9teres v\u00e9d\u0151t\u00e1vols\u00e1gra \u00e9s az arc eltakar\u00e1s\u00e1ra vonatkoz\u00f3 szab\u00e1lyokat fenntartj\u00e1k az eg\u00e9sz orsz\u00e1gban.\nVid\u00e9ki enyh\u00edt\u00e9sek: megnyithatnak j\u00e1tsz\u00f3terek, parkok \u00e9s a vend\u00e9gl\u00e1t\u00f3helyek bels\u0151 r\u00e9szei\nA vid\u00e9ki enyh\u00edt\u00e9sek k\u00f6z\u00f6tt eml\u00edttette, hogy a megy\u00e9kben a vend\u00e9gl\u00e1t\u00f3helyek bels\u0151 z\u00e1rt r\u00e9sz\u00e9ben (k\u00fcl\u00f6n\u00f6sen \u00e9tteremben, k\u00e1v\u00e9z\u00f3ban, cukr\u00e1szd\u00e1ban, b\u00fcf\u00e9ben, pressz\u00f3ban) a tart\u00f3zkod\u00e1s a j\u00f6v\u0151ben megengedett; az ott dolgoz\u00f3k k\u00f6telesek maszkot viselni, erre k\u00e9rik lehet\u0151s\u00e9g szerint a vend\u00e9geket is, valamint a v\u00e9d\u0151t\u00e1vols\u00e1g betart\u00e1s\u00e1ra. \u00a0K\u00f6z\u00f6lte, h\u00e9tf\u0151t\u0151l megnyitnak a szabad ter\u00fcleten l\u00e9v\u0151 vid\u00e9ki j\u00e1tsz\u00f3terek, parkok. A sz\u00e1llod\u00e1k \u00e9s a panzi\u00f3k a megy\u00e9kben fogadhatnak vend\u00e9geket. Jelezte, a v\u00e9d\u0151t\u00e1vols\u00e1g betart\u00e1s\u00e1r\u00f3l a nap folyam\u00e1n v\u00e1rhat\u00f3an megjelen\u0151 rendelet rendelkezik.\nMegrendezhet\u0151k lesznek az esk\u00fcv\u0151k vid\u00e9ken \u00e9s Pest megy\u00e9ben\nJ\u00fanius 1-t\u0151l maximum k\u00e9tsz\u00e1z f\u0151ig vid\u00e9ken \u00e9s Pest megy\u00e9ben megrendezhet\u0151k lesznek az esk\u00fcv\u0151k - k\u00f6z\u00f6lte Szentkir\u00e1lyi Alexandra korm\u00e1nysz\u00f3viv\u0151. Kifejtette: az esk\u00fcv\u0151k\u00f6n, lagzikon a biztons\u00e1gi el\u0151\u00edr\u00e1soknak megfelel\u0151en az asztalok k\u00f6z\u00f6tti v\u00e9d\u0151t\u00e1vols\u00e1got be kell tartani.\nA f\u0151v\u00e1ros eset\u00e9ben a budapesti polg\u00e1rmesterek v\u00e9lem\u00e9ny\u00e9t k\u00e9ri a korm\u00e1ny\nGuly\u00e1s Gergely azt mondta, a korm\u00e1ny lehets\u00e9gesnek l\u00e1tja a koronav\u00edrus-j\u00e1rv\u00e1ny miatt bevezetett budapesti korl\u00e1toz\u00e1sok enyh\u00edt\u00e9s\u00e9t is. Elmondta, a korm\u00e1ny azt k\u00e9rte a f\u0151polg\u00e1rmestert\u0151l \u00e9s a ker\u00fcleti polg\u00e1rmesterekt\u0151l, hogy cs\u00fct\u00f6rt\u00f6k d\u00e9lut\u00e1n 3 \u00f3r\u00e1ig nyilv\u00e1n\u00edtsanak v\u00e9lem\u00e9ny\u00e9t arr\u00f3l, milyen d\u00f6nt\u00e9st hozzon a korm\u00e1ny. Ezt k\u00f6vet\u0151en a korm\u00e1ny virol\u00f3gusokkal egyeztet, majd az operat\u00edv t\u00f6rzs d\u00f6nt arr\u00f3l, milyen \u00faj szab\u00e1lyok l\u00e9pjenek \u00e9letbe a f\u0151v\u00e1rosban - ismertette. Hozz\u00e1tette: sok f\u0151v\u00e1rosi polg\u00e1rmester egy\u00e9rtelm\u0171en v\u00e9lem\u00e9nyt nyilv\u00e1n\u00edtott; Kar\u00e1csony Gergely f\u0151polg\u00e1rmester level\u00e9t megkapt\u00e1k \u00e9s \"t\u00fall\u00e9pve annak saj\u00e1tos st\u00edlus\u00e1n\", azt l\u00e1tj\u00e1k, a f\u0151polg\u00e1rmesternek nincs hat\u00e1rozott \u00e1ll\u00e1spontja. A d\u00f6nt\u00e9s felel\u0151ss\u00e9g\u00e9t a korm\u00e1ny v\u00e1llalja - r\u00f6gz\u00edtette. Megjegyezte, Tarl\u00f3s Istv\u00e1n volt f\u0151polg\u00e1rmester eset\u00e9ben neh\u00e9z lett volna elk\u00e9pzelni, hogy egy eld\u00f6ntend\u0151 k\u00e9rd\u00e9sn\u00e9l ne nyilv\u00e1n\u00edtson kell\u0151 egy\u00e9rtelm\u0171s\u00e9ggel v\u00e9lem\u00e9nyt.\nKar\u00e1csony Gergely f\u0151polg\u00e1rmester Budapest Restart terv\u00e9vel kapcsolatban a miniszter annak a meggy\u0151z\u0151d\u00e9s\u00e9nek adott hangot: az\u00e9rt sz\u00fcletett egy ilyen hossz\u00fa anyag, hogy ne kelljen vil\u00e1gos \u00e9s egy\u00e9rtelm\u0171 \u00e1ll\u00e1sfoglal\u00e1st tenni arr\u00f3l, hogy Budapesten a nyit\u00e1st vagy a jelenlegi helyzet fenntart\u00e1s\u00e1t t\u00e1mogatja a f\u0151polg\u00e1rmester. Lesz\u00f6gezte: a korm\u00e1ny nem a felel\u0151ss\u00e9gen akar osztozkodni, hiszen a korm\u00e1nyzati felel\u0151ss\u00e9g vil\u00e1gos, hanem a f\u0151polg\u00e1rmester v\u00e9lem\u00e9ny\u00e9t akart\u00e1k megismerni.\nAz \u00faj f\u0151v\u00e1rosi szab\u00e1lyokat legk\u00e9s\u0151bb szombaton mindenki megismerheti\nEml\u00e9keztetett arra, hogy a hat\u00e1lyos korl\u00e1toz\u00f3 szab\u00e1lyok vas\u00e1rnap \u00e9jf\u00e9lig hat\u00e1lyosak. Megjegyezte, az \u00faj szab\u00e1lyokat p\u00e9nteken vagy legk\u00e9s\u0151bb szombaton mindenki megismerheti.\nK\u00f6sz\u00f6net a lakoss\u00e1gnak, hogy betartott\u00e1k a v\u00e9delmi int\u00e9zked\u00e9seket\nA korm\u00e1ny meg\u00e1llap\u00edtotta, hogy az elm\u00falt napokban cs\u00f6kkent a hal\u00e1lesetek, a megbeteged\u00e9sek \u00e9s az akt\u00edv fert\u0151z\u00f6ttek sz\u00e1ma. Ez annak k\u00f6sz\u00f6nhet\u0151, hogy Magyarorsz\u00e1g polg\u00e1rai betartott\u00e1k a v\u00e9delmi int\u00e9zked\u00e9seket, korl\u00e1toz\u00e1sokat - mondta, k\u00fcl\u00f6n k\u00f6sz\u00f6netet mondott a budapestieknek \u00e9s a Pest megyeieknek. Szerinte az \u00e9let visszaigazolta a 11 nappal ezel\u0151tt a vid\u00e9ki megy\u00e9kre vonatkoz\u00f3 elt\u00e9r\u0151 szab\u00e1lyoz\u00e1s bevezet\u00e9s\u00e9t. A laz\u00edt\u00e1sok nem vezettek ahhoz, hogy a fert\u0151z\u00e9s t\u00f6megess\u00e9 v\u00e1lt volna vid\u00e9ken; a legt\u00f6bb fert\u0151z\u00f6tt tov\u00e1bbra is Budapesten van - k\u00f6z\u00f6lte.\nAz ottalv\u00e1st nem ig\u00e9nyl\u0151 gyermekt\u00e1borokat ny\u00e1ron meg lehet tartani\nGuly\u00e1s Gergely k\u00e9rd\u00e9sre elmondta: a korm\u00e1ny arr\u00f3l is d\u00f6nt\u00f6tt, hogy az ottalv\u00e1st nem ig\u00e9nyl\u0151 gyermekt\u00e1borokat ny\u00e1ron meg lehet tartani. A h\u00f3nap v\u00e9g\u00e9n a j\u00e1rv\u00e1ny\u00fcgyi helyzet ismeret\u00e9ben d\u00f6ntenek az ottalv\u00f3s t\u00e1borokr\u00f3l - jelezte.\nJ\u00fanius 2-ig nem lesz iskolai oktat\u00e1s \nA miniszter meger\u0151s\u00edtette j\u00fanius 2-ig nem lesz iskolai oktat\u00e1s Magyarorsz\u00e1gon. Hozz\u00e1tette: Maruzsa Zolt\u00e1n k\u00f6znevel\u00e9si \u00e1llamtitk\u00e1r azt jelezte: a tan\u00e9v lez\u00e1r\u00e1s\u00e1val akkor sem lesz gond, ha a di\u00e1koknak m\u00e1r nem kell visszat\u00e9rni\u00fck j\u00faniusban az iskol\u00e1kba.\nEP-vita a magyar koronav\u00edrus-t\u00f6rv\u00e9nyr\u0151l\nGuly\u00e1s Gergely hangs\u00falyozta: boszork\u00e1ny\u00fcld\u00f6z\u00e9s, koncepci\u00f3s elj\u00e1r\u00e1s zajlik Magyarorsz\u00e1g ellen az Eur\u00f3pai Parlamentben (EP). M\u00e1r el\u0151re meg\u00edrt\u00e1k az \u00edt\u00e9letet \u00e9s m\u00e9g az igazs\u00e1g\u00fcgyi miniszter besz\u00e9d\u00e9t is betiltott\u00e1k - emelte ki. P\u00e9ld\u00e1tlan, hogy mik\u00f6zben az EU soros eln\u00f6ks\u00e9g\u00e9t egy \u00e1llamtitk\u00e1r k\u00e9pviseli, a magyar korm\u00e1ny tagj\u00e1nak nem adnak lehet\u0151s\u00e9get a megsz\u00f3lal\u00e1sra - fogalmazott. Hozz\u00e1tette: \"ez a legrosszabb id\u0151ket id\u00e9zi\", de m\u00e9g a kommunista koncepci\u00f3s elj\u00e1r\u00e1sokban sem tekintettek el a v\u00e1dlott v\u00e9dekez\u00e9s\u00e9nek elmond\u00e1st\u00f3l. \u00dagy v\u00e9lte, ezek az elj\u00e1r\u00e1sok csak arra j\u00f3k, hogy az EU meg\u00edt\u00e9l\u00e9s\u00e9t ronts\u00e1k, a k\u00f6z\u00f6s int\u00e9zm\u00e9nyekbe vetett bizalmat meggyeng\u00edts\u00e9k \"Ez az elj\u00e1r\u00e1s t\u0171rhetetlen \u00e9s elfogadhatatlan, sem a jog\u00e1llamhoz, sem az EU alapvet\u0151 \u00e9rt\u00e9keihez nincs k\u00f6ze\" - jelentette ki.\nMinden k\u00f3rh\u00e1zban biztos\u00edtott a v\u00e9d\u0151felszerel\u00e9s\nNincs olyan k\u00f3rh\u00e1z Magyarorsz\u00e1gon, ahol legal\u00e1bb t\u00edznapos tartal\u00e9k a v\u00e9d\u0151felszerel\u00e9sb\u0151l ne \u00e1llna rendelkez\u00e9sre. Minden k\u00f3rh\u00e1z naponta 12 \u00e9s 15 \u00f3ra k\u00f6z\u00f6tt bejelenti, hogy a k\u00e9szletek v\u00e1rhat\u00f3an milyen m\u00e9rt\u00e9kben fogynak, \u00e9s ennek megfelel\u0151en az \u00c1llami Eg\u00e9szs\u00e9g\u00fcgyi Ell\u00e1t\u00f3 K\u00f6zpont sz\u00e1ll\u00edtja a k\u00f3rh\u00e1zaknak a v\u00e9d\u0151felszerel\u00e9sek ut\u00e1np\u00f3tl\u00e1s\u00e1t.\nA j\u00e1rv\u00e1ny\u00fcgyi k\u00e9sz\u00fclts\u00e9get fenn kell tartani az eg\u00e9szs\u00e9g\u00fcgyben\nAz \u00fajabb betegell\u00e1t\u00e1si rendet, illetve a j\u00e1rv\u00e1nyk\u00f3rh\u00e1zak j\u00f6v\u0151j\u00e9t firtat\u00f3 felvet\u00e9sre meger\u0151s\u00edtette, Magyarorsz\u00e1gon \u00e9s Eur\u00f3p\u00e1ban nagyj\u00e1b\u00f3l egyet\u00e9rt\u00e9s van abban, hogy egy m\u00e1sodik hull\u00e1m vesz\u00e9lye komoly. Kit\u00e9rt arra is, hogy a j\u00e1rv\u00e1ny levonul\u00e1sa \"farkasfogszer\u0171\", azaz lehetnek n\u00e9h\u00e1ny napig tart\u00f3 emelked\u00e9sek, ez\u00e9rt kulcsfontoss\u00e1g\u00fa, hogy az eg\u00e9szs\u00e9g\u00fcgy kapacit\u00e1sa rugalmas legyen. A vesz\u00e9lyhelyzet v\u00e9g\u00e9vel is fenn kell tartani olyan szab\u00e1lyokat, amelyek a rugalmass\u00e1got, az azonnali int\u00e9zked\u00e9s lehet\u0151s\u00e9g\u00e9t garant\u00e1lj\u00e1k - f\u0171zte hozz\u00e1.\nMegjegyezte: most azt l\u00e1tj\u00e1k, hogy a j\u00e1rv\u00e1nyban megbetegedettek sz\u00e1ma jelent\u0151sen cs\u00f6kken, ez\u00e9rt - ha a folyamat fennmarad - az eg\u00e9szs\u00e9g\u00fcgyben is visszafordulhatnak, \u00e9s a szabadd\u00e1 tett \u00e1gyak ism\u00e9t felhaszn\u00e1lhat\u00f3ak hagyom\u00e1nyos gy\u00f3gy\u00edt\u00e1sra.\nK\u00e9rd\u00e9sre v\u00e1laszolva a miniszter besz\u00e9lt arr\u00f3l, hogy m\u00e1rcius elej\u00e9n 2700-2800 l\u00e9legeztet\u0151g\u00e9p \u00e1llt rendelkez\u00e9sre az orsz\u00e1gban, jelenleg majdnem \u00f6tezer haszn\u00e1lhat\u00f3 k\u00e9sz\u00fcl\u00e9k van a k\u00f3rh\u00e1zakban. A sz\u00e1m tov\u00e1bbi n\u00e9h\u00e1ny ezerrel n\u0151ni fog, amivel el tudj\u00e1k \u00e9rni azt a 8500-9000-es k\u00e9sz\u00fcl\u00e9ksz\u00e1mot, amely garanci\u00e1t ad arra, hogy ha lesz egy m\u00e1sodik hull\u00e1ma a j\u00e1rv\u00e1nynak, akkor Magyarorsz\u00e1g tud gondoskodni a j\u00e1rv\u00e1nyban megbetegedettek eg\u00e9szs\u00e9g\u00e9r\u0151l - mondta.\nAz \u00f6nkorm\u00e1nyzatok is hozz\u00e1j\u00e1rulnak a v\u00e9dekez\u00e9s k\u00f6lts\u00e9geihez\nGuly\u00e1s Gergely arr\u00f3l is besz\u00e9lt, hogy a korm\u00e1ny vil\u00e1gos d\u00f6nt\u00e9st hozott a g\u00e9pj\u00e1rm\u0171ad\u00f3val kapcsolatban, ez 34 milli\u00e1rd forintot jelent az \u00f6nkorm\u00e1nyzatoknak, ami indokolt m\u00e9rt\u00e9ke a hozz\u00e1j\u00e1rul\u00e1snak a j\u00e1rv\u00e1ny elleni v\u00e9dekez\u00e9shez, \u00edgy ink\u00e1bb politikai felhangja van a t\u00e1mad\u00e1soknak.\nRem\u00e9lhet\u0151leg j\u00fanius v\u00e9ge fel\u00e9 feloldhat\u00f3 a vesz\u00e9lyhelyzet\nGuly\u00e1s Gergely k\u00e9rd\u00e9sre v\u00e1laszolva k\u00f6z\u00f6lte: azt rem\u00e9lik, hogy min\u00e9l r\u00f6videbb ideig lesz sz\u00fcks\u00e9g a vesz\u00e9lyhelyzet fenntart\u00e1s\u00e1ra, \u00e9s ha nem v\u00e1ltozik meg alapvet\u0151en a helyzet, akkor j\u00fanius v\u00e9ge fel\u00e9 a rendk\u00edv\u00fcli vesz\u00e9lyhelyzeti felhatalmaz\u00e1st a korm\u00e1ny vissza tudja adni. De folyamatosan figyelemmel kell lenni a j\u00e1rv\u00e1ny\u00fcgyi helyzetre - figyelmeztetett.\nMarad az ingyenes parkol\u00e1s\nSz\u00f3lt arr\u00f3l is, hogy a vesz\u00e9lyhelyzet v\u00e9g\u00e9ig indokolt az ingyenes parkol\u00e1st fenntartani.\nM\u00e1r 15 ezren jelentkeztek ingyenes online informatikai k\u00e9pz\u00e9sre \nSzentkir\u00e1lyi Alexandra korm\u00e1nysz\u00f3viv\u0151 k\u00e9rd\u00e9sre v\u00e1laszolva besz\u00e1molt arr\u00f3l, hogy az ingyenes online informatikai k\u00e9pz\u00e9sre m\u00e1r 15 ezren jelentkeztek, \u00e9s aki 2 h\u00f3napos program v\u00e9g\u00e9n sikeres z\u00e1r\u00f3vizsg\u00e1t tesz, az 100 sz\u00e1zal\u00e9kos \u00e1llami t\u00e1mogat\u00e1s\u00fa IT programokban folytathatja a tanul\u00e1st.\nA 2021-es k\u00f6lts\u00e9gvet\u00e9st az idei h\u00e1rom sz\u00e1zal\u00e9kos recesszi\u00f3val tervezik\nKit\u00e9rt arra, hogy a 2021-es k\u00f6lts\u00e9gvet\u00e9st az idei h\u00e1rom sz\u00e1zal\u00e9kos recesszi\u00f3val tervezik.\nA Nemzeti \u00d6sszetartoz\u00e1s Eml\u00e9km\u0171 felavat\u00e1sa augusztus 20-\u00e1n v\u00e1rhat\u00f3\nElmondta azt is, hogy elk\u00e9sz\u00fclt a f\u0151v\u00e1rosi trianoni eml\u00e9km\u0171, az avat\u00e1sa nem j\u00fanius 4-\u00e9n, hanem val\u00f3sz\u00edn\u0171leg augusztus 20-\u00e1n lesz a j\u00e1rv\u00e1nyhelyzet miatt.\nR\u00e9mh\u00edrterjeszt\u00e9s miatt t\u00f6bb tucat elj\u00e1r\u00e1s van folyamatban, a korm\u00e1ny fokozott k\u00f6r\u00fcltekint\u00e9sre k\u00e9ri a hat\u00f3s\u00e1gokat\nArra a k\u00e9rd\u00e9sre, hogy az elm\u00falt napokban szem\u00e9lyes Facebook-oldalakra posztoltak miatt megy ki a rend\u0151rs\u00e9g, \u00e9s von elj\u00e1r\u00e1s al\u00e1 embereket r\u00e9mh\u00edrterjeszt\u00e9s miatt, k\u00f6z\u00f6lte: r\u00e9mh\u00edrterjeszt\u00e9s miatt t\u00f6bb tucat elj\u00e1r\u00e1s van folyamatban, k\u00f6zvesz\u00e9llyel fenyeget\u00e9s miatt pedig 27 elj\u00e1r\u00e1s zajlik. Ezeket - k\u00e9t esetet lesz\u00e1m\u00edtva - senki semmilyen jogi v\u00e1ddal nem illette - mutatott r\u00e1. Kifejtette: ezek k\u00f6z\u00fcl az egyik \u00fcgyben, ha a sajt\u00f3inform\u00e1ci\u00f3k pontosak, akkor az \u00fcgy\u00e9szs\u00e9g a rend\u0151rs\u00e9gt\u0151l elt\u00e9r\u0151en \u00edt\u00e9lte meg a cselekm\u00e9nyt, \u00e9s nem min\u0151s\u00edtette azt b\u0171ncselekm\u00e9nynek. Ilyen egy jog\u00e1llamban el\u0151fordul, s ha b\u00e1rmely hat\u00f3s\u00e1g hib\u00e1zik, f\u0151leg, ha csak n\u00e9h\u00e1ny \u00f3r\u00e1ra, de a szem\u00e9lyes szabads\u00e1g korl\u00e1toz\u00e1s\u00e1val j\u00e1r, akkor k\u00e1rt\u00e9r\u00edt\u00e9si felel\u0151ss\u00e9g \u00e1ll fenn - r\u00f6gz\u00edtette a miniszter. Hozz\u00e1tette: a korm\u00e1ny k\u00e9r\u00e9se az a hat\u00f3s\u00e1gokhoz, hogy csak \u00e9s kiz\u00e1r\u00f3lag a legindokoltabb esetben \u00e9ljenek ilyen eszk\u00f6zzel, ez az esetek t\u00falnyom\u00f3 t\u00f6bbs\u00e9g\u00e9ben \u00edgy is volt.\n\n\n"}]