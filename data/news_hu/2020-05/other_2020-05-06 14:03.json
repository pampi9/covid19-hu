[{"date": "2020-05-06 14:03", "url": "https://koronavirus.gov.hu/cikkek/varga-mihaly-ujabb-tobb-mint-400-milliard-forintot-biztosit-kormany-koronavirus-elleni", "h1": "Varga Mih\u00e1ly: \u00fajabb, t\u00f6bb mint 400 milli\u00e1rd forintot biztos\u00edt a korm\u00e1ny a koronav\u00edrus elleni v\u00e9dekez\u00e9shez", "body": "\nA korm\u00e1ny \u00f6sszesen 420 milli\u00e1rd forint fejleszt\u00e9si forr\u00e1st biztos\u00edt a gazdas\u00e1gv\u00e9delmi int\u00e9zked\u00e9sekhez a Gazdas\u00e1gfejleszt\u00e9si \u00e9s innov\u00e1ci\u00f3s operat\u00edv programb\u00f3l - nyilatkozta a p\u00e9nz\u00fcgyminiszter az MTI-nek. Varga Mih\u00e1ly hozz\u00e1tette: a GINOP \u00e9ves fejleszt\u00e9si keret\u00e9nek m\u00f3dos\u00edt\u00e1s\u00e1val t\u00f6bbletforr\u00e1s juthat egyebek mellett a b\u00e9rt\u00e1mogat\u00e1si programra, a v\u00e1llalatok kapacit\u00e1sb\u0151v\u00edt\u00e9seinek \u00e9s beruh\u00e1z\u00e1sainak t\u00e1mogat\u00e1s\u00e1ra, tov\u00e1bb\u00e1 kedvezm\u00e9nyes v\u00e1llalati hitelekre is.\n\nA korm\u00e1ny szerdai d\u00f6nt\u00e9s\u00e9vel a P\u00e9nz\u00fcgyminiszt\u00e9rium v\u00e9grehajt\u00e1s\u00e1ban m\u0171k\u00f6d\u0151 GINOP keret\u00e9ben 310 milli\u00e1rd forint vissza nem t\u00e9r\u00edtend\u0151 forr\u00e1st \u00e9s 110 milli\u00e1rd forint 0 sz\u00e1zal\u00e9kos hitelt \u00e1ll\u00edt a gazdas\u00e1gv\u00e9delemi akci\u00f3terv szolg\u00e1lat\u00e1ba - ismertette Varga Mih\u00e1ly. Mint mondta: a GINOP \u00e9ves fejleszt\u00e9si kerete tartalmazza a program aktu\u00e1lis felh\u00edv\u00e1sait \u00e9s azok keret\u00f6sszegeit, a m\u00f3dos\u00edt\u00e1s\u00e1val pedig lehet\u0151s\u00e9g van a korm\u00e1ny \u00e1ltal elfogadott, \u00e9s a programba illeszked\u0151 gazdas\u00e1gv\u00e9delmi int\u00e9zked\u00e9sek be\u00e9p\u00edt\u00e9s\u00e9re, ezek alapj\u00e1n \u00faj p\u00e1ly\u00e1zati felh\u00edv\u00e1sokat meghirdet\u00e9s\u00e9re.\nA p\u00e9nz\u00fcgyminiszter kiemelte, a GINOP \u00edgy olyan gazdas\u00e1gv\u00e9delmi programokra tud fedezet ny\u00fajtani, mint a v\u00e1llalkoz\u00e1sokat seg\u00edt\u0151 b\u00e9rt\u00e1mogat\u00e1s: a 200 milli\u00e1rd forint \u00f6sszeg\u0171 program keret\u00e9ben a kies\u0151 munkaid\u0151re (maximum 85sz\u00e1zal\u00e9k) es\u0151 munkab\u00e9r 70 sz\u00e1zal\u00e9k\u00e1t megt\u00e9r\u00edti az \u00e1llam a v\u00e1llalkoz\u00e1sok sz\u00e1m\u00e1ra. A \"kurzarbeit\"-hoz hasonl\u00f3an a kutat\u00f3-fejleszt\u0151k, m\u00e9rn\u00f6k\u00f6k speci\u00e1lis b\u00e9rt\u00e1mogat\u00e1sa is megval\u00f3s\u00edthat\u00f3 a GINOP forr\u00e1sainak terh\u00e9re, az ehhez sz\u00fcks\u00e9ges 30 milli\u00e1rd forint rendelkez\u00e9sre \u00e1ll.\nA j\u00e1rv\u00e1nyvesz\u00e9ly k\u00f6vetkezt\u00e9ben gazdas\u00e1gi neh\u00e9zs\u00e9gekkel k\u00fczd\u0151 v\u00e1llalkoz\u00e1sok kapacit\u00e1sainak \u00fajra\u00e9p\u00edt\u00e9se kulcsfontoss\u00e1g\u00fa a gazdas\u00e1g \u00fajraind\u00edt\u00e1sa szempontj\u00e1b\u00f3l - hangs\u00falyozta a miniszter, kiemelve, hogy a v\u00e1llalkoz\u00e1sok termel\u00e9kenys\u00e9g\u00e9nek \u00e9s technol\u00f3giai meg\u00fajul\u00e1s\u00e1nak t\u00e1mogat\u00e1s\u00e1ra k\u00f6zel 74 milli\u00e1rd forintos kerettel k\u00e9sz\u00edtenek el\u0151 felh\u00edv\u00e1sokat.\nEzen fel\u00fcl digit\u00e1lis k\u00e9szs\u00e9gfejleszt\u0151 program indulhat 7 milli\u00e1rdos kerettel, amely az ig\u00e9nyek nagys\u00e1g\u00e1t\u00f3l f\u00fcgg\u0151en n\u00f6velhet\u0151, valamint 110 milli\u00e1rd forint 0 sz\u00e1zal\u00e9kos forg\u00f3eszk\u00f6z hitellel seg\u00edtik a v\u00e1ls\u00e1gban legink\u00e1bb \u00e9rintett \u00e1gazatokat az MFB Pontokon kereszt\u00fcl.\nVarga Mih\u00e1ly hangs\u00falyozta: b\u00e1r a GINOP - hasonl\u00f3an valamennyi hazai operat\u00edv programhoz - rendk\u00edv\u00fcl el\u0151rehaladott \u00e1llapotban van, a szabad forr\u00e1sok felm\u00e9r\u00e9s\u00e9vel \u00e9s a program gazdas\u00e1gv\u00e9delmi szempont\u00fa \u00fajratervez\u00e9s\u00e9vel jelent\u0151s forr\u00e1sokat szabad\u00edtott fel a korm\u00e1ny. Ezt a mozg\u00e1steret n\u00f6velte az elm\u00falt h\u00f3napokban kialakult HUF/EUR \u00e1rfolyamv\u00e1ltoz\u00e1s is. Ebben az esetben sem besz\u00e9lhet\u00fcnk teh\u00e1t arr\u00f3l, hogy az Eur\u00f3pai Uni\u00f3 a m\u00e1r meg\u00edt\u00e9lt kereten fel\u00fcl tov\u00e1bbi forr\u00e1shoz jutatta volna Magyarorsz\u00e1got a koronav\u00edrus elleni v\u00e9dekez\u00e9ssel \u00f6sszef\u00fcgg\u00e9sben - eml\u00e9keztetett a p\u00e9nz\u00fcgyminiszter.\n\n\nMTI 2020. m\u00e1jus 6., szerda 13:50\n\n"}]