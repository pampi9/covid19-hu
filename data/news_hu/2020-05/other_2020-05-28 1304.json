[{"date": "2020-05-28 13:04", "url": "https://koronavirus.gov.hu/cikkek/revesz-mariusz-kiemelt-figyelmet-kap-az-egeszsegbiztonsag-az-idei-vandortaborokban", "h1": "R\u00e9v\u00e9sz M\u00e1riusz: kiemelt figyelmet kap az eg\u00e9szs\u00e9gbiztons\u00e1g az idei v\u00e1ndort\u00e1borokban", "body": "\nA j\u00fanius 16-\u00e1n indul\u00f3 idei v\u00e1ndort\u00e1borokban k\u00fcl\u00f6n\u00f6sen nagy figyelmet ford\u00edtanak az eg\u00e9szs\u00e9gbiztons\u00e1gra - hangs\u00falyozta az akt\u00edv Magyarorsz\u00e1g\u00e9rt felel\u0151s korm\u00e1nybiztos cs\u00fct\u00f6rt\u00f6k\u00f6n sajt\u00f3t\u00e1j\u00e9koztat\u00f3n, Budapesten.\n\nR\u00e9v\u00e9sz M\u00e1riusz kiemelte: m\u00e9g az eddigiekn\u00e9l is fontosabb, hogy lesznek id\u00e9n v\u00e1ndort\u00e1borok, ugyanis m\u00e1rcius 16-t\u00f3l a koronav\u00edrus-j\u00e1rv\u00e1ny miatt a gyerekek \u00e9lete megv\u00e1ltozott, nem mehettek iskol\u00e1ba, nem tal\u00e1lkozhattak t\u00e1rsaikkal \u00e9s kevesebbet mozogtak.\nA v\u00e1ndort\u00e1bor minderre \"gy\u00f3gy\u00edr\", a gyerekek a term\u00e9szetben, k\u00f6z\u00f6ss\u00e9gben vannak \u00e9s mozognak - mutatott r\u00e1. A t\u00e1borok 28 ezer forintba ker\u00fclnek, ez tartalmazza az egyheti sz\u00e1ll\u00e1s, az ell\u00e1t\u00e1s \u00e9s a programok k\u00f6lts\u00e9g\u00e9t.\nA koronav\u00edrus-j\u00e1rv\u00e1ny kapcs\u00e1n R\u00e9v\u00e9sz M\u00e1riusz arr\u00f3l besz\u00e9lt, hogy a v\u00e1ndort\u00e1borok a legbiztons\u00e1gosabb t\u00e1borok k\u00f6z\u00e9 tartoznak, ugyanis a gyerekek egy h\u00e9ten kereszt\u00fcl z\u00e1rt k\u00f6z\u00f6ss\u00e9gben vannak 20-30 f\u0151s csoportokban \u00e9s kev\u00e9s kontaktust l\u00e9tes\u00edtenek.\nK\u00f6z\u00f6lte: a tan\u00e1rok sz\u00e1m\u00e1ra kedvezm\u00e9nyes \u00e9s j\u00f3 sz\u00ednvonal\u00fa k\u00e9pz\u00e9ssel k\u00edv\u00e1nj\u00e1k vonz\u00f3v\u00e1 tenni a t\u00e1borokat; egy h\u00e9tre 100 ezer forint k\u00fcl\u00f6n d\u00edjaz\u00e1sban is r\u00e9szes\u00fclnek.\nR\u00e9v\u00e9sz M\u00e1riusz kit\u00e9rt arra, hogy a tavaly ki\u00edrt novella\u00edr\u00f3- \u00e9s fot\u00f3p\u00e1ly\u00e1zat mellett id\u00e9n vers\u00edr\u00f3p\u00e1ly\u00e1zatot is hirdetnek a gyerekeknek. J\u00fanius els\u0151 fel\u00e9ben jelenik meg egy, a legjobb magyar kort\u00e1rs k\u00f6lt\u0151k v\u00e1ndort\u00e1borokr\u00f3l \u00edrt antol\u00f3gi\u00e1ja - mondta.\nA fideszes politikus szavai z\u00e1r\u00e1sak\u00e9nt arra biztatta a sz\u00fcl\u0151ket \u00e9s a tan\u00e1rokat, hogy \u00e9ljenek a v\u00e1ndort\u00e1borok k\u00edn\u00e1lta lehet\u0151s\u00e9gekkel, ugyanis - mint fogalmazott - az a ny\u00e1r egyik legnagyszer\u0171bb programhete lesz a gyerekeknek \u00e9s a legnyugodtabb pihen\u00e9st ny\u00fajt\u00f3 id\u0151szaka a sz\u00fcl\u0151knek.\nElmer Tam\u00e1s, az Orsz\u00e1gos Erd\u00e9szeti Egyes\u00fclet f\u0151titk\u00e1ra a t\u00f6bbi k\u00f6zt jelezte, hogy az erdei v\u00e1ndort\u00e1borokban a tavalyi h\u00e9t \u00fatvonal id\u00e9n tov\u00e1bbi kett\u0151vel b\u0151v\u00fclt, \u00edgy a gyerekek a Zempl\u00e9n, a M\u00e1tra, a Pilis, a B\u00f6rzs\u00f6ny, a Bakony, a Mecsek, a Vasi-Hegyh\u00e1t mellett id\u00e9n a V\u00e9rtes \u00e9s a Zselic kultur\u00e1lis \u00e9rt\u00e9keit is megismerhetik. Hangs\u00falyozta, hogy t\u00e1boraik biztons\u00e1gosak, fenntarthat\u00f3k \u00e9s fontos a k\u00f6z\u00f6ss\u00e9g\u00e9p\u00edt\u0151 szerep\u00fck.\nVir\u00e1g Benedek, a Magyarorsz\u00e1gi Szerzetesel\u00f6lj\u00e1r\u00f3k Konferenci\u00e1inak Irod\u00e1j\u00e1nak v\u00e1ndort\u00e1bor-projektvezet\u0151je t\u00e1j\u00e9koztat\u00e1sa szerint a t\u00e1boraik c\u00e9lja a fizikai mellett a szellemi eg\u00e9szs\u00e9g meg\u0151rz\u00e9se. A zar\u00e1ndoklat sor\u00e1n mintegy 20 kilom\u00e9tert tesznek meg a csoportok, \u00e9s olyan helysz\u00ednekre l\u00e1togatnak el, amelyek t\u00f6bb mint ezer \u00e9ve fenn\u00e1llnak, k\u00f6zt\u00fck Tihany, Bakonyb\u00e9l \u00e9s Pannonhalma benc\u00e9s k\u00f6z\u00f6ss\u00e9geihez.\nP\u00e9nzes Erzs\u00e9bet, a Magyar Ker\u00e9kp\u00e1ros Turisztikai Sz\u00f6vets\u00e9g projektkoordin\u00e1tora egyebek mellett arr\u00f3l besz\u00e9lt, hogy a j\u00e1rv\u00e1nyhelyzet miatti eg\u00e9szs\u00e9g\u00fcgyi szab\u00e1lyokat \u00fagy szeretn\u00e9k betartatni a gyerekekkel, hogy \"az majdhogynem sz\u00f3rakoz\u00e1s legyen\".\n\n\n\nMTI 2020. m\u00e1jus 28.\n\n"}]