[{"date": "2020-05-28 14:17", "url": "https://koronavirus.gov.hu/cikkek/visszaterhetnek-nezok-sportrendezvenyekre", "h1": "Visszat\u00e9rhetnek a n\u00e9z\u0151k a sportrendezv\u00e9nyekre", "body": "\nM\u00e1t\u00f3l visszat\u00e9rhetnek a n\u00e9z\u0151k a szabadt\u00e9ri sportrendezv\u00e9nyekre.\n\nA Magyar\u00a0K\u00f6zl\u00f6ny\u00a0szerdai sz\u00e1m\u00e1ban megjelent rendelet szerint a \"szabadt\u00e9ri rendezv\u00e9ny helysz\u00edn\u00e9n val\u00f3 tart\u00f3zkod\u00e1s megengedett\", amennyiben a rendezv\u00e9ny szervez\u0151je biztos\u00edtja a j\u00e1rv\u00e1ny miatti \u00f3vint\u00e9zked\u00e9seket.\nA n\u00e9z\u0151k csak minden negyedik \u00fcl\u0151helyet foglalhatj\u00e1k el, k\u00f6zvetlen\u00fcl egym\u00e1s m\u00f6g\u00f6tt nem \u00fclhetnek \u00e9s k\u00f6zt\u00fck legal\u00e1bb 1,5 m\u00e9ter v\u00e9d\u0151t\u00e1vols\u00e1got kell biztos\u00edtani.\nSzabadt\u00e9ri rendezv\u00e9nynek min\u0151s\u00fcl az olyan program, amely teljes id\u0151tartam\u00e1ban minden oldalr\u00f3l fallal k\u00f6r\u00fclhat\u00e1rolt, fedett \u00e9p\u00fcleten k\u00edv\u00fcl zajlik, vagy amely sor\u00e1n a n\u00e9z\u0151ket az id\u0151j\u00e1r\u00e1s miatt s\u00e1torral v\u00e9dik (p\u00e9ld\u00e1ul cirkuszs\u00e1tor), illetve azok is, amelyek a rendezv\u00e9ny c\u00e9lj\u00e1b\u00f3l \u00e9p\u00edtett fallal k\u00f6r\u00fclhat\u00e1rolt, fedetlen vagy r\u00e9szben fedett l\u00e9tes\u00edtm\u00e9nyben zajlanak (p\u00e9ld\u00e1ul stadion, uszoda, szabadt\u00e9ri sz\u00ednpad, szabadt\u00e9ri mozi).\nA rendelet a kihirdet\u00e9st k\u00f6vet\u0151 napon, azaz cs\u00fct\u00f6rt\u00f6kt\u0151l (m\u00e1t\u00f3l) l\u00e9p \u00e9letbe.\nA labdar\u00fag\u00f3 NB I \u00e9s a Magyar Kupa m\u00e9rk\u0151z\u00e9sei a koronav\u00edrus-j\u00e1rv\u00e1ny miatti sz\u00fcnetet k\u00f6vet\u0151en m\u00falt szombatt\u00f3l folytat\u00f3dtak z\u00e1rt kapuk m\u00f6g\u00f6tt.\n\n\nMTI 2020. m\u00e1jus 28.\n\n"}]