[{"date": "2020-05-22 10:07", "url": "https://koronavirus.gov.hu/cikkek/orban-viktor-veszely-nem-mult-el-keszultseget-fenn-kell-tartani", "h1": "Orb\u00e1n Viktor: a vesz\u00e9ly nem m\u00falt el, a k\u00e9sz\u00fclts\u00e9get fenn kell tartani", "body": "\nA v\u00e9dekez\u00e9s eredm\u00e9nyess\u00e9g\u00e9ben Magyarorsz\u00e1g m\u00e1s, jobb anyagi helyzetben l\u00e9v\u0151 orsz\u00e1gokat is fel\u00fclm\u00falt - mondta Orb\u00e1n Viktor minisztereln\u00f6k a Kossuth r\u00e1di\u00f3 m\u0171sor\u00e1ban.\n\nA j\u00e1rv\u00e1ny\u00fcgyi k\u00e9sz\u00fclts\u00e9get fenn kell tartani\n\u00a0\u00a0\u00a0 A korm\u00e1nyf\u0151 hangs\u00falyozta: a vesz\u00e9ly nem m\u00falt el, az emberek k\u00f6z\u00f6tti v\u00e9d\u0151t\u00e1vols\u00e1got be kell tartani, a j\u00e1rv\u00e1ny\u00fcgyi k\u00e9sz\u00fclts\u00e9get fenn kell tartani, az operat\u00edv t\u00f6rzs is folytatja munk\u00e1j\u00e1t. A v\u00e9dekez\u00e9sr\u0151l azt mondta: \"n\u00e1lunk (...) jobb anyagi helyzetek k\u00f6z\u00f6tt \u00e9l\u0151 orsz\u00e1gokat is messze fel\u00fclm\u00faltunk a v\u00e9dekez\u00e9s min\u0151s\u00e9g\u00e9ben \u00e9s eredm\u00e9nyess\u00e9g\u00e9ben\".\n\u00a0 A kulcs a fegyelem \u00e9s az \u00f6sszefog\u00e1s volt, a baloldal azonban \"l\u00e9pten-nyomon belek\u00f6t\u00f6tt a k\u00f3rh\u00e1zakba, a v\u00e9dekez\u00e9st ir\u00e1ny\u00edt\u00f3 szakemberekbe\", most viszont \"sz\u00e9gyenszemre elkulloghatnak a kertek alatt\" - fogalmazott.\nA rendk\u00edv\u00fcli jogrendr\u0151l\n\u00a0\u00a0\u00a0 A rendk\u00edv\u00fcli jogrend elrendel\u00e9s\u00e9t az egyik legjobb d\u00f6nt\u00e9snek min\u0151s\u00edtette, mert \u00edgy a korm\u00e1ny id\u0151ben tudott d\u00f6nt\u00e9seket hozni, nem kellett bemenni egy rendelettel a parlament el\u00e9, \u00e9s \"ezzel a baloldali ellenz\u00e9kkel huzakodni\", hanem ak\u00e1r egy \u00f3r\u00e1n bel\u00fcl lehetett reag\u00e1lni.\nA v\u00e9dekez\u00e9s hat\u00e9kony volt\n\u00a0\u00a0\u00a0 K\u00e1sler Mikl\u00f3snak, az emberi er\u0151forr\u00e1sok miniszter\u00e9nek az \u00e9rdemeit t\u00f6rt\u00e9nelminek nevezte, mert - mondta - az \u0151 \u00f6szt\u00f6nei vezettek a j\u00e1rv\u00e1ny\u00fcggyel foglalkoz\u00f3 szakmai test\u00fclet \u00f6sszeh\u00edv\u00e1s\u00e1hoz akkor, amikor m\u00e9g \"mindenki szuny\u00f3k\u00e1lt\", \u00edgy pedig \"egy-k\u00e9t h\u00e9ttel mindenkit megel\u0151zt\u00fcnk\".\n\u00a0\u00a0\u00a0 A v\u00e9dekez\u00e9s olyan hat\u00e9kony volt, hogy nem k\u00f6vetkezett be t\u00f6meges fert\u0151z\u00e9s Magyarorsz\u00e1gon, els\u0151sorban az\u00e9rt, mert a K\u00e1sler Mikl\u00f3s vezette eg\u00e9szs\u00e9g\u00fcgyi csapat \u00e9s a kez\u00fck al\u00e1 dolgoz\u00f3 k\u00f3rh\u00e1zigazgat\u00f3k, orvosok, \u00e1pol\u00f3k id\u0151ben elv\u00e9gezt\u00e9k a munk\u00e1jukat - jelentette ki Orb\u00e1n Viktor, hozz\u00e1t\u00e9ve: mivel \u00fagy t\u0171nik, ny\u00e1ron a j\u00e1rv\u00e1ny nem fordul \u00e1t t\u00f6meges fert\u0151z\u00e9sbe, m\u00e1r nincs sz\u00fcks\u00e9g a rendk\u00edv\u00fcli jogrendre.\n\u00a0\u00a0\u00a0 \u00dagy \u00f6sszegzett: \"van okunk az \u00f6r\u00f6mre\", mert a sikeres v\u00e9dekez\u00e9s t\u00f6bb ezer id\u0151s ember \u00e9let\u00e9t mentette meg. Megjegyezte azt is: a j\u00e1rv\u00e1ny\u00fcgyi v\u00e9dekez\u00e9s miatt olyan emberek is \u00e9letben maradtak, akik az influenz\u00e1ba belehaltak volna.\nAkik az \u00f6sszefog\u00e1st k\u00f6vett\u00e9k j\u00f3l teljes\u00edtettek\n\u00a0\u00a0\u00a0 A minisztereln\u00f6k arr\u00f3l is besz\u00e9lt, hogy azok a polg\u00e1rmesterek, akik ink\u00e1bb a baloldali p\u00e1rtok utas\u00edt\u00e1sait - a \"k\u00f6t\u00f6zk\u00f6d\u00e9st\", a \"piszk\u00e1l\u00f3d\u00e1st\" - fogadt\u00e1k meg, azok rosszul teljes\u00edtettek a v\u00e9dekez\u00e9sben, akik szerint viszont a j\u00e1rv\u00e1ny nem p\u00e1rtk\u00e9rd\u00e9s, \u00e9s az \u00f6sszefog\u00e1st k\u00f6vett\u00e9k, j\u00f3l tett\u00e9k a dolgukat.\nT\u00f6bb mint egymilli\u00f3 embernek ny\u00fajtott seg\u00edts\u00e9get a gazdas\u00e1gv\u00e9delmi akci\u00f3terv\n\u00a0\u00a0 A gazdas\u00e1gi int\u00e9zked\u00e9sekkel kapcsolatban Orb\u00e1n Viktor kiemelte: t\u00f6bb mint egymilli\u00f3 dolgoz\u00f3 munkahely\u00e9nek megment\u00e9s\u00e9ben, megtart\u00e1s\u00e1ban siker\u00fclt valamilyen korm\u00e1nyzati seg\u00edts\u00e9get ny\u00fajtani.\n\u00a0\u00a0\u00a0 A cs\u00fct\u00f6rt\u00f6ki adatok szerint valamivel t\u00f6bb mint 101 ezren vannak munkan\u00e9lk\u00fcli seg\u00e9lyen, tov\u00e1bb\u00e1 71 ezren vannak, akik t\u00f6bb mint h\u00e1rom h\u00f3napja elvesz\u00edtett\u00e9k a munk\u00e1jukat, \u00e9s hi\u00e1nyz\u00f3 j\u00f6vedelm\u00fck kip\u00f3tl\u00e1s\u00e1t k\u00e9rt\u00e9k. \u00cdgy \u00f6sszesen csaknem 173 ezer olyan magyar van, aki szeretne dolgozni, de nem tal\u00e1lt munk\u00e1t, \u00e9s a korm\u00e1nyhoz fordult - k\u00f6z\u00f6lte. A megold\u00e1sok k\u00f6z\u00f6tt sz\u00f3lt arr\u00f3l, hogy a k\u00f6zmunkahelyek sz\u00e1m\u00e1t 200 ezerre emelt\u00e9k, 3 ezer toborzott katona felv\u00e9tel\u00e9re vannak felk\u00e9sz\u00fclve, \u00e9s rengeteg munkahelyteremt\u0151 t\u00e1mogat\u00e1st ind\u00edtottak el.\nK\u00f6z\u00e9ppontban a munkahelyek megv\u00e9d\u00e9se\n\u00a0\u00a0\u00a0 Mindezek alapj\u00e1n arra sz\u00e1m\u00edt, hogy noha lesz egy statisztikailag neh\u00e9z \u00e1prilis, de a gazdas\u00e1gi int\u00e9zked\u00e9sek \"has\u00edtanak\", \u00e9s v\u00e1rakoz\u00e1sa szerint \"sokkal gyorsabban fogunk visszatal\u00e1lni a kor\u00e1bbi gazdas\u00e1gi teljes\u00edtm\u00e9ny sz\u00ednvonal\u00e1ra, mint azt kor\u00e1bban gondoltuk\". \"Ennek a l\u00e9p\u00e9seit is l\u00e1tom\" - mondta, t\u00e1j\u00e9koztatva, hogy l\u00e9tre is hoz egy a j\u00e1rv\u00e1ny\u00fcgyi operat\u00edv t\u00f6rzsh\u00f6z hasonl\u00f3, szakemberekb\u0151l \u00e1ll\u00f3 test\u00fcletet, amelynek v\u00e1rhat\u00f3an \u0151 ir\u00e1ny\u00edtja majd a munk\u00e1j\u00e1t, \u00e9s a k\u00f6vetkez\u0151 h\u00f3napokban minden energi\u00e1jukat a munkahelyek megv\u00e9d\u00e9s\u00e9re, a gazdas\u00e1g \u00fajraind\u00edt\u00e1s\u00e1ra fogj\u00e1k ford\u00edtani, \u00e9s a 13. havi nyugd\u00edj vissza\u00e9p\u00edt\u00e9se is megt\u00f6rt\u00e9nik.\nA tranzitz\u00f3n\u00e1kr\u00f3l\n\u00a0\u00a0\u00a0 A r\u00e1di\u00f3interj\u00faban sz\u00f3 volt a tranzitz\u00f3n\u00e1k \u00fcgy\u00e9r\u0151l is, amellyel kapcsolatban a minisztereln\u00f6k \u00fagy fogalmazott: \"fel\u00e9ledtek a br\u00fcsszeli b\u00fcrokrat\u00e1k\", nemcsak Magyarorsz\u00e1gra, hanem eg\u00e9sz Eur\u00f3pa biztons\u00e1g\u00e1ra n\u00e9zve is \"vesz\u00e9lyes d\u00f6nt\u00e9st\" hoztak az Eur\u00f3pai B\u00edr\u00f3s\u00e1gon, mert - mivel G\u00f6r\u00f6gorsz\u00e1g nem tudja - Magyarorsz\u00e1g v\u00e9di az uni\u00f3 hat\u00e1rait is. Megjegyezte: 130 ezren tart\u00f3zkodnak jelenleg a balk\u00e1ni \u00fatvonalon, nagy r\u00e9sz\u00fck a magyar hat\u00e1rra fejt majd ki nyom\u00e1st, teh\u00e1t \"neh\u00e9z h\u00f3napok el\u0151tt \u00e1llunk\".\n\u00a0\u00a0\u00a0 A magyar szab\u00e1lyoz\u00e1s szerint ezent\u00fal - mivel bez\u00e1rnak a tranzitz\u00f3n\u00e1k - \"a ker\u00edt\u00e9sen k\u00edv\u00fcl\" kell majd v\u00e1rakozniuk a migr\u00e1nsoknak. Ha valaki k\u00f6z\u00fcl\u00fck be akar j\u00f6nni Magyarorsz\u00e1gra, ezt a magyar nagyk\u00f6vets\u00e9geken tudja ig\u00e9nyelni - k\u00f6z\u00f6lte, \u00fagy \u00e9rt\u00e9kelve: ez a migr\u00e1nsoknak rosszabb, mint a kor\u00e1bbi \u00e1llapot, \"de ha a br\u00fcsszeli b\u00fcrokrat\u00e1k \u00edgy akarj\u00e1k, akkor ezt az ig\u00e9ny\u00fcket teljes\u00edteni fogjuk\". Arra sz\u00e1m\u00edt ugyanakkor, hogy a br\u00fcsszeli b\u00fcrokrat\u00e1k ebbe is belek\u00f6tnek majd, \u0151k ugyanis azt akarj\u00e1k, hogy a migr\u00e1nsok Magyarorsz\u00e1g ter\u00fclet\u00e9n v\u00e1rakozhassanak.\n\u00a0\u00a0\u00a0 Az azonban nem fog el\u0151fordulni, hogy Br\u00fcsszelben azt mondj\u00e1k, menek\u00fcltk\u00e9relmet beny\u00fajt\u00f3 ember ellen\u0151rz\u00e9s n\u00e9lk\u00fcl tart\u00f3zkodhasson Magyarorsz\u00e1gon - jelentette ki Orb\u00e1n Viktor.\nTov\u00e1bbra is k\u00e9szen \u00e1llunk a hat\u00e1rv\u00e9delemre\n\u00a0\u00a0\u00a0 Hangs\u00falyozta ugyanakkor azt is, Magyarorsz\u00e1g nem a szomsz\u00e9dok \"kont\u00f3j\u00e1ra\" akar v\u00e9dekezni, ez\u00e9rt p\u00e9ld\u00e1ul ha a szerbek seg\u00edts\u00e9get k\u00e9rnek d\u00e9li hat\u00e1ruk v\u00e9delm\u00e9hez, \"holnap reggel megy\u00fcnk\". \"Ha a horv\u00e1tok vagy b\u00e1rki seg\u00edts\u00e9get k\u00e9r, m\u00e9g ha a rom\u00e1nok is seg\u00edts\u00e9get k\u00e9rnek, mi k\u00e9szen \u00e1llunk\" - mondta.\n\u00a0\u00a0\u00a0 A korm\u00e1nyf\u0151 \u00fagy fogalmazott, a br\u00fcsszeli b\u00fcrokrat\u00e1k \"benne \u00fclnek egy Soros Gy\u00f6rgy nev\u0171 ember zseb\u00e9ben\". \"Nekik migr\u00e1nsv\u00e1ls\u00e1g kell. Ha van migr\u00e1nsv\u00e1ls\u00e1g, akkor a korm\u00e1nyok bajba ker\u00fclnek, \u00e9s (...) hitelre van sz\u00fcks\u00e9g\u00fck, a p\u00e9nz meg n\u00e1luk van. \u0150k hitelt akarnak adni, lehet\u0151leg j\u00f3 kis kamatra, mert azt szeretik\" - mondta, hozz\u00e1f\u0171zve: ha nincs baj, annak el\u0151id\u00e9z\u00e9s\u00e9ben is \"seg\u00edtenek\". Azt is megjegyezte, Soros Gy\u00f6rgy \"nagy mester\" az orsz\u00e1gok kifoszt\u00e1si mechanizmus\u00e1ban.\n\u00a0\n\n\u00a0\nMTI 2020. m\u00e1jus 22.\n\n"}]