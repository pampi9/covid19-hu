[{"date": "2020-05-13 14:44", "url": "https://koronavirus.gov.hu/cikkek/kormany-polgarmesterek-velemenyet-varja-budapesti-korlatozasok-feloldasarol", "h1": "A korm\u00e1ny a polg\u00e1rmesterek v\u00e9lem\u00e9ny\u00e9t is v\u00e1rja a budapesti korl\u00e1toz\u00e1sok felold\u00e1s\u00e1r\u00f3l", "body": "\nA korm\u00e1ny szerd\u00e1n m\u00e9g nem d\u00f6nt a budapesti korl\u00e1toz\u00e1sok enyh\u00edt\u00e9s\u00e9r\u0151l, el\u0151tte ugyanis konzult\u00e1lni k\u00edv\u00e1n virol\u00f3gus \u00e9s orvosszak\u00e9rt\u0151kkel, valamint megv\u00e1rja a budapesti polg\u00e1rmesterek v\u00e9lem\u00e9ny\u00e9t - \u00e9rtes\u00fclt az MTI szerd\u00e1n.\n\nAz MTI \u00fagy tudja, a Minisztereln\u00f6ks\u00e9get vezet\u0151 miniszter \u00edr\u00e1sban fordult a budapesti ker\u00fcleti polg\u00e1rmesterekhez \u00e9s a f\u0151polg\u00e1rmesterhez.\nGuly\u00e1s Gergely level\u00e9ben eml\u00e9keztet, az orsz\u00e1gos adatok alapj\u00e1n Budapesten \u00e9s Pest megy\u00e9ben van a legt\u00f6bb koronav\u00edrussal fert\u0151z\u00f6tt beteg: szerd\u00e1ig 340 elhunytr\u00f3l \u00e9s 1089 akt\u00edv fert\u0151z\u00f6ttr\u0151l tudnak.\nHangs\u00falyozta, Budapest annak ell\u00e9n\u00e9re tov\u00e1bbra is kiemelkedik fert\u0151z\u00f6tts\u00e9g ter\u00e9n, hogy az elm\u00falt napok adatai alapj\u00e1n cs\u00f6kken a megbetegedettek sz\u00e1ma.\nA miniszter azt k\u00e9rte a polg\u00e1rmesterekt\u0151l, hogy cs\u00fct\u00f6rt\u00f6k d\u00e9lut\u00e1nig adjanak t\u00e1j\u00e9koztat\u00e1st arr\u00f3l, id\u0151szer\u0171nek l\u00e1tj\u00e1k-e Budapesten a kij\u00e1r\u00e1si korl\u00e1toz\u00e1sok felold\u00e1s\u00e1t \u00e9s a f\u0151v\u00e1rosi \u00e9let fokozatos \u00fajraind\u00edt\u00e1s\u00e1t, vagy m\u00e9g nem.\n\n\nMTI 2020. m\u00e1jus 13.\n\n"}]