[{"date": "2020-05-13 13:39", "url": "https://koronavirus.gov.hu/cikkek/bertamogatasi-program-mar-most-tobb-tizezer-munkahely-vedelmet-szolgalja", "h1": "A b\u00e9rt\u00e1mogat\u00e1si program m\u00e1r most t\u00f6bb t\u00edzezer munkahely v\u00e9delm\u00e9t szolg\u00e1lja", "body": "\nA munkahelyv\u00e9delmi b\u00e9rt\u00e1mogat\u00e1si program ir\u00e1nt a k\u00f6nny\u00edt\u00e9seknek k\u00f6sz\u00f6nhet\u0151en egyre n\u0151 az \u00e9rdekl\u0151d\u00e9s - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium foglalkoztat\u00e1spolitikai \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s\u00a0operat\u00edv t\u00f6rzs\u00a0sajt\u00f3t\u00e1j\u00e9koztat\u00f3j\u00e1n.\n\n\nBod\u00f3 S\u00e1ndor elmondta, hogy eddig t\u00f6bb mint 5400 v\u00e1llalkoz\u00e1s ny\u00fajtott be k\u00e9relmet, k\u00f6zel 72 ezer munkav\u00e1llal\u00f3ra vonatkoz\u00f3an. Ez azt jelenti, hogy dolgoz\u00f3k\u00e9nt \u00e1tlagosan t\u00f6bb mint 160 ezer forint \u00e1llami t\u00e1mogat\u00e1sra p\u00e1ly\u00e1ztak eddig a c\u00e9gek \u00e9s a munkav\u00e1llal\u00f3k k\u00f6z\u00f6sen - mutatott r\u00e1.\nAz \u00e1llamtitk\u00e1r felh\u00edvta a figyelmet, hogy a k\u00e9relmeket tov\u00e1bbra is v\u00e1rj\u00e1k, hiszen a vesz\u00e9lyhelyzet nem sz\u0171nt meg. Az \u00e9rdekl\u0151d\u0151k r\u00e9szletes t\u00e1j\u00e9koztat\u00e1st a munka.hu oldalon tal\u00e1lnak. A p\u00e1ly\u00e1zatok a vesz\u00e9lyhelyzet lej\u00e1rt\u00e1t k\u00f6vet\u0151 egy h\u00f3napig adhat\u00f3k be. A finansz\u00edroz\u00e1s biztos\u00edt\u00e1s\u00e1hoz egy egyoldalas ig\u00e9nyl\u0151lapot \u00e9s n\u00e9h\u00e1ny mell\u00e9kletet kell kit\u00f6lteni.\nA munkahelyv\u00e9delmi b\u00e9rt\u00e1mogat\u00e1si program lehet\u0151s\u00e9get biztos\u00edt a v\u00e1llalkoz\u00e1soknak arra, hogy a koronav\u00edrus okozta helyzet miatt h\u00e1rom h\u00f3napon kereszt\u00fcl cs\u00f6kkentett munkaid\u0151ben tudj\u00e1k foglalkoztatni munkav\u00e1llal\u00f3ikat, \u00e1llami t\u00e1mogat\u00e1sok mellett - mutatott r\u00e1 Bod\u00f3 S\u00e1ndor.\nKifejtette, ha a v\u00e1llalkoz\u00e1sok 50 sz\u00e1zal\u00e9kos, azaz 4 \u00f3r\u00e1s vagy nagyobb r\u00e9szmunkaid\u0151ben tudj\u00e1k foglalkoztatni dolgoz\u00f3ikat, akkor maximum 75 ezer forinttal tud az \u00e1llam hozz\u00e1j\u00e1rulni a foglalkoztat\u00e1sukhoz. Ha 4 \u00f3ra al\u00e1 cs\u00f6kken a r\u00e9szmunkaid\u0151, akkor ak\u00e1r t\u00f6bb mint 100 ezer forint t\u00e1mogat\u00e1st tudnak biztos\u00edtani havonta.\nA programot a kamar\u00e1kkal \u00e9s a gazdas\u00e1g m\u00e1s szerepl\u0151ivel t\u00f6rt\u00e9nt egyeztet\u00e9st k\u00f6vet\u0151en kib\u0151v\u00edtett\u00e9k - k\u00f6z\u00f6lte az \u00e1llamtitk\u00e1r.\nA legt\u00f6bb t\u00e1mogat\u00e1si ig\u00e9ny a feldolgoz\u00f3iparb\u00f3l, a turizmus-vend\u00e9gl\u00e1t\u00e1s ter\u00fclet\u00e9r\u0151l, a kereskedelmi \u00e1gazatb\u00f3l, a g\u00e9pj\u00e1rm\u0171jav\u00edt\u00e1sb\u00f3l, a sz\u00e1ll\u00edt\u00e1s-rakt\u00e1roz\u00e1s \u00e1gazatb\u00f3l \u00e9rkezett. A legt\u00f6bb k\u00e9relem Fej\u00e9r megy\u00e9b\u0151l, Budapestr\u0151l, valamint Pest, Veszpr\u00e9m \u00e9s Gy\u0151r-Moson-Sopron megy\u00e9b\u0151l \u00e9rkezett - ismertette.\nBod\u00f3 S\u00e1ndor elmondta, a cs\u00f6kkentett munkaid\u0151s foglalkoztat\u00e1s minden v\u00e1llalkoz\u00e1sm\u00e9ret eset\u00e9ben kedvez\u0151 fogadtat\u00e1sra tal\u00e1lt. P\u00e9ldak\u00e9nt eml\u00edtette, hogy a d\u00e9l-dun\u00e1nt\u00fali r\u00e9gi\u00f3ban egy csaknem 230 embert foglalkoztat\u00f3 k\u00f6z\u00e9pv\u00e1llalkoz\u00e1s 50 munkav\u00e1llal\u00f3j\u00e1t t\u00e1mogatt\u00e1k 6,8 milli\u00f3 forinttal, azaz fejenk\u00e9nt nett\u00f3 136 ezer forinttal. Egy Pest megyei v\u00e1llalkoz\u00e1sn\u00e1l a teljes \u00e1llom\u00e1nyra, 9 dolgoz\u00f3ra ny\u00fajtottak be k\u00e9relmet \u00e9s nyertek t\u00e1mogat\u00e1st. Ez esetben fejenk\u00e9nt nem eg\u00e9szen nett\u00f3 180 ezer forintot jelent a t\u00e1mogat\u00e1s h\u00e1rom h\u00f3nap alatt - mutatott r\u00e1 az \u00e1llamtitk\u00e1r.\nAz \u00e9szak-alf\u00f6ldi r\u00e9gi\u00f3b\u00f3l olyan p\u00e9ld\u00e1t hozott, amely szerint egy c\u00e9g 744 dolgoz\u00f3j\u00e1b\u00f3l 734-re vonatkoz\u00f3an ny\u00fajtott te p\u00e1ly\u00e1zatot, \u00e9s \u00edgy t\u00f6bb mint 100 milli\u00f3 forintos t\u00e1mogat\u00e1st ig\u00e9nyelt. A c\u00e9g \u00e9rintett dolgoz\u00f3i t\u00f6bb mint nett\u00f3 135 ezer forint \u00e1llami t\u00e1mogat\u00e1sban r\u00e9szes\u00fcltek - k\u00f6z\u00f6lte Bod\u00f3 S\u00e1ndor.\nHangs\u00falyozta: a korm\u00e1ny c\u00e9lja az, hogy min\u00e9l t\u00f6bb munkahelyet tudjon meg\u0151rizni, megv\u00e9deni.\nBod\u00f3 S\u00e1ndor elmondta, az ezt a c\u00e9lt szolg\u00e1l\u00f3 m\u00e1sik programban a kutat\u00e1s-fejleszt\u00e9s-innov\u00e1ci\u00f3 \u00e1gazatot t\u00e1mogatj\u00e1k. Eddig orsz\u00e1gszerte 7200 dolgoz\u00f3ra adott be 400 kutat\u00f3-fejleszt\u0151 c\u00e9g k\u00e9relmet. Ennek \u00f6sszege el\u00e9rte 5,2 milli\u00e1rd forintot.\nA legt\u00f6bb k\u00e9relem Budapestr\u0151l, valamint Pest, Hajd\u00fa-Bihar \u00e9s Csongr\u00e1d megy\u00e9b\u0151l \u00e9rkezett. A legt\u00f6bb k\u00e9relem \u00e1gazatok szerint a szakmai tudom\u00e1nyos \u00e9s a m\u0171szaki tev\u00e9kenys\u00e9gb\u0151l, a feldolgoz\u00f3iparb\u00f3l, az inform\u00e1ci\u00f3-kommunik\u00e1ci\u00f3, a kereskedelem, a g\u00e9pj\u00e1rm\u0171jav\u00edt\u00e1s \u00e9s az adminisztr\u00e1ci\u00f3s \u00e1gazatb\u00f3l \u00e9rkezett - k\u00f6z\u00f6lte.\nAz \u00e1llamtitk\u00e1r sz\u00f3lt arr\u00f3l, hogy a m\u00e9reteket tekintve a kisv\u00e1llalkoz\u00e1sok a legakt\u00edvabbak: a k\u00e9relmek 44 sz\u00e1zal\u00e9ka onnan \u00e9rkezett. A mikrov\u00e1llalatok k\u00e9relmei 30 sz\u00e1zal\u00e9kot, a k\u00f6zepes v\u00e1llalatok\u00e9 17 sz\u00e1zal\u00e9kot, a nagyv\u00e1llalatok\u00e9 pedig 4 sz\u00e1zal\u00e9kot tesznek ki.\nBod\u00f3 S\u00e1ndor k\u00f6z\u00f6lte azt is, hogy hamarosan konkr\u00e9t int\u00e9zked\u00e9seket jelentenek be a munkahelyteremt\u0151 t\u00e1mogat\u00e1sokr\u00f3l.\nKiemelte, a korm\u00e1ny c\u00e9lja tov\u00e1bbra is egy\u00e9rtelm\u0171: \"aki elvesz\u00edtette a munkahely\u00e9t, annak a h\u00e1rom h\u00f3napos \u00e1ll\u00e1skeres\u00e9si ell\u00e1t\u00e1s lej\u00e1rat\u00e1t k\u00f6vet\u0151en vagy a versenyszf\u00e9ra, vagy a \u00e1llami foglalkoztat\u00e1s munkahelyi aj\u00e1nlatot fog tenni.\"\n\u00a0\n\nTov\u00e1bbi inofrm\u00e1ci\u00f3:\u00a0https://munka.hu/\n\nMTI 2020. m\u00e1jus 13.\n\n"}]