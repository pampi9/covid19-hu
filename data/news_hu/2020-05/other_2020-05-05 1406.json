[{"date": "2020-05-05 14:06", "url": "https://koronavirus.gov.hu/cikkek/semmelweis-egyetem-kikuldte-az-osszes-felkero-levelet-reprezentativ-szurovizsgalatra", "h1": "A Semmelweis Egyetem kik\u00fcldte az \u00f6sszes felk\u00e9r\u0151 levelet a reprezentat\u00edv sz\u0171r\u0151vizsg\u00e1latra", "body": "\nA sz\u0171r\u00e9s ut\u00e1n 24-48 \u00f3r\u00e1val \u00e9rtes\u00edt\u00e9st kapnak azok, akiknek az orsz\u00e1gos reprezentat\u00edv koronav\u00edrus-sz\u0171r\u0151vizsg\u00e1lat keret\u00e9ben pozit\u00edv lett az eredm\u00e9ny\u00fck. A vizsg\u00e1latban val\u00f3 r\u00e9szv\u00e9tel teljesen biztons\u00e1gos: nincs v\u00e1rakoz\u00e1s m\u00e1sokkal egy l\u00e9gt\u00e9rben, a mintav\u00e9tel megfelel\u0151 v\u00e9d\u0151felszerel\u00e9sben t\u00f6rt\u00e9nik \u00e9s a szem\u00e9lyzet tesztel\u00e9se is folyamatos. A felk\u00e9r\u0151 levelek kik\u00fcld\u00e9se orsz\u00e1gos szinten lez\u00e1rult, \u00f6sszesen 17 778 f\u0151 kap megh\u00edv\u00e1st az orsz\u00e1gos, reprezentat\u00edv sz\u0171r\u0151vizsg\u00e1latra, akiket statisztikai szempontok alapj\u00e1n v\u00e1lasztott\u00e1k ki. Annak \u00e9rdek\u00e9ben, hogy a felm\u00e9r\u00e9s min\u00e9l pontosabb k\u00e9pet mutasson a hazai j\u00e1rv\u00e1ny\u00fcgyi helyzetr\u0151l, rendk\u00edv\u00fcl fontos, hogy akik megh\u00edv\u00e1st kaptak, el is menjenek a sz\u0171r\u00e9sre.\n\nM\u00e1jus 1-j\u00e9n reggel 7 \u00f3rakor kezd\u0151dtek el a Semmelweis Egyetem \u00e1ltal v\u00e9gzett koronav\u00edrus sz\u0171r\u00e9sek a H-UNCOVER orsz\u00e1gos reprezentat\u00edv vizsg\u00e1lat keret\u00e9ben, amelynek c\u00e9lja, hogy pontos k\u00e9pet kapjunk a hazai j\u00e1rv\u00e1ny\u00fcgyi helyzetr\u0151l.\n\u00d6sszesen 17\u00a0778 ember kap megh\u00edv\u00f3t az orsz\u00e1gos sz\u0171r\u0151vizsg\u00e1latban val\u00f3 r\u00e9szv\u00e9telre, az pedig, hogy \u0151k val\u00f3ban el is j\u00f6jjenek a vizsg\u00e1latra k\u00f6z\u00f6s \u00e9rdek, hiszen a K\u00f6zponti Statisztikai Hivatal \u00e1ltal reprezentat\u00edvan kiv\u00e1lasztott szem\u00e9lyek nemcsak magukat \u00e9s a csal\u00e1djukat, hanem szem\u00e9lyenk\u00e9nt tov\u00e1bbi mintegy 500 magyar honfit\u00e1rsunkat k\u00e9pviselik \u2013 hangs\u00falyozta dr. Merkely B\u00e9la rektor. Ahhoz, hogy nagyon pontos eredm\u00e9nyekhez jussunk, rendk\u00edv\u00fcl fontos a magas r\u00e9szv\u00e9teli ar\u00e1ny \u2013 tette hozz\u00e1.\nA vizsg\u00e1latban val\u00f3 r\u00e9szv\u00e9tel teljesen biztons\u00e1gos, az id\u0151pontokat \u00fagy szervezt\u00e9k meg a szakemberek, hogy ne alakuljon ki v\u00e1rakoz\u00e1s m\u00e1sokkal egy l\u00e9gt\u00e9rben. A vizsg\u00e1latot v\u00e9gz\u0151k a felm\u00e9r\u00e9s ideje alatt a betegell\u00e1t\u00e1sban nem vesznek r\u00e9szt, term\u00e9szetesen folyamatos az \u0151 sz\u0171r\u00e9s\u00fck is, valamint megfelel\u0151 v\u00e9d\u0151felszerel\u00e9ssel rendelkeznek, amelyet rendszeresen cser\u00e9lnek. \u00cdgy nem fordulhat el\u0151, hogy ugyanabban a felszerel\u00e9sben \u00e9rkeznek k\u00e9t k\u00fcl\u00f6nb\u00f6z\u0151 vizsg\u00e1lati szem\u00e9lyhez. A sz\u0171r\u0151aut\u00f3 els\u0151sorban kr\u00f3nikus betegek, vagy 65 \u00e9ven fel\u00fcliek eset\u00e9ben h\u00e1zhoz megy, \u00edgy azoknak, akik k\u00fcl\u00f6n\u00f6sen vesz\u00e9lyeztettek nem kell kimozdulniuk otthonukb\u00f3l.\nA mintav\u00e9tel f\u00e1jdalommal nem, maximum kisebb kellemetlens\u00e9ggel j\u00e1r. A vizsg\u00e1lat h\u00e1rom r\u00e9szb\u0151l \u00e1ll. Az aktu\u00e1lis fert\u0151z\u00f6tts\u00e9g meg\u00e1llap\u00edt\u00e1s\u00e1t a ma ismert legbiztosabb m\u00f3dszerrel, ny\u00e1lkah\u00e1rty\u00e1b\u00f3l vett mint\u00e1b\u00f3l \u00fan. PCR-teszt seg\u00edts\u00e9g\u00e9vel v\u00e9gzik, ami k\u00e9pes kimutatni a v\u00edrus \u00f6r\u00f6k\u00edt\u0151anyag\u00e1t. Ennek sor\u00e1n a p\u00e1ciens l\u00e9g\u00fati (garat \u00e9s orr) v\u00e1lad\u00e9k\u00e1b\u00f3l mintav\u00e9teli p\u00e1lc\u00e1val mint\u00e1t vesznek, azt speci\u00e1lis cs\u0151be teszik, \u00e9s genetikai vizsg\u00e1latokkal mutatj\u00e1k ki a v\u00edrus jelenl\u00e9t\u00e9t. Ezen k\u00edv\u00fcl v\u00e9rv\u00e9tel is t\u00f6rt\u00e9nik, amelyb\u0151l egyr\u00e9szt az esetleges kor\u00e1bbi fert\u0151z\u00e9s miatt k\u00e9pz\u0151d\u00f6tt antitesteket, m\u00e1sr\u00e9szt olyan param\u00e9tereket vizsg\u00e1lnak, amelyek befoly\u00e1solhatj\u00e1k az egy\u00e9n v\u00edrus ir\u00e1nti \u00e9rz\u00e9kenys\u00e9g\u00e9t, n\u00f6velhetik a fert\u0151z\u00e9s vagy sz\u00f6v\u0151dm\u00e9ny val\u00f3sz\u00edn\u0171s\u00e9g\u00e9t (pl. forr\u00f3 t\u00e9ma jelenleg, hogy a v\u00e9rcsoport befoly\u00e1sol\u00f3 t\u00e9nyez\u0151-e). A vizsg\u00e1lat r\u00e9sze egy 50 k\u00e9rd\u00e9st tartalmaz\u00f3 k\u00e9rd\u0151\u00edv is, amely seg\u00edts\u00e9g\u00e9vel arra is v\u00e1laszt kaphatunk, hogy mik azok a speci\u00e1lis t\u00e1rsbetegs\u00e9gek, szok\u00e1sok (pl. doh\u00e1nyz\u00e1s), amik el\u0151seg\u00edthetik vagy \u00e9ppen megakad\u00e1lyozhatj\u00e1k a betegs\u00e9g kialakul\u00e1s\u00e1t. A k\u00e9rd\u0151\u00edv r\u00e1k\u00e9rdez mindennapi tev\u00e9kenys\u00e9gekre, szok\u00e1sokra, a lak\u00f3helyre, az eg\u00e9szs\u00e9gi \u00e1llapotra \u00e9s az iskol\u00e1zotts\u00e1g szintj\u00e9re.\n\nA pozit\u00edv eredm\u00e9nyr\u0151l 24-48 \u00f3r\u00e1n bel\u00fcl \u00e9rtes\u00edt\u00e9st kapnak az \u00e9rintettek. Ha a teszt negat\u00edv, akkor ilyen k\u00fcl\u00f6n \u00e9rtes\u00edt\u00e9s nem t\u00f6rt\u00e9nik, a lelet megtekinthet\u0151 \u00fcgyf\u00e9lkapun kereszt\u00fcl az EESZT-ben vagy a h\u00e1ziorvos seg\u00edts\u00e9g\u00e9vel. Ha valaki pozit\u00edv lesz, akkor a kontaktjainak sz\u0171r\u00e9se is megt\u00f6rt\u00e9nik.\nA sz\u0171r\u0151vizsg\u00e1latba val\u00f3 bev\u00e1laszt\u00e1s lez\u00e1rult, szempontja az volt, hogy a minta minden magyarorsz\u00e1gi r\u00e9gi\u00f3ra \u00e9s \u00e9letkorra reprezentat\u00edv legyen. \u00c9ppen ez\u00e9rt \u00f6nk\u00e9ntesen nem lehet jelentkezni, ugyanakkor a kutat\u00e1s keret\u00e9ben t\u00f6bb tov\u00e1bbi keresztmetszeti vizsg\u00e1lat is lesz f\u00fcgg\u0151en a j\u00e1rv\u00e1ny hossz\u00e1t\u00f3l, de m\u00e9g legal\u00e1bb tov\u00e1bbi kett\u0151 k\u00f6veti a mostanit.\nA mostani sz\u0171r\u0151vizsg\u00e1latok m\u00e1jus k\u00f6zep\u00e9n z\u00e1rulnak le, \u00f6sszes\u00edtett eredm\u00e9ny m\u00e1jus v\u00e9g\u00e9re v\u00e1rhat\u00f3. H-UNCOVER vizsg\u00e1lat c\u00e9lja, hogy pontos k\u00e9p alakuljon ki a j\u00e1rv\u00e1ny kiterjed\u00e9s\u00e9r\u0151l, dinamik\u00e1j\u00e1r\u00f3l, a fert\u0151z\u00f6ttek \u00e9s az \u00e1tfert\u0151z\u00f6ttek val\u00f3s sz\u00e1m\u00e1r\u00f3l.\n\u00a0\n\nForr\u00e1s: semmelweis.hu\n\n"}]