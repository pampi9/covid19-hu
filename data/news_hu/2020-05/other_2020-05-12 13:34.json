[{"date": "2020-05-12 13:34", "url": "https://koronavirus.gov.hu/cikkek/operativ-torzs-szerdatol-csak-elektronikusan-nyujthatok-be-szemelyforgalmi-beutazas", "h1": "Operat\u00edv t\u00f6rzs: szerd\u00e1t\u00f3l csak elektronikusan ny\u00fajthat\u00f3k be a szem\u00e9lyforgalmi beutaz\u00e1s m\u00e9lt\u00e1nyoss\u00e1gi k\u00e9relmei", "body": "\nSzerd\u00e1t\u00f3l csak elektronikusan ny\u00fajthat\u00f3k be a szem\u00e9lyforgalomra vonatkoz\u00f3 beutaz\u00e1si szab\u00e1lyok al\u00f3li felment\u00e9s ir\u00e1nti m\u00e9lt\u00e1nyoss\u00e1gi k\u00e9relmek - mondta a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa.\n\nKiss R\u00f3bert rend\u0151r alezredes hangs\u00falyozta: a m\u00e9lt\u00e1nyoss\u00e1gi k\u00e9relmeket kiz\u00e1r\u00f3lag magyarul \u00e9s csak elektronikusan lehet beny\u00fajtani. Az egy h\u00e1ztart\u00e1sban \u00e9l\u0151knek el\u00e9g egy dokumentumot kit\u00f6lteni\u00fck, abban indokolni kell a m\u00e9lt\u00e1nyoss\u00e1gi k\u00e9relmet, lehet\u0151s\u00e9g szerint okirattal is igazolva.\nA k\u00fcl\u00f6n\u00f6s m\u00e9lt\u00e1nyl\u00e1st \u00e9rdeml\u0151 esetek k\u00f6z\u00f6tt eml\u00edtette a r\u00e9szv\u00e9telt magyarorsz\u00e1gi hat\u00f3s\u00e1gi elj\u00e1r\u00e1sban, az \u00fczleti tev\u00e9kenys\u00e9get vagy a munkav\u00e9gz\u00e9st a megfelel\u0151 megh\u00edv\u00f3lev\u00e9llel, az eg\u00e9szs\u00e9g\u00fcgyi ell\u00e1t\u00e1s ig\u00e9nybev\u00e9tel\u00e9t beutal\u00f3val \u00e9s a tanul\u00f3k vizsgak\u00f6telezetts\u00e9g\u00e9nek teljes\u00edt\u00e9s\u00e9t. M\u00e9lt\u00e1nyoland\u00f3 beutaz\u00e1si indokk\u00e9nt jel\u00f6lte meg tov\u00e1bb azt is, ha a k\u00e9relmez\u0151 a magyarorsz\u00e1gi fuvaroz\u00e1si feladat kiindul\u00e1si pontj\u00e1ra szeretne eljutni, valamint a k\u00f6zeli hozz\u00e1tartoz\u00f3 temet\u00e9s\u00e9n akar r\u00e9szt venni.\nK\u00f6zl\u00e9se szerint a k\u00e9relemhez - amennyiben meghatalmazott j\u00e1r el - csatolni kell a meghatalmaz\u00e1st is. Hozz\u00e1tette: az elektronikus \u00fcgyint\u00e9z\u00e9shez sz\u00fcks\u00e9ges \u0171rlapok a rend\u0151rs\u00e9g honlapj\u00e1n el\u00e9rhet\u0151k.\nKiss R\u00f3bert elmondta azt is, hogy 421-re n\u0151tt az \u00f6nk\u00e9ntes elektronikus ellen\u0151rz\u00e9st v\u00e1llal\u00f3, hat\u00f3s\u00e1gi h\u00e1zi karant\u00e9nban l\u00e9v\u0151k sz\u00e1ma. H\u00e9tf\u0151n 629 hat\u00f3s\u00e1gi h\u00e1zi karant\u00e9nt rendeltek el, jelenleg 11 016 van \u00e9rv\u00e9nyben.\nH\u00e9tf\u0151n 40 esetben int\u00e9zkedtek a hat\u00f3s\u00e1gi h\u00e1zi karant\u00e9n szab\u00e1lyait be nem tart\u00f3kkal szemben.\u00a0\u00a0\nBudapesten \u00e9s Pest megy\u00e9ben a kij\u00e1r\u00e1si korl\u00e1toz\u00e1sok szab\u00e1lyait megszeg\u0151kkel szemben h\u00e9tf\u0151n 366 emberrel szemben int\u00e9zkedtek, k\u00f6z\u00fcl\u00fck 224-en figyelmeztet\u00e9st, 89-en helysz\u00edni b\u00edrs\u00e1got kaptak, 53 embert pedig feljelentettek.\nA vid\u00e9ken elrendelt v\u00e9delmi int\u00e9zked\u00e9sek betart\u00e1s\u00e1nak ellen\u0151rz\u00e9se sor\u00e1n h\u00e9tf\u0151n 84 emberrel szemben kellett int\u00e9zkedni\u00fck, ebb\u0151l 69 figyelmeztet\u00e9ssel z\u00e1rult, 5 esetben helysz\u00edni b\u00edrs\u00e1got szabtak ki, \u00e9s 10 feljelent\u00e9st tettek.\nSz\u00f3lt arr\u00f3l is, hogy 352-re emelkedett a j\u00e1rv\u00e1ny\u00fcggyel \u00f6sszef\u00fcgg\u00e9sben elrendelt b\u00fcntet\u0151elj\u00e1r\u00e1sok sz\u00e1ma. Ezek k\u00f6z\u00fcl 86-ot r\u00e9mh\u00edrterjeszt\u00e9s, 27-et k\u00f6zvesz\u00e9llyel fenyeget\u00e9s, 111-et csal\u00e1s \u00e9s 21-et j\u00e1rv\u00e1ny\u00fcgyi szab\u00e1lyszeg\u00e9s miatt ind\u00edtottak, \u00e9s \u00f6sszesen 66 gyan\u00fas\u00edtottat hallgattak ki.\nAz alezredes egy k\u00e9rd\u00e9sre v\u00e1laszolva elmondta azt is, hogy operat\u00edv t\u00f6rzs \u00e1ltal k\u00f6zz\u00e9tett adatokban a fert\u0151z\u00f6ttek, halottak \u00e9s gy\u00f3gyultak is lakc\u00edm szerinti besorol\u00e1sban szerepelnek.\nA bel\u00e9p\u0151 teherforgalomban Tomp\u00e1n\u00e1l k\u00e9t, R\u00f6szk\u00e9n\u00e9l h\u00e1rom, Csan\u00e1dpalot\u00e1n\u00e1l egy\u00f3r\u00e1s a v\u00e1rakoz\u00e1s, a bel\u00e9p\u0151 szem\u00e9lyforgalomban pedig Nagylakn\u00e1l van k\u00e9t\u00f3r\u00e1s v\u00e1rakoz\u00e1s.\n\u00a0\n\nMTI 2020. m\u00e1jus 12.\n\n"}]