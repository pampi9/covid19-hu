[{"date": "2020-05-28 13:23", "url": "https://koronavirus.gov.hu/cikkek/operativ-torzs-pentektol-latogathatok-fovarosi-ettermek-belso-terei-es-szabadteri", "h1": "Operat\u00edv t\u00f6rzs: p\u00e9ntekt\u0151l l\u00e1togathat\u00f3k a f\u0151v\u00e1rosi \u00e9ttermek bels\u0151 terei \u00e9s a szabadt\u00e9ri rendezv\u00e9nyek", "body": "\nP\u00e9ntekt\u0151l be szabad menni a f\u0151v\u00e1rosi \u00e9ttermek bels\u0151 tereibe, fogadhatnak vend\u00e9geket a budapesti sz\u00e1ll\u00e1shelyek, \u00e9s a sportrendezv\u00e9nyek, valamint a nemzeti parkok szabadt\u00e9ri bemutat\u00f3 l\u00e9tes\u00edtm\u00e9nyei is l\u00e1togathat\u00f3k - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa a cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3n.\n\nKiss R\u00f3bert alezredes elmondta, megjelent a Magyar K\u00f6zl\u00f6nyben a f\u0151v\u00e1rosi v\u00e9delmi int\u00e9zked\u00e9sek k\u00f6vetkez\u0151 \u00fctem\u00e9r\u0151l sz\u00f3l\u00f3 korm\u00e1nyrendelet; ennek \u00e9rtelm\u00e9ben a vend\u00e9gl\u00e1t\u00f3helyek bels\u0151 r\u00e9sz\u00e9ben a tart\u00f3zkod\u00e1s, a megrendelt \u00e9tel fogyaszt\u00e1sa megengedett, de a dolgoz\u00f3knak a vend\u00e9gek \u00e1ltal l\u00e1togatott ter\u00fcleteken maszkot kell viselni\u00fck, \u00e9s be kell tartani a v\u00e9d\u0151t\u00e1vols\u00e1got. Emellett fogadhatnak vend\u00e9get a f\u0151v\u00e1rosi sz\u00e1ll\u00e1shelyek, kinyithatnak a szabadt\u00e9ri j\u00e1tsz\u00f3terek is.\nEgy m\u00e1sik korm\u00e1nyrendelet lehet\u0151v\u00e9 teszi szabadt\u00e9ri rendezv\u00e9nyek - t\u00f6bbi k\u00f6z\u00f6tt sportrendezv\u00e9nyek, kultur\u00e1lis rendezv\u00e9nyek, sz\u00ednh\u00e1zi el\u0151ad\u00e1sok, ki\u00e1ll\u00edt\u00e1sok, cirkuszi el\u0151ad\u00e1sok - megtart\u00e1s\u00e1t.\u00a0\u00a0\u00a0\u00a0\u00a0\u00a0\u00a0\u00a0\nIsmertette: szabadt\u00e9ri rendezv\u00e9nynek kell tekinteni azokat is, ahol az id\u0151j\u00e1r\u00e1sra tekintettel a szervez\u0151k s\u00e1torral v\u00e9dekeznek, illetve azt is, ahol az \u00e9p\u00edtm\u00e9ny fallal hat\u00e1rolt, de r\u00e9szben vagy eg\u00e9sz\u00e9ben fedetlen. Ut\u00f3bbira p\u00e9ldak\u00e9nt eml\u00edtette a stadionokat, uszod\u00e1kat, szabadt\u00e9ri sz\u00ednpadokat \u00e9s mozikat.\nA korm\u00e1nyrendelet \u00e9rtelm\u00e9ben a nemzeti parkok szabadt\u00e9ri l\u00e9tes\u00edtm\u00e9nyei is l\u00e1togathat\u00f3k, de mindenki k\u00f6teles betartani a v\u00e9d\u0151t\u00e1vols\u00e1got. \u00a0\u00a0\u00a0\u00a0\nNem z\u00e1rt helyen tartott zen\u00e9s, t\u00e1ncos rendezv\u00e9nyen is tilos azonban tov\u00e1bbra is r\u00e9szt venni - mondta az alezredes.\nA kultur\u00e1lis \u00e9s sportrendezv\u00e9nyekre vonatkoz\u00f3 r\u00e9szletes v\u00e9delmi szab\u00e1lyokat a korm\u00e1nyhat\u00e1rozat tartalmazza.\nIsmertette: 1653-ra n\u0151tt azok sz\u00e1ma, akik v\u00e1llalt\u00e1k, hogy elektronikusan ellen\u0151rizze a rend\u0151rs\u00e9g, betartj\u00e1k-e a vel\u00fck szemben elrendelt hat\u00f3s\u00e1gi h\u00e1zi karant\u00e9n szab\u00e1lyait. A mobiltelefonra telep\u00edthet\u0151 alkalmaz\u00e1snak jelenleg 953 akt\u00edv felhaszn\u00e1l\u00f3ja van. Szerd\u00e1n 573 hat\u00f3s\u00e1gi h\u00e1zi karant\u00e9nt,rendeltek el,\u00a0\u00a0\u00edgy az \u00e9rv\u00e9nyben lev\u0151 korl\u00e1toz\u00f3 int\u00e9zked\u00e9sek sz\u00e1ma 11 525 - tette hozz\u00e1.\nA j\u00e1rv\u00e1nnyal \u00f6sszef\u00fcgg\u00e9sben elk\u00f6vetett b\u0171ncselekm\u00e9nyek sz\u00e1ma 402-re emelkedett, ebb\u0151l 107 esetben r\u00e9mh\u00edrterjeszt\u00e9s, 29 esetben k\u00f6zvesz\u00e9llyel fenyeget\u00e9s, 128 esetben csal\u00e1s, 21 esetben j\u00e1rv\u00e1ny\u00fcgyi szab\u00e1lyszeg\u00e9s miatt ind\u00edtottak nyomoz\u00e1st. Eddig 80 embert hallgattak ki gyan\u00fas\u00edtottk\u00e9nt.\nA hat\u00e1rforgalomr\u00f3l sz\u00f3lva elmondta: a teherforgalomban bel\u00e9p\u0151oldalon Tomp\u00e1n\u00e1l 3, R\u00f6szk\u00e9n\u00e9l 4, Csengersim\u00e1n\u00e1l, Rajk\u00e1n\u00e1l \u00e9s Csan\u00e1dpalot\u00e1n\u00e1l 2-2 \u00f3r\u00e1s, m\u00edg \u00c1rt\u00e1ndn\u00e1l 1 \u00f3r\u00e1s v\u00e1rakoz\u00e1sra kell sz\u00e1m\u00edtani, a kil\u00e9p\u0151oldalon Csan\u00e1dpalot\u00e1n\u00e1l 2 \u00f3r\u00e1sra, R\u00f6szk\u00e9n\u00e9l pedig 1 \u00f3r\u00e1sra.\nA szem\u00e9lyforgalomban bel\u00e9p\u0151oldalon Nagylakn\u00e1l \u00e9s Csengersim\u00e1n\u00e1l 2-2 \u00f3r\u00e1s, m\u00edg kil\u00e9p\u0151oldalon Nagylakn\u00e1l 1 \u00f3r\u00e1s a v\u00e1rakoz\u00e1s.\nArra a k\u00e9rd\u00e9sre, hogy a szabadt\u00e9ri sz\u00ednh\u00e1zak, mozik, stadionok eset\u00e9ben a szervez\u0151knek vizsg\u00e1lniuk kell-e n\u00e9z\u0151k esetleges fert\u0151z\u00f6tts\u00e9g\u00e9t, azt mondta: ilyen k\u00f6telezetts\u00e9g\u00fck nincs a szervez\u0151knek, ugyanakkor a v\u00e9delmi int\u00e9zked\u00e9sek felt\u00e9teleinek megteremt\u00e9se \u00e9s a szab\u00e1lyainak betartat\u00e1sa az \u0151 felel\u0151ss\u00e9g\u00fck. Ha valaki megszegi a szab\u00e1lyokat, a rendezv\u00e9nyr\u0151l elt\u00e1vol\u00edthat\u00f3 - tette hozz\u00e1. Az alezredes azt k\u00e9rte az ilyen szabadt\u00e9ri rendezv\u00e9nyekre l\u00e1togat\u00f3kt\u00f3l, hogy csak eg\u00e9szs\u00e9gesen vegyenek r\u00e9szt ezeken az esem\u00e9nyeken.\n\n\nMTI 2020. m\u00e1jus 28.\n\n"}]