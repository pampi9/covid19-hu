[{"date": "2020-05-20 11:52", "url": "https://koronavirus.gov.hu/cikkek/palkovics-mar-tobb-mint-100-ezer-munkavallalon-segit-munkahelyvedelmi-bertamogatas", "h1": "Palkovics: m\u00e1r t\u00f6bb mint 100 ezer munkav\u00e1llal\u00f3n seg\u00edt a munkahelyv\u00e9delmi b\u00e9rt\u00e1mogat\u00e1s", "body": "\nA munkahelyv\u00e9delmi b\u00e9rt\u00e1mogat\u00e1si programra jelentkez\u0151k sz\u00e1ma m\u00e1jus eleje \u00f3ta ugr\u00e1sszer\u0171en n\u0151, a legfrissebb adatok szerint m\u00e1r t\u00f6bb mint 8 ezer v\u00e1llalkoz\u00e1s adott be k\u00e9relmet. A Gazdas\u00e1gv\u00e9delmi Akci\u00f3tervben biztos\u00edtott lehet\u0151s\u00e9g mintegy 105 ezer embernek \u00e9s csal\u00e1djaiknak seg\u00edt a munkahelyek meg\u0151rz\u00e9s\u00e9vel - jelentette be Palkovics L\u00e1szl\u00f3 innov\u00e1ci\u00f3s \u00e9s technol\u00f3giai miniszter.\n\nA szakt\u00e1rca szerdai k\u00f6zlem\u00e9nye szerint a korm\u00e1ny tov\u00e1bbra is azon dolgozik, hogy min\u00e9l t\u00f6bb munkahelyet megv\u00e9djen, \u00e9s annyi \u00faj munkahelyet teremtsen, amennyit a j\u00e1rv\u00e1ny t\u00f6nkretett. Ennek \u00e9rdek\u00e9ben, a gazdas\u00e1gv\u00e9delmi int\u00e9zked\u00e9sek legfontosabb eszk\u00f6zeik\u00e9nt az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) munkahelymeg\u0151rz\u0151 \u00e9s munkahelyteremt\u0151 programokat ind\u00edtott.\nA munkahelyv\u00e9delmi b\u00e9rt\u00e1mogat\u00e1s lehet\u0151s\u00e9get ad a v\u00e1llalkoz\u00e1soknak arra, hogy cs\u00f6kkentett munkaid\u0151ben tudj\u00e1k foglalkoztatni munkav\u00e1llal\u00f3ikat 3 h\u00f3napon kereszt\u00fcl \u00e1llami t\u00e1mogat\u00e1st ig\u00e9nybe v\u00e9ve. A legt\u00f6bb t\u00e1mogat\u00e1si ig\u00e9ny a feldolgoz\u00f3iparb\u00f3l, a turizmus-vend\u00e9gl\u00e1t\u00e1sb\u00f3l, a kereskedelemb\u0151l, a g\u00e9pj\u00e1rm\u0171jav\u00edt\u00e1sb\u00f3l \u00e9s a sz\u00e1ll\u00edt\u00e1s-rakt\u00e1roz\u00e1s \u00e1gazatb\u00f3l \u00e9rkezett. Ter\u00fcletileg a legt\u00f6bb t\u00e1mogat\u00e1st Fej\u00e9r, Pest, Gy\u0151r-Moson-Sopron \u00e9s B\u00e1cs-Kiskun megy\u00e9b\u0151l ig\u00e9nyelt\u00e9k.\nPalkovics L\u00e1szl\u00f3 kiemelte, az elb\u00edr\u00e1l\u00e1st a korm\u00e1nyhivatalok folyamatosan \u00e9s a lehet\u0151 leggyorsabban elv\u00e9gzik, eddig k\u00f6zel 45 ezer munkav\u00e1llal\u00f3 t\u00e1mogat\u00e1s\u00e1r\u00f3l sz\u00fcletett kedvez\u0151 d\u00f6nt\u00e9s. A t\u00e1mogat\u00e1st a munkav\u00e1llal\u00f3knak k\u00f6zvetlen\u00fcl foly\u00f3s\u00edtja a korm\u00e1nyhivatal a h\u00f3nap elej\u00e9n, ez t\u00f6bb esetben m\u00e1r meg is t\u00f6rt\u00e9nt azoknak a dolgoz\u00f3knak az eset\u00e9ben, akik \u00e1prilisban ny\u00fajtott\u00e1k be k\u00e9relm\u00fcket.\nA k\u00e9relmeket a c\u00e9gek a vesz\u00e9lyhelyzet v\u00e9g\u00e9t k\u00f6vet\u0151 egy h\u00f3napig be tudj\u00e1k ny\u00fajtani a ter\u00fcletileg illet\u00e9kes korm\u00e1nyhivatalokhoz. A munka.hu oldalon minden inform\u00e1ci\u00f3 megtal\u00e1lhat\u00f3, az ig\u00e9nyl\u00e9shez mind\u00f6ssze egy egyoldalas beadv\u00e1nyt kell kit\u00f6lteni.\nPalkovics L\u00e1szl\u00f3 a kutat\u00e1si, fejleszt\u00e9si \u00e9s innov\u00e1ci\u00f3s munkak\u00f6r\u00f6kben dolgoz\u00f3k c\u00e9lzott b\u00e9rt\u00e1mogat\u00e1s\u00e1r\u00f3l elmondta: a lehet\u0151s\u00e9ggel mostan\u00e1ig k\u00f6zel 600 v\u00e1llalkoz\u00e1s \u00e9lt a gazdas\u00e1gi \u00e9let minden ter\u00fclet\u00e9r\u0151l. A t\u00e1mogat\u00e1s 9200 magasan k\u00e9pzett m\u00e9rn\u00f6k, kutat\u00f3, informatikus megtart\u00e1s\u00e1t tette lehet\u0151v\u00e9, ezzel is el\u0151remozd\u00edtva a gazdas\u00e1g v\u00edrusv\u00e1ls\u00e1g ut\u00e1ni \u00fajraind\u00edt\u00e1s\u00e1t.\n\u00a0\n\n\nMTI 2020. m\u00e1jus 20.\n\n"}]