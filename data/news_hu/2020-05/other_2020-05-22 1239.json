[{"date": "2020-05-22 12:39", "url": "https://koronavirus.gov.hu/cikkek/palkovics-denso-3800-dolgozojanak-munkahelyet-vedte-meg-gazdasagvedelmi-akcioterv", "h1": "Palkovics: a Denso 3800 dolgoz\u00f3j\u00e1nak munkahely\u00e9t v\u00e9dte meg a Gazdas\u00e1gv\u00e9delmi akci\u00f3terv", "body": "\nA Denso Gy\u00e1rt\u00f3 Magyarorsz\u00e1g Kft. 3800 dolgoz\u00f3j\u00e1nak munkahely\u00e9t v\u00e9dte meg a Gazdas\u00e1gv\u00e9delmi akci\u00f3terv keret\u00e9ben a korm\u00e1ny \u00e1ltal ny\u00fajtott 310,75 milli\u00f3 forintos vissza nem t\u00e9r\u00edtend\u0151 t\u00e1mogat\u00e1s - mondta az innov\u00e1ci\u00f3s \u00e9s technol\u00f3giai miniszter p\u00e9nteken, Sz\u00e9kesfeh\u00e9rv\u00e1ron.\n\nPalkovics L\u00e1szl\u00f3 a munkahelyv\u00e9delmi b\u00e9rt\u00e1mogat\u00f3i okirat \u00e1tad\u00e1s\u00e1t megel\u0151z\u0151en arr\u00f3l besz\u00e9lt, hogy a Denso a nagyv\u00e1llalatok k\u00f6z\u00fcl els\u0151k\u00e9nt ny\u00fajtotta be k\u00e9relm\u00e9t a t\u00e1mogat\u00e1sra, \u00e9s a k\u00e9rt \u00f6sszeget megkapta.\nA miniszter jelezte, hogy munkahelyv\u00e9delmi b\u00e9rt\u00e1mogat\u00e1sra, amelynek keret\u00e9ben elbocs\u00e1t\u00e1s helyett cs\u00f6kkentett munkaid\u0151ben, \"kurzarbeit\" keret\u00e9ben lehet foglalkoztatni a dolgoz\u00f3kat, eddig k\u00f6zel 120 ezer munkav\u00e1llal\u00f3ra adtak be k\u00e9relmet, ebb\u0151l 59 ezerre m\u00e1r megkapt\u00e1k a t\u00e1mogat\u00e1st.\nA kutat\u00e1s-fejleszt\u00e9si munkak\u00f6rben foglalkoztatottak ut\u00e1n j\u00e1r\u00f3 kedvezm\u00e9nyre mintegy t\u00edzezer k\u00e9relem \u00e9rkezett, \u00e9s 5200 munkav\u00e1llal\u00f3 eset\u00e9ben m\u00e1r d\u00f6nt\u00f6ttek is a t\u00e1mogat\u00e1sr\u00f3l.\nA szeptemberig tart\u00f3 ingyenes informatikai k\u00e9pz\u00e9sre m\u00e1r t\u00f6bb mint 54 ezren jelentkeztek - mondta.\u00a0\u00a0\nA t\u00e1rcavezet\u0151 megeml\u00edtette a h\u00e9ten bejelentett 80 milli\u00e1rd forint keret\u00f6sszeg\u0171 munkahelyteremt\u0151 b\u00e9rt\u00e1mogat\u00e1si programot is, amely 70 ezer ember munk\u00e1ba \u00e1ll\u00e1s\u00e1t seg\u00edtheti. A program keret\u00e9ben a c\u00e9geknek a hath\u00f3napos, teljes b\u00e9r- \u00e9s j\u00e1rul\u00e9kt\u00e1mogat\u00e1s mell\u00e9 h\u00e1rom h\u00f3nap tov\u00e1bbfoglalkoztat\u00e1st kell v\u00e1llalniuk, a korm\u00e1ny a f\u00e9l \u00e9v sor\u00e1n havi nett\u00f3 112 ezer forintot ad az \u00edgy munk\u00e1t tal\u00e1l\u00f3 \u00e1ll\u00e1skeres\u0151knek.\nT\u00f6r\u0151 G\u00e1bor (Fidesz) a t\u00e9rs\u00e9g orsz\u00e1ggy\u0171l\u00e9si k\u00e9pvisel\u0151je hangs\u00falyozta: a korm\u00e1ny t\u00e1mogat\u00e1s\u00e1val Fej\u00e9r megy\u00e9ben eddig k\u00f6zel 11 ezer munkahelyet siker\u00fclt meg\u0151rizni, s a t\u00e1mogat\u00f3i d\u00f6nt\u00e9sek azt mutatj\u00e1k, hogy nem csak a nagy c\u00e9gek, hanem a hazai tulajdon\u00fa kkv-k is kapnak seg\u00edts\u00e9get.\nSzincs\u00e1k Attila, a Denso kereskedelmi \u00e9s p\u00e9nz\u00fcgyi igazgat\u00f3ja szerint a v\u00e1ls\u00e1g lehet\u0151s\u00e9get adott arra, hogy er\u0151sebben, hat\u00e9konyabban \u00e9s versenyk\u00e9pesebben j\u00f6hessenek ki a v\u00edrusj\u00e1rv\u00e1nyb\u00f3l. Ehhez azonban nagy sz\u00fcks\u00e9g volt a t\u00e1mogat\u00e1s elnyer\u00e9s\u00e9re - f\u0171zte hozz\u00e1.Cser-Palkovics Andr\u00e1s polg\u00e1rmester fontosnak nevezte a 3800 munkahely megmarad\u00e1s\u00e1t a sz\u00e9kesfeh\u00e9rv\u00e1ri c\u00e9gn\u00e9l, f\u0151k\u00e9nt annak f\u00e9ny\u00e9ben, hogy a j\u00e1rv\u00e1ny hat\u00e1s\u00e1ra\u00a0\u00a0ezer \u00faj \u00e1ll\u00e1skeres\u0151 van a v\u00e1rosban. V\u00e9lem\u00e9nye szerint a megk\u00f6t\u00f6tt meg\u00e1llapod\u00e1s Sz\u00e9kesfeh\u00e9rv\u00e1rt, mint a m\u00e1sodik legnagyobb vid\u00e9ki ipari centrumot is v\u00e9di.\nA v\u00e1rosvezet\u0151 megeml\u00edtette, hogy els\u0151k\u00e9nt a Denso fordult seg\u00edts\u00e9get aj\u00e1nlva a v\u00e1roshoz, s javaslatukra j\u00f6tt l\u00e9tre a v\u00e1rosi v\u00e9dekez\u00e9si alap, amely az \u00f6nkorm\u00e1nyzat 360 milli\u00f3 forintos v\u00e9dekez\u00e9si k\u00f6lts\u00e9geihez mintegy 100 milli\u00f3val j\u00e1rult hozz\u00e1.\nM\u00e1jus 1-t\u0151l a Denso \u00e1t\u00e1llt a 32 \u00f3r\u00e1s munkah\u00e9tre a vev\u0151i megrendel\u00e9sek cs\u00f6kken\u00e9se miatt, v\u00e1rhat\u00f3an szeptember v\u00e9g\u00e9ig. A v\u00edrushelyzet miatt meghozott int\u00e9zked\u00e9seket is figyelembe v\u00e9ve mindez azt jelenti, hogy a termel\u00e9s h\u00e9tf\u0151t\u0151l cs\u00fct\u00f6rt\u00f6kig h\u00e1rom m\u0171szakban zajlik, a p\u00e9ntek-szombat-vas\u00e1rnap pedig munkaid\u0151n k\u00edv\u00fcli, fizet\u00e9s n\u00e9lk\u00fcli id\u0151szak. Ez a l\u00e9p\u00e9s h\u00fasz sz\u00e1zal\u00e9kos alapb\u00e9rcs\u00f6kkent\u00e9ssel j\u00e1rt a t\u00e1rsas\u00e1g kor\u00e1bbi k\u00f6zl\u00e9se szerint.\nA Denso m\u00e1rcius 18-\u00e1n jelentette be, hogy a koronav\u00edrus-j\u00e1rv\u00e1ny miatt t\u00edz munkanapra le\u00e1ll a sz\u00e9kesfeh\u00e9rv\u00e1ri gy\u00e1r, \u00e9s a ny\u00e1rra tervezett le\u00e1ll\u00e1st hozza el\u0151re, ez alatt a munkav\u00e1llal\u00f3k b\u00e9rt kapnak, szabads\u00e1gon lesznek. A m\u00e1rcius 21-t\u0151l \u00e1prilis 5-\u00e9ig tart\u00f3 le\u00e1ll\u00e1st k\u00f6vet\u0151en a limit\u00e1lt termel\u00e9s \u00e1prilis 6-\u00e1n indult el, majd \u00e1prilis 14-t\u0151l m\u00e1r k\u00e9t m\u0171szakban termeltek.\nA Denso kereskedelmi \u00e9s p\u00e9nz\u00fcgyi igazgat\u00f3ja a tavalyihoz k\u00e9pest 20-30 sz\u00e1zal\u00e9kos \u00e1rbev\u00e9tel-cs\u00f6kken\u00e9sre sz\u00e1m\u00edt az id\u00e9n.\nA nyilv\u00e1nos c\u00e9gadatok szerint a Denso Gy\u00e1rt\u00f3 Magyarorsz\u00e1g Kft. a 2018-as \u00fczleti \u00e9vet 745,6 milli\u00f3 eur\u00f3s nett\u00f3 \u00e1rbev\u00e9tel (260 milli\u00e1rd forint) mellett 34,2 milli\u00f3 eur\u00f3s (11,9 milli\u00e1rd forint) nyeres\u00e9ggel z\u00e1rta.\u00a0\u00a0\n\n\nMTI 2020. m\u00e1jus 22.\n\n"}]