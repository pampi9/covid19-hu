[{"date": "2020-05-05 15:53", "url": "https://koronavirus.gov.hu/cikkek/videken-ujraindulnak-kozlekedesi-vizsgak", "h1": "Vid\u00e9ken \u00fajraindulnak a k\u00f6zleked\u00e9si vizsg\u00e1k", "body": "\nAz Innov\u00e1ci\u00f3s \u00e9s Technol\u00f3giai Miniszt\u00e9rium enged\u00e9ly\u00e9vel 2020. m\u00e1jus 6-t\u00f3l Budapest \u00e9s Pest megye kiv\u00e9tel\u00e9vel \u00fajraindulhatnak az orsz\u00e1gban a k\u00f6zleked\u00e9si vizsg\u00e1k \u00e9s ut\u00e1nk\u00e9pz\u00e9sek. Az int\u00e9zked\u00e9s a k\u00f6z\u00fati, a vas\u00fati, a haj\u00f3z\u00e1si \u00e9s a l\u00e9g\u00fcgyi ter\u00fcletet egyar\u00e1nt \u00e9rinti, az els\u0151 vizsg\u00e1kat a j\u00f6v\u0151 h\u00e9tre szervezhetik meg.\n\nA miniszt\u00e9rium a j\u00e1rv\u00e1ny\u00fcgyi vesz\u00e9lyhelyzeti int\u00e9zked\u00e9sekhez igazodva 2020. m\u00e1rcius 19-i hat\u00e1llyal f\u00fcggesztette fel a KAV K\u00f6zleked\u00e9si Alkalmass\u00e1gi \u00e9s Vizsgak\u00f6zpont Nonprofit Kft. vizsg\u00e1ztat\u00e1si \u00e9s ut\u00e1nk\u00e9pz\u00e9si tev\u00e9kenys\u00e9g\u00e9t. Az elm\u00falt b\u0151 m\u00e1sf\u00e9l h\u00f3napban a Vizsgak\u00f6zpont csak a t\u00e1rca k\u00fcl\u00f6n enged\u00e9ly\u00e9vel, n\u00e9h\u00e1ny esetben szervezhetett vizsg\u00e1kat \u00e9s vizsg\u00e1latokat, pl. leend\u0151 ment\u0151g\u00e9pkocsi-vezet\u0151k sz\u00e1m\u00e1ra.\nA korl\u00e1toz\u00f3 int\u00e9zked\u00e9sek a v\u00e9dekez\u00e9s \u00faj szakasz\u00e1ban szigor\u00fa menetrend szerint, fokozatosan enyh\u00edthet\u0151ek. A kij\u00e1r\u00e1si korl\u00e1toz\u00e1s r\u00e9szleges megsz\u00fcntet\u00e9s\u00e9vel \u00f6sszhangban a miniszt\u00e9rium Budapest \u00e9s Pest megye kiv\u00e9tel\u00e9vel a mai nappal visszavonta a felf\u00fcggeszt\u00e9sr\u0151l sz\u00f3l\u00f3 d\u00f6nt\u00e9s\u00e9t. Vid\u00e9ki vizsgaid\u0151pontokat teh\u00e1t \u00fajra lehet ig\u00e9nyelni, az els\u0151 vizsg\u00e1kat a j\u00f6v\u0151 h\u00e9tre szervezhetik meg. A vizsgaturizmus megel\u0151z\u00e9se \u00e9rdek\u00e9ben az egyes helysz\u00edneken kiz\u00e1r\u00f3lag azok tehetnek vizsg\u00e1t, akik \u00e9letvitelszer\u0171en is az adott telep\u00fcl\u00e9sen, megy\u00e9ben \u00e9lnek, a budapesti \u00e9s Pest megyei lakosok ebb\u0151l a c\u00e9lb\u00f3l sem utazhatnak az orsz\u00e1g m\u00e1sik r\u00e9sz\u00e9be.\nMos\u00f3czi L\u00e1szl\u00f3 k\u00f6zleked\u00e9spolitik\u00e1\u00e9rt felel\u0151s \u00e1llamtitk\u00e1r elmondta: \u201eA Vizsgak\u00f6zpont csak azokat a vizsg\u00e1kat \u00e9s ut\u00e1nk\u00e9pz\u00e9seket szervezi meg, amelyek helysz\u00edn\u00e9n j\u00e1rv\u00e1ny\u00fcgyi szempontb\u00f3l biztons\u00e1gos k\u00f6r\u00fclm\u00e9nyeket tud teremteni. A r\u00e9szv\u00e9tel k\u00f6telez\u0151 felt\u00e9tele a v\u00e9d\u0151felszerel\u00e9s - maszk \u00e9s keszty\u0171 - visel\u00e9se. A t\u00e1rsas\u00e1g a vesz\u00e9lyhelyzetre tekintettel, a fert\u0151z\u00e9si kock\u00e1zatok m\u00e9rs\u00e9kl\u00e9se \u00e9rdek\u00e9ben rugalmasan kezeli az ak\u00e1r a vizsga napj\u00e1n be\u00e9rkez\u0151 lemond\u00e1sokat is, \u00e9s ilyen esetben ingyenesen biztos\u00edt \u00faj id\u0151pontot.\u201d\nA Vizsgak\u00f6zpont az \u00f3vint\u00e9zked\u00e9sek r\u00e9szek\u00e9nt korl\u00e1tozni fogja a r\u00e9sztvev\u0151k sz\u00e1m\u00e1t is, ami a v\u00e1rakoz\u00e1si id\u0151 n\u00f6veked\u00e9s\u00e9hez vezethet. A t\u00e1rsas\u00e1g vid\u00e9ki \u00fcgyf\u00e9lszolg\u00e1lati irod\u00e1iban a j\u00e1rv\u00e1ny\u00fcgyi el\u0151\u00edr\u00e1sok betart\u00e1s\u00e1val ism\u00e9t lehet\u0151s\u00e9g ny\u00edlik a szem\u00e9lyes \u00fcgyint\u00e9z\u00e9sre. A budapesti \u00e9s Pest megyei irod\u00e1k tov\u00e1bbra is postai \u00e9s elektronikus \u00faton fogadj\u00e1k a megkeres\u00e9seket.\n\n(ITM Kommunik\u00e1ci\u00f3)\n\u00a0\n\n"}]