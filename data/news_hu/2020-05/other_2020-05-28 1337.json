[{"date": "2020-05-28 13:37", "url": "https://koronavirus.gov.hu/cikkek/szlavik-janos-magyarorszagon-nem-magas-halalozasok-szama", "h1": "Szl\u00e1vik J\u00e1nos: Magyarorsz\u00e1gon nem magas a hal\u00e1loz\u00e1sok sz\u00e1ma", "body": "\nMagyarorsz\u00e1gon nem magas a koronav\u00edrus-fert\u0151z\u00e9s miatti hal\u00e1loz\u00e1sok sz\u00e1ma a lakoss\u00e1gsz\u00e1mhoz k\u00e9pest - mondta a D\u00e9l-pesti Centrumk\u00f3rh\u00e1z (Szent L\u00e1szl\u00f3 k\u00f3rh\u00e1z) infektol\u00f3gus f\u0151orvosa a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\nSzl\u00e1vik J\u00e1nos hozz\u00e1tette: a hal\u00e1loz\u00e1sok \u00e9s a betegs\u00e9g el\u0151fordul\u00e1sa Magyarorsz\u00e1gon a k\u00f6rnyez\u0151 orsz\u00e1gok\u00e9hoz hasonl\u00f3 m\u00e9rt\u00e9k\u0171.\nAz akt\u00edv fert\u0151z\u00f6ttek sz\u00e1ma folyamatosan cs\u00f6kken, de miut\u00e1n a betegs\u00e9g hossz\u00fa lefoly\u00e1s\u00fa, m\u00e9g sokan vannak intenz\u00edv oszt\u00e1lyon. Jelenleg is \u00e1polnak olyan beteget, aki m\u00e1r n\u00e9gy hete van l\u00e9legeztet\u0151g\u00e9pen - mondta a szakember.\nA f\u0151orvos besz\u00e9lt arr\u00f3l is, hogy az orsz\u00e1gban t\u00f6bb t\u00edzezer ember eshetett \u00e1t a koronav\u00edrus-fert\u0151z\u00e9sen, \u00e9s az ismert esetek 80 sz\u00e1zal\u00e9k\u00e1n\u00e1l is enyhe t\u00fcnetekkel vagy t\u00fcnetmentesen zajlott le a betegs\u00e9g.\nKit\u00e9rt arra, hogy t\u00f6bb mint ezer ember ker\u00fclt k\u00f3rh\u00e1zba, \u00e9s t\u00f6bb mint \u00f6tsz\u00e1zan belehaltak a v\u00edrus sz\u00f6v\u0151dm\u00e9nyeibe, hiszen a betegs\u00e9g nem csak a t\u00fcd\u0151t, hanem az agyat, a sz\u00edvet \u00e9s a ves\u00e9t is t\u00e1madja, \u00e9s ez a beteg alapbetegs\u00e9geivel egy\u00fctt v\u00e9gzetes.\nSzl\u00e1vik J\u00e1nos kit\u00e9rt arra, hogy a gyerekek eset\u00e9ben a fert\u0151z\u00e9s enyhe lefoly\u00e1s\u00fa, t\u00edz \u00e9v alatti gyerekn\u00e9l nem tapasztaltak s\u00falyos t\u00fcneteket.\nA hidroxiklorokin magyarorsz\u00e1gi alkalmaz\u00e1s\u00e1val kapcsolatban Szl\u00e1vik J\u00e1nos k\u00f6z\u00f6lte, a leg\u00fajabb tudom\u00e1nyos eredm\u00e9nyeket figyelemmel k\u00eds\u00e9rve \u00fagy d\u00f6nt\u00f6ttek, nem kezdenek beteget hidroxiklorokinnal gy\u00f3gy\u00edtani itthon.\nHozz\u00e1tette: mivel nincs t\u00f6rzsk\u00f6nyvezett gy\u00f3gyszer a koronav\u00edrus ellen, azok a ter\u00e1pi\u00e1k, amelyeket eddig alkalmaztak, kor\u00e1bbi - els\u0151sorban k\u00ednai - tapasztalatokon alapultak. Azt mondta: a j\u00e1rv\u00e1ny elej\u00e9n az egyik mal\u00e1riagy\u00f3gyszer hat\u00f3anyaga val\u00f3ban szerves r\u00e9sze volt a koronav\u00edrus-fert\u0151z\u00e9s ter\u00e1pi\u00e1j\u00e1nak, \"nagyon sok betegn\u00e9l alkalmaztuk, sikerrel\".\nA f\u0151orvos k\u00f6z\u00f6lte, azokat a mell\u00e9khat\u00e1sokat, amelyeket az id\u0151s, sz\u00edvbeteg emberekn\u00e9l megfigyeltek, Magyarorsz\u00e1gon egy esetben \u00e9szlelt\u00e9k, \u00e9s ez eleny\u00e9sz\u0151 ahhoz k\u00e9pest, h\u00e1ny beteg kapta ezt a gy\u00f3gyszert. Szl\u00e1vik J\u00e1nos \u00fagy fogalmazott, \"val\u00f3sz\u00edn\u0171, hogy csak olyan betegekn\u00e9l alkalmazt\u00e1k, ahol nem alakult ki mell\u00e9khat\u00e1s\".\n\nMTI 2020. m\u00e1jus 28.\n\n"}]