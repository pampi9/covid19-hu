[{"date": "2020-05-28 18:01", "url": "https://koronavirus.gov.hu/cikkek/ideiglenes-jarvanyugyi-menetrendek-lepnek-eletbe-regionalis-vasutvonalakon", "h1": "Ideiglenes j\u00e1rv\u00e1ny\u00fcgyi menetrendek l\u00e9pnek \u00e9letbe a region\u00e1lis vas\u00fatvonalakon", "body": "\nJ\u00fanius 6-t\u00f3l t\u00f6bb vas\u00fatvonalon ideiglenes j\u00e1rv\u00e1ny\u00fcgyi menetrend l\u00e9p \u00e9letbe, a j\u00e1ratok egy r\u00e9sze helyett p\u00f3tl\u00f3buszok sz\u00e1ll\u00edtj\u00e1k az utasokat, a v\u00e1ltoz\u00e1sok a vonaton utaz\u00f3k nagyj\u00e1b\u00f3l 4 sz\u00e1zal\u00e9k\u00e1t \u00e9rintik - k\u00f6z\u00f6lte a M\u00c1V cs\u00fct\u00f6rt\u00f6k\u00f6n az MTI-vel.\n\n\nA k\u00f6zlem\u00e9ny szerint a j\u00e1rv\u00e1nyhelyzettel kapcsolatos int\u00e9zked\u00e9sek k\u00f6vetkezt\u00e9ben a M\u00c1V-Start belf\u00f6ldi utasforgalma m\u00e1rcius 15. \u00e9s m\u00e1jus 15. k\u00f6z\u00f6tt mintegy 70 sz\u00e1zal\u00e9kkal maradt el a m\u00falt \u00e9v azonos id\u0151szak\u00e1nak teljes\u00edtm\u00e9ny\u00e9t\u0151l, a nemzetk\u00f6zi forgalom pedig minim\u00e1lisra cs\u00f6kkent. Egyel\u0151re bizonytalan, hogy mikorra k\u00f6zel\u00edti meg az utassz\u00e1m a koronav\u00edrus-j\u00e1rv\u00e1ny el\u0151tti id\u0151szakban m\u00e9rt adatokat - \u00edrt\u00e1k.\nA korl\u00e1toz\u00e1sok fokozatos felold\u00e1sa, a v\u00e9dekez\u00e9s \u00faj szakasza lehet\u0151v\u00e9 teszi a vonat- \u00e9s buszk\u00f6zleked\u00e9s \u00fajj\u00e1szervez\u00e9s\u00e9t. A vas\u00fati f\u0151vonalakon elv\u00e9gzett vagy jelenleg is zajl\u00f3, t\u00f6bb mint ezermilli\u00e1rd forintos fejleszt\u00e9seknek k\u00f6sz\u00f6nhet\u0151en a p\u00e1rhuzamosan fut\u00f3 t\u00e1vols\u00e1gi buszj\u00e1ratok pedig t\u00f6bb viszonylaton cs\u00f6kkenthet\u0151k, megsz\u00fcntethet\u0151k - olvashat\u00f3 a k\u00f6zlem\u00e9nyben.\nJ\u00fanius 6-t\u00f3l egyes vonalszakaszokon a j\u00e1ratok egy r\u00e9sze helyett p\u00f3tl\u00f3buszok sz\u00e1ll\u00edtj\u00e1k az utasokat, bizonyos viszonylatokon pedig a p\u00e1rhuzamos utakon k\u00f6zleked\u0151 helyk\u00f6zi buszj\u00e1ratokkal lehet majd utazni. Az el\u0151\u00edrt v\u00e9d\u0151t\u00e1vols\u00e1g a buszokon is betarthat\u00f3, hiszen a viszonylatokon k\u00f6zleked\u0151 vonatok \u00e1tlagos utasforgalma nem \u00e9ri el a t\u00edzet, 11 vonal eset\u00e9ben pedig legfeljebb kett\u0151.\nA k\u00f6zlem\u00e9nyben azt \u00edrt\u00e1k: a vas\u00fatt\u00e1rsas\u00e1g folyamatosan figyelemmel k\u00eds\u00e9ri a p\u00f3tl\u00f3buszok \u00e9s a p\u00e1rhuzamos \u00fatvonalakon k\u00f6zleked\u0151 helyk\u00f6zi buszj\u00e1ratok utasforgalm\u00e1t, sz\u00fcks\u00e9g eset\u00e9n a megrendel\u0151vel k\u00f6z\u00f6sen fel\u00fclvizsg\u00e1lja a menetrendet, \u00e9s \"rugalmasan alak\u00edtja a biztos\u00edtott kapacit\u00e1sokat\".\nAz ideiglenes j\u00e1rv\u00e1ny\u00fcgyi menetrendek bevezet\u00e9se lehet\u0151s\u00e9get teremt arra, hogy a felszabadul\u00f3 vas\u00fati j\u00e1rm\u0171 \u00e9s \u00e1llom\u00e1nyi kapacit\u00e1sokat a M\u00c1V a f\u0151vonali k\u00f6zleked\u00e9sre csoportos\u00edtsa \u00e1t. A region\u00e1lis k\u00f6z\u00f6ss\u00e9gi k\u00f6zleked\u00e9s egys\u00e9ges menetrendj\u00e9nek kialak\u00edt\u00e1sa mellett a k\u00e9s\u0151bbiekben bevezethet\u0151 az egys\u00e9ges \u00e9s \u00e1tj\u00e1rhat\u00f3 jegy\u00e9rt\u00e9kes\u00edt\u00e9si rendszer is - tett\u00e9k hozz\u00e1.\nA j\u00e1rv\u00e1ny\u00fcgyi menetrendi v\u00e1ltoz\u00e1sokkal \u00e9rintett vas\u00fatvonalak list\u00e1ja megtal\u00e1lhat\u00f3 a M\u00c1V honlapj\u00e1n a\u00a0https://www.mavcsoport.hu/mav-start/ideiglenes-jarvanyugyi-menetrendek-regionalis-vasutvonalakon\u00a0oldalon.\n\nMTI 2020. m\u00e1jus 28.\n\n"}]