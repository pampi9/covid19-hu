[{"date": "2020-05-21 11:44", "url": "https://koronavirus.gov.hu/cikkek/palkovics-mar-kozel-egymillio-embernek-nyujt-segitseget-gazdasagvedelmi-akcioterv", "h1": "Palkovics: m\u00e1r k\u00f6zel egymilli\u00f3 embernek ny\u00fajt seg\u00edts\u00e9get a Gazdas\u00e1gv\u00e9delmi akci\u00f3terv", "body": "\nA Gazdas\u00e1gv\u00e9delmi akci\u00f3terv, a gazdas\u00e1gv\u00e9delmi int\u00e9zked\u00e9sek eddig k\u00f6zel egymilli\u00f3 emberr\u0151l gondoskodtak, vagy v\u00e9dt\u00e9k meg a munkahely\u00e9t - fejtette ki cs\u00fct\u00f6rt\u00f6k\u00f6n V\u00e1con az innov\u00e1ci\u00f3s \u00e9s technol\u00f3giai miniszter.\n\nPalkovics\u00a0L\u00e1szl\u00f3 a v\u00e1ci Luk\u00e1cs \u00e9s Tam\u00e1s Kft. munkahelyv\u00e9delmi b\u00e9rt\u00e1mogat\u00f3 okirat\u00e1nak \u00e1tad\u00e1s\u00e1n arr\u00f3l besz\u00e9lt, hogy az akci\u00f3terv legfontosabb eleme a munkahelyek megv\u00e9d\u00e9se. Hozz\u00e1tette, hogy munkahelyv\u00e9delmi t\u00e1mogat\u00e1sra eddig 106 ezer munkav\u00e1llal\u00f3ra adtak be k\u00e9relmet, ebb\u0151l m\u00e1r t\u00f6bb mint 51 ezret sikeresen elb\u00edr\u00e1ltak.\nA kutat\u00e1s-fejleszt\u00e9si munkak\u00f6rben dolgoz\u00f3k \u00e9rdek\u00e9ben m\u00e1r k\u00f6zel 10 ezer k\u00e9relem \u00e9rkezett be, amelynek a harmada szint\u00e9n t\u00fal van a b\u00edr\u00e1laton - f\u0171zte hozz\u00e1 a miniszter.\nPalkovics\u00a0L\u00e1szl\u00f3 sz\u00f3lt arr\u00f3l, hogy a v\u00e1rakoz\u00e1sokat meghalad\u00f3an, t\u00f6bb mint 50 ezer jelentkez\u00e9s \u00e9rkezett a korm\u00e1ny \u00e1ltal meghirdetett ingyenes informatikai alapk\u00e9pz\u00e9sre, amelyre nemcsak munkan\u00e9lk\u00fcliek, hanem egyetemist\u00e1k \u00e9s olyanok is jelentkeztek, akik jelenleg kevesebbet dolgoznak.\nKit\u00e9rt arra, hogy a korm\u00e1ny gondolt az egyetemist\u00e1kra is, akik felvehetik a teljesen szabad felhaszn\u00e1l\u00e1s\u00fa, kamatmentes hitelt, a Di\u00e1khitel Pluszt, amelyb\u0151l finansz\u00edrozni tudj\u00e1k ezt az \u00e1tmenti id\u0151szakot.\nR\u00e9tv\u00e1ri Bence, az Emberi Er\u0151forr\u00e1sok Miniszt\u00e9rium\u00e1nak (Emmi) parlamenti \u00e1llamtitk\u00e1ra, aki egyben a t\u00e9rs\u00e9g KDNP-s orsz\u00e1ggy\u0171l\u00e9si k\u00e9pvisel\u0151je, azt mondta, hogy a korm\u00e1ny r\u00e9sz\u00e9r\u0151l fontos volt a gyorsas\u00e1g mind a j\u00e1rv\u00e1ny kezel\u00e9s\u00e9ben, mind pedig a gazdas\u00e1g megv\u00e9d\u00e9s\u00e9ben.\nHozz\u00e1tette, hogy V\u00e1c k\u00f6rny\u00e9k\u00e9n is sok kis- \u00e9s k\u00f6zepes v\u00e1llalkoz\u00e1s \u00e9lt a gazdas\u00e1gv\u00e9delmi, munkahelymegtart\u00f3 t\u00e1mogat\u00e1sokkal, Pest megye \u00e9szaki r\u00e9sz\u00e9ben t\u00f6bb mint ezer munkahely megment\u00e9s\u00e9hez ny\u00fajtott t\u00e1mogat\u00e1st a korm\u00e1ny.\n\n\nMTI 2020. m\u00e1jus 21.\n\n"}]