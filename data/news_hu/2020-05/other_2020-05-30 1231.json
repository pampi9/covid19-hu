[{"date": "2020-05-30 12:31", "url": "https://koronavirus.gov.hu/cikkek/sok-programot-kinalnak-az-okoturisztikai-bemutatohelyek-punkosdi-hetvegen", "h1": "Sok programot k\u00edn\u00e1lnak az \u00f6koturisztikai bemutat\u00f3helyek a p\u00fcnk\u00f6sdi h\u00e9tv\u00e9g\u00e9n", "body": "\nA j\u00e1rv\u00e1ny miatt bevezetett korl\u00e1toz\u00e1sok enyh\u00edt\u00e9s\u00e9vel ism\u00e9t megnyithat az \u00f6koturisztikai bemutat\u00f3helyek z\u00f6me, \u00edgy a p\u00fcnk\u00f6sdi hossz\u00fa h\u00e9tv\u00e9g\u00e9n m\u00e1r kifejezetten v\u00e1ltozatos programk\u00edn\u00e1latb\u00f3l v\u00e1laszthatnak azok, akik az orsz\u00e1g t\u00edz nemzeti parkj\u00e1nak valamelyik\u00e9t venn\u00e9k c\u00e9lba az \u00fcnnep idej\u00e9n - k\u00f6z\u00f6lte az Agr\u00e1rminiszt\u00e9rium.\n\nA k\u00f6zlem\u00e9ny szerint az Aggteleki Nemzeti Park gyermeknapot tart vas\u00e1rnap a 2016-ban Magyarorsz\u00e1g legjobb tan\u00f6sv\u00e9ny\u00e9nek v\u00e1lasztott Kincskeres\u0151 j\u00e1t\u00e9k\u00f6sv\u00e9nyen.\nA Balaton-felvid\u00e9ket v\u00e1laszt\u00f3k erd\u0151ker\u00fcl\u0151 geot\u00fara r\u00e9szek\u00e9nt fedezhetik fel szombaton az orsz\u00e1gban egyed\u00fcl\u00e1ll\u00f3 szentg\u00e1li tiszaf\u00e1s erd\u0151 titkait, a B\u00fckki Nemzeti Park pedig eg\u00e9szen j\u00fanius hetedik\u00e9ig naponta tematikus szakvezet\u00e9sekkel \u00fcnnepli az Eur\u00f3pai Geoparkok H\u00e1l\u00f3zata alap\u00edt\u00e1s\u00e1nak 20. \u00e9vfordul\u00f3j\u00e1t, \u00e9s j\u00fanius elsej\u00e9n interakt\u00edv vulk\u00e1nshow-val csatlakozik az Eur\u00f3pa-szerte megrendezett Vulk\u00e1nnaphoz.\nJelv\u00e9nygy\u0171jt\u0151 t\u00far\u00e1t tart a Duna-Dr\u00e1va Nemzeti Park, Gyurgyalagok a puszt\u00e1n c\u00edmmel szombaton, m\u00edg a Duna-Ipoly Nemzeti Park tan\u00f6sv\u00e9ny-t\u00far\u00e1n mutatja be a Turj\u00e1nvid\u00e9k l\u00e1pr\u00e9teit, ligeterdeit. Ugyanitt lesz \u00fcrgeles, \u00e9s az \u00e1llatok esti hangjait is meghallgathatj\u00e1k a k\u00f3csagok birodalm\u00e1ban.\nA h\u00edres Kilenclyuk\u00fa h\u00edd szomsz\u00e9ds\u00e1g\u00e1ban is gyereknapot tartanak, a Hortob\u00e1gyi Vadasparkban a 16 \u00e9vn\u00e9l fiatalabbak ingyenesen vehetnek r\u00e9szt az extra szafarin vas\u00e1rnap.\nA Fert\u0151-Hans\u00e1g Nemzeti Park szervez p\u00fcnk\u00f6sdi kenu- \u00e9s ker\u00e9kp\u00e1rt\u00far\u00e1t, de az ornitol\u00f3gi\u00e1t kedvel\u0151k jelentkezhetnek mad\u00e1rmegfigyel\u00e9sre is a Fert\u0151 szikes tavai ment\u00e9n.\nGyermeknapi programkavalk\u00e1d v\u00e1rja a kis- \u00e9s nagyobb gyerekeket vas\u00e1rnap Szarvason, a K\u00f6r\u00f6sv\u00f6lgyi \u00c1llatparkban \u00e1llatbemutat\u00f3kkal, l\u00e1tv\u00e1nyetet\u00e9sekkel, p\u00f3ni lovagl\u00e1ssal, szabadt\u00e9ri n\u00e9pi j\u00e1t\u00e9kokkal \u00e9s sok m\u00e1s meglepet\u00e9ssel.\nA Kiskuns\u00e1gi Nemzeti Park Igazgat\u00f3s\u00e1g a P\u00e9teri-t\u00f3ra invit\u00e1lja a kimozdulni v\u00e1gy\u00f3kat, ami a f\u00e9szkel\u00e9si id\u0151szakban mutatja a legizgalmasabb arc\u00e1t. R\u00e9cef\u00e9l\u00e9k, g\u00e1zl\u00f3madarak csapatai lepik el ilyenkor a ter\u00fcletet, de megpillanthatj\u00e1k a fens\u00e9ges r\u00e9tisast is.\nEgyebek mellett az \u00e9p\u00edtett \u00f6r\u00f6ks\u00e9g csod\u00e1ival v\u00e1rja a vend\u00e9geket Szalaf\u0151, az \u0150rs\u00e9gi Nemzeti Park a szerek csod\u00e1latos vil\u00e1g\u00e1ba kalauzolja a l\u00e1togat\u00f3it. Az \u0150rs\u00e9gi N\u00e9pi M\u0171eml\u00e9kegy\u00fcttes mes\u00e9l\u0151 \u00e9p\u00fcletei k\u00f6z\u00f6tt szombaton m\u00e9g a hagyom\u00e1nyos korongoz\u00e1st is kipr\u00f3b\u00e1lhatj\u00e1k.\nA p\u00fcnk\u00f6sdi hossz\u00fa h\u00e9tv\u00e9g\u00e9n sz\u00e9les programk\u00edn\u00e1lattal k\u00e9sz\u00fclnek Magyarorsz\u00e1g \u00e1llami erd\u00e9szetei is, ism\u00e9t l\u00e1togathat\u00f3k az erdei iskol\u00e1k, az arbor\u00e9tumok, a f\u00fcv\u00e9szkertek, \u00e9s a vadasparkok, valamint \u00fajra megnyitott\u00e1k kapuikat a turisztikai- \u00e9s l\u00e1togat\u00f3k\u00f6zpontok, az erdei sz\u00e1ll\u00e1shelyek, \u00e9s a kisvasutakon is lehet utazni a sz\u00fcks\u00e9ges j\u00e1rv\u00e1ny\u00fcgyi int\u00e9zked\u00e9sek betart\u00e1sa mellett.\nKinyitott a t\u00f6bbi k\u00f6zt a Budakeszi Vadaspark, a Szombathelyi Erd\u0151gazdas\u00e1g kezel\u00e9s\u00e9ben l\u00e9v\u0151 Jeli Arbor\u00e9tum, a Pilisi Parkerd\u0151ben a visegr\u00e1di Fellegv\u00e1r, a Kecskem\u00e9thez k\u00f6zeli Vackor V\u00e1r Erdei Iskola, a Gemenc Zrt. \u00d6koturisztikai K\u00f6zpontja, a P\u00e9cshez k\u00f6zeli Mecsextr\u00e9m Park, valamint a Szilv\u00e1sv\u00e1radi \u00e9s a Lillaf\u00fcredi \u00c1llami Erdei Vas\u00fat is sz\u00e1ll\u00edtja az utasokat - \u00edrta az AM.\n\n\nMTI 2020. m\u00e1jus 30.\n\n"}]