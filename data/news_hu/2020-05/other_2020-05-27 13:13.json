[{"date": "2020-05-27 13:13", "url": "https://koronavirus.gov.hu/cikkek/operativ-torzs-belephetnek-egymas-orszagaiba-csehek-szlovakok-es-magyarok", "h1": "Operat\u00edv t\u00f6rzs: bel\u00e9phetnek egym\u00e1s orsz\u00e1gaiba a csehek, a szlov\u00e1kok \u00e9s a magyarok", "body": "\nKarant\u00e9nk\u00f6telezetts\u00e9g n\u00e9lk\u00fcl l\u00e9phetik \u00e1t szerd\u00e1t\u00f3l egym\u00e1s orsz\u00e1ghat\u00e1rait a csehek, a szlov\u00e1kok \u00e9s a magyarok, ha a m\u00e1sik orsz\u00e1gban nem tart\u00f3zkodnak tov\u00e1bb 48 \u00f3r\u00e1n\u00e1l - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa a szerdai online sajt\u00f3t\u00e1j\u00e9koztat\u00f3n.\n\nKiss R\u00f3bert kifejtette: szerd\u00e1n hat\u00e1lyba l\u00e9pett a Cseh K\u00f6zt\u00e1rsas\u00e1gb\u00f3l \u00e9s a Szlov\u00e1k K\u00f6zt\u00e1rsas\u00e1gb\u00f3l val\u00f3 hat\u00e1r\u00e1tl\u00e9p\u00e9sr\u0151l sz\u00f3l\u00f3 korm\u00e1nyrendelet. Eszerint a cseh \u00e9s a szlov\u00e1k \u00e1llampolg\u00e1rok Magyarorsz\u00e1g ter\u00fclet\u00e9re szem\u00e9lyforgalomban, hat\u00f3s\u00e1gi h\u00e1zi karant\u00e9n elrendel\u00e9se n\u00e9lk\u00fcl bel\u00e9phetnek, ha Magyarorsz\u00e1g ter\u00fclet\u00e9n kevesebb mint 48 \u00f3r\u00e1t tart\u00f3zkodnak. A korm\u00e1nyrendelet azt is kimondja, hogy a magyar \u00e1llampolg\u00e1rok Ausztri\u00e1b\u00f3l Magyarorsz\u00e1gra bel\u00e9phetnek, ha kevesebb mint 48 \u00f3r\u00e1t tart\u00f3zkodtak Csehorsz\u00e1gban. A magyar \u00e1llampolg\u00e1rokra vonatkoz\u00f3 szab\u00e1lyoz\u00e1s \u00e9rv\u00e9nyes az Eur\u00f3pai Gazdas\u00e1gi T\u00e9rs\u00e9g \u00e1llampolg\u00e1raira is, akik \u00e1lland\u00f3 tart\u00f3zkod\u00e1sra jogosultak \u00e9s ezt \u00e1lland\u00f3 tart\u00f3zkod\u00e1sra jogosult k\u00e1rty\u00e1val igazolj\u00e1k.\nArr\u00f3l is besz\u00e9lt, hogy a korm\u00e1ny kedden az Orsz\u00e1ggy\u0171l\u00e9s el\u00e9 terjesztette a vesz\u00e9lyhelyzet megsz\u00fcntet\u00e9s\u00e9r\u0151l sz\u00f3l\u00f3 t\u00f6rv\u00e9nyjavaslatot, amelynek \u00e9rtelm\u00e9ben az operat\u00edv t\u00f6rzs \u00fcgyeleti k\u00f6zpontja a tov\u00e1bbiakban is m\u0171k\u00f6dik majd \u00e9s ir\u00e1ny\u00edtja a j\u00e1rv\u00e1ny elleni v\u00e9dekez\u00e9st.\nFelk\u00e9sz\u00fcl\u00fcnk az esetleges m\u00e1sodik hull\u00e1mra, \u00e9s ennek k\u00f6vetkezm\u00e9nyek\u00e9ppen az \u00fcgyeleti k\u00f6zpont tov\u00e1bbra is ell\u00e1tja a feladat\u00e1t - fogalmazott. Hozz\u00e1tette: a k\u00fcl\u00f6nleges jogrend hely\u00e9be az eg\u00e9szs\u00e9g\u00fcgyi v\u00e1ls\u00e1ghelyzet l\u00e9p.\nKiss R\u00f3bert azt mondta: a korm\u00e1ny szerd\u00e1n is \u00fcl\u00e9st tart, ahol elemz\u0151 a j\u00e1rv\u00e1ny\u00fcgyi helyzetet \u00e9s d\u00f6nt a tov\u00e1bbi l\u00e9p\u00e9sekr\u0151l \u00e9s int\u00e9zked\u00e9sekr\u0151l. A r\u00e9szletekr\u0151l cs\u00fct\u00f6rt\u00f6k\u00f6n Guly\u00e1s Gergely Minisztereln\u00f6ks\u00e9get vezet\u0151 miniszter ad t\u00e1j\u00e9koztat\u00e1st.\nKifejtette: 1597-re emelkedett a hat\u00f3s\u00e1gi h\u00e1zi karant\u00e9n elektronikus ellen\u0151rz\u00e9s\u00e9t szolg\u00e1l\u00f3 mobiltelefonra let\u00f6lthet\u0151 informatikai alkalmaz\u00e1sra regisztr\u00e1ltak sz\u00e1ma. Kedden 532 hat\u00f3s\u00e1gi h\u00e1zi karant\u00e9nt rendeltek el, \u00edgy azok sz\u00e1ma \u00f6sszesen 11 616. Kedden 42 esetben int\u00e9zkedtek a rend\u0151r\u00f6k a hat\u00f3s\u00e1gi h\u00e1zi karant\u00e9nt szab\u00e1lyainak megszeg\u00e9se miatt.\nMostan\u00e1ig \u00f6sszesen 401 b\u00fcntet\u0151elj\u00e1r\u00e1st ind\u00edtottak a j\u00e1rv\u00e1ny\u00fcggyel \u00f6sszef\u00fcgg\u00e9sben. Ebb\u0151l 107 r\u00e9mh\u00edrterjeszt\u00e9s, 29 k\u00f6zvesz\u00e9llyel fenyeget\u00e9s, 127 csal\u00e1s, 21 j\u00e1rv\u00e1ny\u00fcgyi szab\u00e1lyszeg\u00e9s miatt indult. Mostan\u00e1ig \u00f6sszesen 80 gyan\u00fas\u00edtottat hallgattak ki.\nHozz\u00e1tette: a rend\u0151r\u00f6k tov\u00e1bbra is ellen\u0151rzik a v\u00e9delmi t\u00e1vols\u00e1g betart\u00e1s\u00e1t, a t\u00f6megk\u00f6zleked\u00e9si eszk\u00f6z\u00f6k\u00f6n \u00e9s az \u00fczletekben a v\u00e9delmi eszk\u00f6z visel\u00e9s\u00e9t, tov\u00e1bb\u00e1 az \u00fczletekben az id\u0151s\u00e1v betart\u00e1s\u00e1t. Emiatt kedden a rend\u0151r\u00f6k 14 esetben int\u00e9zkedtek, 8 esetben figyelmeztet\u00e9st, 6 esetben helysz\u00edni b\u00edrs\u00e1got szabtak ki. M\u00e1jus 4. \u00f3ta \u00f6sszesen 1008 emberrel szemben int\u00e9zkedtek.\nKiss R\u00f3bert t\u00e1j\u00e9koztat\u00e1sa szerint szerda d\u00e9lel\u0151tt a teherforgalomban bel\u00e9p\u0151 oldalon R\u00f6szk\u00e9n\u00e9l 4 \u00f3r\u00e1s, Tomp\u00e1n\u00e1l 2 \u00f3r\u00e1s, \u00c1rt\u00e1ndn\u00e1l 1 \u00f3r\u00e1s a v\u00e1rakoz\u00e1s. A kil\u00e9p\u0151 oldalon Csan\u00e1dpalot\u00e1n\u00e1l 1 \u00f3r\u00e1s a v\u00e1rakoz\u00e1si id\u0151. Szem\u00e9lyforgalomban a bel\u00e9p\u0151 oldalon Nagylakn\u00e1l szint\u00e9n 1 \u00f3r\u00e1s v\u00e1rakoz\u00e1si id\u0151vel kell sz\u00e1molni - ismertette.\nK\u00e9rd\u00e9sre v\u00e1laszolva hangs\u00falyozta, hogy az id\u0151s\u00e1vok fenntart\u00e1s\u00e1ra tov\u00e1bbra is sz\u00fcks\u00e9g van, mivel a 65. \u00e9v felettiek vannak kit\u00e9ve legink\u00e1bb a koronav\u00edrussal \u00f6sszef\u00fcgg\u0151 megbeteged\u00e9seknek. Ugyanakkor hozz\u00e1tette: folyamatosan elemzik a helyzetet.\nEgy m\u00e1sik k\u00e9rd\u00e9sre v\u00e1laszolva azt is elmondta, hogy lej\u00e1rt szem\u00e9lyi okm\u00e1nyokkal kiz\u00e1r\u00f3lag Magyarorsz\u00e1g ter\u00fclet\u00e9n lehet hivatalos \u00fcgyeket int\u00e9zni. Magyar \u00e1llampolg\u00e1rok k\u00fclf\u00f6ldre kiz\u00e1r\u00f3lag \u00e9rv\u00e9nyes szem\u00e9lyi okm\u00e1nyokkal utazhatnak.\n\n\nMTI 2020. m\u00e1jus 27.\n\n"}]