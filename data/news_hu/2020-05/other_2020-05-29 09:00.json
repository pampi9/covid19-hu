[{"date": "2020-05-29 09:00", "url": "https://koronavirus.gov.hu/cikkek/erasmus-megteritik-fiatalok-jarvany-miatti-pluszkoltsegeit", "h1": "Erasmus \u2013 Megt\u00e9r\u00edtik  a fiatalok j\u00e1rv\u00e1ny miatti pluszk\u00f6lts\u00e9geit", "body": "\nA koronav\u00edrus-j\u00e1rv\u00e1ny miatt el\u0151sz\u00f6r a fels\u0151oktat\u00e1si int\u00e9zm\u00e9nyek eset\u00e9ben kellett korl\u00e1toz\u00f3 int\u00e9zked\u00e9seket hoznia a korm\u00e1nynak. Ennek az egyik oka az volt, hogy sok k\u00fclf\u00f6ldi hallgat\u00f3 tanul a magyar egyetemeken, f\u0151iskol\u00e1kon, \u00edgy a tanul\u00f3k k\u00f6z\u00f6ss\u00e9gei kiszolg\u00e1ltatottabbak voltak a vil\u00e1gj\u00e1rv\u00e1nynak, ez\u00e1ltal vesz\u00e9lyess\u00e9 v\u00e1ltak a fert\u0151z\u00e9s hazai terjed\u00e9se szempontj\u00e1b\u00f3l. A magas sz\u00ednvonal\u00fa fels\u0151oktat\u00e1snak azonban kulcsfontoss\u00e1g\u00fa eleme a hallgat\u00f3i \u00e9s oktat\u00f3i mobilit\u00e1s, ez\u00e9rt a korm\u00e1ny tov\u00e1bbra is t\u00e1mogatja az int\u00e9zm\u00e9nyek \u00e9s polg\u00e1raik nemzetk\u00f6zi kapcsolat\u00e9p\u00edt\u00e9s\u00e9t.\n\nSchanda Tam\u00e1s, a fels\u0151oktat\u00e1s\u00e9rt is felel\u0151s Innov\u00e1ci\u00f3s \u00e9s Technol\u00f3giai Miniszt\u00e9rium (ITM) miniszterhelyettese, parlamenti \u00e9s strat\u00e9giai \u00e1llamtitk\u00e1ra k\u00e9t, e c\u00e9lt szolg\u00e1l\u00f3 lehet\u0151s\u00e9gre is felh\u00edvta a figyelmet. \u201eA CEEPUS program keret\u00e9ben arra ny\u00edlik lehet\u0151s\u00e9g, hogy a h\u00e1l\u00f3zat hazai tagjai k\u00fclf\u00f6ldi partnerint\u00e9zm\u00e9nyek hallgat\u00f3inak \u00e9s oktat\u00f3inak r\u00e9szv\u00e9tel\u00e9t t\u00e1mogass\u00e1k magyarorsz\u00e1gi speci\u00e1lis kurzusokon, szakmai tal\u00e1lkoz\u00f3kon. A Tempus K\u00f6zalap\u00edtv\u00e1ny a napokban meg is hirdette az err\u0151l sz\u00f3l\u00f3, 2020/2021-es tan\u00e9vre vonatkoz\u00f3 p\u00e1ly\u00e1zatot, a honlapjukon, a tka.hu-n m\u00e1r el is \u00e9rhet\u0151 az \u00f6sszes sz\u00fcks\u00e9ges formanyomtatv\u00e1ny \u00e9s a beny\u00fajt\u00e1s felt\u00e9teleir\u0151l sz\u00f3l\u00f3 inform\u00e1ci\u00f3k\u201d \u2013 ismertette a p\u00e1ly\u00e1zatot a miniszterhelyettes. Mint mondta, emellett pedig az Erasmus Napok programsorozathoz is lehet csatlakozni. \u201eOkt\u00f3ber 15-17. k\u00f6z\u00f6tt minden olyan szervezet, amely az Erasmus+ keret\u00e9ben val\u00f3s\u00edt, vagy val\u00f3s\u00edtott meg egy projektet, bemutathatja azt. Szinte b\u00e1rmilyen esem\u00e9nyt lehet regisztr\u00e1lni. Ak\u00e1r inform\u00e1ci\u00f3s nappal, ak\u00e1r m\u00f3dszertani bemutat\u00f3val, vagy \u00e9ppen egy workshoppal\u201d \u2013 fejtette ki Schanda Tam\u00e1s.\nA miniszterhelyettes az Erasmus+ kapcs\u00e1n bejelentette, hogy az ITM fel\u00fcgyelete alatt m\u0171k\u00f6d\u0151 Tempus K\u00f6zalap\u00edtv\u00e1ny kurat\u00f3riuma a legut\u00f3bbi \u00fcl\u00e9s\u00e9n d\u00f6nt\u00f6tt arr\u00f3l is, hogy azoknak a magyar fiataloknak, akiknek a koronav\u00edrus-j\u00e1rv\u00e1ny miatt megszakadt vagy meghi\u00fasult az eur\u00f3pai mobilit\u00e1si programban val\u00f3 r\u00e9szv\u00e9tele, alapvet\u0151en az Eur\u00f3pai Bizotts\u00e1g aj\u00e1nl\u00e1sainak megfelel\u0151en, de ann\u00e1l semmik\u00e9ppen nem szigor\u00fabb felt\u00e9telekkel kell elsz\u00e1molniuk, azaz a vesz\u00e9lyhelyzethez kapcsol\u00f3d\u00f3 valamennyi felmer\u00fclt k\u00f6lts\u00e9g\u00fcket meg kell t\u00e9r\u00edteni. \u201eT\u00e1mogatni szeretn\u00e9nk a magyar fiatalokat, ez\u00e9rt a minimaliz\u00e1ljuk az adminisztrat\u00edv terheket, a kiad\u00e1saikat pedig a lehet\u0151 legnagyobb m\u00e9rt\u00e9kben megt\u00e9r\u00edtj\u00fck\u201d \u2013 mondta. Hozz\u00e1tette: az alap\u00edtv\u00e1ny kapcsolatban van az \u00e9rintett hallgat\u00f3kkal, akik \u00edgy minden fontos inform\u00e1ci\u00f3t id\u0151ben megkapnak.\n\n\n"}]