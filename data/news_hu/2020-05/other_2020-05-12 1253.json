[{"date": "2020-05-12 12:53", "url": "https://koronavirus.gov.hu/cikkek/remhirterjesztot-allitottak-elo-rendorok", "h1": "R\u00e9mh\u00edrterjeszt\u0151t \u00e1ll\u00edtottak el\u0151 a rend\u0151r\u00f6k", "body": "\nEgy Szerencshez k\u00f6zeli telep\u00fcl\u00e9sen \u00e9l\u0151 f\u00e9rfi az \u00faj koronav\u00edrussal kapcsolatos hamis t\u00e9ny\u00e1ll\u00edt\u00e1sokat tett k\u00f6zz\u00e9 egy k\u00f6z\u00f6ss\u00e9gi oldalon.\n\nR\u00e9mh\u00edrterjeszt\u00e9s b\u0171ntett elk\u00f6vet\u00e9s\u00e9nek megalapozott gyan\u00faja miatt folytat b\u00fcntet\u0151elj\u00e1r\u00e1st a Szerencsi Rend\u0151rkapit\u00e1nys\u00e1g egy 64 \u00e9ves f\u00e9rfival szemben. A gyan\u00fas\u00edtott az egyik legnagyobb k\u00f6z\u00f6ss\u00e9gi oldalon 2020. \u00e1prilis 28-\u00e1n tett k\u00f6zz\u00e9 egy bejegyz\u00e9st. A posztban a f\u00e9rfi t\u00f6bbek k\u00f6z\u00f6tt le\u00edrta azt is, hogy az orsz\u00e1g vezet\u00e9se sz\u00e1nd\u00e9kosan id\u0151z\u00edtette a koronav\u00edrus tet\u0151z\u00e9s\u00e9nek idej\u00e9re a kij\u00e1r\u00e1si korl\u00e1toz\u00e1s megsz\u00fcntet\u00e9s\u00e9t. Amely v\u00e9lem\u00e9nye szerint t\u00f6meges megbeteged\u00e9st eredm\u00e9nyezhet. A k\u00f6zz\u00e9tett bejegyz\u00e9shez r\u00f6vid id\u0151n bel\u00fcl tizenkilencen hozz\u00e1sz\u00f3ltak, \u00e9s tizenegyen meg is osztott\u00e1k.\nA szerencsi rend\u0151r\u00f6k a nyomoz\u00e1s sor\u00e1n azonos\u00edtott\u00e1k az elk\u00f6vet\u0151t, akit 2020. m\u00e1jus 12-\u00e9n reggel elfogtak, majd gyan\u00fas\u00edtottk\u00e9nt hallgattak ki.\nA Borsod-Aba\u00faj-Zempl\u00e9n Megyei Rend\u0151r-f\u0151kapit\u00e1nys\u00e1g felh\u00edvja az k\u00f6z\u00f6ss\u00e9gi oldalakat haszn\u00e1l\u00f3k figyelm\u00e9t, hogy\u00a0a rend\u0151rs\u00e9g folyamatosan monitorozza az internetet, \u00e9s megteszi a sz\u00fcks\u00e9ges int\u00e9zked\u00e9seket: elt\u00e1vol\u00edttatja a kifog\u00e1solhat\u00f3 tartalmakat, illetve \u2013 s\u00falyosabb esetben \u2013 b\u00fcntet\u0151elj\u00e1r\u00e1st ind\u00edt.\nNe feledj\u00fck: mindenkinek egy\u00e9ni felel\u0151ss\u00e9ge, hogy mit oszt meg a k\u00f6z\u00f6ss\u00e9gi m\u00e9di\u00e1ban, milyen tartalmakat k\u00fcld tov\u00e1bb. A vil\u00e1gh\u00e1l\u00f3n egy rosszindulat\u00fa vagy meggondolatlan megoszt\u00e1s ak\u00e1r b\u0171ncselekm\u00e9nyt is megval\u00f3s\u00edthat.\n\u00a0\n\nForr\u00e1s: police.hu\n\n"}]