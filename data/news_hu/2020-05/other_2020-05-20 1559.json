[{"date": "2020-05-20 15:59", "url": "https://koronavirus.gov.hu/cikkek/ajanlasok-munkavallalok-es-munkahelyek-vedelme-erdekeben", "h1": "Aj\u00e1nl\u00e1sok a munkav\u00e1llal\u00f3k \u00e9s a munkahelyek v\u00e9delme \u00e9rdek\u00e9ben", "body": "\nA munkav\u00e1llal\u00f3k eg\u00e9szs\u00e9ge \u00e9rdek\u00e9ben a Nemzeti N\u00e9peg\u00e9szs\u00e9g\u00fcgyi K\u00f6zpont aj\u00e1nl\u00e1sokat fogalmazott meg a munkahelyek sz\u00e1m\u00e1ra. Fontos tudni, hogy a c\u00e9gek saj\u00e1t hat\u00e1sk\u00f6rben teljesen szabadon d\u00f6nthetnek a munkahelyi munkav\u00e9gz\u00e9s \u00fajb\u00f3li bevezet\u00e9s\u00e9r\u0151l. Ugyanakkor am\u00edg a j\u00e1rv\u00e1ny jelen van Magyarorsz\u00e1gon, a fert\u0151z\u00e9s elleni \u00f3vint\u00e9zked\u00e9sek betart\u00e1sa fontos.\n\nEhhez fogalmazott meg aj\u00e1nl\u00e1sokat az NNK. K\u00fcl\u00f6n\u00f6sen a nagy l\u00e9tsz\u00e1m\u00fa, egy l\u00e9gt\u00e9rben sok embert foglalkoztat\u00f3 c\u00e9gekn\u00e9l van sz\u00fcks\u00e9g az \u00f3vint\u00e9zked\u00e9sek k\u00f6vetkezetes\u00a0 betart\u00e1s\u00e1ra. A legfontosabb,hogy\u00a0 az irod\u00e1ba csak eg\u00e9szs\u00e9ges emberek menjenek vissza, fokozottan figyelni kell a fert\u0151tlen\u00edt\u0151 k\u00e9zmos\u00e1sra, a fel\u00fcletek fert\u0151tlen\u00edt\u00e9s\u00e9re \u00e9s a t\u00e1vols\u00e1gtart\u00e1sra. A munk\u00e1ltat\u00f3k gondoskodjanak a helyis\u00e9gek gyakoribb takar\u00edt\u00e1s\u00e1r\u00f3l is. \u00a0A munkahelyen gyakrabban kell fert\u0151tlen\u00edteni, takar\u00edtani, a sz\u00e1m\u00edt\u00f3g\u00e9peket, klaviat\u00far\u00e1t, kapcsol\u00f3kat is gyakran kell fert\u0151tlen\u00edteni. Lehet\u0151s\u00e9g szerint, meg kell teremteni annak a lehet\u0151s\u00e9g\u00e9t, hogy a munkat\u00e1rsak meg tudj\u00e1k tartani egym\u00e1st\u00f3l a 1,5-2 m\u00e9teres t\u00e1vols\u00e1got. A zs\u00fafolts\u00e1got a munkahelyi \u00e9tkezd\u00e9ben is ker\u00fclni kell, fontos, hogy ott is legyen k\u00e9zfert\u0151tlen\u00edt\u00e9si lehet\u0151s\u00e9g \u00e9s a mindenki \u00e1ltal haszn\u00e1lt eszk\u00f6z\u00f6ket gyakran fert\u0151tlen\u00edts\u00fck.\nA t\u00e1vols\u00e1gtart\u00e1s mellett fontos a gyakori szell\u0151ztet\u00e9s is: az ablakokat gyakran nyissuk ki, a szell\u0151ztet\u0151 rendszereket ellen\u0151riztess\u00fck.\nAhogy arra az ITM m\u00e1r kor\u00e1bban felh\u00edvta a figyelmet, a otthoni munkav\u00e9gz\u00e9sre a munka t\u00f6rv\u00e9nyk\u00f6nyve nem tartalmaz konkr\u00e9t szab\u00e1lyokat, \u00edgy korl\u00e1toz\u00f3 rendelkez\u00e9seket sem r\u00f6gz\u00edt. A munk\u00e1ltat\u00f3k k\u00f6r\u00e9ben egyre n\u00e9pszer\u0171bb a home office int\u00e9zm\u00e9nye is, amelynek sor\u00e1n a munkav\u00e9gz\u00e9si hely meghat\u00e1roz\u00e1s\u00e1nak jogk\u00f6r\u00e9t a munk\u00e1ltat\u00f3 \u00e1tadja a munkav\u00e1llal\u00f3 r\u00e9sz\u00e9re, \u00edgy annak eld\u00f6nt\u00e9s\u00e9re a dolgoz\u00f3 jogosult. A munk\u00e1ltat\u00f3k az otthoni munkav\u00e9gz\u00e9s r\u00e9szletszab\u00e1lyait a munkav\u00e1llal\u00f3val k\u00f6t\u00f6tt meg\u00e1llapod\u00e1sban r\u00f6gz\u00edthetik, vagy bels\u0151 szab\u00e1lyzatukban tehetik megismerhet\u0151v\u00e9. A munkahelyv\u00e9delmi b\u00e9rt\u00e1mogat\u00e1s ig\u00e9nybev\u00e9tel\u00e9t ezek a foglalkoztat\u00e1si form\u00e1k nem befoly\u00e1solj\u00e1k, a munkahelyek meg\u0151rz\u00e9s\u00e9t szolg\u00e1l\u00f3 seg\u00edts\u00e9g t\u00e1vmunka \u00e9s otthoni munkav\u00e9gz\u00e9s ut\u00e1n is k\u00e9relmezhet\u0151.\nB\u0151vebben: https://www.nnk.gov.hu/index.php/koronavirus-tajekoztato/646-ajanlas-az-ujboli-munkahelyi-munkavegzes-megkezdesehez\n\n\n"}]