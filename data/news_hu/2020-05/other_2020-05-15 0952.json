[{"date": "2020-05-15 09:52", "url": "https://koronavirus.gov.hu/cikkek/varga-mihaly-novekedesi-palyan-stabil-allapotban-erte-jarvany-magyar-gazdasagot", "h1": "Varga Mih\u00e1ly: N\u00f6veked\u00e9si p\u00e1ly\u00e1n, stabil \u00e1llapotban \u00e9rte a j\u00e1rv\u00e1ny a magyar gazdas\u00e1got", "body": "\nA magyar gazdas\u00e1g lend\u00fcletes n\u00f6veked\u00e9ssel fordult r\u00e1 az idei \u00e9vre, azonban a koronav\u00edrus-j\u00e1rv\u00e1ny alapjaiban \u00edrta fel\u00fcl a gazdas\u00e1gi v\u00e1rakoz\u00e1sokat -\u2013 jelentette ki Varga Mih\u00e1ly a KSH \u00e1ltal p\u00e9ntek reggel k\u00f6z\u00f6lt GDP-adatokat komment\u00e1lva. A p\u00e9nz\u00fcgyminiszter elmondta: az els\u0151 negyed\u00e9vben \u00e9ves \u00f6sszevet\u00e9sben 2,2 sz\u00e1zal\u00e9kkal n\u0151tt a magyar gazdas\u00e1g, ezzel a teljes\u00edtm\u00e9nnyel k\u00f6zel 5 sz\u00e1zal\u00e9kponttal haladta meg az uni\u00f3s \u00e1tlagot. A v\u00e1ls\u00e1g \u00e1prilisban tet\u0151zhet a magyar gazdas\u00e1gban, azonban Magyarorsz\u00e1g t\u00f6rt\u00e9net\u00e9nek legnagyobb m\u00e9ret\u0171, a GDP egy\u00f6t\u00f6d\u00e9t kitev\u0151 gazdas\u00e1gv\u00e9delmi int\u00e9zked\u00e9seinek hat\u00e1s\u00e1ra az \u00e9v m\u00e1sodik fel\u00e9ben m\u00e1r \u00e9l\u00e9nk\u00fcl\u00e9s k\u00f6vetkezhet, \u00edgy a 2020-as 3 sz\u00e1zal\u00e9kos visszaes\u00e9s ut\u00e1n 2021-ben m\u00e1r 4,8 sz\u00e1zal\u00e9k lehet a n\u00f6veked\u00e9s.\n\nA j\u00e1rv\u00e1ny kit\u00f6r\u00e9s\u00e9t megel\u0151z\u0151en a magyar gazdas\u00e1g az Eur\u00f3pai Uni\u00f3 egyik leggyorsabban n\u00f6vekv\u0151 gazdas\u00e1ga volt, amely eg\u00e9szs\u00e9ges szerkezetben, fegyelmezett k\u00f6lts\u00e9gvet\u00e9si gazd\u00e1lkod\u00e1s \u00e9s cs\u00f6kken\u0151 \u00e1llamad\u00f3ss\u00e1g mellett mutatott tart\u00f3san magas \u00fctem\u0171 n\u00f6veked\u00e9st \u2013 hangs\u00falyozta Varga Mih\u00e1ly.\nMint mondta: a j\u00e1rv\u00e1ny elleni v\u00e9dekez\u00e9s, az ell\u00e1t\u00e1si l\u00e1ncok szakad\u00e1sa \u00e9s a kereslet visszaes\u00e9se a legt\u00f6bb nemzetgazdas\u00e1gi \u00e1g termel\u00e9s\u00e9re kedvez\u0151tlen\u00fcl hatott m\u00e1rciust\u00f3l.\nAz \u00e9vet j\u00f3l kezd\u0151 ipar termel\u00e9se a gy\u00e1rle\u00e1ll\u00e1sok eredm\u00e9nyek\u00e9nt stagn\u00e1lhatott, az \u00e9p\u00edt\u0151ipar kibocs\u00e1t\u00e1sa szint\u00e9n v\u00e1ltozatlan maradhatott, a turizmus, a sz\u00e1ll\u00edt\u00e1s, valamint a kult\u00fara \u00e9s szabadid\u0151s szolg\u00e1ltat\u00e1sok teljes\u00edtm\u00e9nye azonban jelent\u0151sen visszaesett a j\u00e1rv\u00e1ny hat\u00e1s\u00e1ra. A brutt\u00f3 hazai term\u00e9k n\u00f6veked\u00e9s\u00e9nek d\u00f6nt\u0151 r\u00e9sz\u00e9t a szolg\u00e1ltat\u00e1sok adt\u00e1k, amelynek er\u0151s\u00f6d\u00e9s\u00e9ben a kiskereskedelmi forgalom \u00e1tmeneti megugr\u00e1sa is szerepet j\u00e1tszott.\nVarga Mih\u00e1ly hangs\u00falyozta: az \u00e1prilisi m\u00e9lypont ut\u00e1n megkezd\u0151dhet a gazdas\u00e1g talpra \u00e1ll\u00e1sa. Ezt a v\u00e1rakoz\u00e1st er\u0151s\u00edti, hogy sz\u00e1mos uni\u00f3s tag\u00e1llam t\u00f6bb l\u00e9p\u00e9sben elkezdte feloldani korl\u00e1toz\u00f3 int\u00e9zked\u00e9seit, emellett a magyarorsz\u00e1gi nagyobb j\u00e1rm\u0171gy\u00e1rt\u00f3k is \u00fajraind\u00edtott\u00e1k termel\u00e9s\u00fcket.\nEzzel p\u00e1rhuzamosan a korm\u00e1ny a tervszer\u0171 \u00e9s c\u00e9lzott gazdas\u00e1gv\u00e9delmi l\u00e9p\u00e9sekkel a munkahelyek v\u00e9delm\u00e9t, a v\u00e1llalkoz\u00e1sok megmarad\u00e1s\u00e1t \u00e9s a csal\u00e1dok meg\u00e9lhet\u00e9s\u00e9t k\u00edv\u00e1nja t\u00e1mogatni. A gazdas\u00e1gv\u00e9delmi int\u00e9zked\u00e9sek n\u00f6veked\u00e9si hozz\u00e1j\u00e1rul\u00e1sa el\u00e9rheti a 3,7 sz\u00e1zal\u00e9kpontot, \u00edgy a magyar gazdas\u00e1g elker\u00fclheti a 2008-2009-es p\u00e9nz\u00fcgyi v\u00e1ls\u00e1g sor\u00e1n meg\u00e9lt m\u00e9ly recesszi\u00f3t \u2013 fejtette ki a t\u00e1rcavezet\u0151.\nAz uni\u00f3s tag\u00e1llamok GDP-je az els\u0151 negyed\u00e9vben \u00e1tlagosan 2,7%-kal, m\u00edg az eur\u00f3 \u00f6vezet gazdas\u00e1ga 3,3 sz\u00e1zal\u00e9kkal cs\u00f6kkent. \u00cdgy a magyar gazdas\u00e1g nemcsak meg\u0151rizte, hanem n\u00f6velte is n\u00f6veked\u00e9si t\u00f6bblet\u00e9t, ezzel folytat\u00f3dott Magyarorsz\u00e1g felz\u00e1rk\u00f3z\u00e1sa.\n\u00a0\n\nForr\u00e1s: P\u00e9nz\u00fcgyminiszt\u00e9rium\n\n"}]