[{"date": "2020-05-11 13:29", "url": "https://koronavirus.gov.hu/cikkek/mar-tobb-mint-350-ezren-toltottek-ki-jarvany-modellezeset-segito-kerdoivet", "h1": "M\u00e1r t\u00f6bb mint 350 ezren t\u00f6lt\u00f6tt\u00e9k ki a j\u00e1rv\u00e1ny modellez\u00e9s\u00e9t seg\u00edt\u0151 k\u00e9rd\u0151\u00edvet", "body": "\nM\u00e1rcius 22-e \u00f3ta t\u00f6bb mint 350 ezren t\u00f6lt\u00f6tt\u00e9k ki a Szegedi Tudom\u00e1nyegyetem munkat\u00e1rsai \u00e1ltal \u00fczemeltetett magyar adatszolg\u00e1ltat\u00f3 k\u00e9rd\u0151\u00edvet, amelynek v\u00e1laszaib\u00f3l a koronav\u00edrus v\u00e1rhat\u00f3 terjed\u00e9s\u00e9t pr\u00f3b\u00e1lj\u00e1k prognosztiz\u00e1lni magyar kutat\u00f3k - t\u00e1j\u00e9koztatta a fels\u0151oktat\u00e1si int\u00e9zm\u00e9ny k\u00f6zkapcsolati igazgat\u00f3s\u00e1ga az MTI-t.\n\nA k\u00f6zlem\u00e9ny szerint a covid.sed.hu c\u00edmen el\u00e9rhet\u0151 k\u00e9rd\u0151\u00edvben feltett k\u00e9rd\u00e9sek arra ir\u00e1nyulnak, mik\u00e9nt reag\u00e1l a lakoss\u00e1g az int\u00e9zked\u00e9sekre, felh\u00edv\u00e1sokra. A v\u00e1laszok seg\u00edts\u00e9g\u00e9vel pr\u00f3b\u00e1lj\u00e1k napi szinten elemezni, hogy milyen hat\u00e1sa van a korm\u00e1nyzati int\u00e9zked\u00e9seknek.\nGyim\u00f3thy Tibor, az SZTE-nek a kutat\u00e1s szoftveres h\u00e1tter\u00e9t ir\u00e1ny\u00edt\u00f3 professzora hangs\u00falyozta, nagyon fontos, hogy min\u00e9l t\u00f6bben t\u00f6lts\u00e9k ki a k\u00e9rd\u0151\u00edvet, mert sok adat birtok\u00e1ban ny\u00fajthat\u00f3 pontosabb el\u0151rejelz\u00e9s.\nAz el\u0151z\u0151 nap tev\u00e9kenys\u00e9geire vonatkoz\u00f3 - a j\u00e1rv\u00e1ny alakul\u00e1sa alapj\u00e1n folyamatosan aktualiz\u00e1lt - k\u00e9rd\u00e9sekre adott v\u00e1laszok alapj\u00e1n a korl\u00e1toz\u00f3 int\u00e9zked\u00e9sek enyh\u00edt\u00e9sekor gyorsan meg lehet n\u00e9zni, hogy annak milyen hat\u00e1sa van a kapcsolatokra, az otthoni munkav\u00e9gz\u00e9sre, h\u00e1ny ember mennyi id\u0151t t\u00f6lt az otthon\u00e1n k\u00edv\u00fcl. Ezekb\u0151l lehet k\u00f6vetkeztetni arra, mi v\u00e1rhat\u00f3 a j\u00e1rv\u00e1ny er\u0151s\u00f6d\u00e9se vagy gyeng\u00fcl\u00e9se eset\u00e9n - fejtette ki az egyetemi tan\u00e1r.\nA kutat\u00e1s eddigi adatait bemutat\u00f3 h\u00e1tt\u00e9ranyag szerint a j\u00e1rv\u00e1ny els\u0151 szakaszban az otthonr\u00f3l dolgoz\u00f3k \u00e9s az egyetemi hallgat\u00f3k mozdultak ki legkevesebbet, m\u00edg a munk\u00e1jukat lak\u00e1sukt\u00f3l t\u00e1vol v\u00e9gz\u0151k a legt\u00f6bbet. A csal\u00e1dosok ugyanannyi id\u0151t t\u00f6lt\u00f6ttek kint \u00e1tlagban, mint a nem csal\u00e1dosok, az otthon elhagy\u00e1s\u00e1val j\u00e1r\u00f3 feladatokat t\u00f6bbs\u00e9g\u00e9ben f\u00e9rfiak v\u00e9gezt\u00e9k.\nA kor\u00e1bbiakhoz k\u00e9pest dr\u00e1mai m\u00e9rt\u00e9kben visszaesett a szoci\u00e1lis interakci\u00f3k sz\u00e1ma.\nAz \u00faj koronav\u00edrus diagnosztiz\u00e1l\u00e1s\u00e1t nagyban megnehez\u00edti, hogy leggyakoribb t\u00fcnetei megegyeznek a szezon\u00e1lis influenz\u00e1val, illetve megf\u00e1z\u00e1ssal. \u00c1prilis v\u00e9ge \u00f3ta a v\u00e1laszad\u00f3k mintegy 20 sz\u00e1zal\u00e9ka tapasztalt mag\u00e1n vagy a vele egy h\u00e1ztart\u00e1sban \u00e9l\u0151k\u00f6n olyan t\u00fcnetet, amely a koronav\u00edrusos megbeteged\u00e9sre is jellemz\u0151.\nA v\u00e9d\u0151felszerel\u00e9s haszn\u00e1lat\u00e1r\u00f3l \u00e1ltal\u00e1noss\u00e1gban - a v\u00e1laszok alapj\u00e1n - nem vonhat\u00f3 le \u00e1ltal\u00e1nos k\u00f6vetkeztet\u00e9s, de a vesz\u00e9lyeztetett koroszt\u00e1lyban, a 65 \u00e9v felettiek k\u00f6z\u00f6tt a haszn\u00e1l\u00f3k ar\u00e1nya j\u00f3val magasabb, mint a fiatalabbakn\u00e1l - olvashat\u00f3 a h\u00e1tt\u00e9ranyagban.\n\n\nMTI 2020. m\u00e1jus 11.\n\n"}]