[{"date": "2020-05-14 14:02", "url": "https://koronavirus.gov.hu/cikkek/szijjarto-peter-japan-gyogyszereket-ad-virus-kezelesere", "h1": "Szijj\u00e1rt\u00f3 P\u00e9ter: Jap\u00e1n gy\u00f3gyszereket ad a v\u00edrus kezel\u00e9s\u00e9re", "body": "\nMagyarorsz\u00e1g azon orsz\u00e1gok k\u00f6z\u00f6tt van, amelyeknek Jap\u00e1n ingyenesen biztos\u00edt a koronav\u00edrus kezel\u00e9s\u00e9ben eredm\u00e9nyesnek mutatkoz\u00f3 gy\u00f3gyszert - k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter Facebook-bejegyz\u00e9s\u00e9ben.\n\nSzijj\u00e1rt\u00f3\u00a0P\u00e9ter kifejtette: telefonon egyeztetett Tosimicu Motegi jap\u00e1n k\u00fcl\u00fcgyminiszterrel, aki gratul\u00e1lt a j\u00e1rv\u00e1ny magyarorsz\u00e1gi kezel\u00e9s\u00e9hez.\nK\u00f6sz\u00f6netet mondott jap\u00e1n koll\u00e9g\u00e1j\u00e1nak, ami\u00e9rt Magyarorsz\u00e1g azon harminc orsz\u00e1g k\u00f6z\u00e9 ker\u00fclhetett, amelyeknek Jap\u00e1n ingyenesen ad - a koronav\u00edrusos betegek kezel\u00e9s\u00e9ben kifejezetten kedvez\u0151 eredm\u00e9nyeket mutat\u00f3 - Avigan nev\u0171 gy\u00f3gyszerb\u0151l.\nA k\u00fcl\u00fcgyminiszter k\u00f6z\u00f6lte: 12 200 ilyen tablett\u00e1t kap Magyarorsz\u00e1g, ez sz\u00e1z beteg kezel\u00e9s\u00e9re elegend\u0151. A Magyarorsz\u00e1gnak sz\u00e1nt gy\u00f3gyszereket m\u00e1r legy\u00e1rtott\u00e1k, most a sz\u00e1ll\u00edt\u00e1s el\u0151k\u00e9sz\u00edt\u00e9se zajlik.\nMegjegyezte: j\u00f3 h\u00edr, hogy Jap\u00e1n nyitott arra, hogy a j\u00f6v\u0151ben kutat\u00e1si egy\u00fcttm\u0171k\u00f6d\u00e9s j\u00f6jj\u00f6n l\u00e9tre ebben a k\u00e9rd\u00e9sben ottani \u00e9s magyar szakemberek k\u00f6z\u00f6tt.\nSzijj\u00e1rt\u00f3\u00a0P\u00e9ter kit\u00e9rt arra is, hogy 170 jap\u00e1n v\u00e1llalat \u00f6sszesen 35 ezer magyar embernek ad ma munk\u00e1t Magyarorsz\u00e1gon. E c\u00e9gek szerepe megk\u00e9rd\u0151jelezhetetlen a magyar gazdas\u00e1g teljes\u00edtm\u00e9ny\u00e9ben, ez\u00e9rt a korm\u00e1ny szerd\u00e1n \u00fagy d\u00f6nt\u00f6tt, hogy korl\u00e1toz\u00e1smentess\u00e9 teszi jap\u00e1n \u00fczletemberek, m\u00e9rn\u00f6k\u00f6k \u00e9s gazdas\u00e1gi szakemberek beutaz\u00e1s\u00e1t Magyarorsz\u00e1gra - k\u00f6z\u00f6lte.\nArr\u00f3l is besz\u00e1molt, hogy \u00e9vente sz\u00e1z jap\u00e1n \u00f6szt\u00f6nd\u00edjas tanul Magyarorsz\u00e1gon, \u00e9s a jap\u00e1n di\u00e1kok k\u00f6r\u00e9ben egyre n\u00e9pszer\u0171bbek az orvosi, a zenei \u00e9s a m\u0171v\u00e9szeti k\u00e9pz\u00e9sek, \u00edgy \u00fajabb hallgat\u00f3k \u00e9rkez\u00e9se v\u00e1rhat\u00f3.\nA miniszter k\u00f6z\u00f6lte: meg\u00e1llapodtak abban, hogy a j\u00e1rv\u00e1ny elm\u00falt\u00e1val k\u00f6zvetlen l\u00e9gi j\u00e1ratot ind\u00edtanak Toki\u00f3 \u00e9s Budapest k\u00f6z\u00f6tt, Jap\u00e1n Tocsigi tartom\u00e1nya pedig biztos\u00edtani fogja a magyar sportol\u00f3knak a helysz\u00edni felk\u00e9sz\u00fcl\u00e9s lehet\u0151s\u00e9g\u00e9t a j\u00f6v\u0151 \u00e9vre halasztott olimpia el\u0151tt.\n\n\nMTI 2020. m\u00e1jus 14.\n\n"}]