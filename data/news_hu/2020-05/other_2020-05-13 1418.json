[{"date": "2020-05-13 14:18", "url": "https://koronavirus.gov.hu/cikkek/kormany-benyujtotta-kulonleges-gazdasagi-ovezetekrol-szolo-torvenyjavaslatot", "h1": "A korm\u00e1ny beny\u00fajtotta a k\u00fcl\u00f6nleges gazdas\u00e1gi \u00f6vezetekr\u0151l sz\u00f3l\u00f3 t\u00f6rv\u00e9nyjavaslatot", "body": "\nA korm\u00e1ny gazdas\u00e1gpolitik\u00e1j\u00e1nak f\u0151 c\u00e9lja, hogy mindenki, aki dolgozni akar, dolgozhasson Magyarorsz\u00e1gon. A k\u00fcl\u00f6nleges gazdas\u00e1gi \u00f6vezetek kijel\u00f6l\u00e9se hozz\u00e1j\u00e1rul a gazdas\u00e1g \u00fajraind\u00edt\u00e1s\u00e1hoz, az \u00faj munkahelyek l\u00e9trehoz\u00e1s\u00e1hoz \u00e9s a megl\u00e9v\u0151 munkahelyek meg\u0151rz\u00e9s\u00e9hez.\n\nA t\u00f6rv\u00e9nyjavaslat lehet\u0151v\u00e9 teszi k\u00fcl\u00f6nleges gazdas\u00e1gi \u00f6vezetek l\u00e9trehoz\u00e1s\u00e1t, amelyek olyan ter\u00fcletek, ahol speci\u00e1lis szab\u00e1lyok seg\u00edtik a nagyberuh\u00e1z\u00e1sok gyors \u00e9s hat\u00e9kony megval\u00f3s\u00edt\u00e1s\u00e1t, a t\u00e9rs\u00e9g infrastruktur\u00e1lis fejleszt\u00e9s\u00e9t. A kiemelt, 5 milli\u00e1rd forint feletti beruh\u00e1z\u00e1sok gazdas\u00e1gi \u00e9s foglalkoztat\u00e1si hat\u00e1sa a helyi szint mellett megyer\u00e9szeket \u00e9s t\u00e9rs\u00e9geket is \u00e9rint. \u00c9ppen ez\u00e9rt igazs\u00e1gosabb, hogyha egy faluban vagy kisv\u00e1rosban megval\u00f3sul\u00f3 j\u00f6v\u0151beni nagyberuh\u00e1z\u00e1s ad\u00f3bev\u00e9telei t\u00f6bb telep\u00fcl\u00e9st gyarap\u00edtanak.\n\u00cdgy a beruh\u00e1z\u00e1sok \u00f6szt\u00f6nz\u00e9se mellett a t\u00f6rv\u00e9nyjavaslat ar\u00e1nyosabb forr\u00e1seloszt\u00e1st tesz lehet\u0151v\u00e9 a megy\u00e9ken bel\u00fcl. A k\u00fcl\u00f6nleges gazdas\u00e1gi \u00f6vezetek bizonyos ad\u00f3bev\u00e9teleit a megyei \u00f6nkorm\u00e1nyzat a t\u00e9rs\u00e9g, k\u00fcl\u00f6n\u00f6sen a beruh\u00e1z\u00e1ssal \u00e9rintett telep\u00fcl\u00e9sek ter\u00fclet\u00e9n megval\u00f3sul\u00f3 fejleszt\u00e9sek, valamint a telep\u00fcl\u00e9sek m\u0171k\u00f6d\u00e9s\u00e9nek t\u00e1mogat\u00e1s\u00e1ra ford\u00edthatja. A v\u00e1ltoz\u00e1s nem \u00e9rinti a helyi \u00e9s a k\u00f6zponti ad\u00f3k ar\u00e1ny\u00e1nak eddigi rendszer\u00e9t, nem vonatkozik a f\u0151v\u00e1rosban, a budapesti ker\u00fcletekben, illetve a megyei jog\u00fa v\u00e1rosokban megval\u00f3sul\u00f3 beruh\u00e1z\u00e1sokra \u00e9s az \u00e1llam nem von el egyetlen fill\u00e9r ad\u00f3bev\u00e9telt sem az \u00f6nkorm\u00e1nyzatokt\u00f3l.\n\n\nKiad\u00f3:\u00a0Minisztereln\u00f6ks\u00e9g\n\u00a0\n\n"}]