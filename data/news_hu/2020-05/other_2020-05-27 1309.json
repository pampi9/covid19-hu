[{"date": "2020-05-27 13:09", "url": "https://koronavirus.gov.hu/cikkek/orszagos-tisztifoorvos-valtozatlanul-alacsony-az-uj-igazolt-fertozottek-szama", "h1": "Orsz\u00e1gos tisztif\u0151orvos: v\u00e1ltozatlanul alacsony az \u00faj igazolt fert\u0151z\u00f6ttek sz\u00e1ma", "body": "\nV\u00e1ltozatlanul alacsony az \u00faj igazolt koronav\u00edrusos megbeteged\u00e9sek sz\u00e1ma az eg\u00e9sz orsz\u00e1g ter\u00fclet\u00e9n - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia ismertette: az elm\u00falt napon 22 \u00faj esetet regisztr\u00e1ltak, \u00e9s 6 id\u0151s, kr\u00f3nikus beteg hunyt el. Az akt\u00edv fert\u0151z\u00f6ttek sz\u00e1ma 1432, k\u00f3rh\u00e1zban 430 beteget \u00e1polnak, k\u00f6z\u00fcl\u00fck 25-en szorulnak l\u00e9legeztet\u0151g\u00e9pre.\nMint mondta, az adatokb\u00f3l j\u00f3l l\u00e1tszik, hogy az elm\u00falt napokhoz k\u00e9pest nem v\u00e1ltozott a 100 ezer lakosra jut\u00f3 megbeteged\u00e9si sz\u00e1m, ez most 39. Tov\u00e1bbra is Budapesten betegek a legt\u00f6bben, majd a sorrend Zala, Fej\u00e9r, Kom\u00e1rom \u00e9s Pest megye. K\u00f6z\u00f6lte, hogy a j\u00e1rv\u00e1ny eddigi szakasz\u00e1ban kev\u00e9s beteg ker\u00fclt ki a fiatalok \u00e9s a gyerekek k\u00f6z\u00fcl, \u00e9s 30 \u00e9v alatt nem volt hal\u00e1leset a koronav\u00edrussal \u00f6sszef\u00fcgg\u00e9sben Magyarorsz\u00e1gon.\nAz orsz\u00e1gos tisztif\u0151orvos k\u00f6z\u00f6lte: \u00faj beutal\u00e1si rendet, a \"beteg\u00fatra vonatkoz\u00f3 algoritmust\" \u00e1ll\u00edtottak \u00f6ssze az eg\u00e9szs\u00e9g\u00fcgyi szolg\u00e1ltat\u00f3k r\u00e9sz\u00e9re, amely tartalmazza, hogy melyik beteget melyik eg\u00e9szs\u00e9g\u00fcgyi int\u00e9zm\u00e9nyben kell elhelyezni.\nA szakember tov\u00e1bbra is arra k\u00e9rte az ell\u00e1t\u00f3kat: tarts\u00e1k be azt, hogy csak id\u0151pontra h\u00edvj\u00e1k be a betegeket, elker\u00fclve ezzel a zs\u00fafolts\u00e1got.\nSz\u00f3lt arr\u00f3l is: a K\u00f6zponti Statisztikai Hivatal adatai alapj\u00e1n a janu\u00e1rt\u00f3l m\u00e1rciusig tart\u00f3 id\u0151szakban 8,5 sz\u00e1zal\u00e9kkal kevesebben haltak meg Magyarorsz\u00e1gon, mint a tavalyi \u00e9v hasonl\u00f3 id\u0151szak\u00e1ban. A koronav\u00edrus-j\u00e1rv\u00e1ny idej\u00e9n teh\u00e1t \"t\u00f6bblethal\u00e1loz\u00e1sr\u00f3l nem besz\u00e9lhet\u00fcnk\", az alacsonyabb hal\u00e1loz\u00e1si sz\u00e1mot pedig \"az alacsonyabb aktivit\u00e1s\u00fa influenzaj\u00e1rv\u00e1ny okozhatta\" - tette hozz\u00e1 M\u00fcller Cec\u00edlia.\nElmondta azt is: Magyarorsz\u00e1gon a gyermekkori k\u00f6telez\u0151 v\u00e9d\u0151olt\u00e1sokat minden gyermek id\u0151ben megkapta, kiz\u00e1r\u00f3lag az iskolai kamp\u00e1nyolt\u00e1sok, \u00edgy a B t\u00edpus\u00fa m\u00e1jgyullad\u00e1s \u00e9s a l\u00e1nyok \u00f6nk\u00e9ntes HPV elleni olt\u00e1sa cs\u00faszott egy kicsit, de ezeket az olt\u00e1sokat is megkapj\u00e1k a gyerekek m\u00e9g ebben a tan\u00e9vben.\nM\u00fcller Cec\u00edlia besz\u00e1molt arr\u00f3l, hogy a Nemzeti N\u00e9peg\u00e9szs\u00e9g\u00fcgyi K\u00f6zpont k\u00f6rnyezeteg\u00e9szs\u00e9g\u00fcgyi laborat\u00f3riuma \u00e1ltal kifejlesztett \u00faj met\u00f3dus szerint a v\u00edrus kimutathat\u00f3, \u00edgy \"k\u00f6vethet\u0151\" a k\u00f6rnyezetben is, p\u00e9ld\u00e1ul szennyvizekben. Az elj\u00e1r\u00e1s alapj\u00e1n pedig egy nagyj\u00e1b\u00f3l k\u00e9thetes el\u0151rejelz\u00e9sre van lehet\u0151s\u00e9g. A szakember ugyanakkor megnyugtatott mindenkit, hogy szennyv\u00edz \u00fatj\u00e1n nem tud terjedni v\u00edrus.\n\n\nMTI 2020. m\u00e1jus 27.\n\n"}]