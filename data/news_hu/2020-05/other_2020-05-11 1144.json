[{"date": "2020-05-11 11:44", "url": "https://koronavirus.gov.hu/cikkek/kasler-peldamutatoan-bonyolitottak-le-tanarok-vizsgakat", "h1": "K\u00e1sler: p\u00e9ldamutat\u00f3an bonyol\u00edtott\u00e1k le a tan\u00e1rok a vizsg\u00e1kat", "body": "\nA korm\u00e1ny nev\u00e9ben k\u00f6sz\u00f6netet mondott a magyar pedag\u00f3gus karnak K\u00e1sler Mikl\u00f3s, az emberi er\u0151forr\u00e1sok minisztere, aki\u00a0azt mondta: a tan\u00e1rok p\u00e9ldamutat\u00f3 m\u00f3don szervezt\u00e9k meg \u00e9s bonyol\u00edtott\u00e1k le az \u00e9retts\u00e9gi vizsg\u00e1kat.\n\nK\u00e1sler Mikl\u00f3s a XII. ker\u00fcleti Tam\u00e1si \u00c1ron \u00c1ltal\u00e1nos Iskola, Gimn\u00e1zium \u00e9s N\u00e9met Nemzetis\u00e9gi Gimn\u00e1ziumban tett l\u00e1togat\u00e1sa ut\u00e1n \u00fajs\u00e1g\u00edr\u00f3k el\u0151tt \u00fagy fogalmazott: a koronav\u00edrus-j\u00e1rv\u00e1ny miatt az \u00e9retts\u00e9gi vizsg\u00e1k lebonyol\u00edt\u00e1sa k\u00fcl\u00f6nleges el\u0151k\u00e9sz\u00fcleteket ig\u00e9nyelt, \u00e9s \"a magyar pedag\u00f3gus kar jelesre vizsg\u00e1zott szervezetts\u00e9gb\u0151l, lelkesed\u00e9sb\u0151l \u00e9s elk\u00f6telezetts\u00e9gb\u0151l\".\nKiemelte: a j\u00e1rv\u00e1ny miatt \u00faj oktat\u00e1si rendszert pr\u00f3b\u00e1lhatott ki az orsz\u00e1g, n\u00e9h\u00e1ny h\u00e9ten kereszt\u00fcl a t\u00e1voktat\u00e1st. Mindny\u00e1junk meglepet\u00e9s\u00e9re, a kezdet neh\u00e9zs\u00e9gei mellett, sz\u00e1mos pozit\u00edv tapasztalatra tett\u00fcnk szert, amelyeket lehet hasznos\u00edtani a k\u00e9s\u0151bbiekben is - mondta a miniszter.\nK\u00e1sler Mikl\u00f3s k\u00f6z\u00f6lte, a korm\u00e1nyzat annyit tett, hogy a vizsg\u00e1k lebonyol\u00edt\u00e1s\u00e1hoz biztos\u00edtotta a felt\u00e9teleket: kidolgozt\u00e1k a j\u00e1rv\u00e1ny\u00fcgyi szab\u00e1lyokat, az \u00e9retts\u00e9giz\u0151 di\u00e1koknak 442 ezer maszkot, a tan\u00e1roknak 147 ezer maszkot \u00e9s gumikeszty\u0171t bocs\u00e1tottak rendelkez\u00e9sre, tov\u00e1bb\u00e1 mintegy 20 ezer flakon fert\u0151tlen\u00edt\u0151 szert juttattak el az iskol\u00e1kba.\nA j\u00e1rv\u00e1nnyal kapcsolatos int\u00e9zked\u00e9sek k\u00f6z\u00f6tt eml\u00edtette m\u00e9g, hogy az \u00e9retts\u00e9gik egy \u00f3r\u00e1val k\u00e9s\u0151bb kezd\u0151dtek \u00e9s kezd\u0151dnek annak \u00e9rdek\u00e9ben, hogy a di\u00e1kok el tudj\u00e1k ker\u00fclni a munk\u00e1ba j\u00e1r\u00f3kkal a csoportosul\u00e1st, \u00e9s a vizsg\u00e1k alatt egy teremben legfeljebb t\u00edzen lehetnek.\nK\u00e1sler Mikl\u00f3s elmondta, hogy t\u00f6bb mint 72 ezren \u00edrt\u00e1k meg a matematika, k\u00f6r\u00fclbel\u00fcl 70 ezren a magyar \u00e9s a t\u00f6rt\u00e9nelem, mintegy 50 ezren az angol \u00e9s k\u00f6r\u00fclbel\u00fcl 13 ezren a n\u00e9met \u00e9retts\u00e9git. A h\u00e1tralev\u0151 \u00e9retts\u00e9gi tant\u00e1rgyak vizsg\u00e1in m\u00e1r csak kisebb l\u00e9tsz\u00e1mban jelennek meg di\u00e1kok, ez\u00e9rt m\u00e1r most m\u00e9rleget lehet vonni.\nA lemond\u00e1sok, visszal\u00e9p\u00e9sek ar\u00e1nya ugyanannyi volt, mint az utols\u00f3 \u00e9vekben, k\u00f6r\u00fclbel\u00fcl 3 sz\u00e1zal\u00e9k - k\u00f6z\u00f6lte.\n\nMTI 2020. m\u00e1jus 11.\n\n"}]