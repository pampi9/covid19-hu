[{"date": "2020-05-19 19:56", "url": "https://koronavirus.gov.hu/cikkek/benko-tibor-magyar-honvedseg-kiemelkedo-szerepet-kivan-vallalni-munkahelyteremtesben", "h1": "Benk\u0151 Tibor: a Magyar Honv\u00e9ds\u00e9g kiemelked\u0151 szerepet k\u00edv\u00e1n v\u00e1llalni a munkahelyteremt\u00e9sben", "body": "\nA speci\u00e1lis \u00f6nk\u00e9ntes tartal\u00e9kos katonai szolg\u00e1lat bevezet\u00e9s\u00e9vel k\u00edv\u00e1nja seg\u00edteni a koronav\u00edrus-j\u00e1rv\u00e1ny idej\u00e9n a munkahelyteremt\u00e9st a Magyar Honv\u00e9ds\u00e9g (MH) - mondta a honv\u00e9delmi miniszter az MH Altiszti Akad\u00e9mi\u00e1n Szentendr\u00e9n.\n\nBenk\u0151 Tibor a feladatszab\u00f3 \u00e9rtekezleten kiemelte, hogy a Magyar Honv\u00e9ds\u00e9g is r\u00e9szt k\u00edv\u00e1n venni a korm\u00e1ny gazdas\u00e1gv\u00e9delmi akci\u00f3terv\u00e9ben, els\u0151sorban a munkahelyteremt\u00e9sben, ez\u00e9rt az orsz\u00e1g 25 helysz\u00edn\u00e9n v\u00e1rj\u00e1k azokat a 18 \u00e9s 50 \u00e9v k\u00f6z\u00f6tti \u00e1llampolg\u00e1rokat, akik elvesztett\u00e9k a munk\u00e1jukat, \u00e9s v\u00e1llalj\u00e1k a 6 h\u00f3napos kik\u00e9pz\u00e9st.\n\nA felv\u00e9telhez a speci\u00e1lis \u00f6nk\u00e9ntes tartal\u00e9kos katonai szolg\u00e1latra erk\u00f6lcsi bizony\u00edtv\u00e1ny sz\u00fcks\u00e9ges, valamint megfelel\u00e9s az eg\u00e9szs\u00e9g\u00fcgyi alkalmass\u00e1gi vizsg\u00e1laton, amely azonban l\u00e9nyegesen kev\u00e9sb\u00e9 szigor\u00fa, mint a hivat\u00e1sos vagy szerz\u0151d\u00e9ses katonai szolg\u00e1lat, illetve az \u00f6nk\u00e9ntes tartal\u00e9kos katonai szolg\u00e1lat eset\u00e9ben - mondta a miniszter.\n\nBenk\u0151 Tibor ismertette azt is, hogy az els\u0151 k\u00e9pz\u00e9sek j\u00falius 1-j\u00e9n indulnak, az id\u00e9n 3 ezer jelentkez\u0151re sz\u00e1m\u00edtanak, de ez b\u0151v\u00edthet\u0151. Az illetm\u00e9ny havi brutt\u00f3 161 ezer forint.\nAz \u00e1ll\u00e1st keres\u0151k a toborz\u00f3irod\u00e1kn\u00e1l vagy a megyei korm\u00e1nyhivatalokn\u00e1l jelentkezhetnek, az egyszer\u0171 orvosi sz\u0171r\u0151vizsg\u00e1latot k\u00f6vet\u0151en a 6 h\u00f3nap alatt alap-, \u00e1ltal\u00e1nos l\u00f6v\u00e9sz- \u00e9s szakkik\u00e9pz\u00e9sen vesznek r\u00e9szt.\n\nA f\u00e9l \u00e9v letelte ut\u00e1n minden megk\u00f6t\u00f6tts\u00e9g n\u00e9lk\u00fcl visszat\u00e9rhetnek a civil \u00e9letbe, illetve a k\u00e9pz\u00e9s tov\u00e1bbi 6 h\u00f3napra meghosszabb\u00edthat\u00f3, de amennyiben alkalmasak, d\u00f6nthetnek \u00fagy is, hogy p\u00e1ly\u00e1jukat \u00f6nk\u00e9ntes, esetleg hivat\u00e1sos vagy szerz\u0151d\u00e9ses katonak\u00e9nt folytatj\u00e1k.\n\n\nA speci\u00e1lis \u00f6nk\u00e9ntes tartal\u00e9kos katonai szolg\u00e1latn\u00e1l nem k\u00f6tnek szerz\u0151d\u00e9st, de a k\u00e9pz\u00e9s v\u00e9g\u00e9n a katonai \u00e9letre vonatkoz\u00f3 esk\u00fct al\u00e1\u00edrj\u00e1k, a hatodik h\u00f3nap befejezt\u00e9vel pedig \"kik\u00e9pzett hadk\u00f6teles tartal\u00e9kos katon\u00e1v\u00e1\" v\u00e1lnak.\n\nBudapest mellett p\u00e9ld\u00e1ul P\u00e9csen, Gy\u0151rben, Szombathelyen vagy Ny\u00edregyh\u00e1z\u00e1n is k\u00e9peznek majd speci\u00e1lis \u00f6nk\u00e9ntes tartal\u00e9kosokat. A 25 helysz\u00edn kijel\u00f6l\u00e9se seg\u00edti, hogy a jelentkez\u0151 a lak\u00f3hely\u00e9hez min\u00e9l k\u00f6zelebb tal\u00e1lja meg a k\u00e9pz\u00e9st, bej\u00e1r\u00f3 katonak\u00e9nt. A kik\u00e9pz\u00e9s szok\u00e1sos munkaid\u0151 szerint t\u00f6rt\u00e9nik, ebbe els\u0151sorban az \u00f6nk\u00e9ntes tartal\u00e9kos ter\u00fcletv\u00e9delmi \u00e1llom\u00e1nyt vonj\u00e1k be.\n\nBenk\u0151 Tibor elmondta azt is, szeretn\u00e9k a legfelk\u00e9sz\u00fcltebbeket megtartani, ugyanakkor seg\u00edteni k\u00edv\u00e1nj\u00e1k azokat is, akik a tov\u00e1bbiakban polg\u00e1ri munkahelyen akarnak elhelyezkedni.\nA keddi szentendrei feladatszab\u00f3 \u00e9rtekezleten a Honv\u00e9delmi Miniszt\u00e9rium (HM) \u00e9s a Magyar Honv\u00e9ds\u00e9g \u00e9rintett vezet\u0151i, valamint a megyei v\u00e9delmi bizotts\u00e1gok titk\u00e1rai kaptak t\u00e1j\u00e9koztat\u00e1st.\n\n\n\nMTI 2020. m\u00e1jus 19.\n\n"}]