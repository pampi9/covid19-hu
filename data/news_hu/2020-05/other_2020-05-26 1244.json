[{"date": "2020-05-26 12:44", "url": "https://koronavirus.gov.hu/cikkek/operativ-torzs-kormany-kedd-delutan-nyujtja-be-kulonleges-jogrend-visszavonasarol-szolo", "h1": "Operat\u00edv t\u00f6rzs: a korm\u00e1ny kedd d\u00e9lut\u00e1n ny\u00fajtja be a k\u00fcl\u00f6nleges jogrend visszavon\u00e1s\u00e1r\u00f3l sz\u00f3l\u00f3 t\u00f6rv\u00e9nyjavaslatot", "body": "\nA korm\u00e1ny kedd d\u00e9lut\u00e1n terjeszti az Orsz\u00e1ggy\u0171l\u00e9s el\u00e9 a k\u00fcl\u00f6nleges jogrend visszavon\u00e1s\u00e1r\u00f3l sz\u00f3l\u00f3 t\u00f6rv\u00e9nyjavaslatot - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa a keddi online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes eml\u00e9keztetett: a vesz\u00e9lyhelyzetet m\u00e1rcius 11-\u00e9n hirdette ki a kabinet. Mint mondta, a k\u00fcl\u00f6nleges jogrend jelent\u0151sen hozz\u00e1j\u00e1rult a j\u00e1rv\u00e1ny elleni sikeres v\u00e9dekez\u00e9shez, seg\u00edts\u00e9g\u00e9vel a korm\u00e1ny \u00e9s az operat\u00edv t\u00f6rzs gyorsan meghozta a v\u00e9dekez\u00e9shez sz\u00fcks\u00e9ges gazdas\u00e1gi, eg\u00e9szs\u00e9g\u00fcgyi rendv\u00e9delmi d\u00f6nt\u00e9seket, \u00e9s gyorsan tudott cselekedni.\n\u00cdgy Magyarorsz\u00e1g - m\u00e1s orsz\u00e1gokkal ellent\u00e9tben - el tudta ker\u00fclni a j\u00e1rv\u00e1ny berobban\u00e1s\u00e1t, a t\u00f6meges megbeteged\u00e9seket \u00e9s a t\u00f6bb ezer hal\u00e1lesetet - tette hozz\u00e1.\nA j\u00e1rv\u00e1ny nem \u00e9rt v\u00e9get, a parlament el\u00e9 ker\u00fcl\u0151 t\u00f6rv\u00e9nyjavaslat tartalmazni fogja azokat a szab\u00e1lyokat \u00e9s rendelkez\u00e9seket, amelyeket a j\u00e1rv\u00e1ny\u00fcgyi k\u00e9sz\u00fclts\u00e9g miatt hat\u00e1lyban kell tartani - hangs\u00falyozta az alezredes.\nElmondta azt is, hogy kedden az operat\u00edv t\u00f6rzs utas\u00edt\u00e1s\u00e1ra \u00fajabb egy\u00e9ni v\u00e9d\u0151felszerel\u00e9seket, v\u00e9d\u0151eszk\u00f6z\u00f6ket sz\u00e1ll\u00edtanak 30 vid\u00e9ki k\u00f3rh\u00e1zba, ezeket a k\u00f3rh\u00e1zparancsnokok fogadj\u00e1k \u00e9s k\u00e9szletezik.\u00a0\u00a0\nKiss R\u00f3bert ismertette: 1525-re n\u0151tt a hat\u00f3s\u00e1gi h\u00e1zi karant\u00e9n elektronikus ellen\u0151rz\u00e9s\u00e9t szolg\u00e1l\u00f3 mobiltelefonos alkalmaz\u00e1sra regisztr\u00e1l\u00f3k sz\u00e1ma, \u00edgy most 929 akt\u00edv felhaszn\u00e1l\u00f3ja van az alkalmaz\u00e1snak. H\u00e9tf\u0151n 736 hat\u00f3s\u00e1gi h\u00e1zi karant\u00e9nt rendeltek el, jelenleg 11 611 van \u00e9rv\u00e9nyben. H\u00e9tf\u0151n 44 esetben int\u00e9zkedtek a hat\u00f3s\u00e1gi h\u00e1zi karant\u00e9n szab\u00e1lyait be nem tart\u00f3kkal szemben.\u00a0\u00a0\nA rend\u0151rs\u00e9g h\u00e9tf\u0151n is ellen\u0151rizte a v\u00e9delmi int\u00e9zked\u00e9sek - a t\u00e1vols\u00e1gtart\u00e1s, a t\u00f6megk\u00f6zleked\u00e9si eszk\u00f6z\u00f6k\u00f6n \u00e9s az \u00fczletekben a maszkvisel\u00e9s, illetve a v\u00e1s\u00e1rl\u00e1si id\u0151s\u00e1vok - betart\u00e1s\u00e1t. H\u00e9tf\u0151n ezek megszeg\u00e9se miatt 13 esetben int\u00e9zkedtek: kilenc esetben figyelmeztettek, h\u00e1rom helysz\u00edni b\u00edrs\u00e1got szabtak ki \u00e9s egy feljelent\u00e9st tettek - tette hozz\u00e1. M\u00e1jus 4-e \u00f3ta 994 emberrel szemben int\u00e9zkedtek a v\u00e9delmi int\u00e9zked\u00e9sek szab\u00e1lyainak megs\u00e9rt\u00e9se miatt.\nSz\u00f3lt arr\u00f3l is, hogy 396-ra emelkedett a j\u00e1rv\u00e1ny\u00fcggyel \u00f6sszef\u00fcgg\u00e9sben elrendelt b\u00fcntet\u0151elj\u00e1r\u00e1sok sz\u00e1ma. Ezek k\u00f6z\u00fcl 107-et r\u00e9mh\u00edrterjeszt\u00e9s, 29-et k\u00f6zvesz\u00e9llyel fenyeget\u00e9s, 124-et csal\u00e1s \u00e9s 21-et j\u00e1rv\u00e1ny\u00fcgyi szab\u00e1lyszeg\u00e9s miatt ind\u00edtottak, \u00e9s 79 gyan\u00fas\u00edtottat hallgattak ki.\nA hat\u00e1rforgalomr\u00f3l elmondta: a bel\u00e9p\u0151 teherforgalomban R\u00f6szk\u00e9n\u00e9l, \u00c1rt\u00e1ndn\u00e1l \u00e9s Csengersim\u00e1n\u00e1l k\u00e9t \u00f3ra, Tomp\u00e1n\u00e1l egy \u00f3ra a v\u00e1rakoz\u00e1s, kil\u00e9p\u0151 teherforgalomban Csan\u00e1dpalot\u00e1n\u00e1l egy \u00f3r\u00e1t kell v\u00e1rni. A szem\u00e9lyforgalomban Nagylakn\u00e1l a be- \u00e9s kil\u00e9pni sz\u00e1nd\u00e9koz\u00f3knak is egy\u00f3r\u00e1s v\u00e1rakoz\u00e1sra kell sz\u00e1m\u00edtaniuk.\nKiss R\u00f3bert egy k\u00e9rd\u00e9sre v\u00e1laszolva elmondta: m\u00e1jus 22-\u00e9t\u0151l a szlov\u00e1k \u00e1llampolg\u00e1rok, valamint a Szlov\u00e1ki\u00e1ban \u00e1lland\u00f3, vagy ideiglenes lak\u00f3hellyel, tart\u00f3zkod\u00e1si c\u00edmmel rendelkez\u0151k a hat\u00f3s\u00e1gi h\u00e1zi karant\u00e9n elrendel\u00e9se n\u00e9lk\u00fcl l\u00e9phetnek be Magyarorsz\u00e1gra, ha tart\u00f3zkod\u00e1suk nem haladja meg a 24 \u00f3r\u00e1t. Hozz\u00e1tette: a Magyarorsz\u00e1gra bel\u00e9p\u0151knek egy formanyomtatv\u00e1nyt kell kit\u00f6lteni\u00fck, amelyet a szlov\u00e1k rendv\u00e9delmi szervek lepecs\u00e9telnek, \u00edgy nyomon k\u00f6vethet\u0151 a beutaz\u00e1s id\u0151pontja. Elmondta azt is, hogy a magyar-szlov\u00e1k hat\u00e1ron a rajkai, v\u00e1mosszabadi, kom\u00e1romi, esztergomi, parassapusztai, balassagyarmati, salg\u00f3tarj\u00e1ni, b\u00e1nr\u00e9vei, tornyosn\u00e9meti, tornan\u00e1daskai \u00e9s a s\u00e1toralja\u00fajhelyi \u00e1tkel\u0151t lehet haszn\u00e1lni a szem\u00e9lyforgalomban.\n\u00a0\n\n\nMTI 2020. m\u00e1jus 26.\n\n"}]