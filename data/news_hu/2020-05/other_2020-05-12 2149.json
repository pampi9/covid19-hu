[{"date": "2020-05-12 21:49", "url": "https://koronavirus.gov.hu/cikkek/szijjarto-szerdan-megnyitnak-ket-hataratkelot-szemelyforgalom-elott-magyarorszag-es-ausztria", "h1": "Szijj\u00e1rt\u00f3: szerd\u00e1n megnyitnak k\u00e9t hat\u00e1r\u00e1tkel\u0151t a szem\u00e9lyforgalom el\u0151tt Magyarorsz\u00e1g \u00e9s Ausztria k\u00f6z\u00f6tt", "body": "\nHossz\u00fa t\u00e1rgyal\u00e1sok ut\u00e1n siker\u00fclt meg\u00e1llapodni az osztr\u00e1k hat\u00f3s\u00e1gokkal, \u00edgy szerda reggelt\u0151l megny\u00edlik a J\u00e1nossomorja \u00e9s Andau, valamint az Als\u00f3sz\u00f6ln\u00f6k \u00e9s Neumarkt k\u00f6z\u00f6tti hat\u00e1r\u00e1tkel\u0151 a szem\u00e9lyforgalom el\u0151tt - k\u00f6z\u00f6lte Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter kedd este a Facebook-oldal\u00e1n.\n\nA k\u00f6zlem\u00e9nyben a t\u00e1rcavezet\u0151 azt \u00edrta, a koronav\u00edrus miatt az elm\u00falt hetekben minden eur\u00f3pai orsz\u00e1g - \u00edgy Magyarorsz\u00e1g is - korl\u00e1tozta a szem\u00e9lyforgalmat hat\u00e1rain.\nEz komoly neh\u00e9zs\u00e9geket okozott azoknak, akiknek a hat\u00e1r t\u00faloldal\u00e1n van a munkahely\u00fck - mutatott r\u00e1.\n\"Nagy Istv\u00e1n \u00e9s V. N\u00e9meth Zsolt k\u00e9pvisel\u0151t\u00e1rsaim azzal kerestek meg, hogy az ing\u00e1z\u00f3k \u00e9let\u00e9nek megk\u00f6nny\u00edt\u00e9se \u00e9rdek\u00e9ben \u00e1llapodjunk meg az osztr\u00e1k hat\u00f3s\u00e1gokkal a j\u00e1nossomorjai \u00e9s az als\u00f3sz\u00f6ln\u00f6ki \u00e1tkel\u0151k megnyit\u00e1sa \u00e9rdek\u00e9ben. Hossz\u00fa t\u00e1rgyal\u00e1sokat k\u00f6vet\u0151en siker\u00fclt meg\u00e1llapod\u00e1st el\u00e9rn\u00fcnk, \u00edgy k\u00e9pvisel\u0151t\u00e1rsaim k\u00e9r\u00e9s\u00e9nek megfelel\u0151en ing\u00e1z\u00f3 honfit\u00e1rsaink holnap reggelt\u0151l mindk\u00e9t telep\u00fcl\u00e9sn\u00e9l \u00e1tl\u00e9phetik a hat\u00e1rt\" - fogalmazott Szijj\u00e1rt\u00f3 P\u00e9ter.\nHozz\u00e1tette, hogy a J\u00e1nossomorja \u00e9s Andau k\u00f6z\u00f6tti \u00e1tkel\u0151 5 \u00e9s 21 \u00f3ra k\u00f6z\u00f6tt, az Als\u00f3sz\u00f6ln\u00f6k \u00e9s Neumarkt k\u00f6z\u00f6tti \u00e1tkel\u0151 pedig 7 \u00e9s 19 \u00f3ra k\u00f6z\u00f6tt lesz nyitva.\n\n\nMTI 2020. m\u00e1jus 12.\n\n"}]