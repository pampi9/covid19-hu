[{"date": "2020-05-10 14:08", "url": "https://koronavirus.gov.hu/cikkek/koszonet-mentoknek-sok-munkaert", "h1": "K\u00f6sz\u00f6net a ment\u0151knek a sok munk\u00e1\u00e9rt ", "body": "\nHat ment\u0151dolgoz\u00f3 fert\u0151z\u0151d\u00f6tt meg koronav\u00edrussal, a ment\u0151k 15 ezer fert\u0151z\u00e9sgyan\u00fas vagy igazoltan koronav\u00edrus-fert\u0151z\u00f6tt betegnek ny\u00fajtottak seg\u00edts\u00e9get - mondta az Orsz\u00e1gos Ment\u0151szolg\u00e1lat (OMSZ) f\u0151igazgat\u00f3ja a j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs vas\u00e1rnapi online sajt\u00f3t\u00e1j\u00e9koztat\u00f3j\u00e1n.\n\n\u00a0 A ment\u0151k napj\u00e1n megsz\u00f3lal\u00f3 Csat\u00f3 G\u00e1bor kiemelte: az elm\u00falt id\u0151szak fejleszt\u00e9sei nagy m\u00e9rt\u00e9kben hozz\u00e1j\u00e1rultak ahhoz, hogy feladataikat a j\u00e1rv\u00e1ny idej\u00e9n is a legmagasabb sz\u00ednvonalon tudj\u00e1k ell\u00e1tni. Elmondta: a koronav\u00edrus-j\u00e1rv\u00e1ny miatt orsz\u00e1gszerte megn\u00f6velt\u00e9k ment\u0151kapacit\u00e1sukat, megy\u00e9nk\u00e9nt t\u00f6bb plusz ment\u0151egys\u00e9get \u00e1ll\u00edtottak szolg\u00e1latba.\n\u00a0\u00a0\u00a0\u00a0K\u00f6z\u00f6lte: a ment\u0151s\u00f6k 40 ezer ember j\u00e1rv\u00e1ny\u00fcgyi mintav\u00e9tel\u00e9t v\u00e9gezt\u00e9k el, amihez 55 ezer v\u00e9d\u0151ruh\u00e1t, FFP-maszkot haszn\u00e1ltak fel \u00e9s t\u00f6bb mint 440 ezer p\u00e1r gumikeszty\u0171 fogyott. A ment\u0151k csak a koronav\u00edrus kapcs\u00e1n 420 ezer kilom\u00e9tert tettek meg - mondta Csat\u00f3 G\u00e1bor\n\u00a0\u00a0\u00a0\u00a0Megeml\u00edtette, hogy az elm\u00falt id\u0151szakban t\u00f6bb mint 400 \u00faj ment\u0151aut\u00f3 \u00e1llt szolg\u00e1latba, az elm\u00falt \u00f3r\u00e1kban is 40-n\u00e9l t\u00f6bb \u00faj ment\u0151aut\u00f3t kaptak.\n\u00a0\u00a0\u00a0\u00a0\"Munk\u00e1nk eredm\u00e9nyess\u00e9g\u00e9t az alapozta meg, hogy m\u00e1r a j\u00e1rv\u00e1ny kezdetekor 8500 bajt\u00e1rsunk egy emberk\u00e9nt fejezte ki tettrek\u00e9szs\u00e9g\u00e9t a v\u00edrus elleni k\u00fczdelemben\" - fogalmazott.\n\u00a0\u00a0\u00a0\u00a0K\u00f6zl\u00e9se szerint az OMSZ 50 ment\u0151aut\u00f3t k\u00fcl\u00f6n\u00edtett el a Covid-19 gyan\u00fas, illetve igazoltan fert\u0151z\u00f6tt betegek sz\u00e1ll\u00edt\u00e1s\u00e1ra, emellett 17 hat\u00e1r\u00e1llom\u00e1son 315 ezer ember ellen\u0151rz\u00e9s\u00e9t v\u00e9gezt\u00e9k el. Mint mondta, a ment\u0151szolg\u00e1lat r\u00e9szt vesz a sz\u0171r\u0151vizsg\u00e1latokban, \u00e9s a h\u00e1ziorvosok, orvosi \u00fcgyeletek sz\u00e1m\u00e1ra m\u00e1r t\u00f6bb mint 5500 doboz seb\u00e9szi \u00e9s majdnem 20 ezer FFP-maszkot osztottak ki.\n\u00a0\u00a0\u00a0\u00a0Csat\u00f3 G\u00e1bor az OMSZ 72. sz\u00fclet\u00e9snapj\u00e1n k\u00f6sz\u00f6netet mondott a bajt\u00e1rsaknak, a szolg\u00e1latot seg\u00edt\u0151 orvostanhallgat\u00f3knak, \u00f6nk\u00e9nteseknek, v\u00f6r\u00f6skereszteseknek, betegsz\u00e1ll\u00edt\u00f3knak, valamint a t\u00e1mogat\u00f3 mag\u00e1nszem\u00e9lyeknek, c\u00e9geknek.\n\u00a0\u00a0\u00a0\u00a0Eml\u00e9kezetett r\u00e1, hogy 133 \u00e9ve ezen a napon indult el a szervezett \u00e9letment\u00e9s Magyarorsz\u00e1gon, 1948-ban pedig ekkor kezdte meg m\u0171k\u00f6d\u00e9s\u00e9t az OMSZ.\n\nForr\u00e1s:MTI\n\n"}]