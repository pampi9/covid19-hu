[{"date": "2020-05-03 12:05", "url": "https://koronavirus.gov.hu/cikkek/csaknem-100-ezer-maszkot-keszitettek-szakkepzesben-tanulok", "h1": "Csaknem 100 ezer maszkot k\u00e9sz\u00edtettek a szakk\u00e9pz\u00e9sben tanul\u00f3k", "body": "\nCsaknem 100 ezer maszkot k\u00e9sz\u00edtettek a szakk\u00e9pz\u00e9sben tanul\u00f3k - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) vas\u00e1rnap az MTI-vel.\n\n\nAz \u00f6sszefog\u00e1s jegy\u00e9ben az ITM fenntart\u00e1s\u00e1ban l\u00e9v\u0151 szakk\u00e9pz\u00e9si int\u00e9zm\u00e9nyek az elm\u00falt id\u0151szakban sorra csatlakoztak a j\u00e1rv\u00e1ny elleni v\u00e9dekez\u00e9st seg\u00edt\u0151 kezdem\u00e9nyez\u00e9shez. Jelenleg 34 szakk\u00e9pz\u00e9si centrum tagint\u00e9zm\u00e9nyeiben k\u00e9sz\u00edtenek maszkokat a v\u00e9gz\u0151s vagy feln\u0151ttoktat\u00e1sban r\u00e9szt vev\u0151 tanul\u00f3k gyakorlatk\u00e9nt - \u00edrt\u00e1k.\nA k\u00f6zlem\u00e9ny szerint a csaknem 100 ezer textil sz\u00e1jmaszkb\u00f3l a helyi \u00f6nkorm\u00e1nyzatok k\u00f6zvet\u00edt\u00e9s\u00e9vel m\u00e1r k\u00f3rh\u00e1zak, szoci\u00e1lis int\u00e9zm\u00e9nyek \u00e9s id\u0151sotthonok is kaptak. Az \u00fajabban el\u0151\u00e1ll\u00edtott k\u00e9szleteket az int\u00e9zm\u00e9nyek saj\u00e1t di\u00e1kjaiknak tartott\u00e1k fenn, hogy azokat a m\u00e1jusi szakmai vizsg\u00e1k idej\u00e9n haszn\u00e1lhass\u00e1k.\nA centrumok \u00e9s az iskol\u00e1k egym\u00e1s munk\u00e1j\u00e1t is seg\u00edtik, megosztj\u00e1k bev\u00e1lt gyakorlataikat. A 21. sz\u00e1zadi szakk\u00e9pz\u00e9s ny\u00fajtotta technikai lehet\u0151s\u00e9gekkel \u00e9lve a Szolnoki Szakk\u00e9pz\u00e9si Centrumban 3D-s nyomtat\u00f3val, speci\u00e1lis arcv\u00e9d\u0151 plexib\u0151l eddig mintegy h\u00e1romezer darabot gy\u00e1rtottak eg\u00e9szs\u00e9g\u00fcgyi dolgoz\u00f3knak - k\u00f6z\u00f6lt\u00e9k.\nAz ITM hangs\u00falyozta: minden kezdem\u00e9nyez\u00e9st b\u00e1tor\u00edt a szakk\u00e9pz\u00e9sben is, amely a j\u00e1rv\u00e1ny elleni v\u00e9dekez\u00e9st er\u0151s\u00edti, a kock\u00e1zatoknak jobban kitett szakemberek \u00e9s id\u0151sek seg\u00edt\u00e9s\u00e9t szolg\u00e1lja.\nForr\u00e1s: MTI\n\n"}]