[{"date": "2020-05-03 13:09", "url": "https://koronavirus.gov.hu/cikkek/hetfotol-kezdodik-vedekezes-uj-szakasza-0", "h1": "H\u00e9tf\u0151t\u0151l kezd\u0151dik a v\u00e9dekez\u00e9s \u00faj szakasza", "body": "\nH\u00e9tf\u0151t\u0151l megkezd\u0151dik a koronav\u00edrus-j\u00e1rv\u00e1ny elleni v\u00e9dekez\u00e9s \u00faj szakasza - mondta a koronav\u00edrus-fert\u0151z\u00e9s elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa a vas\u00e1rnap online sajt\u00f3t\u00e1j\u00e9koztat\u00f3n\n\n\nKiss R\u00f3bert rend\u0151r alezredes elmondta, hogy a rend\u0151r\u00f6k a h\u00e9tv\u00e9g\u00e9n eddig 3512 esetben int\u00e9zkedtek a kij\u00e1r\u00e1si korl\u00e1toz\u00e1s megszeg\u00e9se miatt. Ebb\u0151l 1751 volt figyelmeztet\u00e9s, 986 esetben szabtak ki helysz\u00edni b\u00edrs\u00e1got \u00e9s 775 feljelent\u00e9st tettek. A kij\u00e1r\u00e1si korl\u00e1toz\u00e1sokkal \u00f6sszef\u00fcgg\u00e9sben m\u00e1rcius 28. \u00f3ta t\u00f6bb mint 44 ezer esetben volt sz\u00fcks\u00e9g valamilyen rend\u0151ri int\u00e9zked\u00e9sre.\nSz\u00f3lt arr\u00f3l, hogy Budapesten \u00e9s Pest megy\u00e9ben az eddigi kij\u00e1r\u00e1si \u00e9s nyitvatart\u00e1si korl\u00e1toz\u00e1sok maradnak hat\u00e1lyban. Az orsz\u00e1g t\u00f6bbi r\u00e9sz\u00e9n valamennyi \u00fczlet, strand, szabadt\u00e9ri f\u00fcrd\u0151, m\u00fazeum, \u00e1llatkert kinyithat \u00e9s l\u00e1togathat\u00f3. Az \u00fczletekben \u00e9s a t\u00f6megk\u00f6zleked\u00e9sben azonban sz\u00e1jat, orrot eltakar\u00f3 orvosi maszkot, s\u00e1lat vagy kend\u0151t kell viselni - hangs\u00falyozta Kiss R\u00f3bert.\nT\u00e1j\u00e9koztat\u00e1sa szerint szombaton 916 hat\u00f3s\u00e1gi h\u00e1zi karant\u00e9nt rendeltek el, jelenleg 10 786 ilyen korl\u00e1toz\u00f3 int\u00e9zked\u00e9s van \u00e9rv\u00e9nyben. Szombaton 23 rend\u0151ri int\u00e9zked\u00e9sre volt sz\u00fcks\u00e9g a hat\u00f3s\u00e1gi h\u00e1zi karant\u00e9n szab\u00e1lyait be nem tart\u00f3kkal szemben. A rend\u0151rs\u00e9g m\u00e1rcius 12. \u00f3ta ellen\u0151rzi a korl\u00e1toz\u00f3 int\u00e9zked\u00e9s alatt \u00e1ll\u00f3kat, az\u00f3ta 1453 szab\u00e1lyszeg\u0151vel szemben l\u00e9ptek fel.\nA hat\u00e1rforgalomr\u00f3l sz\u00f3lva elmondta: a teherforgalomban bel\u00e9p\u0151 oldalon R\u00f6szk\u00e9n\u00e9l kell 1 \u00f3r\u00e1s, a szem\u00e9lyforgalomban kil\u00e9p\u0151 oldalon Nagylakn\u00e1l pedig 2 \u00f3r\u00e1s v\u00e1rakoz\u00e1si id\u0151vel sz\u00e1molni.\n\u00dajs\u00e1g\u00edr\u00f3i k\u00e9rd\u00e9sre elmondta: a rend\u0151rs\u00e9g felk\u00e9sz\u00fclt \u00e9s megfelel\u0151 l\u00e9tsz\u00e1mmal ellen\u0151rzi a h\u00e9tf\u0151t\u0151l \u00e9letbe l\u00e9p\u0151 \u00faj szab\u00e1lyok betart\u00e1s\u00e1t. Amennyiben sz\u00fcks\u00e9gess\u00e9 v\u00e1lik, azonnal int\u00e9zkednek majd - mondta. Egy m\u00e1sik k\u00e9rd\u00e9sre elmondta: leggyakrabban azzal k\u00f6vetnek el szab\u00e1lys\u00e9rt\u00e9st az emberek, hogy nem alapos indokkal hagyj\u00e1k el otthonaikat, nem tartj\u00e1k be a t\u00e1vols\u00e1gtart\u00e1s szab\u00e1lyait, illetve nem a sz\u00e1mukra kijel\u00f6lt id\u0151s\u00e1vban mennek v\u00e1s\u00e1rolni.\nArra a k\u00e9rd\u00e9sre, hogy az \u00fajraindul\u00f3 rep\u00fcl\u0151t\u00e9ri utasforgalomban a k\u00fclf\u00f6ldi utaz\u00e1sr\u00f3l hazat\u00e9r\u0151knek mire kell sz\u00e1m\u00edtaniuk, azt v\u00e1laszolta: a hazat\u00e9r\u0151k k\u00f6telez\u0151 eg\u00e9szs\u00e9g\u00fcgyi vizsg\u00e1laton esnek \u00e1t. Ha felmer\u00fcl n\u00e1luk a fert\u0151z\u00e9s gyan\u00faja, kijel\u00f6lt karant\u00e9nba ker\u00fclnek, ha nem, akkor 14 napos hat\u00f3s\u00e1gi h\u00e1zi karant\u00e9nt rendelnek el vel\u00fck szemben.\nAz alezredes igennel v\u00e1laszolt arra a k\u00e9rd\u00e9sre, hogy hazaj\u00f6het-e h\u00e9tv\u00e9g\u00e9re a csal\u00e1dj\u00e1hoz az, aki p\u00e9ld\u00e1ul N\u00e9metorsz\u00e1gban dolgozik. Hozz\u00e1tette: a hat\u00f3s\u00e1gi h\u00e1zi karant\u00e9n al\u00f3l az adhat felment\u00e9st, ha valaki igazolja, hogy gy\u00f3gyult, fert\u0151z\u00e9s t\u00fcneteit nem mutatja, vagy igazol\u00e1ssal rendelkezik arr\u00f3l, hogy a hazautaz\u00e1st megel\u0151z\u0151en 14 napos j\u00e1rv\u00e1ny\u00fcgyi megfigyel\u00e9s hat\u00e1lya alatt \u00e1llt.\nArra a k\u00e9rd\u00e9sre, hogy szab\u00e1lys\u00e9rt\u00e9snek min\u0151s\u00fcl-e ha egy budapesti lakos aut\u00f3t v\u00e1s\u00e1rol, \u00e9s teljes\u00edti a bejelent\u00e9si k\u00f6telezetts\u00e9g\u00e9t a k\u00f6zleked\u00e9si hat\u00f3s\u00e1gn\u00e1l a tulajdonjog-v\u00e1ltoz\u00e1sr\u00f3l, nemmel felelt az alezredes. Hozz\u00e1tette: a jogszab\u00e1ly szerint alapos indoknak kell tekinteni, hogy a legsz\u00fcks\u00e9gesebb esetben a szem\u00e9lyes megjelen\u00e9st ig\u00e9nyl\u0151 hat\u00f3s\u00e1gi, banki, p\u00e9nz\u00fcgyi, biztos\u00edt\u00e1si, illetve postai \u00fcgyint\u00e9z\u00e9s sor\u00e1n megjelennek az emberek ezekn\u00e9l a hivatalokn\u00e1l.\nA vid\u00e9ki enyh\u00edt\u00e9sekkel kapcsolatban elmondta: a teraszokon, kerthelyis\u00e9gekben t\u00f6rt\u00e9n\u0151 fogyaszt\u00e1sn\u00e1l megengedett lesz a jellemz\u0151en a bels\u0151 t\u00e9rben tal\u00e1lhat\u00f3 mell\u00e9khelyis\u00e9gek haszn\u00e1lata.\nAz operat\u00edv t\u00f6rzs vas\u00e1rnapi t\u00e1j\u00e9koztat\u00f3j\u00e1n G\u00e1l Krist\u00f3f, az Orsz\u00e1gos Rend\u0151r-f\u0151kapit\u00e1nys\u00e1g sz\u00f3viv\u0151je k\u00f6sz\u00f6nt\u00f6tte az \u00e9desany\u00e1kat, nagymam\u00e1kat \u00e9s d\u00e9dnagymam\u00e1kat, akiknek a jelenlegi helyzetben els\u0151sorban j\u00f3 eg\u00e9szs\u00e9get k\u00edv\u00e1nt. Azt k\u00e9rte: az emberek legyenek kreat\u00edvak, pr\u00f3b\u00e1lj\u00e1k felk\u00f6sz\u00f6nteni az \u00e9desany\u00e1kat, de k\u00f6zben vigy\u00e1zzanak magukra \u00e9s egym\u00e1sra. Az \u00e9retts\u00e9giz\u0151knek sok sikert k\u00edv\u00e1nt.\n\nForr\u00e1s: MTI\n\n"}]