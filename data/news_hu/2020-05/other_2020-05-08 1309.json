[{"date": "2020-05-08 13:09", "url": "https://koronavirus.gov.hu/cikkek/pm-jarvany-elleni-vedekezes-es-gazdasagvedelmi-intezkedesek-magasabb-penzforgalmi-hianyt", "h1": "PM: a j\u00e1rv\u00e1ny elleni v\u00e9dekez\u00e9s \u00e9s a gazdas\u00e1gv\u00e9delmi int\u00e9zked\u00e9sek magasabb p\u00e9nzforgalmi hi\u00e1nyt okoztak az els\u0151 n\u00e9gy h\u00f3napban", "body": "\nA korm\u00e1ny c\u00e9lja, hogy a magyar gazdas\u00e1g eredm\u00e9nyeit a koronav\u00edrus-j\u00e1rv\u00e1ny hat\u00e1sait\u00f3l megv\u00e9dje, az ehhez sz\u00fcks\u00e9ges forr\u00e1sokat marad\u00e9ktalanul biztos\u00edtsa.\n\nA j\u00e1rv\u00e1ny elleni v\u00e9dekez\u00e9s \u00e9s a gazdas\u00e1gv\u00e9delmi int\u00e9zked\u00e9sek, \u00edgy p\u00e9ld\u00e1ul a b\u00e9rt\u00e1mogat\u00e1si program \u00e9s az ad\u00f3cs\u00f6kkent\u00e9sek eredm\u00e9nyek\u00e9nt az \u00e1llamh\u00e1ztart\u00e1s k\u00f6zponti alrendszere az \u00e9v els\u0151 n\u00e9gy h\u00f3napj\u00e1ban 727,4 milli\u00e1rd forintos hi\u00e1nnyal z\u00e1rt.\n2020 els\u0151 n\u00e9gy h\u00f3napj\u00e1ban az \u00e1llamh\u00e1ztart\u00e1s k\u00f6zponti alrendszere 727,4 milli\u00e1rd forintos hi\u00e1nnyal z\u00e1rt. Ezen bel\u00fcl a k\u00f6zponti k\u00f6lts\u00e9gvet\u00e9s 610,6 milli\u00e1rd forintos deficitet, az elk\u00fcl\u00f6n\u00edtett \u00e1llami p\u00e9nzalapok 6,2 milli\u00e1rd forintos t\u00f6bbletet, a t\u00e1rsadalombiztos\u00edt\u00e1s p\u00e9nz\u00fcgyi alapjai pedig 123,0 milli\u00e1rd forintos hi\u00e1nyt \u00e9rtek el.\nAz el\u0151z\u0151 \u00e9v azonos id\u0151szak\u00e1ban a k\u00f6zponti alrendszer hi\u00e1nya 39,0 milli\u00e1rd forintot tett ki. 2020 \u00e1prilis\u00e1ban a k\u00f6zponti alrendszer 104,5 milli\u00e1rd forintos t\u00f6bblettel z\u00e1rt, mely az uni\u00f3s programok 249,8 milli\u00e1rd forintot kitev\u0151 bev\u00e9teleinek k\u00f6sz\u00f6nhet\u0151.\nId\u00e9n \u00e1prilis v\u00e9g\u00e9ig k\u00f6zel 400 milli\u00e1rd forintot tett ki a koronav\u00edrus-j\u00e1rv\u00e1nyhoz kapcsol\u00f3d\u00f3 eg\u00e9szs\u00e9g\u00fcgyi eszk\u00f6zbeszerz\u00e9sek, \u00edgy p\u00e9ld\u00e1ul v\u00e9d\u0151maszkok, v\u00e9d\u0151eszk\u00f6z\u00f6k, l\u00e9legeztet\u0151g\u00e9pek beszerz\u00e9s\u00e9nek kiad\u00e1sa. 2020 els\u0151 n\u00e9gy h\u00f3napj\u00e1ban \u00f6sszesen 313,2 milli\u00e1rd forint uni\u00f3s bev\u00e9tel \u00e9rkezett a k\u00f6lts\u00e9gvet\u00e9sbe, a 2020. \u00e9vi \u00e1prilis v\u00e9gi uni\u00f3s kiad\u00e1sok ugyanakkor megk\u00f6zel\u00edtett\u00e9k a 842 milli\u00e1rd forintot.\nEmellett a hazai kiad\u00e1sok k\u00f6z\u00fcl 2020. \u00e1prilis v\u00e9g\u00e9ig kiemelhet\u0151k a k\u00f6z\u00fath\u00e1l\u00f3zat fenntart\u00e1s\u00e1ra \u00e9s m\u0171k\u00f6dtet\u00e9s\u00e9re (49,7 milli\u00e1rd forint), a Modern V\u00e1rosok Program terh\u00e9re (29,1 milli\u00e1rd forint), a beruh\u00e1z\u00e1s-\u00f6szt\u00f6nz\u00e9si c\u00e9lel\u0151ir\u00e1nyzatb\u00f3l (19,8 milli\u00e1rd forint) kifizetett \u00f6sszegek, tov\u00e1bb\u00e1 jelent\u0151s \u00f6sszeget ford\u00edtottak a nagycsal\u00e1dosok szem\u00e9lyg\u00e9pkocsi-szerz\u00e9si t\u00e1mogat\u00e1s\u00e1ra (19,3 milli\u00e1rd forint) is.\nA koronav\u00edrus-j\u00e1rv\u00e1ny hat\u00e1s\u00e1b\u00f3l k\u00f6vetkez\u0151en a k\u00f6zponti alrendszer idei \u00e9vre tervezett p\u00e9nzforgalmi hi\u00e1nya magasabb szinten teljes\u00fcl.\n\n(P\u00e9nz\u00fcgyminiszt\u00e9rium)\n\n"}]