[{"date": "2020-05-15 12:36", "url": "https://koronavirus.gov.hu/cikkek/izer-norbert-veszelyhelyzetben-csokkennek-az-adok-es-az-adminisztracios-terhek", "h1": "Izer Norbert: a vesz\u00e9lyhelyzetben is cs\u00f6kkennek az ad\u00f3k \u00e9s az adminisztr\u00e1ci\u00f3s terhek", "body": "\nA koronav\u00edrus sem tudja \"fel\u00fcl\u00edrni\" a korm\u00e1ny 2010 \u00f3ta folytatott ad\u00f3politik\u00e1j\u00e1t: a vesz\u00e9lyhelyzetben is cs\u00f6kkennek az ad\u00f3k \u00e9s az adminisztr\u00e1ci\u00f3s terhek - jelentette ki a P\u00e9nz\u00fcgyminiszt\u00e9rium ad\u00f3\u00fcgyek\u00e9rt felel\u0151s \u00e1llamtitk\u00e1r a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3n.\n\n\nIzer Norbert azt mondta, a korm\u00e1ny az elm\u00falt k\u00e9t h\u00f3napban sz\u00e1mos int\u00e9zked\u00e9st hozott a j\u00e1rv\u00e1ny lass\u00edt\u00e1sa, a magyar emberek eg\u00e9szs\u00e9g\u00e9nek meg\u0151rz\u00e9se, a csal\u00e1dok, a munkahelyek \u00e9s a gazdas\u00e1g v\u00e9delme \u00e9rdek\u00e9ben. Hozz\u00e1tette: t\u00f6bb mint 600 milli\u00e1rd forintot ford\u00edtott a v\u00e9dekez\u00e9sre \u00e9s t\u00f6bb ezer milli\u00e1rd forintot a csal\u00e1dok \u00e9s v\u00e1llalkoz\u00e1sok t\u00e1mogat\u00e1s\u00e1ra.\nA t\u00e1mogat\u00e1sok \u00e9s az ad\u00f3k m\u00e9rs\u00e9kl\u00e9se mellett fontos l\u00e9p\u00e9s az adminisztr\u00e1ci\u00f3 cs\u00f6kkent\u00e9se is. Egy nemzetk\u00f6zi kutat\u00e1s szerint a v\u00e1llalkoz\u00e1sok \u00e1tlagosan az \u00e1rbev\u00e9tel\u00fck 2,5 sz\u00e1zal\u00e9k\u00e1t ford\u00edtj\u00e1k az ad\u00f3adminisztr\u00e1ci\u00f3ra, e teher ar\u00e1nya pedig a kis- \u00e9s k\u00f6zepes (kkv) v\u00e1llalkoz\u00e1sokn\u00e1l a legnagyobb - k\u00f6z\u00f6lte az \u00e1llamtitk\u00e1r.\nA Nemzeti Ad\u00f3- \u00e9s V\u00e1mhivatal (NAV) a kkv sz\u00e1m\u00e1ra gyakorlatilag adminisztr\u00e1ci\u00f3mentesen, ak\u00e1r 20 napon bel\u00fcl is kiutalhatja a visszaj\u00e1r\u00f3 \u00e1f\u00e1t, ez likvidit\u00e1si seg\u00edts\u00e9get is jelent, a c\u00e9gek gyorsabban tudnak forr\u00e1shoz jutni \u00e9s bekapcsol\u00f3dni a gazdas\u00e1g \u00fajraind\u00edt\u00e1s\u00e1ba - mondta Izer Norbert.\nA m\u00e1r az \u00e1prilis 20-ai \u00e1fabevall\u00e1s eset\u00e9ben is alkalmazott szab\u00e1ly alapj\u00e1n a 36 700, ad\u00f3t visszaig\u00e9nyl\u0151 v\u00e1llalkoz\u00e1s csaknem k\u00e9tharmada gyorsabban fogja visszakapni a neki j\u00e1r\u00f3 \u00f6sszeget. A megb\u00edzhat\u00f3 ad\u00f3z\u00f3nak min\u0151s\u00fcl\u0151 10 100 v\u00e1llalkoz\u00e1snak m\u00e1r m\u00e1jus 10-\u00e9n mintegy 80 milli\u00e1rd forintot utalt ki a NAV. Az \u00e1ltal\u00e1nos min\u0151s\u00edt\u00e9s\u0171 kkv-k eset\u00e9ben 75-r\u0151l 30 napra gyorsult az \u00e1fakiutal\u00e1s hat\u00e1rideje. Az \u00e9rintett 12 ezer v\u00e1llalkoz\u00e1s j\u00falius 4. helyett m\u00e1r m\u00e1jus 20-\u00e1n meg fogja kapni a 75 milli\u00e1rd forintnyi visszaig\u00e9nyelt \u00e1f\u00e1t - k\u00f6z\u00f6lte a politikus.\nA korm\u00e1ny n\u00e9gy h\u00f3nappal - m\u00e1jus 31-\u00e9r\u0151l szeptember 30-\u00e1ra - kitolta az \u00e9ves besz\u00e1mol\u00f3k, valamint az ehhez kapcsol\u00f3d\u00f3 \u00e9ves ad\u00f3bevall\u00e1sok \u00e9s ad\u00f3befizet\u00e9sek hat\u00e1ridej\u00e9t. Az int\u00e9zked\u00e9s 600 ezer c\u00e9get, civilszervezetet \u00e9rint. Az \u00f6t \u00e9rintett ad\u00f3fajta - a t\u00e1rsas\u00e1gi ad\u00f3, a kisv\u00e1llalati ad\u00f3, az energiaell\u00e1t\u00f3k j\u00f6vedelemad\u00f3ja, a helyi ipar\u0171z\u00e9si ad\u00f3 \u00e9s az innov\u00e1ci\u00f3s j\u00e1rul\u00e9k - k\u00e9s\u0151bbi megfizet\u00e9se 200 milli\u00e1rd forint t\u00f6bbletlikvidit\u00e1st biztos\u00edt n\u00e9gy h\u00f3napon \u00e1t a v\u00e1llalkoz\u00e1soknak - jelezte az \u00e1llamtitk\u00e1r.\n\n\n\nMTI 2020. m\u00e1jus 15.\n\n"}]