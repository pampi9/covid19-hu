[{"date": "2020-05-20 16:20", "url": "https://koronavirus.gov.hu/cikkek/veszelyhelyzet-utan-allnak-bizottsag-rendelkezesere-kormany-kepviseloi", "h1": "A vesz\u00e9lyhelyzet ut\u00e1n \u00e1llnak a bizotts\u00e1g rendelkez\u00e9s\u00e9re a korm\u00e1ny k\u00e9pvisel\u0151i", "body": "\nA korm\u00e1ny k\u00e9pvisel\u0151i nem vesznek ma r\u00e9szt a N\u00e9pj\u00f3l\u00e9ti bizotts\u00e1g \u00fcl\u00e9s\u00e9n, egy k\u00e9s\u0151bbi alkalommal, a vesz\u00e9lyhelyzetet k\u00f6vet\u0151en term\u00e9szetesen \u00e1llnak a bizotts\u00e1g rendelkez\u00e9s\u00e9re, hogy a bizotts\u00e1g tagjainak k\u00fcl\u00f6n is besz\u00e1moljanak a koronav\u00edrus-j\u00e1rv\u00e1ny aktu\u00e1lis helyzet\u00e9r\u0151l.\n\nKor\u00f3zs Lajos a bizotts\u00e1g eln\u00f6ke imm\u00e1r sokadik alkalommal h\u00edvta meg a korm\u00e1ny \u00e9s az Operat\u00edv T\u00f6rzs k\u00e9pvisel\u0151it, akik eddig minden alkalommal eleget tettek a megh\u00edv\u00e1snak \u00e9s a napi munk\u00e1juk \u00e9s a napi sajt\u00f3t\u00e1j\u00e9koztat\u00f3k mellett t\u00f6bb \u00f3r\u00e1n kereszt\u00fcl \u00e1lltak a bizotts\u00e1g rendelkez\u00e9s\u00e9re \u00e9s ott is k\u00fcl\u00f6n is besz\u00e1moltak a j\u00e1rv\u00e1ny aktu\u00e1lis helyzet\u00e9r\u0151l.\u00a0\u00a0A mai napon a korm\u00e1ny k\u00e9pvisel\u0151i azonban nem k\u00edv\u00e1nnak \u00e9lni a megh\u00edv\u00e1ssal. A j\u00e1rv\u00e1ny elleni v\u00e9dekez\u00e9s ugyanis ma is m\u00e9g teljes er\u0151t \u00e9s munkaid\u0151t k\u00edv\u00e1n mind a j\u00e1rv\u00e1ny\u00fcgyi hat\u00f3s\u00e1gokt\u00f3l \u00e9s az eg\u00e9szs\u00e9g\u00fcgyi vezet\u00e9st\u0151l.\nEz\u00faton is t\u00e1j\u00e9koztatjuk a N\u00e9pj\u00f3l\u00e9ti Bizotts\u00e1g eln\u00f6k\u00e9t, hogy a sikeres v\u00e9dekez\u00e9snek, az id\u0151ben meghozott d\u00f6nt\u00e9seknek, \u00e9s a magyar lakoss\u00e1g egy\u00fcttm\u0171k\u00f6d\u00e9s\u00e9nek k\u00f6sz\u00f6nhet\u0151en Magyarorsz\u00e1gon eddig siker\u00fclt elker\u00fclni a t\u00f6meges megbeteged\u00e9st \u00e9s a j\u00e1rv\u00e1ny berobban\u00e1s\u00e1t. Az \u00faj fert\u0151z\u00f6ttek, az akt\u00edv fert\u0151z\u00f6ttek \u00e9s a k\u00f3rh\u00e1zban \u00e1poltak sz\u00e1ma is cs\u00f6kken\u0151 tendenci\u00e1t mutat, ennek k\u00f6sz\u00f6nhet\u0151en fel tudtuk oldani a kij\u00e1r\u00e1si korl\u00e1toz\u00e1st, fokozatosan \u00fajraind\u00edtjuk az \u00e9letet \u00e9s az eg\u00e9szs\u00e9g\u00fcgyi ell\u00e1t\u00e1sokat. Ugyanakkor fokozott figyelemmel vagyunk az enyh\u00edt\u00e9sek j\u00e1rv\u00e1ny\u00fcgyi hat\u00e1s\u00e1ra, valamint az id\u0151sotthonokra, mert az eddigi adatok szerint minden negyedik fert\u0151z\u00f6tt \u00e9s elhunyt id\u0151s otthon lak\u00f3ja. K\u00f6sz\u00f6nj\u00fck, hogy a magyar emberek figyelemmel k\u00f6vetik az Operat\u00edv T\u00f6rzs sajt\u00f3t\u00e1j\u00e9koztat\u00f3it \u00e9s betartj\u00e1k az aj\u00e1nl\u00e1sokat, \u00e9s egyre ink\u00e1bb felismerik a j\u00e1rv\u00e1nnyal kapcsolatos politikai vagy \u00fczleti \u00e9rdekb\u0151l gy\u00e1rtott \u00e1lh\u00edreket.\n\n\nKiad\u00f3:\u00a0Korm\u00e1nyzati\u00a0T\u00e1j\u00e9koztat\u00e1si K\u00f6zpont\n\n"}]