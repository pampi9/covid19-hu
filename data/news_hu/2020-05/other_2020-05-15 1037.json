[{"date": "2020-05-15 10:37", "url": "https://koronavirus.gov.hu/cikkek/orban-viktor-megvannak-az-elet-ujrainditasanak-feltetelei", "h1": "Orb\u00e1n Viktor: megvannak az \u00e9let \u00fajraind\u00edt\u00e1s\u00e1nak felt\u00e9telei", "body": "\nAz \u00e9let \u00fajraind\u00edt\u00e1s\u00e1nak felt\u00e9telei megvannak, de a v\u00e9dekez\u00e9st nem hagyhatjuk abba. A budapesti l\u00e9p\u00e9sekr\u0151l szombat d\u00e9lut\u00e1n sz\u00fclethet d\u00f6nt\u00e9s - jelentette ki Orb\u00e1n Viktor minisztereln\u00f6k p\u00e9nteken a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\nSzombat d\u00e9lut\u00e1n sz\u00fclethet d\u00f6nt\u00e9s a budapesti l\u00e9p\u00e9sekr\u0151l \nA korm\u00e1nyf\u0151 eml\u00e9keztetett: k\u00e9t hete vid\u00e9ken m\u00e1r enyh\u00fcltek a korl\u00e1toz\u00e1sok, most Pest megy\u00e9ben is ez t\u00f6rt\u00e9nik. Budapest a nagy k\u00e9rd\u00e9s, itt van a legt\u00f6bb fert\u0151z\u00f6tt \u00e9s hal\u00e1los \u00e1ldozat, \u00e9s az \u00f3ri\u00e1si n\u00e9ps\u0171r\u0171s\u00e9g miatt a rossz d\u00f6nt\u00e9sek korrig\u00e1l\u00e1s\u00e1nak lehet\u0151s\u00e9ge itt a legnehezebb - mondta. \u00dagy l\u00e1tja, a fert\u0151z\u00f6ttek sz\u00e1m\u00e1nak alakul\u00e1sa azt mutatja, hogy az \u00e9let \u00fajraind\u00edt\u00e1s\u00e1nak felt\u00e9telei Budapesten is megvannak, de mindenkinek felel\u0151sen kell viselkednie. Szombat d\u00e9lel\u0151tt m\u00e9g egyeztet korm\u00e1nyon k\u00edv\u00fcli szakemberekkel, majd d\u00e9lut\u00e1n megsz\u00fclethet a d\u00f6nt\u00e9s a budapesti l\u00e9p\u00e9sekr\u0151l - k\u00f6z\u00f6lte.\nA felel\u0151s viselked\u00e9s most a sz\u00e1jmaszk visel\u00e9se \u00e9s t\u00e1vols\u00e1gtart\u00e1s\nOrb\u00e1n Viktor megjegyezte: Budapest k\u00e9thetes k\u00e9s\u00e9ssel k\u00f6veti a vid\u00e9ket, \u00e9s ha mindenki felel\u0151sen viselkedik, \u00e1tt\u00e9rhetnek a v\u00e9dekez\u00e9s m\u00e1sodik szakasz\u00e1ra.\nA b\u00f6lcs\u0151dei \u00e9s \u00f3vodai \u00fcgyeletet \u00e1t kell alak\u00edtani, ut\u00e1na lehet az iskol\u00e1kkal foglalkozni \nAz \u00fcgyeletet a b\u00f6lcs\u0151d\u00e9kben \u00e9s az \u00f3vod\u00e1kban alak\u00edtani kell, mert most, ha be akarj\u00e1k adni a gyerekeket, a sz\u00fcl\u0151k a kijel\u00f6lt helyekre vihetik \u0151ket, nem pedig a megszokott int\u00e9zm\u00e9nybe. Az lenne a j\u00f3, ha aki szeretn\u00e9, oda vihetn\u00e9 a gyerekeket, ahova egy\u00e9bk\u00e9nt is j\u00e1rnak, de meg kell egyezni a polg\u00e1rmesterekkel, mert az \u00f3vod\u00e1k nagy r\u00e9sze \u00f6nkorm\u00e1nyzati fenntart\u00e1s\u00fa - k\u00f6z\u00f6lte.\nHozz\u00e1tette: am\u00edg az \u00f3vod\u00e1k \u00e9s a b\u00f6lcs\u0151d\u00e9k \u00fcgye nincs rendezve, nem lehet az iskol\u00e1kkal foglalkozni.\nAz iskol\u00e1k \u00fajranyit\u00e1s\u00e1r\u00f3l azt mondta, ma m\u00e9g nem lehet v\u00e1laszt adni arra, hogy erre id\u00e9n sor ker\u00fcl-e, n\u00e9h\u00e1ny nap alatt is v\u00e1ltozhat a helyzet, ez\u00e9rt k\u00e9szenl\u00e9tre van sz\u00fcks\u00e9g. A gyermekeknek val\u00f3sz\u00edn\u0171leg nem lenne bajuk, de hazavihetik a fert\u0151z\u00e9st, ez\u00e9rt kell \u00f3vatosnak lenni - v\u00e9lekedett.\nA budapesti id\u0151sotthonok \u00fcgy\u00e9ben is felel\u0151ss\u00e9get k\u00e9r a polg\u00e1rmesterekt\u0151l\nA Pesti \u00fati id\u0151sotthonnal kapcsolatban elmondta: a f\u0151polg\u00e1rmester \"kiv\u00e1l\u00f3 tanulm\u00e1nyt fog \u00edrni\" a t\u00f6rt\u00e9ntekr\u0151l, \"de meghalt k\u00f6zben t\u00f6bb mint 40 ember\". Ha \"Tarl\u00f3s Istv\u00e1n t\u00edpus ember a polg\u00e1rmester\", az odamegy, k\u00e9zbe veszi a v\u00e9dekez\u00e9st \u00e9s rendet tesz - fogalmazott. Hozz\u00e1f\u0171zte: azt k\u00e9ri a polg\u00e1rmesterekt\u0151l, v\u00e1llaljanak gyakorlati felel\u0151ss\u00e9get.\nEg\u00e9sz Eur\u00f3p\u00e1ban dr\u00e1maian visszaesett ipari termel\u00e9s \nA korm\u00e1nyf\u0151 arr\u00f3l is besz\u00e9lt, hogy m\u00e1rciusban az ipari termel\u00e9s dr\u00e1maian visszaesett Eur\u00f3p\u00e1ban, a turizmus pedig elt\u0171nt. B\u00e1r a turizmus is fontos Magyarorsz\u00e1gon, az ipari termel\u00e9s messze ef\u00f6l\u00f6tt van. Az ipari teljes\u00edtm\u00e9ny az EU eg\u00e9sz\u00e9ben 12 sz\u00e1zal\u00e9kkal cs\u00f6kkent, Magyarorsz\u00e1gon 10 sz\u00e1zal\u00e9kkal, vagyis mi \"jobban vett\u00fck eddig az akad\u00e1lyokat\" - magyar\u00e1zta.\n\u00dagy v\u00e9lte, az \u00e1prilisi sz\u00e1mok borzalmasak lesznek, a m\u00e1jus n\u00e9mi rem\u00e9nyked\u00e9sre adhat okot, j\u00faniust\u00f3l pedig gyors l\u00e9ptekkel visszat\u00e9r\u00fcnk a kor\u00e1bbi n\u00f6veked\u00e9si p\u00e1ly\u00e1ra.\nA k\u00f6z\u00e9ppontban a munkahelyteremt\u00e9s \u00e1ll\nA minisztereln\u00f6k kifejtette: vannak, akik a gazdas\u00e1gi n\u00f6veked\u00e9s visszaes\u00e9s\u00e9t tartj\u00e1k a legnagyobb bajnak, de \u0151 a munkahelyek elveszt\u00e9s\u00e9t teszi az els\u0151 helyre. Magyarorsz\u00e1gnak k\u00e9pesnek kell lennie a j\u00e1rv\u00e1ny \u00e1ltal t\u00f6nkretett munkahelyek helyett \u00fajakat l\u00e9trehozni, ez\u00e9rt a munkahelyteremt\u00e9s fel\u00e9 fordulnak, szektorokt\u00f3l f\u00fcggetlen\u00fcl, ennek \u00e9rdek\u00e9ben hoztak int\u00e9zked\u00e9seket - mutatott r\u00e1.\nEml\u00e9keztetett: a k\u00f6zfoglalkoztat\u00e1sban 100 ezer \u00faj embert tudnak felvenni, a honv\u00e9ds\u00e9g hajland\u00f3 fiatalokat fogadni, \u00e9s b\u00e9rt\u00e1mogat\u00e1si rendszert vezettek be, amelynek keret\u00e9ben 5400 v\u00e1llalat ny\u00fajtott be k\u00e9relmet, \u00edgy 72 ezer ember fizet\u00e9s\u00e9t t\u00e1mogathatja az \u00e1llam. J\u00falius 1-j\u00e9t\u0151l 2 sz\u00e1zal\u00e9kkal cs\u00f6kken a szoci\u00e1lis hozz\u00e1j\u00e1rul\u00e1si ad\u00f3, \u00e9s t\u00f6bb t\u00edzezer v\u00e1llalkoz\u00f3nak alig kell k\u00f6zterhet fizetnie a b\u00e9rek ut\u00e1n - sorolta.\u00a0 Kiemelte: az els\u0151 csat\u00e1t megnyert\u00e9k, a j\u00e1rv\u00e1nyt megf\u00e9kezt\u00e9k, a m\u00e1sodik csata a munkahelyek megv\u00e9d\u00e9se, \u00e9s ez is siker\u00fclni fog.\nVissza\u00e9p\u00edtj\u00fck a 13. havi nyugd\u00edjat\nMegjegyezte: a 13. havi nyugd\u00edjat is vissza\u00e9p\u00edtik, a v\u00e1ls\u00e1g ellen\u00e9re is.\nAzt v\u00e1rjuk az uni\u00f3s int\u00e9zm\u00e9nyekt\u0151l, hogy seg\u00edtsenek\nOrb\u00e1n Viktor arr\u00f3l is besz\u00e9lt: azt v\u00e1rjuk az uni\u00f3s int\u00e9zm\u00e9nyekt\u0151l, hogy seg\u00edtsenek, ne pedig h\u00e1tr\u00e1ltassanak benn\u00fcnket. Hangs\u00falyozta: egy vil\u00e1gj\u00e1rv\u00e1ny k\u00f6zep\u00e9n vagyunk, Eur\u00f3p\u00e1ban 150 ezer k\u00f6r\u00fcl lehet a halottak sz\u00e1ma. Magyarorsz\u00e1g a legsikeresebben v\u00e9dekez\u0151 orsz\u00e1gok k\u00f6z\u00e9 tartozik, \u00e9s amikor igazi eur\u00f3pai \u00f6sszefog\u00e1sra van sz\u00fcks\u00e9g, aggaszt\u00f3, hogy \"az a br\u00fcsszeli vil\u00e1g, a br\u00fcsszeli b\u00fcrokrat\u00e1k, akiket mi fizet\u00fcnk\" \u00e9s akiknek a fontos dolgokkal kellene foglalkozniuk, Magyarorsz\u00e1gon \"k\u00f6sz\u00f6r\u00fclik a nyelv\u00fcket\" - fogalmazott.\nTov\u00e1bbra is a migr\u00e1ci\u00f3s k\u00e9rd\u00e9s mozgatja az eur\u00f3pai politik\u00e1t\nA korm\u00e1nyf\u0151 az Eur\u00f3pai B\u00edr\u00f3s\u00e1g cs\u00fct\u00f6rt\u00f6ki \u00edt\u00e9let\u00e9r\u0151l azt mondta: tov\u00e1bbra is a migr\u00e1ci\u00f3s k\u00e9rd\u00e9s mozgatja az eur\u00f3pai politik\u00e1t, a br\u00fcsszeli d\u00f6nt\u00e9seket, az, hogy el tudj\u00e1k-e \u00e9rni, hogy r\u00e1k\u00e9nyszer\u00edts\u00e9k a tag\u00e1llamokat, akaratuk ellen\u00e9re beengedjenek migr\u00e1nsokat. Ez az \u00edt\u00e9let is err\u0151l sz\u00f3l, de \"nem fognak tudni benn\u00fcnket kicselezni\" - k\u00f6z\u00f6lte. Hozz\u00e1tette: ha az Eur\u00f3pai B\u00edr\u00f3s\u00e1g olyan d\u00f6nt\u00e9st hoz, amely \u00fctk\u00f6zik a magyar alkotm\u00e1nnyal, akkor az alkotm\u00e1nynak kell els\u0151bbs\u00e9get adni.\nA gy\u00f6ngy\u00f6spatai \u00fcgyr\u0151l\nA minisztereln\u00f6k a gy\u00f6ngy\u00f6spatai \u00fcgyr\u0151l elmondta: b\u00e1r az \u00e9rintett id\u0151szak nagyobb r\u00e9szt az el\u0151z\u0151 korm\u00e1ny mand\u00e1tum\u00e1ra esett, az \u00fcgy fontosabb enn\u00e9l, elvi term\u00e9szet\u0171. A korm\u00e1ny c\u00e9lja, hogy a magyar emberek otthon \u00e9rezz\u00e9k magukat Magyarorsz\u00e1gon, \u00edgy saj\u00e1t telep\u00fcl\u00e9s\u00fck\u00f6n is. Nem fordulhat el\u0151, hogy az\u00e9rt, hogy a kisebbs\u00e9g otthon \u00e9rezze mag\u00e1t, a t\u00f6bbs\u00e9gnek idegennek kell \u00e9reznie mag\u00e1t a saj\u00e1t haz\u00e1j\u00e1ban - jelentette ki. \u00dagy v\u00e9lte, Soros-szervezetek ind\u00edtott\u00e1k meg az \u00fcgyet, amely \"p\u00e9nzszerz\u00e9si akci\u00f3nak is elmegy\", de van t\u00e1mad\u00e1si \u00e9le is a t\u00f6bbs\u00e9ggel szemben. K\u00f6z\u00f6lte: a mostani \u00edt\u00e9let igazs\u00e1gtalan, \"jogot szolg\u00e1ltat, igazs\u00e1got meg nem szolg\u00e1ltat\", \u00e9s nem l\u00e1tszik Gy\u00f6ngy\u00f6spata igazs\u00e1ga, \"de mi meg fogjuk keresni\". Olyan jogszab\u00e1lyv\u00e1ltoz\u00e1sokra van sz\u00fcks\u00e9g, amelyek megakad\u00e1lyozz\u00e1k, hogy ilyesmi m\u00e9g egyszer el\u0151forduljon - jelentette ki.\n\u00a0\n\nMTI 2020. m\u00e1jus 15.\n\n"}]