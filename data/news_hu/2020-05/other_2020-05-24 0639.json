[{"date": "2020-05-24 06:39", "url": "https://koronavirus.gov.hu/cikkek/megjelent-az-iskolak-juniusi-mukodeset-szabalyozo-kormanyrendelet", "h1": "Megjelent az iskol\u00e1k j\u00faniusi m\u0171k\u00f6d\u00e9s\u00e9t szab\u00e1lyoz\u00f3 korm\u00e1nyrendelet", "body": "\nMegjelent az iskol\u00e1k j\u00faniusi m\u0171k\u00f6d\u00e9s\u00e9t szab\u00e1lyoz\u00f3 korm\u00e1nyrendelet a Magyar K\u00f6zl\u00f6nyben, j\u00fanius 2. \u00e9s j\u00fanius 15. k\u00f6z\u00f6tt tov\u00e1bbra is tantermen k\u00edv\u00fcli, digit\u00e1lis munkarend szerint folyik az oktat\u00e1s.\n\nAz iskol\u00e1k j\u00fanius 2. \u00e9s j\u00fanius 15. k\u00f6z\u00f6tt tov\u00e1bbra is tantermen k\u00edv\u00fcli, digit\u00e1lis munkarend szerint m\u0171k\u00f6dnek azzal, hogy a tantermen k\u00edv\u00fcli, digit\u00e1lis munkarend tapasztalatai alapj\u00e1n egy\u00e9ni vagy kiscsoportos foglalkoz\u00e1s szervezhet\u0151 a tanul\u00f3k felz\u00e1rk\u00f3ztat\u00e1sa c\u00e9lj\u00e1b\u00f3l - \u00e1ll a rendeletben.\n\u00a0\u00a0\u00a0\u00a0A\u00a0\u00a0szakk\u00e9pz\u00e9st folytat\u00f3 iskol\u00e1k j\u00fanius 2-\u00e1t\u00f3l a vesz\u00e9lyhelyzetet megel\u0151z\u0151en alkalmazott nappali vagy esti munkarendben, vagy tantermen k\u00edv\u00fcli, digit\u00e1lis munkarendben egyar\u00e1nt m\u0171k\u00f6dhetnek az iskola vezet\u0151j\u00e9nek d\u00f6nt\u00e9se szerint.\n\u00a0\u00a0\u00a0\u00a0A jogszab\u00e1ly szerint j\u00fanius 2. \u00e9s j\u00fanius 26. k\u00f6z\u00f6tt minden \u00e1ltal\u00e1nos \u00e9s k\u00f6z\u00e9pfok\u00fa iskola megszervezi a tanul\u00f3k fel\u00fcgyelet\u00e9t. A\u00a0\u00a0fel\u00fcgyelet keret\u00e9ben napk\u00f6zi, szakk\u00f6r, sportfoglalkoz\u00e1s, egy\u00e9ni vagy csoportos felz\u00e1rk\u00f3ztat\u00f3 foglalkoz\u00e1s, fejleszt\u0151foglalkoz\u00e1s, egy\u00e9ni vagy csoportos tehets\u00e9gfejleszt\u0151 foglalkoz\u00e1s tarthat\u00f3.\n\u00a0\u00a0\u00a0\u00a0Ha a tanul\u00f3 a lak\u00f3hely\u00e9t\u0151l elt\u00e9r\u0151 telep\u00fcl\u00e9sen j\u00e1r iskol\u00e1ba, \u00e9s a saj\u00e1t int\u00e9zm\u00e9ny\u00e9ben nem tud tanul\u00f3fel\u00fcgyeletben\nr\u00e9szt venni, fel\u00fcgyelet\u00e9nek ell\u00e1t\u00e1s\u00e1t a lak\u00f3helye szerinti telep\u00fcl\u00e9sen m\u0171k\u00f6d\u0151 iskola nem tagadhatja meg.\n\u00a0\u00a0\u00a0\u00a0A jogszab\u00e1lyban rendelkeznek a gyermek\u00e9tkeztet\u00e9sr\u0151l is, amely szerint az iskol\u00e1kban j\u00fanius 26-\u00e1ig az int\u00e9zm\u00e9nyi gyermek\u00e9tkeztet\u00e9st a tan\u00edt\u00e1si \u00e9v szab\u00e1lyai szerint kell biztos\u00edtani. A\u00a0\u00a0fel\u00fcgyeletet ig\u00e9nybe nem vev\u0151 tanul\u00f3k sz\u00e1m\u00e1ra a\u00a0\u00a0sz\u00fcnidei gyermek\u00e9tkeztet\u00e9st a tan\u00edt\u00e1si sz\u00fcnetre vonatkoz\u00f3 szab\u00e1lyok szerint kell biztos\u00edtani.\n\u00a0\u00a0\u00a0\u00a0A rendelet j\u00fanius 2-\u00e1n l\u00e9p hat\u00e1lyba.\nMTI\n\n"}]