[{"date": "2020-05-21 13:45", "url": "https://koronavirus.gov.hu/cikkek/operativ-torzs-valamennyi-atkelot-megnyitottak-roman-magyar-hataron", "h1": "Operat\u00edv t\u00f6rzs: valamennyi \u00e1tkel\u0151t megnyitott\u00e1k a rom\u00e1n-magyar hat\u00e1ron", "body": "\nCs\u00fct\u00f6rt\u00f6k reggel 6 \u00f3r\u00e1t\u00f3l valamennyi, a vesz\u00e9lyhelyzet el\u0151tt m\u0171k\u00f6dtetett \u00e1tkel\u0151 megny\u00edlt a rom\u00e1n-magyar hat\u00e1ron - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa.\n\nKiss R\u00f3bert rend\u0151r alezredes azt mondta: a Nyugat-Eur\u00f3p\u00e1ba tart\u00f3 \u00e9s az onnan \u00e9rkez\u0151 tranzitforgalom r\u00e9sztvev\u0151i Csan\u00e1dpalot\u00e1n\u00e1l, Nagylakn\u00e1l \u00e9s \u00c1rt\u00e1ndn\u00e1l l\u00e9phetik \u00e1t a hat\u00e1rt. A csan\u00e1dpalotai \u00e1tkel\u0151t az aut\u00f3busszal, a nagylaki \u00e1tkel\u0151t a szem\u00e9lyg\u00e9pkocsival utaz\u00f3k haszn\u00e1lhatj\u00e1k, az \u00e1rt\u00e1ndi \u00e1tkel\u0151t valamennyi j\u00e1rm\u0171t\u00edpussal ig\u00e9nybe vehetik.\nKiemelte, hogy \u00e1tl\u00e9phetik a hat\u00e1rt \u00e9s mentes\u00fclnek a hat\u00f3s\u00e1gi h\u00e1zi karant\u00e9n al\u00f3l azok a rom\u00e1n \u00e1llampolg\u00e1rok, akik a Liszt Ferenc nemzetk\u00f6zi rep\u00fcl\u0151t\u00e9rr\u0151l rep\u00fclnek tov\u00e1bb, vagy a g\u00e9p\u00fck Magyarorsz\u00e1gra \u00e9rkezik \u00e9s innen indulnak haza. Bizonyos szab\u00e1lyokat ugyanakkor k\u00f6telez\u0151 betartaniuk - h\u00edvta fel a figyelmet. Az \u0151ket sz\u00e1ll\u00edt\u00f3 buszok vagy kisbuszok csak a kijel\u00f6lt benzinkutakon \u00e9s pihen\u0151helyeken \u00e1llhatnak meg, a rept\u00e9rre utasokat sz\u00e1ll\u00edt\u00f3 g\u00e9pkocsivezet\u0151knek 24 \u00f3r\u00e1n bel\u00fcl a bel\u00e9p\u00e9s helye szerinti hat\u00e1r\u00e1tkel\u0151helyen, a tranzit-aut\u00f3buszokkal utaz\u00f3knak az utaz\u00e1shoz sz\u00fcks\u00e9ges legr\u00f6videbb id\u0151n bel\u00fcl a kijel\u00f6lt \u00fatvonalon el kell hagyniuk Magyarorsz\u00e1g ter\u00fclet\u00e9t - mondta Kiss R\u00f3bert.\nHozz\u00e1tette: a tranzitutasok bel\u00e9p\u00e9s\u00e9nek felt\u00e9tele az is, hogy al\u00e1vess\u00e9k magukat az eg\u00e9szs\u00e9g\u00fcgyi vizsg\u00e1latnak, ne \u00e1lljon fenn n\u00e1luk a koronav\u00edrus-fert\u0151z\u00e9s gyan\u00faja, a kisbuszok, aut\u00f3buszok vezet\u0151i hitelt \u00e9rdeml\u0151en, menetlev\u00e9llel igazolj\u00e1k a rept\u00e9rre sz\u00e1ll\u00edt\u00e1s t\u00e9ny\u00e9t, az utasok pedig azt, hogy van \u00e9rv\u00e9nyes rep\u00fcl\u0151jegy\u00fck, a c\u00e9lorsz\u00e1gba pedig biztos\u00edtott a bel\u00e9p\u00e9s\u00fck.\nAz alezredes sz\u00f3lt arr\u00f3l, hogy a korm\u00e1ny folyamatosan egyeztet a szomsz\u00e9dos orsz\u00e1gokkal a tov\u00e1bbi \u00e1tkel\u0151k megnyit\u00e1s\u00e1r\u00f3l \u00e9s a korl\u00e1toz\u00e1sok megsz\u00fcntet\u00e9s\u00e9r\u0151l. P\u00e9ldak\u00e9nt eml\u00edtette: n\u00e9h\u00e1ny napon bel\u00fcl a magyar-osztr\u00e1k hat\u00e1rt a k\u00e9t orsz\u00e1g \u00e1llampolg\u00e1rai \u00e1tl\u00e9phetik, ha n\u00e9gy napn\u00e1l nem r\u00e9gebbi\u00a0magyar vagy angol nyelv\u0171 okirattal igazolj\u00e1k, nem koronav\u00edrus-fert\u0151z\u00f6ttek.\nAz \u00fcgyeleti k\u00f6zpont munkat\u00e1rsa kit\u00e9rt arra, hogy m\u00e1r 1145-en regisztr\u00e1ltak a hat\u00f3s\u00e1gi h\u00e1zi karant\u00e9n elektronikus ellen\u0151rz\u00e9s\u00e9t szolg\u00e1l\u00f3 mobiltelefonos alkalmaz\u00e1sra, az akt\u00edv felhaszn\u00e1l\u00f3k sz\u00e1ma 837. Az elm\u00falt 24 \u00f3r\u00e1ban 850 hat\u00f3s\u00e1gi h\u00e1zikarant\u00e9n-int\u00e9zked\u00e9st rendeltek el, jelenleg 11 103 van \u00e9rv\u00e9nyben, a rend\u0151rs\u00e9g az elm\u00falt egy napban v\u00e9gzett ellen\u0151rz\u00e9seken 31 magatart\u00e1sszeg\u00e9st tapasztalt.\nHozz\u00e1f\u0171zte, 386-ra emelkedett a j\u00e1rv\u00e1ny\u00fcggyel \u00f6sszef\u00fcgg\u00e9sben elrendelt b\u00fcntet\u0151elj\u00e1r\u00e1sok sz\u00e1ma, k\u00f6z\u00fcl\u00fck 104-et r\u00e9mh\u00edrterjeszt\u00e9s, 28-at k\u00f6zvesz\u00e9llyel fenyeget\u00e9s, 119-et csal\u00e1s \u00e9s 21-et j\u00e1rv\u00e1ny\u00fcgyi szab\u00e1lyszeg\u00e9s miatt ind\u00edtottak, ezekben az \u00fcgyekben 71 gyan\u00fas\u00edtottat hallgattak ki.\nKiss R\u00f3bert a hat\u00e1rforgalomr\u00f3l elmondta: a teherforgalomban a bel\u00e9p\u0151 oldalon Tomp\u00e1n kett\u0151-, R\u00f6szk\u00e9n h\u00e1rom, Csan\u00e1dpalot\u00e1n\u00e1l egy \u00f3r\u00e1t, a kil\u00e9p\u0151 oldalon R\u00f6szk\u00e9n\u00e9l \u00e9s \u00c1rt\u00e1ndn\u00e1l k\u00e9t, Csan\u00e1dpalot\u00e1n\u00e1l egy \u00f3r\u00e1t kell v\u00e1rakozni. A szem\u00e9lyforgalomban Magyarorsz\u00e1g ir\u00e1ny\u00e1ba Hegyeshalomn\u00e1l m\u00e1sf\u00e9l, Nagylakn\u00e1l k\u00e9t\u00f3r\u00e1s, \u00c1rt\u00e1ndn\u00e1l egy\u00f3r\u00e1s, a kil\u00e9p\u0151 oldalon Nagylakn\u00e1l h\u00e1rom\u00f3r\u00e1s a v\u00e1rakoz\u00e1s.\n\n\nMTI 2020. m\u00e1jus 21.\n\n"}]