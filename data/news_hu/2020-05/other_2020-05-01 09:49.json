[{"date": "2020-05-01 09:49", "url": "https://koronavirus.gov.hu/cikkek/az-elso-csatat-megnyertuk-virussal-szemben", "h1": " Az els\u0151 csat\u00e1t megnyert\u00fck a v\u00edrussal szemben", "body": "\nMagyarorsz\u00e1g az els\u0151 csat\u00e1t megnyerte a koronav\u00edrussal szemben, de a szakemberek szerint a v\u00edrus v\u00e1rhat\u00f3an okt\u00f3berben, novemberben m\u00e1sodik hull\u00e1mban \u00fajra t\u00e1mad majd - jelentette ki Orb\u00e1n Viktor minisztereln\u00f6k p\u00e9nteken a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\u00a0A v\u00edrus nem szabadult el, siker\u00fclt kialak\u00edtani a v\u00e9dekez\u00e9s m\u00f3dszereit, \"id\u0151t nyert\u00fcnk\", \u00e9s siker\u00fclt felk\u00e9sz\u00edteni az eg\u00e9szs\u00e9g\u00fcgyet a v\u00e9dekez\u00e9sre, \u00edgy ha mostant\u00f3l b\u00e1rmilyen okb\u00f3l hirtelen nagy hull\u00e1mban t\u00e1madna a j\u00e1rv\u00e1ny, akkor sem maradna ell\u00e1t\u00e1s n\u00e9lk\u00fcl senki - fejtette ki a korm\u00e1nyf\u0151, hozz\u00e1t\u00e9ve: az eg\u00e9szs\u00e9g\u00fcgyben most egyszerre kell j\u00e1rv\u00e1ny\u00fcgyi k\u00e9szenl\u00e9tet tartani \u00e9s v\u00e9gezni a norm\u00e1lis gy\u00f3gy\u00edt\u00e1si munk\u00e1t.\nA v\u00edrus nem ment el - folytatta -, csak \"felk\u00e9sz\u00fclt\u00fcnk a v\u00edrus k\u00f6vetkez\u0151 t\u00e1mad\u00e1s\u00e1nak kiv\u00e9d\u00e9s\u00e9re\", mert a szakemberek szerint \"lesz m\u00e1sodik hull\u00e1m\" - egy ny\u00e1ri lassul\u00e1s ut\u00e1n - v\u00e1rhat\u00f3an okt\u00f3ber-november k\u00f6rny\u00e9k\u00e9n.\nA minisztereln\u00f6k hangs\u00falyozta: a v\u00e9dekez\u00e9s k\u00f6vetkez\u0151 szakasz\u00e1ban is fenn kell tartani az id\u0151seket v\u00e9d\u0151 szab\u00e1lyokat, \u00e9s k\u00fcl\u00f6n el\u0151\u00edr\u00e1sok kellenek a legfert\u0151z\u00f6ttebb Budapestre \u00e9s Pest megy\u00e9re, az elhunytak 80 sz\u00e1zal\u00e9ka ugyanis innen sz\u00e1rmazik. \u00cdgy az orsz\u00e1g k\u00f6zpontj\u00e1ban a kij\u00e1r\u00e1si korl\u00e1toz\u00e1sok fennmaradnak, viszont a t\u00f6bbi helyen \u00faj, k\u00f6nnyebb szab\u00e1lyokat, v\u00e9delmi int\u00e9zked\u00e9seket vezetnek be.\n\nOrb\u00e1n Viktor arr\u00f3l is besz\u00e9lt, hogy ha Budapesten siker\u00fcl a hal\u00e1loz\u00e1si ar\u00e1nyt cs\u00f6kkenteni, nem fognak habozni, hogy a f\u0151v\u00e1rosiaknak is \u00fajraindulhasson a norm\u00e1lis \u00e9let.\nA k\u00f6vetkez\u0151 napok legfontosabb kifejez\u00e9se a szigor\u00fa menetrend \u00e9s a fokozatoss\u00e1g - mondta, megism\u00e9telve: a korm\u00e1ny az osztr\u00e1k tapasztalatokat is figyelve j\u00e1r el, de a cseh l\u00e9p\u00e9seknek is vannak hasznos k\u00f6vetkeztet\u00e9sei Magyarorsz\u00e1gra n\u00e9zve.\nA k\u00fcl\u00f6nleges jogrendet a minisztereln\u00f6k \u00fagy \u00e9rt\u00e9kelte: annak \u00e9ppen az az el\u0151nye, hogy - nem k\u00fcl\u00f6nleges jogokat ad, hanem - k\u00fcl\u00f6nleges gyorsas\u00e1gra ad lehet\u0151s\u00e9get a korm\u00e1nynak. \u00daj d\u00f6nt\u00e9seket k\u00e9thetente \u00e9rdemes hozni, ennyi id\u0151 alatt lehet felm\u00e9rni a v\u00e1ltoztat\u00e1sok k\u00f6vetkezm\u00e9nyeit - jegyezte meg.\nA k\u00fcl\u00f6nleges jogrend miatti k\u00fclf\u00f6ldi t\u00e1mad\u00e1sokr\u00f3l azt mondta: miut\u00e1n kider\u00fclt, a j\u00e1rv\u00e1nyt nem siker\u00fcl lokaliz\u00e1lni a g\u00f3cpontokban, biztos volt benne, hogy megjelennek a p\u00e9nz\u00fcgyi spekul\u00e1nsok v\u00e1ls\u00e1gfinansz\u00edroz\u00e1sra vonatkoz\u00f3 javaslatai, amelyeknek a haszon\u00e9lvez\u0151i a p\u00e9nz\u00fcgyi befektet\u0151k.\n\"Ha ezek k\u00f6z\u00f6tt a befektet\u0151k k\u00f6z\u00f6tt nem t\u0171nt volna f\u00f6l haz\u00e1nk egyik legtehets\u00e9gesebb fia, Soros Gy\u00f6rgy, na, azon azt\u00e1n v\u00e9gk\u00e9pp nagyon meglep\u0151dtem volna\" - fogalmazott.\nA migr\u00e1ci\u00f3 eset\u00e9ben is megjelent egy \"Soros-terv\", az volt az els\u0151, majd a j\u00e1rv\u00e1nyn\u00e1l is j\u00f6ttek a p\u00e9nz\u00fcgyi befektet\u0151k \u00e9s Soros Gy\u00f6rgy \"kettes sz\u00e1m\u00fa terve\", amely \u00fagy k\u00edn\u00e1l p\u00e9nzt az eur\u00f3paiaknak, hogy a t\u0151k\u00e9t nem is kell visszafizetni, \"el\u00e9g, ha a kamatot\", de azt \"heted\u00edziglen\" - fejtette ki a korm\u00e1nyf\u0151, aki arra is sz\u00e1m\u00edtott: a spekul\u00e1nsok terv\u00e9t ellenz\u0151 Magyarorsz\u00e1g szav\u00e1nak gyeng\u00edt\u00e9s\u00e9\u00e9rt meg fogj\u00e1k t\u00e1madni a magyarokat, \u00fagy, hogy diktat\u00f3rikus m\u00f3dszerek alkalmaz\u00e1s\u00e1val v\u00e1dolj\u00e1k meg az orsz\u00e1got. \u00cdgy akart\u00e1k kikapcsolni a magyarokat \u00e9s a szint\u00e9n a sarkukra \u00e1ll\u00f3 lengyeleket is - mondta.\n\u00c1m a magyar rendk\u00edv\u00fcli jogrend sorr\u00f3l sorra elolvas\u00e1sa ut\u00e1n nem tal\u00e1ltak benne semmit, ami szembemenne az EU-s civiliz\u00e1ci\u00f3s hagyom\u00e1nyokkal - emelte ki, megjegyezve: norm\u00e1lis esetben most \u00f3r\u00e1nk\u00e9nt kellene fogadnia Magyarorsz\u00e1gnak az eln\u00e9z\u00e9st k\u00e9r\u0151 leveleket, \u00e1m nem sz\u00e1m\u00edt ezek nagy t\u00f6meg\u00e9re.\nAzt is mondta, a \"Soros-f\u00e9le h\u00e1l\u00f3zatnak\" a liber\u00e1lisok k\u00f6r\u00e9ben van a leger\u0151sebb h\u00eddf\u0151\u00e1ll\u00e1sa, \u0151k, akik \"azon a k\u00f6ld\u00f6kzsin\u00f3ron l\u00f3gnak, amelybe Soros Gy\u00f6rgy pump\u00e1lja az \u00e9letnedveket\", vil\u00e1gkorm\u00e1nyz\u00e1st akarnak teremteni.\nHozz\u00e1tette: a magyar ellenz\u00e9k tagjai k\u00f6z\u00f6tt is l\u00e1tott olyan parlamenti k\u00e9pvisel\u0151t, aki sz\u00e9gyellte mag\u00e1t, mik\u00f6zben t\u00e1madta a korm\u00e1nyt, \u00e9s ezt meg is \u00e9rti.\n\nA j\u00e1rv\u00e1ny miatti gazdas\u00e1gi helyzetr\u0151l azt mondta, az \u00f6sszk\u00e9p \"nem lelkes\u00edt\u0151\", de mint a 2008-09-es gazdas\u00e1gi v\u00e1ls\u00e1g kezel\u00e9sekor, most is a munkahelyk\u00e9rd\u00e9s a legfontosabb szempont, mert ha van munka, van es\u00e9ly.\nAnnyi munkahelyet fognak l\u00e9trehozni - ami\u00e9rt szem\u00e9lyes garanci\u00e1t v\u00e1llal -, amennyit a v\u00edrus megsz\u00fcntet - ism\u00e9telte meg.\nA munkan\u00e9lk\u00fcli seg\u00e9ly 3 h\u00f3napra sz\u00f3l, az ezt k\u00f6vet\u0151 j\u00f6vedelemp\u00f3tl\u00f3 t\u00e1mogat\u00e1sb\u00f3l pedig val\u00f3ban nem lehet meg\u00e9lni, de e mellett, illetve helyett k\u00edn\u00e1lnak majd fizetett k\u00e9pz\u00e9st, k\u00f6zmunk\u00e1t, \u00e1llami c\u00e9gek is n\u00f6velhetnek l\u00e9tsz\u00e1mot bizonyos munk\u00e1kra, az \u00e9leter\u0151s fiatalokat pedig sz\u00edvesen l\u00e1tj\u00e1k a hadseregben is - fejtette ki.\nHozz\u00e1tette, a v\u00e1ls\u00e1gkezel\u00e9sben a gazdas\u00e1gi \u00f6sszefog\u00e1s kulcsk\u00e9rd\u00e9s, hogy az orsz\u00e1g visszat\u00e9rhessen a teljes foglalkoztatotts\u00e1g k\u00f6r\u00fcli \u00e1llapotba.\nAz interj\u00faban sz\u00f3 volt a rom\u00e1n eln\u00f6k minapi nyilatkozat\u00e1r\u00f3l is - amelyben Klaus Iohannis az ellenz\u00e9ki szoci\u00e1ldemokrat\u00e1kat \"Erd\u00e9ly magyaroknak ad\u00e1s\u00e1val\" v\u00e1dolta -, amelyr\u0151l Orb\u00e1n Viktor \u00fagy fogalmazott: az eln\u00f6k szem\u00e9ly\u00e9ben egy tiszteletrem\u00e9lt\u00f3 embert ismert meg, aki ki\u00e1ll az elvei mellett, \u00edgy Magyarorsz\u00e1g tiszteli Rom\u00e1ni\u00e1t \u00e9s eln\u00f6k\u00e9t. Ez\u00e9rt is \u00e9rtetlens\u00e9ggel figyeli a t\u00f6rt\u00e9nteket, mert ilyen mondatokat \"a legrosszabb antidemokratikus, zavaros id\u0151szakokban sem hallottunk Rom\u00e1ni\u00e1b\u00f3l\".\n\"V\u00e1rok egy kicsit, hogy letisztuljon a helyzet, \u00e9s meg\u00e9rts\u00fck, mi t\u00f6rt\u00e9nt. (...) Ha persze r\u00e1k\u00e9nyszer\u00fcl\u00fcnk, majd felvessz\u00fck a keszty\u0171t, de most nem javaslom, hogy az el\u00e9nk dobott keszty\u0171\u00e9rt lehajoljunk\" - mondta, jelezve: nem tudni, provok\u00e1ci\u00f3r\u00f3l, \"balesetr\u0151l\" vagy egy hosszabb t\u00e1v\u00fa rom\u00e1n nemzetstrat\u00e9gia els\u0151 mozzanatair\u00f3l van-e sz\u00f3.\nA minisztereln\u00f6k azt javasolta, v\u00e1rjunk, hogy ez kider\u00fclj\u00f6n, \u00e9s Magyarorsz\u00e1g ink\u00e1bb t\u00f6rekedjen a j\u00f3szomsz\u00e9di kapcsolatra, adja meg a tiszteletet a rom\u00e1noknak, de ugyanezt elv\u00e1rja a Rom\u00e1ni\u00e1ban \u00e9l\u0151 magyarok, a magyarorsz\u00e1gi magyarok \u00e9s a magyar \u00e1llamis\u00e1g ir\u00e1nt is.\nV\u00e9g\u00fcl a k\u00f6zelg\u0151 any\u00e1k napj\u00e1r\u00f3l azt mondta: azt k\u00edv\u00e1nja mindenkinek, tal\u00e1lja meg a m\u00f3dj\u00e1t, hogy \"az \u00e9desanyja \u00e9rezhesse, hogy van fia\", a fi\u00fak pedig, hogy van \u00e9desanyjuk.\n\n\u00a0\nMTI 2020. m\u00e1jus 1.\n\n"}]