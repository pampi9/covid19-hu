[{"date": "2020-05-04 12:44", "url": "https://koronavirus.gov.hu/cikkek/operativ-torzs-matol-videken-uj-szabalyok-leptek-eletbe", "h1": "Operat\u00edv t\u00f6rzs: m\u00e1t\u00f3l vid\u00e9ken \u00faj szab\u00e1lyok l\u00e9ptek \u00e9letbe", "body": "\nMa megkezd\u0151d\u00f6tt a j\u00e1rv\u00e1ny elleni v\u00e9dekez\u00e9s m\u00e1sodik szakasza, \u00faj szab\u00e1lyok l\u00e9ptek \u00e9letbe vid\u00e9ken - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa az online sajt\u00f3t\u00e1j\u00e9koztat\u00f3n.\n\nKiss R\u00f3bert rend\u0151r alezredes felh\u00edvta a figyelmet, hogy Budapesten \u00e9s Pest megy\u00e9ben tov\u00e1bbra is hat\u00e1lyban maradnak a kij\u00e1r\u00e1si korl\u00e1toz\u00e1sra vonatkoz\u00f3 rendelkez\u00e9sek. A t\u00f6bbi megy\u00e9ben az \u00fczletek, a vend\u00e9gl\u00e1t\u00f3helyek kerthelyis\u00e9gei, teraszai, a strandok, a szabadt\u00e9ri m\u00fazeumok \u00e9s az \u00e1llatkertek nyitva tarthatnak - mondta.\nAz alezredes egy k\u00e9rd\u00e9sre v\u00e1laszolva elmondta: az \u00fczletek korl\u00e1tozott nyitvatart\u00e1s\u00e1ra vonatkoz\u00f3 szab\u00e1lyok nem vonatkoznak a szolg\u00e1ltat\u00e1sokra, p\u00e9ld\u00e1ul a fodr\u00e1szokra, kozmetikusokra, de azt k\u00e9rik a szolg\u00e1ltat\u00e1s ny\u00fajt\u00f3it\u00f3l \u00e9s ig\u00e9nybe vev\u0151it\u0151l, hogy fokozottan tarts\u00e1k be a higi\u00e9niai szab\u00e1lyokat.\nKiss R\u00f3bert ugyancsak k\u00e9rd\u00e9sre v\u00e1laszolva elmondta, hogy a v\u00e9delmi int\u00e9zked\u00e9sekr\u0151l sz\u00f3l\u00f3 korm\u00e1nyrendelet szerint mindenki k\u00f6teles az \u00fczletben, t\u00f6megk\u00f6zleked\u00e9si eszk\u00f6z\u00f6n sz\u00e1jat \u00e9s orrot eltakar\u00f3 s\u00e1lat, kend\u0151t vagy orvosi maszkot viselni, vagyis a fut\u00e1roknak, taxisoknak nem k\u00f6telez\u0151, de aj\u00e1nlott a maszkvisel\u00e9s.\nA vend\u00e9gl\u00e1t\u00f3helyeken betartand\u00f3 v\u00e9d\u0151t\u00e1vols\u00e1gr\u00f3l az alezredes elmondta, a korm\u00e1nyrendelet \u00e1ltal\u00e1nos v\u00e9delmi int\u00e9zked\u00e9sk\u00e9nt \u00edrja el\u0151 a m\u00e1sf\u00e9l m\u00e9teres v\u00e9d\u0151t\u00e1vols\u00e1got k\u00e9t ember k\u00f6z\u00f6tt. A vend\u00e9gl\u00e1t\u00f3 helyeken a v\u00e9d\u0151t\u00e1vols\u00e1got asztalt\u00e1rsas\u00e1gonk\u00e9nt kell betartani, a sz\u00fcks\u00e9ges felt\u00e9telekr\u0151l pedig az \u00fczemeltet\u0151nek kell gondoskodnia.\nK\u00f6z\u00f6lte azt is, hogy a hossz\u00fa h\u00e9tv\u00e9g\u00e9n 4677 esetben int\u00e9zkedtek a rend\u0151r\u00f6k a kij\u00e1r\u00e1si korl\u00e1toz\u00e1sok szab\u00e1lyainak megszeg\u00e9se miatt: 2292 esetben figyelmeztet\u00e9ssel \u00e9ltek, 1319 esetben helysz\u00edni b\u00edrs\u00e1got szabtak ki, \u00e9s 1066 esetben feljelent\u00e9st tettek. \u00cdgy a kij\u00e1r\u00e1si korl\u00e1toz\u00e1s szab\u00e1lyainak megszeg\u00e9se miatt a rend\u0151r\u00f6k m\u00e1r 45 ezerszer int\u00e9zkedtek.\nVas\u00e1rnap 559 hat\u00f3s\u00e1gi h\u00e1zi karant\u00e9nt rendeltek el, ezzel az \u00e9rv\u00e9nyben l\u00e9v\u0151k sz\u00e1ma 10 459 lett. 33 esetben tapasztalt\u00e1k a hat\u00f3s\u00e1gi h\u00e1zi karant\u00e9n szab\u00e1lyainak megs\u00e9rt\u00e9s\u00e9t, \u00edgy m\u00e1r 1474 alkalommal int\u00e9zkedtek a hat\u00f3s\u00e1gi h\u00e1zi karant\u00e9n szab\u00e1lyainak megszeg\u00e9se miatt.\nElmondta azt is, hogy 315-re n\u0151tt a j\u00e1rv\u00e1ny\u00fcggyel kapcsolatban elrendelt b\u00fcntet\u0151elj\u00e1r\u00e1sok sz\u00e1ma, ebb\u0151l 83 r\u00e9mh\u00edrterjeszt\u00e9s, 26 k\u00f6zvesz\u00e9llyel fenyeget\u00e9s, 96 csal\u00e1s, 18 j\u00e1rv\u00e1ny\u00fcgyi szab\u00e1lyszeg\u00e9s miatt indult, \u00e9s 62 gyan\u00fas\u00edtottat hallgattak ki a b\u00fcntet\u0151elj\u00e1r\u00e1sokban.\nA hat\u00e1rforgalomban a bel\u00e9p\u0151 teherforgalomban Tomp\u00e1n\u00e1l k\u00e9t\u00f3r\u00e1s, R\u00f6szk\u00e9n egy\u00f3r\u00e1s v\u00e1rakoz\u00e1sra kell k\u00e9sz\u00fclni, a kil\u00e9p\u0151 teherforgalomban pedig K\u0151szegn\u00e9l \u00e9s Csan\u00e1dpalot\u00e1n\u00e1l egy-egy \u00f3r\u00e1s a v\u00e1rakoz\u00e1s. A kil\u00e9p\u0151 szem\u00e9lyforgalomban K\u0151szegn\u00e9l van egy\u00f3r\u00e1s v\u00e1rakoz\u00e1s.G\u00e1l Krist\u00f3f alezredes, az Orsz\u00e1gos Rend\u0151r-f\u0151kapit\u00e1nys\u00e1g sz\u00f3viv\u0151je az operat\u00edv t\u00f6rzs sajt\u00f3t\u00e1j\u00e9koztat\u00f3j\u00e1n felid\u00e9zte, reggel 9 \u00f3rakor a megfelel\u0151 \u00f3vint\u00e9zked\u00e9sek mellett megkezd\u0151dtek az \u00e9retts\u00e9gi vizsg\u00e1k \u00e9s mindenkinek sok sikert k\u00edv\u00e1nt az \u00e9retts\u00e9gihez.\n\nMTI 2020. m\u00e1jus 4.\n\n"}]