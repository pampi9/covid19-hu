[{"date": "2020-05-06 10:39", "url": "https://koronavirus.gov.hu/cikkek/minden-elemeben-tetten-erheto-koronavirus-hatas-marciusi-kiskereskedelmi-adatokban", "h1": "Minden elem\u00e9ben tetten \u00e9rhet\u0151 a koronav\u00edrus-hat\u00e1s a m\u00e1rciusi kiskereskedelmi adatokban", "body": "\nA K\u00f6zponti Statisztikai Hivatal friss adatsor\u00e1b\u00f3l t\u00e9telesen kimutathat\u00f3ak a j\u00e1rv\u00e1ny \u00e9s a vesz\u00e9lyhelyzeti int\u00e9zked\u00e9sek k\u00f6vetkezm\u00e9nyei: a t\u00f6bbi k\u00f6z\u00f6tt az \u00e9lelmiszer \u00e9s nem-\u00e9lelmiszer kiskereskedelem, ezeken bel\u00fcl az egyes \u00fczlett\u00edpusok forgalm\u00e1nak alakul\u00e1s\u00e1ban, a csomagk\u00fcld\u0151 kereskedelem kimagasl\u00f3 teljes\u00edtm\u00e9ny\u00e9ben is. B\u00e1r a teljes kiskereskedelem forgalma tavalyhoz k\u00e9pest egy h\u00f3nappal kor\u00e1bban t\u00fall\u00e9pte az 1000 milli\u00e1rd forintot, az \u00e1prilis v\u00e1rhat\u00f3an komoly visszaes\u00e9st, 2020 leggyeng\u00e9bb adat\u00e1t hozhatja.\n\nId\u00e9n m\u00e1rciusban a kiskereskedelmi \u00fczletek forgalm\u00e1nak volumene a nyers adat szerint 4,4, napt\u00e1rhat\u00e1st\u00f3l megtiszt\u00edtva 3,5 sz\u00e1zal\u00e9kkal haladta meg az el\u0151z\u0151 \u00e9v azonos id\u0151szakit. Azonban m\u00edg az \u00e9lelmiszer- \u00e9s \u00e9lelmiszer jelleg\u0171 vegyes kiskereskedelem 12 sz\u00e1zal\u00e9k feletti m\u00e9rt\u00e9kben b\u0151v\u00fclt, a nem \u00e9lelmiszer-kiskereskedelmi \u00fczletek forgalma gyakorlatilag stagn\u00e1lt. Mik\u00f6zben b\u00e9keid\u0151ben az \u00f6sszes forgalom kiegyenl\u00edtettebben oszlik meg az al\u00e1gazatok k\u00f6z\u00f6tt, m\u00e1rciusban annak mintegy fel\u00e9t az \u00e9lelmiszer- \u00e9s \u00e9lelmiszer jelleg\u0171 vegyes \u00fczletek, \u00e9s csak alig t\u00f6bb mint harmad\u00e1t a nem \u00e9lelmiszer-kiskereskedelem produk\u00e1lta.\nAz \u00e9lelmiszerforgalom n\u00f6veked\u00e9s\u00e9hez az otthoni munkav\u00e9gz\u00e9s \u00e9s az oktat\u00e1s digit\u00e1lis munkarendre val\u00f3 \u00e1t\u00e1ll\u00e1sa is hozz\u00e1j\u00e1rult, mivel a kies\u0151 munkahelyi, iskolai \u00e9s vend\u00e9gl\u00e1t\u00f3helyi \u00e9tkez\u00e9st odahaza kellett p\u00f3tolni. A boltt\u00edpusok forgalm\u00e1nak alakul\u00e1s\u00e1n is megl\u00e1tszik, hogy az emberek a napi fogyaszt\u00e1si cikkeket r\u00e9szes\u00edtett\u00e9k el\u0151nyben. 38 sz\u00e1zal\u00e9kkal n\u00f6vekedtek az elad\u00e1sok a gy\u00f3gyszert\u00e1rakban, gy\u00f3gy\u00e1szatiterm\u00e9k- \u00e9s illatszer\u00fczletekben, \u00e9s 15 sz\u00e1zal\u00e9kkal az \u00e9lelmiszer jelleg\u0171 vegyes \u00fczletekben, mik\u00f6zben drasztikus visszaes\u00e9st szenvedtek el a textil-, ruh\u00e1zati \u00e9s l\u00e1bbeli- (-51 sz\u00e1zal\u00e9k) \u00e9s a haszn\u00e1ltcikk-\u00fczletek (-26 sz\u00e1zal\u00e9k), de a j\u00e1rv\u00e1nyt megs\u00ednylette a k\u00f6nyv-, sz\u00e1m\u00edt\u00e1stechnika-, egy\u00e9b iparcikk- (-14 sz\u00e1zal\u00e9k), a b\u00fator-, m\u0171szakicikk-\u00fczletek forgalma is (-9 sz\u00e1zal\u00e9k). A v\u00e1ltoz\u00e1sok egy\u00e9rtelm\u0171 nyertese a csomagk\u00fcld\u0151 \u00e9s internetes kiskereskedelem volt, a m\u00e1rciusi 82 milli\u00e1rd forintos \u00e9rt\u00e9kes\u00edt\u00e9si volument tavaly eg\u00e9sz \u00e9vben csak a Black Friday \u00e9s a kar\u00e1csonyi v\u00e1s\u00e1rl\u00e1sok miatt f\u0151szezonnak sz\u00e1m\u00edt\u00f3 november-december m\u00falta fel\u00fcl.\nAz emelked\u00e9s k\u00fcl\u00f6n\u00f6sen annak f\u00e9ny\u00e9ben jelent\u0151s, hogy a statisztika az online \u00e9lelmiszerrendel\u00e9seket a nem\u00e9lelmiszer-kiskereskedelembe sorolja. A teljes kiskereskedelem forgalma az idei \u00e9v harmadik h\u00f3napj\u00e1ban foly\u00f3 \u00e1ron 1045 milli\u00e1rd forint volt. Az els\u0151 negyed\u00e9vben a megel\u0151z\u0151 \u00e9v azonos id\u0151szak\u00e1hoz k\u00e9pest, napt\u00e1rhat\u00e1st\u00f3l megtiszt\u00edtva 7,2 sz\u00e1zal\u00e9kkal n\u0151tt a kiskereskedelmi \u00fczletek forgalma. Cseresny\u00e9s P\u00e9ter kereskedelempolitik\u00e1\u00e9rt \u00e9s fogyaszt\u00f3v\u00e9delem\u00e9rt felel\u0151s \u00e1llamtitk\u00e1r elmondta: \u201eMivel addigra lecsengtek a k\u00e9szletfelhalmoz\u00e1sok, p\u00e1nikv\u00e1s\u00e1rl\u00e1sok, viszont v\u00e9gig \u00e9s az orsz\u00e1gban minden\u00fctt \u00e9rv\u00e9nyben voltak a kij\u00e1r\u00e1si korl\u00e1toz\u00e1sok, az \u00e9v legnehezebb h\u00f3napja az \u00e1prilis lehetett a kiskereskedelmi v\u00e1llalkoz\u00e1sok sz\u00e1m\u00e1ra. Az online p\u00e9nzt\u00e1rg\u00e9pek adatai jelent\u0151s visszaes\u00e9st mutatnak, abban b\u00edzunk, hogy m\u00e1just\u00f3l a vesz\u00e9lyhelyzeti int\u00e9zked\u00e9sek fokozatos enyh\u00edt\u00e9s\u00e9vel, az elhalasztott v\u00e1s\u00e1rl\u00e1sok p\u00f3tl\u00e1s\u00e1val megkezd\u0151dik a v\u00e1ls\u00e1gb\u00f3l val\u00f3 kil\u00e1bal\u00e1s. A szektor c\u00e9gei alaposan ki\u00e9rdemelt\u00e9k a v\u00e1s\u00e1rl\u00f3k bizalm\u00e1t \u00e9s t\u00e1mogat\u00e1s\u00e1t, hiszen a legnagyobb kih\u00edv\u00e1st jelent\u0151 id\u0151szakban is komoly fennakad\u00e1sok \u00e9s tart\u00f3s k\u00e9szlethi\u00e1ny n\u00e9lk\u00fcl gondoskodtak a magyar csal\u00e1dok biztons\u00e1gos ell\u00e1t\u00e1s\u00e1r\u00f3l.\u201d\n\n(ITM Kommunik\u00e1ci\u00f3)\n\n"}]