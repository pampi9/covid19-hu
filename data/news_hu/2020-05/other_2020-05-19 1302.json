[{"date": "2020-05-19 13:02", "url": "https://koronavirus.gov.hu/cikkek/szennyviz-elemzesevel-keresik-koronavirus-nyomait", "h1": "Szennyv\u00edz elemz\u00e9s\u00e9vel keresik a koronav\u00edrus nyomait", "body": "\nAz Innov\u00e1ci\u00f3s \u00e9s Technol\u00f3giai Miniszt\u00e9rium t\u00e1mogat\u00e1s\u00e1val a Pannon Egyetem, a P\u00e9csi Tudom\u00e1nyegyetem \u00e9s a MOL egy\u00fcttm\u0171k\u00f6d\u00e9s\u00e9ben kilenc v\u00e1rosban indul kutat\u00f3munka a koronav\u00edrus kimutat\u00e1s\u00e1ra a kommun\u00e1lis szennyvizekb\u0151l. A k\u00fclf\u00f6ld\u00f6n m\u00e1r bev\u00e1lt m\u00f3dszer hasznos eszk\u00f6z lehet a fert\u0151z\u00e9s megjelen\u00e9s\u00e9nek, visszat\u00e9r\u00e9s\u00e9nek jelz\u00e9s\u00e9re a helyi terjed\u00e9s korai szakasz\u00e1ban.\n\nA koronav\u00edrus-fert\u0151z\u00e9sek megjelen\u00e9s\u00e9vel t\u00f6bb kutat\u00f3csoport kezdte vizsg\u00e1lni a kommun\u00e1lis szennyvizeket vil\u00e1gszerte, hogy \u00edgy becs\u00fclj\u00e9k meg a koronav\u00edrus-fert\u0151z\u00e9sek m\u00e9rt\u00e9k\u00e9t egy adott k\u00f6z\u00f6ss\u00e9gen bel\u00fcl. Az Egyes\u00fclt \u00c1llamokban \u00e9s Hollandi\u00e1ban \u00e9s m\u00e1r sikeresen kimutatt\u00e1k a COVID19 megbeteged\u00e9st okoz\u00f3 v\u00edrus nyomait a csatornarendszerb\u0151l vett mint\u00e1kban.\nEgy v\u00e1rosi szennyv\u00edztiszt\u00edt\u00f3 telephez t\u00f6bb t\u00edzezer h\u00e1ztart\u00e1sb\u00f3l ker\u00fcl szennyv\u00edz, \u00edgy a fert\u0151z\u00f6ttek sz\u00e1ma a hagyom\u00e1nyos tesztek\u00e9n\u00e9l nagyobb mint\u00e1ban vizsg\u00e1lhat\u00f3. A koronav\u00edrus jelenl\u00e9te a t\u00fcnetek jelentkez\u00e9s\u00e9n\u00e9l sokkal r\u00f6videbb id\u0151 alatt, ak\u00e1r a megfert\u0151z\u0151d\u00e9s ut\u00e1ni h\u00e1rom napon bel\u00fcl kimutathat\u00f3 ezzel a m\u00f3dszerrel.\nA szennyv\u00edzben tal\u00e1lhat\u00f3 v\u00edrusnyomok elemz\u00e9s\u00e9vel \u00edgy a j\u00e1rv\u00e1ny helyi terjed\u00e9s\u00e9nek korai szakasz\u00e1ban \u00e9szlelhet\u0151 a v\u00edrus megjelen\u00e9se a k\u00f6z\u00f6ss\u00e9gben. A megold\u00e1s a fert\u0151z\u00e9s \u00fajb\u00f3li megjelen\u00e9s\u00e9nek jelz\u00e9s\u00e9re is alkalmas, hasznos eszk\u00f6z lehet.\n\u201eMagyarorsz\u00e1g id\u0151ben d\u00f6nt\u00f6tt a megfelel\u0151 int\u00e9zked\u00e9sekr\u0151l, az emberek fegyelmezetten, felel\u0151sen be is tartott\u00e1k, tartj\u00e1k az el\u0151\u00edr\u00e1sokat, ennek k\u00f6sz\u00f6nhet\u0151en az \u00e9let szigor\u00fa menetrend mellett, fokozatosan \u00fajraind\u00edthat\u00f3. Sajnos a helyzet b\u00e1rmikor megv\u00e1ltozhat, az Eg\u00e9szs\u00e9g\u00fcgyi Vil\u00e1gszervezet p\u00e9ld\u00e1ul arra figyelmeztet, hogy v\u00e1ltozatlanul magas a koronav\u00edrus kock\u00e1zata. A tov\u00e1bbiakban is j\u00e1rv\u00e1ny\u00fcgyi k\u00e9sz\u00fclts\u00e9gben kell teh\u00e1t m\u0171k\u00f6dn\u00fcnk, figyelve a fert\u0151z\u00e9s felgyorsul\u00f3 terjed\u00e9s\u00e9nek legapr\u00f3bb jel\u00e9t is, ebben az egyetemeink, kutat\u00f3k\u00f6zpontjaink lehetnek a legfontosabb sz\u00f6vets\u00e9geseink\u201d \u2013 mondta Schanda Tam\u00e1s, az ITM parlamenti \u00e9s strat\u00e9giai \u00e1llamtitk\u00e1ra.\nAz innov\u00e1ci\u00f3s t\u00e1rc\u00e1t\u00f3l a Pannon Egyetem \u00e1ltal elnyert t\u00e1mogat\u00e1sb\u00f3l az els\u0151 f\u00e1zisban kilenc v\u00e1ros szennyviz\u00e9nek v\u00e1ltoz\u00e1s\u00e1t monitorozz\u00e1k \u00f6t h\u00f3napon kereszt\u00fcl,\u00a0 k\u00e9thetes gyakoris\u00e1g\u00fa mintav\u00e9telez\u00e9ssel. A kutat\u00e1s a Pannon Egyetemhez tartoz\u00f3 So\u00f3s Ern\u0151 V\u00edztechnol\u00f3giai Kutat\u00f3-Fejleszt\u0151 K\u00f6zpont \u00e9s a K\u00f6rnyezetm\u00e9rn\u00f6ki Int\u00e9zet, a P\u00e9csi Tudom\u00e1nyegyetemen m\u0171k\u00f6d\u0151 Szent\u00e1gothai J\u00e1nos Kutat\u00f3k\u00f6zpont, a Virol\u00f3giai Kutat\u00f3csoport \u00e9s a MOL egy\u00fcttm\u0171k\u00f6d\u00e9s\u00e9ben val\u00f3sul meg. A vizsg\u00e1latok Ajk\u00e1n, Budapesten, Debrecenben, Gy\u0151rben, Miskolcon, Nagykanizs\u00e1n, P\u00e9csen, Szegeden \u00e9s Veszpr\u00e9mben kezd\u0151dhetnek meg.\n\nForr\u00e1s: ITM\n\n"}]