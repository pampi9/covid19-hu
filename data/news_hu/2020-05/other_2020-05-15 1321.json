[{"date": "2020-05-15 13:21", "url": "https://koronavirus.gov.hu/cikkek/orszagos-tisztifoorvos-virus-meg-itt-van-kozottunk-ezert-fontos-kello-ovatossag", "h1": "Orsz\u00e1gos tisztif\u0151orvos: a v\u00edrus m\u00e9g itt van k\u00f6z\u00f6tt\u00fcnk, ez\u00e9rt fontos a kell\u0151 \u00f3vatoss\u00e1g", "body": "\nA v\u00edrus m\u00e9g itt van k\u00f6z\u00f6tt\u00fcnk, ez\u00e9rt fontos a kell\u0151 \u00f3vatoss\u00e1g, de a j\u00e1rv\u00e1ny\u00fcgyi helyzet javul\u00e1s\u00e1val h\u00e9tf\u0151t\u0151l \u00fajabb eg\u00e9szs\u00e9g\u00fcgyi ell\u00e1t\u00e1sokat vezetnek vissza - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia k\u00f6z\u00f6lte: ism\u00e9t elv\u00e9gezhet\u0151k lesznek a tervezhet\u0151 m\u0171t\u00e9ti beavatkoz\u00e1sok, \u00e9s \u00fajraind\u00edthat\u00f3k az \u00fagynevezett nem n\u00e9peg\u00e9szs\u00e9g\u00fcgyi sz\u0171r\u0151vizsg\u00e1latok, \u00edgy a foglalkoz\u00e1s-eg\u00e9szs\u00e9g\u00fcgyi, alkalmass\u00e1gi vizsg\u00e1latok \u00e9s az alkalomszer\u0171 sz\u0171r\u00e9sek, valamint a kr\u00f3nikus \u00e9s k\u00faraszer\u0171 ell\u00e1t\u00e1sok.\nKiemelte, tov\u00e1bbra is \u00e9rv\u00e9nyes az, hogy az egyes ell\u00e1t\u00e1sokra telefonon kell bejelentkezni, \u00e9s az adott orvos, ell\u00e1t\u00f3 sorolja be a beteget. Hozz\u00e1tette: ha a p\u00e1ciensn\u00e9l - az el\u0151zetes kik\u00e9rdez\u00e9sn\u00e9l - nem mer\u00fcl fel a fert\u0151z\u00f6tts\u00e9g gyan\u00faja, akkor a beavatkoz\u00e1s elv\u00e9gezhet\u0151, ellenkez\u0151 esetben azonban sz\u00fcks\u00e9g van a laborat\u00f3riumi tesztre a kor\u00e1bbi elj\u00e1r\u00e1srend szerint, \u00e9s csak ennek negat\u00edv eredm\u00e9nye ut\u00e1n v\u00e9gezhet\u0151 el a m\u0171t\u00e9t, beavatkoz\u00e1s.\nM\u00fcller Cec\u00edlia szerint els\u0151bbs\u00e9get kell \u00e9lvezzen a sz\u00edv- \u00e9s \u00e9rrendszeri betegek ell\u00e1t\u00e1sa, ezt a Gottsegen Gy\u00f6rgy Orsz\u00e1gos Kardiol\u00f3giai int\u00e9zet koordin\u00e1lja, tov\u00e1bb\u00e1 t\u00f6rekedni kell az \u00fagynevezett koron\u00e1ria\u0151rz\u0151k teljes kapacit\u00e1s\u00e1nak vissza\u00e1ll\u00edt\u00e1s\u00e1ra is.\nKiemelte, a kor\u00e1bban a koronav\u00edrusos betegeknek fenntartott \u00e1gyak egyharmada felszabad\u00edthat\u00f3. Ugyanakkor tov\u00e1bbra is sz\u00fcks\u00e9g van arra, hogy fenntarts\u00e1k az intenz\u00edv \u00e1gyakat a koronav\u00edrus-fert\u0151z\u00f6tt betegeknek, hiszen a v\u00edrus, ha cs\u00f6kken\u0151 m\u00e9rt\u00e9kben is, de m\u00e9g jelen van az orsz\u00e1gban.\n\nM\u00fcller Cec\u00edlia ismertette: a j\u00e1rv\u00e1ny\u00fcgyi adatok kedvez\u0151ek, az \u00faj regisztr\u00e1lt megbeteged\u00e9sek \u00e9s a k\u00f3rh\u00e1zban \u00e1poltak sz\u00e1ma folyamatosan cs\u00f6kken, a gy\u00f3gyultak sz\u00e1ma folyamatosan n\u0151.\nA fert\u0151z\u00f6ttek sz\u00e1ma 3417, az akt\u00edv fert\u0151z\u00f6ttek\u00e9 1688, 58 sz\u00e1zal\u00e9kuk f\u0151v\u00e1rosi \u00e9s Pest megyei. K\u00f3rh\u00e1zban 614 embert \u00e1polnak, k\u00f6z\u00fcl\u00fck 46-an vannak l\u00e9legeztet\u0151g\u00e9pen. A gy\u00f3gyultak sz\u00e1ma 1287, az elhunytak\u00e9 442 - k\u00f6z\u00f6lte.\n\nA vid\u00e9ki j\u00e1tsz\u00f3terek \u00fajranyit\u00e1s\u00e1val kapcsolatban elmondta, mindenk\u00e9ppen ellen\u0151rizni kell az eszk\u00f6z\u00f6k m\u0171szaki \u00e1llapot\u00e1t, fel\u00fclet\u00e9nek \u00e9ps\u00e9g\u00e9t, \u00e9s a fel\u00fcleteket rendszeresen tiszt\u00edtani kell. A talaj fert\u0151tlen\u00edt\u00e9s\u00e9re nincs sz\u00fcks\u00e9g, azonban a homokoz\u00f3ban l\u00e9v\u0151 homokot nyit\u00e1s el\u0151tt le kell cser\u00e9lni, \u00e9s ezt a szezon alatt t\u00f6bbsz\u00f6r meg kell ism\u00e9telni. A sz\u00fcl\u0151knek azt aj\u00e1nlotta: zs\u00fafolt j\u00e1tsz\u00f3t\u00e9rre ne vigy\u00e9k a gyerekeket, \u00e9s a t\u00f6rl\u0151kend\u0151 haszn\u00e1lata is javaslott. Haza\u00e9rkez\u00e9sn\u00e9l kezet kell mosni, \u00e9s a ruhacsere is aj\u00e1nlott.\u00a0\u00a0\n\nA ny\u00e1ri napk\u00f6zis t\u00e1borokra vonatkoz\u00f3 k\u00e9rd\u00e9sre M\u00fcller Cec\u00edlia elmondta, mind a t\u00e1borok szervez\u0151j\u00e9nek, mind pedig a sz\u00fcl\u0151knek aj\u00e1nl\u00e1sokat tesznek k\u00f6zz\u00e9 ezen t\u00e1borok min\u00e9l biztons\u00e1gosabb m\u0171k\u00f6dtet\u00e9s\u00e9re.\n\nAz orsz\u00e1gos tisztif\u0151orvos a lelki eg\u00e9szs\u00e9g vil\u00e1gnapja alkalm\u00e1b\u00f3l k\u00f6sz\u00f6netet mondott a lelki els\u0151seg\u00e9ly-szolg\u00e1latok munkat\u00e1rsainak. \u00dagy fogalmazott: \"t\u00f6k\u00e9letes eg\u00e9szs\u00e9ge senkinek nincs, de amikor a lelki eg\u00e9szs\u00e9g\u00fcnk meginog, akkor sz\u00e1mos esetben seg\u00edts\u00e9gre lehet sz\u00fcks\u00e9g\u00fcnk\". Aki \u00fagy \u00e9rzi, hogy seg\u00edts\u00e9gre van sz\u00fcks\u00e9ge, vegye ig\u00e9nybe ezeket a szolg\u00e1latokat - tette hozz\u00e1.\n\nA szakember pontos id\u0151pontot nem tudott mondani arra, hogy mikor oldj\u00e1k fel az id\u0151sotthonokban elrendelt kij\u00e1r\u00e1si \u00e9s l\u00e1togat\u00e1si tilalmat. Eml\u00e9keztetett arra, hogy minden negyedik fert\u0151z\u00f6tt \u00e9s minden negyedik elhunyt ilyen int\u00e9zm\u00e9ny lak\u00f3ja volt, \u00edgy \"ezzel m\u00e9g v\u00e1rni kell\", hiszen a legs\u00e9r\u00fcl\u00e9kenyebb koroszt\u00e1lyr\u00f3l van sz\u00f3 - mondta M\u00fcller Cec\u00edlia.\n\n\n\n\nMTI 2020. m\u00e1jus 15.\n\n"}]