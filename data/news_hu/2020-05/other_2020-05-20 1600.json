[{"date": "2020-05-20 16:00", "url": "https://koronavirus.gov.hu/cikkek/kasler-jarvany-elso-szakaszat-rendkivul-sikeresen-zartuk", "h1": "K\u00e1sler: a j\u00e1rv\u00e1ny els\u0151 szakasz\u00e1t rendk\u00edv\u00fcl sikeresen z\u00e1rtuk", "body": "\nA koronav\u00edrus-j\u00e1rv\u00e1ny elleni v\u00e9dekez\u00e9s els\u0151 szakasz\u00e1t Magyarorsz\u00e1g sikeresen z\u00e1rta le, \u00edgy a k\u00f6vetkez\u0151 l\u00e9p\u00e9sekben - a k\u00e9szenl\u00e9ti \u00e1llapot fenntart\u00e1sa mellett - fokozatosan, megfontoltan vissza\u00e1llhat az eg\u00e9szs\u00e9g\u00fcgy a j\u00e1rv\u00e1ny el\u0151tti munkamenetre. Err\u0151l az emberi er\u0151forr\u00e1sok minisztere besz\u00e9lt Budapesten.\n\nK\u00e1sler\u00a0Mikl\u00f3s az Orsz\u00e1gos Kor\u00e1nyi Pulmonol\u00f3giai Int\u00e9zetben tett l\u00e1togat\u00e1sa ut\u00e1n \u00fajs\u00e1g\u00edr\u00f3k el\u0151tt azt mondta, a j\u00e1rv\u00e1ny sor\u00e1n sok tapasztalatot szerezt\u00fcnk, azonban \"\u00e1t kell gondolnunk viszonyunkat a k\u00fcl\u00f6nb\u00f6z\u0151 betegs\u00e9gekhez, \u00e1t kell gondolni a magyar eg\u00e9szs\u00e9g\u00fcgyi strukt\u00far\u00e1j\u00e1t, az orsz\u00e1gos int\u00e9zetek, egyetemek \u00e9s a megyei k\u00f3rh\u00e1zak szerep\u00e9t\".\nA miniszter hozz\u00e1tette: a korm\u00e1ny \u00faj eg\u00e9szs\u00e9gkult\u00far\u00e1t hirdetett, ahol az \u00f6t nemzeti program \u00faj szeml\u00e9letet ad, amit a strukt\u00far\u00e1nak is k\u00f6vetnie kell.\nFelid\u00e9zte, az Eg\u00e9szs\u00e9g\u00fcgyi Vil\u00e1gszervezet (WHO) janu\u00e1r 24-\u00e9n h\u00edvta fel az orsz\u00e1gok figyelm\u00e9t egy esetleges vil\u00e1gj\u00e1rv\u00e1nyra, az Emberi Er\u0151forr\u00e1sok Miniszt\u00e9riuma \u00e9s h\u00e1tt\u00e9rint\u00e9zm\u00e9nyei pedig azonnal megkezdt\u00e9k a j\u00e1rv\u00e1nyhelyzetben alkalmazand\u00f3 elj\u00e1r\u00e1srendek kidolgoz\u00e1s\u00e1t.\nHozz\u00e1tette, a t\u00f6bbi eur\u00f3pai orsz\u00e1got megel\u0151zve janu\u00e1r 31-\u00e9n megalakult a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs, \u00e9s a v\u00e9dekez\u00e9s id\u0151ben meghozott int\u00e9zked\u00e9sei hat\u00e9konynak bizonyultak. Magyarorsz\u00e1g a t\u00f6bbi eur\u00f3pai orsz\u00e1ghoz k\u00e9pest ezen l\u00e9p\u00e9sek megt\u00e9tel\u00e9ben 2-3 h\u00e9ttel el\u0151bbre tartott - emelte ki.\nA miniszter besz\u00e9lt arr\u00f3l is, hogy a sikeres j\u00e1rv\u00e1ny\u00fcgyi v\u00e9dekez\u00e9snek k\u00f6sz\u00f6nhet\u0151en fokozatosan visszarendez\u0151dik az eg\u00e9szs\u00e9g\u00fcgy ell\u00e1t\u00e1s; a k\u00f3rh\u00e1zi kezel\u00e9sre szorul\u00f3 koronav\u00edrusos betegek ell\u00e1t\u00e1s\u00e1t centraliz\u00e1lj\u00e1k, el\u0151sz\u00f6r nyolc kiemelt budapesti, majd v\u00e9g\u00fcl a D\u00e9l-pesti Centrumk\u00f3rh\u00e1z (Szent L\u00e1szl\u00f3 k\u00f3rh\u00e1z) \u00e9s az Orsz\u00e1gos Kor\u00e1nyi \u00e9s Pulmonol\u00f3giai Int\u00e9zetbe.\nElmondta, az orsz\u00e1gban jelenleg 41 k\u00f3rh\u00e1zban \u00e1polnak koronav\u00edrus-fert\u0151z\u00f6tt betegeket, \u00e9s 15 olyan int\u00e9zm\u00e9ny van, ahol csak n\u00e9h\u00e1ny embert. A centraliz\u00e1ci\u00f3 egyik oka - mondta -, hogy megakad\u00e1lyozz\u00e1k a lehets\u00e9ges g\u00f3cpontok kialakul\u00e1s\u00e1t, valamint, hogy azokban az int\u00e9zm\u00e9nyekben kezelj\u00e9k ezeket a betegeket, ahol a legnagyobb a gy\u00f3gy\u00edt\u00e1si tapasztalat ezen a t\u00e9ren, \u00e9s rendelkez\u00e9sre \u00e1ll a megfelel\u0151 megel\u0151z\u0151 ter\u00e1pia, \u00edgy n\u00f6velve a gy\u00f3gyul\u00e1s es\u00e9ly\u00e9t.\nK\u00e1sler\u00a0Mikl\u00f3s szerint a koronav\u00edrus-j\u00e1rv\u00e1ny elleni v\u00e9dekez\u00e9s els\u0151 szakasz\u00e1t Magyarorsz\u00e1g sikeresen z\u00e1rta, ami egyebek k\u00f6z\u00f6tt k\u00f6sz\u00f6nhet\u0151 az orvosoknak \u00e9s a szakdolgoz\u00f3knak. Egyben nagyrabecs\u00fcl\u00e9s\u00e9t fejezte ki az Orsz\u00e1gos Kor\u00e1nyi Pulmonol\u00f3giai Int\u00e9zetnek, ahol a legt\u00f6bb koronav\u00edrus-fert\u0151z\u00f6ttet kezelt\u00e9k.\nKov\u00e1cs G\u00e1bor, a Kor\u00e1nyi int\u00e9zet f\u0151igazgat\u00f3ja arr\u00f3l besz\u00e9lt, hogy az int\u00e9zm\u00e9nyt els\u0151 k\u00f6z\u00f6tt jel\u00f6lt\u00e9k ki a koronav\u00edrusos-betegek kezel\u00e9s\u00e9re. Az int\u00e9zet \u00e9vtizedek \u00f3ta a k\u00fcl\u00f6nb\u00f6z\u0151 t\u00fcd\u0151betegs\u00e9gek kezel\u00e9s\u00e9nek k\u00f6zpontja.\nK\u00f6z\u00f6lte, a Budapest \u00e9s Budakeszi hat\u00e1r\u00e1ban l\u00e9v\u0151 int\u00e9zm\u00e9ny k\u00e9t pavilonj\u00e1t alak\u00edtott\u00e1k \u00e1t a koronav\u00edrus-betegek biztons\u00e1gos fogad\u00e1s\u00e1ra \u00e9s gy\u00f3gy\u00edt\u00e1s\u00e1ra, ehhez a kezdetekt\u0151l rendelkez\u00e9sre \u00e1lltak a v\u00e9d\u0151felszerel\u00e9sek, \u00e9s egyetlen eg\u00e9szs\u00e9g\u00fcgyi dolgoz\u00f3 sem fert\u0151z\u0151d\u00f6tt meg az elm\u00falt k\u00e9t h\u00f3nap sor\u00e1n.\nJelenleg 52 koronav\u00edrus-fert\u0151z\u00f6ttet kezelnek a Kor\u00e1nyi int\u00e9zetben.\n\n\n\nMTI 2020. m\u00e1jus 20.\n\n"}]