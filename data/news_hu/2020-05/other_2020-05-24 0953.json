[{"date": "2020-05-24 09:53", "url": "https://koronavirus.gov.hu/cikkek/utmutato-jatszoterek-hasznalatahoz", "h1": "\u00datmutat\u00f3 a j\u00e1tsz\u00f3terek haszn\u00e1lat\u00e1hoz", "body": "\nMikor \u00e9s hogyan menj\u00fcnk j\u00e1tsz\u00f3t\u00e9rre? Mire figyelj\u00fcnk? Kell-e maszkot viselni a sz\u00fcl\u0151knek vagy a gyermekeknek? Ilyen \u00e9s m\u00e1s hasonl\u00f3 k\u00e9rd\u00e9sekre kaphatunk v\u00e1laszt a Nemzeti N\u00e9peg\u00e9szs\u00e9g\u00fcgyi K\u00f6zpont j\u00e1tsz\u00f3t\u00e9r haszn\u00e1lat\u00e1r\u00f3l sz\u00f3l\u00f3 \u00fatmutat\u00f3j\u00e1ban.\n\nIsmert, hogy kij\u00e1r\u00e1si korl\u00e1toz\u00e1s felold\u00e1s\u00e1val j\u00e1tsz\u00f3terek is megnyitottak, ezek ugyan szabad terek, de itt is fontos a szoci\u00e1lis v\u00e9d\u0151t\u00e1vols\u00e1g \u00e9s az alapvet\u0151 higi\u00e9niai szab\u00e1lyok betart\u00e1sa. Emellett az al\u00e1bbiakra \u00e9rdemes odafigyelni a j\u00e1tsz\u00f3terek haszn\u00e1lata sor\u00e1n a jelenlegi j\u00e1rv\u00e1ny\u00fcgyi helyzetben:\n\nA legfontosabb, hogy csak eg\u00e9szs\u00e9gesen l\u00e1togass\u00e1k a j\u00e1tsz\u00f3tereket. Amennyiben betegnek \u00e9rzi mag\u00e1t, vagy t\u00fcneteket \u00e9szlel mag\u00e1n vagy gyermek\u00e9n, ne menjen k\u00f6z\u00f6ss\u00e9gbe, maradjon otthon \u00e9s indokolt esetben h\u00edvja fel h\u00e1ziorvos\u00e1t!\nLehet\u0151leg k\u00f6zeli j\u00e1tsz\u00f3teret v\u00e1lasszunk, ezzel is cs\u00f6kkentve t\u00e1rsas \u00e9rintkez\u00e9sb\u0151l ad\u00f3d\u00f3 kock\u00e1zatokat!\nAlapvet\u0151 a k\u00e9zhigi\u00e9n\u00e9 betart\u00e1sa. Mossunk vagy fert\u0151tlen\u00edts\u00fcnk kezet \u00e9s figyelmeztess\u00fck erre gyermek\u00fcnket is, legal\u00e1bb ev\u00e9s, iv\u00e1s el\u0151tt, a k\u00f6z\u00f6s haszn\u00e1lat\u00fa j\u00e1t\u00e9kok haszn\u00e1lata ut\u00e1n, mosd\u00f3 haszn\u00e1lata el\u0151tt \u00e9s ut\u00e1n! Haszn\u00e1ljuk az \u00fczemeltet\u0151 \u00e1ltal biztos\u00edtott k\u00e9zmos\u00e1si, k\u00e9zfert\u0151tlen\u00edt\u00e9si lehet\u0151s\u00e9geket.\n\u00dcgyelj\u00fcnk a megfelel\u0151\u00a0t\u00e1vols\u00e1gtart\u00e1sra!\u00a0Ker\u00fclj\u00fck a zs\u00fafolt helysz\u00edneket, a gyerekek is maradjanak egym\u00e1st\u00f3l legal\u00e1bb 1,5 m\u00e9terre.\nH\u00edvjuk fel gyermek\u00fcnk figyelm\u00e9t arra, hogy j\u00e1t\u00e9k k\u00f6zben ne ny\u00faljon az arc\u00e1hoz, k\u00fcl\u00f6n\u00f6sen a sz\u00e1j\u00e1hoz, orr\u00e1hoz, szem\u00e9hez! Ker\u00fclj\u00fck a zavar\u00f3, pl. arcba hull\u00f3 hajviseletet.\nMivel a j\u00e1tsz\u00f3t\u00e9r eset\u00e9ben, egy szabad t\u00e9rr\u0151l van sz\u00f3, itt nem k\u00f6telez\u0151 a maszk visel\u00e9se. A maszk vagy a keszty\u0171 gyermekek sz\u00e1m\u00e1ra k\u00e9nyelmetlen, zavar\u00f3 lehet, ami miatt t\u00f6bbet ny\u00falnak az arcukhoz, n\u00f6velve ezzel a fert\u0151z\u00e9s kock\u00e1zat\u00e1t. Ink\u00e1bb a gyakori k\u00e9zmos\u00e1sra, k\u00e9zfert\u0151tlen\u00edt\u00e9sre \u00fcgyelj\u00fcnk!\nHa gyermek\u00fcnk m\u00e9g t\u00fal kicsi ahhoz, hogy meg\u00e9rtse ezeket a szab\u00e1lyokat, ink\u00e1bb azokat a j\u00e1t\u00e9kokat r\u00e9szes\u00edts\u00fck el\u0151nyben, ami nem j\u00e1r k\u00f6z\u00f6s haszn\u00e1lat\u00fa eszk\u00f6z\u00f6k meg\u00e9rint\u00e9s\u00e9vel (saj\u00e1t homokoz\u00f3 eszk\u00f6z\u00f6k, saj\u00e1t kismotor stb.) \u00e9s figyelj\u00fcnk oda k\u00e9zfert\u0151tlen\u00edt\u00e9sre.\nKiv\u00e9telesen ne b\u00e1tor\u00edtsuk az osztozkod\u00e1st, se j\u00e1t\u00e9kszereken, se az ennival\u00f3kon!\nMagyar\u00e1zzuk el gyermek\u00fcnknek, hogy ez k\u00fcl\u00f6nleges helyzet, amikor k\u00fcl\u00f6nleges szab\u00e1lyok \u00e9rv\u00e9nyesek.\nTartsuk be az \u00fczemeltet\u0151 \u00e1ltal hozott k\u00fcl\u00f6nleges h\u00e1zirendet, \u00e9s h\u00edvjuk fel erre gyermek\u00fcnk figyelm\u00e9t is!\n\n\nA v\u00edrus t\u00fal\u00e9l\u00e9se a k\u00fcl\u00f6nb\u00f6z\u0151 fel\u00fcleteken hasonl\u00f3 m\u00e1s koronav\u00edrusok\u00e9hoz: a fel\u00fclet t\u00edpus\u00e1t\u00f3l, a h\u0151m\u00e9rs\u00e9klett\u0151l \u00e9s a p\u00e1ratartalomt\u00f3l f\u00fcgg\u0151en 2 \u00f3ra \u00e9s ak\u00e1r t\u00f6bb napos id\u0151tartam k\u00f6z\u00f6tt v\u00e1ltozhat. A magasabb h\u0151m\u00e9rs\u00e9klet \u00e9s a k\u00f6zvetlen napf\u00e9ny gyors\u00edtja a v\u00edrusok inaktiv\u00e1l\u00f3d\u00e1s\u00e1t, az \u00e1ltal\u00e1nos fert\u0151tlen\u00edt\u0151 szerek pedig 1 perc alatt inaktiv\u00e1lj\u00e1k a v\u00edrust.\nA j\u00e1tsz\u00f3terek haszn\u00e1lat\u00e1r\u00f3l \u00e9s \u00fczemeltet\u00e9s\u00e9r\u0151l a j\u00e1rv\u00e1ny\u00fcgyi vesz\u00e9lyhelyzet idej\u00e9n t\u00e9m\u00e1j\u00e1ban, tov\u00e1bbi t\u00e1j\u00e9koztat\u00e1st olvashat a Nemzeti N\u00e9peg\u00e9szs\u00e9g\u00fcgyi K\u00f6zpont oldal\u00e1n.\nhttps://www.nnk.gov.hu/index.php/koronavirus-tajekoztato/651-utmutato-jatszoterek-uzemeltetesehez-es-hasznalatahoz-a-jarvanyugyi-veszelyhelyzet-idejen\n\n"}]