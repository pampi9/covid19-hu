[{"date": "2020-05-12 15:23", "url": "https://koronavirus.gov.hu/cikkek/varga-mihaly-kesz-2021-es-koltsegvetes-tervezete", "h1": "Varga Mih\u00e1ly: k\u00e9sz a 2021-es k\u00f6lts\u00e9gvet\u00e9s tervezete", "body": "\nElk\u00e9sz\u00fclt a j\u00f6v\u0151 \u00e9vi k\u00f6lts\u00e9gvet\u00e9si t\u00f6rv\u00e9ny tervezete - k\u00f6z\u00f6lte Varga Mih\u00e1ly p\u00e9nz\u00fcgyminiszter hivatalos Facebook-oldal\u00e1n.\n\nA k\u00f6zl\u00e9s szerint\u00a0a korm\u00e1ny szerd\u00e1n t\u00e1rgyalja a 2021-es k\u00f6lts\u00e9gvet\u00e9si t\u00f6rv\u00e9ny tervezet\u00e9t.\nA honlapon a t\u00e1j\u00e9koztat\u00e1st k\u00e9t k\u00e9ppel eg\u00e9sz\u00edtett\u00e9k ki. Az \"el\u0151tte\" c\u00edmet visel\u0151 Orb\u00e1n Viktor minisztereln\u00f6k\u00f6t mutatja egy hossz\u00fa t\u00e1rgyal\u00f3asztal el\u0151tt, amely tele van iratokkal, vele szemben a p\u00e9nz\u00fcgyminiszterrel, alatta, az \"ut\u00e1na\" c\u00edmet visel\u0151 k\u00e9pen Varga Mih\u00e1ly az \u00fcres asztal m\u00f6g\u00f6tt \u00fajs\u00e1got olvas.\nA korm\u00e1ny a j\u00f6v\u0151 \u00e9vi k\u00f6lts\u00e9gvet\u00e9si terveir\u0151l legut\u00f3bb a konvergenciaprogramban k\u00f6z\u00f6lt f\u0151 sz\u00e1mokat.\nA magyar gazdas\u00e1gpolitika tov\u00e1bbra is elk\u00f6telezett a felz\u00e1rk\u00f3z\u00e1si folyamat mellett, amelyet a versenyk\u00e9pess\u00e9g jav\u00edt\u00e1s\u00e1val, az ad\u00f3cs\u00f6kkent\u00e9sek folytat\u00e1s\u00e1val \u00e9s a felel\u0151s k\u00f6lts\u00e9gvet\u00e9si gazd\u00e1lkod\u00e1s fenntart\u00e1s\u00e1val k\u00edv\u00e1n el\u00e9rni a korm\u00e1ny - \u00edrta a PM.\nA programban alapforgat\u00f3k\u00f6nyvnek azt nevezt\u00e9k, hogy az id\u00e9n 3 sz\u00e1zal\u00e9kos gazdas\u00e1gi visszaes\u00e9s lesz, majd j\u00f6v\u0151re a gazdas\u00e1g teljes\u00edtm\u00e9nye 4,8 sz\u00e1zal\u00e9kkal er\u0151s\u00f6dhet.\nA koronav\u00edrus-j\u00e1rv\u00e1nnyal kapcsolatos int\u00e9zked\u00e9sek \u00e9s annak gazdas\u00e1gi hat\u00e1sai miatt az \u00e1llamh\u00e1ztart\u00e1si hi\u00e1ny az id\u00e9n a GDP 3,8 sz\u00e1zal\u00e9ka lesz, ami j\u00f6v\u0151re 2,7 sz\u00e1zal\u00e9kra cs\u00f6kken.\n\nMTI 2020. m\u00e1jus 12.\n\n"}]