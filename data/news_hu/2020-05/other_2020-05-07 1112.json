[{"date": "2020-05-07 11:12", "url": "https://koronavirus.gov.hu/cikkek/videki-helyszineken-elkezdodott-az-orszagos-koronavirus-szures", "h1": "A vid\u00e9ki helysz\u00edneken is elkezd\u0151d\u00f6tt az orsz\u00e1gos koronav\u00edrus sz\u0171r\u00e9s", "body": "\nMa Fej\u00e9r megy\u00e9ben, m\u00edg p\u00e9nteken m\u00e1r N\u00f3gr\u00e1d megy\u00e9ben is elindul a Semmelweis Egyetem \u00e1ltal szervezett koronav\u00edrus sz\u0171r\u00e9s. Pest megy\u00e9ben a vizsg\u00e1latok szervez\u00e9se m\u00e1jus 1-je \u00f3ta folyamatos. A Veszpr\u00e9m megyei R\u00e9vf\u00fcl\u00f6p az els\u0151 olyan telep\u00fcl\u00e9s, ahol egy nap alatt az \u00f6sszes, KSH \u00e1ltal kiv\u00e1lasztott szem\u00e9ly elj\u00f6tt a sz\u0171r\u00e9sre. Ott m\u00e1jus 5-\u00e9n \u00f6sszesen 25 f\u0151n\u00e9l v\u00e9gezt\u00e9k el a vizsg\u00e1latot.\n\nA sz\u0171r\u00e9sre \u00f6sszesen 17 778 f\u0151 kapott megh\u00edv\u00e1st, akiket a K\u00f6zponti Statisztikai Hivatal v\u00e1lasztott ki, szem el\u0151tt tartva, hogy a teljes lakoss\u00e1got reprezent\u00e1lj\u00e1k. A vizsg\u00e1latok mintegy fel\u00e9t a Semmelweis Egyetem munkat\u00e1rsai v\u00e9gzik el. A vizsg\u00e1lt szem\u00e9lyek megtudhatj\u00e1k, hogy \u00e1testek-e m\u00e1r a fert\u0151z\u00e9sen, vagy \u00e9pp fert\u0151z\u00f6ttek-e. Annak \u00e9rdek\u00e9ben, hogy a felm\u00e9r\u00e9s min\u00e9l pontosabb k\u00e9pet mutasson a hazai j\u00e1rv\u00e1ny\u00fcgyi helyzetr\u0151l, rendk\u00edv\u00fcl fontos, hogy akik megh\u00edv\u00e1st kaptak, el is menjenek a sz\u0171r\u00e9sre. B\u00e1r az egyetemek munkat\u00e1rsai 1-1 helysz\u00ednen t\u00f6bbsz\u00f6r is jelen vannak, egy embernek a vizsg\u00e1laton csak egyszer sz\u00fcks\u00e9ges megjelenni. A mostani felm\u00e9r\u00e9s m\u00e1jus 14-ig tart, az eredm\u00e9nyeket m\u00e1jus v\u00e9g\u00e9ig \u00f6sszes\u00edtik. Az orsz\u00e1gos reprezentat\u00edv vizsg\u00e1latba \u00f6nk\u00e9ntes alapon nem lehet jelentkezni, ugyanakkor a k\u00e9s\u0151bbiekben lesznek m\u00e9g hasonl\u00f3 felm\u00e9r\u00e9sek a H-UNCOVER nevet visel\u0151 kutat\u00e1s keret\u00e9ben.\nA Semmelweis Egyetem \u00e1ltal v\u00e9gzett sz\u0171r\u00e9sek id\u0151pontjai a k\u00f6vetkez\u0151k\u00e9pp alakulnak:\n\nPest megye: 2020.05.04-13. minden nap\nFej\u00e9r megye: 2020.05.07. \u00e9s 2020.05.12.\nGy\u0151r-Moson-Sopron megye: 2020.05.04. \u00e9s 2020.05.09.\nKom\u00e1rom-Esztergom megye: 2020.05.06. \u00e9s 2020.05.11.\nN\u00f3gr\u00e1d megye: 2020.05.08. \u00e9s 2020.05.13.\nVeszpr\u00e9m megye: 2020.05.05. \u00e9s 2020.05.10.\nBudapest: 2020. 05. 01-14. minden nap\n\nA t\u00f6bbi megye eset\u00e9ben a m\u00e1sik h\u00e1rom orvosk\u00e9pz\u0151 egyetem szervezi a sz\u0171r\u0151vizsg\u00e1latokat.\n\nForr\u00e1s:\u00a0semmelweis.hu\n\n"}]