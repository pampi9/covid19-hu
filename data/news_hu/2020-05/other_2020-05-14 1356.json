[{"date": "2020-05-14 13:56", "url": "https://koronavirus.gov.hu/cikkek/am-magyarorszag-rendkivuli-unios-tamogatasi-intezkedesek-bevezeteset-kerte-brusszeltol", "h1": "AM: Magyarorsz\u00e1g rendk\u00edv\u00fcli uni\u00f3s t\u00e1mogat\u00e1si int\u00e9zked\u00e9sek bevezet\u00e9s\u00e9t k\u00e9rte Br\u00fcsszelt\u0151l a baromfi-, a sert\u00e9s- \u00e9s tej\u00e1gazatban", "body": "\nAz uni\u00f3s agr\u00e1rminiszterek szerdai videokonferenci\u00e1j\u00e1n Magyarorsz\u00e1g tov\u00e1bbi uni\u00f3s t\u00e1mogat\u00e1si int\u00e9zked\u00e9sek bevezet\u00e9s\u00e9t k\u00e9rte a baromfi-, a sert\u00e9s- \u00e9s tej\u00e1gazatban a koronav\u00edrus-j\u00e1rv\u00e1ny okozta v\u00e1ls\u00e1ghelyzet kezel\u00e9s\u00e9re - k\u00f6z\u00f6lte az Agr\u00e1rminiszt\u00e9rium (AM) cs\u00fct\u00f6rt\u00f6k\u00f6n az MTI-vel.\n\nA k\u00f6zlem\u00e9ny szerint az uni\u00f3s agr\u00e1rminiszterek egyet\u00e9rtettek abban, hogy az Eur\u00f3pai Bizotts\u00e1g \u00e1ltal eddig meghozott int\u00e9zked\u00e9sek nem elegend\u0151k a koronav\u00edrus-j\u00e1rv\u00e1ny miatt kialakult v\u00e1ls\u00e1ghelyzet kezel\u00e9s\u00e9re, ez\u00e9rt tov\u00e1bbi rendk\u00edv\u00fcli int\u00e9zked\u00e9sek azonnali bevezet\u00e9s\u00e9t k\u00e9rt\u00e9k az uni\u00f3 mez\u0151gazdas\u00e1gi biztos\u00e1t\u00f3l.\nA magyar deleg\u00e1ci\u00f3t vezet\u0151 Feldman Zsolt \u00e1llamtitk\u00e1r k\u00e9rte az Eur\u00f3pai Bizotts\u00e1got, hogy a baromfi-, a sert\u00e9s- \u00e9s a tej\u00e1gazat eset\u00e9ben is tegye lehet\u0151v\u00e9 a mag\u00e1nt\u00e1rol\u00e1s uni\u00f3s forr\u00e1sokb\u00f3l t\u00f6rt\u00e9n\u0151 t\u00e1mogat\u00e1s\u00e1t. A Bizotts\u00e1g \u00e1ltal kor\u00e1bban javasolt sajt \u00e9s sov\u00e1ny tejpor mag\u00e1nt\u00e1rol\u00e1s\u00e1nak t\u00e1mogat\u00e1sa nem oldja meg a magyar tejtermel\u0151k probl\u00e9m\u00e1it, ez\u00e9rt Magyarorsz\u00e1g az UHT tejre is k\u00e9rte annak kiterjeszt\u00e9s\u00e9t.\nA sert\u00e9s\u00e1gazatban a koronav\u00edrus-j\u00e1rv\u00e1ny \u00e9s az afrikai sert\u00e9spestis miatti exportcs\u00f6kken\u00e9s, a baromfi\u00e1gazatban pedig az EU-n k\u00edv\u00fcli orsz\u00e1gokb\u00f3l \u00e9rkez\u0151 import n\u00f6veked\u00e9se indokolja a mag\u00e1nt\u00e1rol\u00e1si t\u00e1mogat\u00e1s bevezet\u00e9s\u00e9t, amely az egyik leghat\u00e9konyabb eszk\u00f6z a jelenlegi piaci zavarok miatt keletkez\u0151 term\u00e9kt\u00f6bblet kezel\u00e9s\u00e9ben - mondta Feldman Zsolt.\u00a0\u00a0\u00a0\u00a0\nA mez\u0151gazdas\u00e1g\u00e9rt \u00e9s vid\u00e9kfejleszt\u00e9s\u00e9t felel\u0151s \u00e1llamtitk\u00e1r egyet\u00e9rtett a miniszterek t\u00f6bbs\u00e9g\u00e9vel abban, hogy a kialakult v\u00e1ls\u00e1ghelyzet eredm\u00e9nyes kezel\u00e9s\u00e9hez nem lesznek elegend\u0151ek a K\u00f6z\u00f6s Agr\u00e1rpolitika keret\u00e9n bel\u00fcl egy\u00e9bk\u00e9nt is rendelkez\u00e9sre \u00e1ll\u00f3 t\u00e1mogat\u00e1sok, azokat friss uni\u00f3s forr\u00e1sokkal kell kieg\u00e9sz\u00edteni. Amennyiben ez megval\u00f3sul, \u00fagy a tag\u00e1llamok t\u00f6bbs\u00e9ge ezeket a t\u00f6bbletforr\u00e1sokat Magyarorsz\u00e1ggal egyetemben els\u0151sorban a bor, a z\u00f6lds\u00e9g-gy\u00fcm\u00f6lcs, a baromfi, valamint a sert\u00e9s\u00e1gazat megseg\u00edt\u00e9s\u00e9re ford\u00edtan\u00e1 - k\u00f6z\u00f6lte a szakt\u00e1rca.\n\n\n\nMTI 2020. m\u00e1jus 14.\n\n"}]