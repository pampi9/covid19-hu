[{"date": "2020-05-06 15:55", "url": "https://koronavirus.gov.hu/cikkek/nagy-istvan-baromfi-import-felteteleinek-soron-kivuli-felulvizsgalatat-kezdemenyezte-az", "h1": "Nagy Istv\u00e1n a baromfi import felt\u00e9teleinek soron k\u00edv\u00fcli fel\u00fclvizsg\u00e1lat\u00e1t kezdem\u00e9nyezte az Eur\u00f3pai Bizotts\u00e1gn\u00e1l", "body": "\nNagy Istv\u00e1n\u00a0agr\u00e1rminiszter a koronav\u00edrus-j\u00e1rv\u00e1ny baromfi \u00e1gazatra gyakorolt negat\u00edv hat\u00e1sainak m\u00e9rs\u00e9kl\u00e9s\u00e9re \u00e9s az ebb\u0151l fakad\u00f3 jelenlegi helyzet megold\u00e1s\u00e1ra lev\u00e9lben fordult az Eur\u00f3pai Bizotts\u00e1ghoz. A miniszter a harmadik orsz\u00e1gokb\u00f3l sz\u00e1rmaz\u00f3 import felt\u00e9teleinek soron k\u00edv\u00fcli fel\u00fclvizsg\u00e1lat\u00e1t kezdem\u00e9nyezte level\u00e9ben Phil Hogan-n\u00e9l, a bizotts\u00e1g kereskedelmi biztos\u00e1n\u00e1l - t\u00e1j\u00e9koztatta az Agr\u00e1rminiszt\u00e9rium az MTI-t.\n\nA k\u00f6zlem\u00e9ny id\u00e9zi a minisztert, aki elmondta: Magyarorsz\u00e1g a t\u00f6bbi EU tag\u00e1llamhoz hasonl\u00f3an a glob\u00e1lis eg\u00e9szs\u00e9g\u00fcgyi \u00e9s gazdas\u00e1gi v\u00e1ls\u00e1gra adand\u00f3 v\u00e1laszokkal k\u00fczd. A j\u00e1rv\u00e1ny f\u00e9kez\u00e9se \u00e9rdek\u00e9ben megtett int\u00e9zked\u00e9sek nyom\u00e1n ideiglenesen korl\u00e1tozott turizmus, vend\u00e9gl\u00e1t\u00e1s, \u00e9tkeztet\u00e9s (HORECA) szektor a mez\u0151gazdas\u00e1gi \u00e9rt\u00e9kes\u00edt\u00e9s gyors \u00e1tszervez\u00e9s\u00e9t ig\u00e9nyelte az \u00e1gazatt\u00f3l, a szolg\u00e1ltat\u00f3 szektorb\u00f3l a fogyaszt\u00f3kat kiszolg\u00e1l\u00f3 kiskereskedelem ir\u00e1ny\u00e1ba. A kereslet a magas hozz\u00e1adott \u00e9rt\u00e9k\u0171 \u00e9s a szezon\u00e1lis term\u00e9kekr\u0151l \u00e1ttev\u0151d\u00f6tt a tart\u00f3sabb \u00e9s hosszabb ideig eltarthat\u00f3 \u00e9lelmiszerek ir\u00e1ny\u00e1ba. Ez a mez\u0151gazdas\u00e1gi \u00e1gazat egyik legnagyobb felvev\u0151piac\u00e1nak a HORECA \u00e1gazat fogyaszt\u00e1s\u00e1nak ideiglenes elveszt\u00e9s\u00e9t jelentette.\n\u00a0\u00a0\u00a0\u00a0Az eur\u00f3pai piacon kialakult keresletcs\u00f6kken\u00e9ssel p\u00e1rhuzamosan sz\u00e1mottev\u0151 import \u00e9rkezik harmadik orsz\u00e1gokb\u00f3l az EU bels\u0151 piac\u00e1ra, ami egyes \u00e1gazatokn\u00e1l n\u00f6vekv\u0151 k\u00e9szleteket \u00e9s t\u00falk\u00edn\u00e1latot eredm\u00e9nyez. Ez a t\u00falk\u00edn\u00e1lat negat\u00edv hat\u00e1ssal van k\u00fcl\u00f6n\u00f6sen a baromfi term\u00e9kl\u00e1ncra \u00e9s k\u00f6vetkezm\u00e9nyei el\u00e9rnek eg\u00e9szen a teny\u00e9szt\u0151kig, vesz\u00e9lyeztetve ezzel a baromfi \u00e1gazat termel\u00e9si alapjait - mutatott r\u00e1 a miniszter.\n\u00a0\u00a0\u00a0\u00a0A baromfi \u00e1gazat hosszabb t\u00e1v\u00fa k\u00e1rainak megel\u0151z\u00e9s\u00e9re az azonnali piaci int\u00e9zked\u00e9sek mellett tov\u00e1bbi halad\u00e9ktalan l\u00e9p\u00e9sekre van sz\u00fcks\u00e9g, melyhez a harmadik orsz\u00e1gokb\u00f3l sz\u00e1rmaz\u00f3 import felt\u00e9telek a Bizotts\u00e1g \u00e1ltal t\u00f6rt\u00e9n\u0151 soron k\u00edv\u00fcli fel\u00fclvizsg\u00e1lata sz\u00fcks\u00e9ges - hangs\u00falyozza\u00a0Nagy Istv\u00e1n. A t\u00e1rcavezet\u0151 szerint a harmadik orsz\u00e1gokb\u00f3l sz\u00e1rmaz\u00f3 import mennyis\u00e9g\u00e9nek ideiglenes kiigaz\u00edt\u00e1sa a bels\u0151 piac egyens\u00faly\u00e1nak el\u00e9r\u00e9s\u00e9t \u00e9s a bels\u0151 termel\u00e9s sz\u00e1m\u00e1ra az egyenl\u0151 versenyhelyzet megteremt\u00e9s\u00e9t seg\u00edtheti el\u0151. Az ilyen ideiglenes int\u00e9zked\u00e9sek azonnali enyh\u00edt\u00e9st eredm\u00e9nyezhetnek a baromfi piacon, hozz\u00e1j\u00e1rulva a bels\u0151 termel\u00e9s rugalmass\u00e1g\u00e1nak n\u00f6vel\u00e9s\u00e9hez, biztos\u00edtva a hazai \u00e9s az eur\u00f3pai fogyaszt\u00f3k sz\u00e1m\u00e1ra a biztons\u00e1gos term\u00e9keket - tette hozz\u00e1 a miniszter a k\u00f6zlem\u00e9ny szerint.\n\n\nMTI 2020. m\u00e1jus 6.\n\n"}]