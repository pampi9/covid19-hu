[{"date": "2020-05-06 09:39", "url": "https://koronavirus.gov.hu/cikkek/szijjarto-ket-nap-alatt-tobb-millio-egeszsegugyi-felszereles-erkezett-kinabol", "h1": "Szijj\u00e1rt\u00f3: k\u00e9t nap alatt t\u00f6bb milli\u00f3 eg\u00e9szs\u00e9g\u00fcgyi felszerel\u00e9s \u00e9rkezett K\u00edn\u00e1b\u00f3l", "body": "\nK\u00e9t nap alatt 595 l\u00e9legeztet\u0151g\u00e9p, 4 milli\u00f3 200 ezer maszk, valamint 2 milli\u00f3 900 ezer keszty\u0171 \u00e9rkezett Magyarorsz\u00e1gra K\u00edn\u00e1b\u00f3l - k\u00f6z\u00f6lte Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter szerd\u00e1n, a korm\u00e1ny\u00fcl\u00e9s el\u0151tt az MTI-vel.\n\n\nA t\u00e1rcavezet\u0151 elmondta, sorra \u00e9rkeznek a h\u00edrek arr\u00f3l, hogy a nyugat-eur\u00f3pai orsz\u00e1gok korm\u00e1nyai fellaz\u00edtj\u00e1k a koronav\u00edrus-j\u00e1rv\u00e1ny terjed\u00e9s\u00e9t lass\u00edt\u00f3 int\u00e9zked\u00e9seket. Ugyanakkor folyamatosan jelennek meg azok az aggodalmak is, amelyek szerint az emberi kontaktusok sz\u00e1m\u00e1nak n\u00f6veked\u00e9se miatt a j\u00e1rv\u00e1ny terjed\u00e9se gyorsulhat - tette hozz\u00e1.\nSzijj\u00e1rt\u00f3 P\u00e9ter szerint sok vita van ezekr\u0151l a k\u00e9rd\u00e9sekr\u0151l, \u00e9s senki nem tudja pontosan, hogy mi fog t\u00f6rt\u00e9nni. Egy dolog azonban biztos, az emberi kontaktusok sz\u00e1m\u00e1nak n\u00f6veked\u00e9se fel tudja gyors\u00edtani a vil\u00e1gj\u00e1rv\u00e1ny terjed\u00e9s\u00e9t, a felgyorsul\u00f3 terjed\u00e9s pedig n\u00f6velni tudja a nyom\u00e1st az eg\u00e9szs\u00e9g\u00fcgyi ell\u00e1t\u00f3rendszereken - fogalmazott.\nA miniszter hangs\u00falyozta, ez\u00e9rt tov\u00e1bbra is az a feladatuk \u00e9s k\u00f6teless\u00e9g\u00fck, hogy a magyar eg\u00e9szs\u00e9g\u00fcgyi rendszert oly m\u00f3don k\u00e9sz\u00edts\u00e9k fel, hogy folyamatosan k\u00e9szenl\u00e9tben \u00e1lljanak a v\u00e9dekez\u00e9s siker\u00e9hez elengedhetetlen eszk\u00f6z\u00f6k.\nHozz\u00e1tette, a kedden \u00e9s szerd\u00e1n Magyarorsz\u00e1gra \u00e9rkezett t\u00f6bb milli\u00f3nyi eszk\u00f6z az eg\u00e9szs\u00e9g\u00fcgyi ell\u00e1t\u00f3rendszerbe ker\u00fcl.\n\n\nMTI 2020. m\u00e1jus 6.\n\n"}]