[{"date": "2020-05-25 17:09", "url": "https://koronavirus.gov.hu/cikkek/itm-pentektol-lehet-jelentkezni-high-tech-es-zold-magyar-palyazatra", "h1": "ITM: p\u00e9ntekt\u0151l lehet jelentkezni a high-tech \u00e9s z\u00f6ld magyar p\u00e1ly\u00e1zatra", "body": "\nA gazdas\u00e1gv\u00e9delmi akci\u00f3terv keret\u00e9ben p\u00e9ntekt\u0151l lehet beadni a jelentkez\u00e9st a high-tech \u00e9s z\u00f6ld magyar, a kkv-hat\u00e9konys\u00e1got n\u00f6vel\u0151 50 milli\u00e1rd forint keret\u00f6sszeg\u0171 p\u00e1ly\u00e1zatra - mondta Gy\u00f6rgy L\u00e1szl\u00f3, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra h\u00e9tf\u0151n a gazdas\u00e1gv\u00e9delmi akci\u00f3terv v\u00e9grehajt\u00e1s\u00e1nak el\u0151rehalad\u00e1s\u00e1r\u00f3l, a v\u00e1llalkoz\u00f3i szervezetek visszajelz\u00e9seir\u0151l tartott online sajt\u00f3t\u00e1j\u00e9koztat\u00f3n.\n\n\nKiemelte, az ig\u00e9nyeket els\u0151k\u00e9nt a Gazdas\u00e1gfejleszt\u00e9si \u00e9s innov\u00e1ci\u00f3s operat\u00edv programban (Ginop), majd j\u00f6v\u0151 h\u00e9tt\u0151l a Versenyk\u00e9pes K\u00f6z\u00e9p-Magyarorsz\u00e1g programban (Vekop) lehet beny\u00fajtani, ez\u00e1ltal az eg\u00e9sz orsz\u00e1g ter\u00fclet\u00e9n el\u00e9rhet\u0151 lesz a 70 sz\u00e1zal\u00e9kos t\u00e1mogat\u00e1st ny\u00fajt\u00f3 lehet\u0151s\u00e9g, amelynek fontos krit\u00e9riuma a 2020 \u00e1prilisi munkav\u00e1llal\u00f3i l\u00e9tsz\u00e1m 90 sz\u00e1zal\u00e9k\u00e1nak megtart\u00e1sa.\nGy\u00f6rgy L\u00e1szl\u00f3 bejelentette azt is, hogy t\u00e1rsadalmi egyeztet\u00e9sre bocs\u00e1tott\u00e1k h\u00e9tf\u0151n a z\u00f6ld nemzeti bajnokok koncepci\u00f3t, eszerint els\u0151 k\u00f6rben 3 milli\u00e1rd 850 milli\u00f3 forintra p\u00e1ly\u00e1zhatnak azok a v\u00e1llalkoz\u00e1sok, amelyek z\u00f6ld gazdas\u00e1gra \u00e1t\u00e1ll\u00e1st szolg\u00e1l\u00f3 kapacit\u00e1st fejlesztenek. Megjegyezte, az egyszer haszn\u00e1latos m\u0171anyagok kivezet\u00e9s\u00e9re majd egy nagyobb konstrukci\u00f3 \u00e9rkezik.\nAz \u00e1llamtitk\u00e1r felid\u00e9zte, hogy a gazdas\u00e1gv\u00e9delmi akci\u00f3terv v\u00e9grehajt\u00e1s\u00e1val f\u0151 c\u00e9l a munkahelyek megv\u00e9d\u00e9se, \u00e9s legal\u00e1bb annyi teremt\u00e9se, mint amennyit a v\u00edrus t\u00f6nkre tett. A gazdas\u00e1gv\u00e9delmi akci\u00f3terv programjai t\u00f6bb mint egymilli\u00f3 akt\u00edv kor\u00fa munkav\u00e1llal\u00f3nak seg\u00edtenek abban, hogy munk\u00e1jukat meg\u0151rizz\u00e9k, vagy \u00faj munkahelyeket tal\u00e1ljanak - hangs\u00falyozta.\nR\u00e9szletezte, hogy az akci\u00f3tervben mintegy 168 ezer munk\u00e1t keres\u0151t t\u00e1mogattak, az akci\u00f3terv r\u00e9sz\u00e9t k\u00e9pez\u0151 di\u00e1khitel pluszban pedig m\u00e1r t\u00f6bb mint 10 ezer hallgat\u00f3 vett ig\u00e9nybe nulla sz\u00e1zal\u00e9kos di\u00e1khitelt.\nA t\u00e1mogat\u00e1si programokkal 209 ezer \u00e1ll\u00e1shelyet v\u00e9denek meg, \u00e9s ez a sz\u00e1m tov\u00e1bbi 80 ezerrel b\u0151v\u00fclhet egyebek k\u00f6zt a p\u00e9nteken indul\u00f3 p\u00e1ly\u00e1zat r\u00e9v\u00e9n.\nGy\u00f6rgy L\u00e1szl\u00f3 besz\u00e1molt arr\u00f3l, hogy t\u00f6bb mint 150 ezer kat\u00e1s (kisad\u00f3z\u00f3 v\u00e1llalkoz\u00e1sok t\u00e9teles ad\u00f3ja) rendszerben m\u0171k\u00f6d\u0151 v\u00e1llalkoz\u00f3 \u00e9l a k\u00f6nny\u00edt\u00e9ssel, 410 ezer munkav\u00e1llal\u00f3 eset\u00e9ben engedt\u00e9k el a j\u00e1rul\u00e9kterheket j\u00fanius 30-\u00e1ig, \u00e9s t\u00f6bb mint 60 ezren jelentkeztek a 8 hetes informatikai alapk\u00e9pz\u00e9sre az \u00fajratervez\u00e9si programban.\nKiemelte, a munkahelyteremt\u0151 programokkal t\u00f6bb mint 70 ezer munkahely l\u00e9trehoz\u00e1s\u00e1t tudj\u00e1k t\u00e1mogatni, amire sz\u00fcks\u00e9g eset\u00e9n tov\u00e1bbi forr\u00e1sokat lehet allok\u00e1lni.\nA munkahelyv\u00e9delmi b\u00e9rt\u00e1mogat\u00e1sban a k\u00e9relmet beny\u00fajt\u00f3 v\u00e1llalkoz\u00e1sok sz\u00e1ma 7566, sz\u00e1muk az egy h\u00e9ttel kor\u00e1bbihoz k\u00e9pest 1307-tel n\u0151tt. A munkav\u00e9delmi b\u00e9rt\u00e1mogat\u00e1s 119 914 munkav\u00e1llal\u00f3t \u00e9rint, sz\u00e1muk egy h\u00e9t alatt 34 812 f\u0151vel b\u0151v\u00fclt. A t\u00e1mogatott k\u00e9relmek ar\u00e1nya 91 sz\u00e1zal\u00e9k, az elutas\u00edtott k\u00e9relmek 60 sz\u00e1zal\u00e9k\u00e1ban adminisztr\u00e1ci\u00f3s hib\u00e1t k\u00f6vettek el a beny\u00fajt\u00f3k, a nem t\u00e1mogatott k\u00e9relmek fel\u00e9t ism\u00e9t beadt\u00e1k.\nA munkahelyv\u00e9delmi b\u00e9rt\u00e1mogat\u00e1sban \u00e9rintett munkav\u00e1llal\u00f3k 12 sz\u00e1zal\u00e9ka mikrov\u00e1llalkoz\u00e1sban, 32 sz\u00e1zal\u00e9ka kisv\u00e1llalkoz\u00e1sokban, 25 sz\u00e1zal\u00e9ka k\u00f6zepes v\u00e1llalkoz\u00e1sban, 40 sz\u00e1zal\u00e9ka nagyv\u00e1llalatn\u00e1l dolgozik. A munkahelyv\u00e9delmi b\u00e9rt\u00e1mogat\u00e1sban r\u00e9szes\u00fclt v\u00e1llalkoz\u00e1sok 96 sz\u00e1zal\u00e9ka a kkv-szektorban m\u0171k\u00f6dik - mondta.\nAz\u00a0ITM\u00a0\u00e1llamtitk\u00e1ra kit\u00e9rt arra, hogy a kutat\u00e1s-fejleszt\u00e9s-innov\u00e1ci\u00f3 (k+f+i) ter\u00fclet\u00e9re vonatkoz\u00f3 b\u00e9rt\u00e1mogat\u00e1sok est\u00e9ben a k\u00e9relmet beny\u00fajt\u00f3 v\u00e1llalkoz\u00e1sok sz\u00e1ma 574, egy h\u00e9t alatt 128-cal n\u0151tt, 10 039 munkav\u00e1llal\u00f3ra ig\u00e9nyeltek t\u00e1mogat\u00e1st. Az elb\u00edr\u00e1lt k\u00e9relmeken bel\u00fcl 82 sz\u00e1zal\u00e9kot tesz ki az elfogadottak ar\u00e1nya.\nA m\u00falt h\u00e9ten indult munkahelyteremt\u0151 b\u00e9rt\u00e1mogat\u00e1si programban 413 v\u00e1llalkoz\u00e1s ny\u00fajtott be 489 munkav\u00e1llal\u00f3ra k\u00e9relmet, az ig\u00e9nyelt t\u00e1mogat\u00e1s \u00f6sszege 567 milli\u00f3 forint. Arra sz\u00e1m\u00edtani, hogy a k\u00f6vetkez\u0151 hetekben jelent\u0151s m\u00e9rt\u00e9kben n\u0151 majd ebben a programban is a beadott k\u00e9relmek sz\u00e1ma, \u00e9s a vesz\u00e9lyhelyzet miatt elbocs\u00e1tott munkav\u00e1llal\u00f3kat vissza tudj\u00e1k majd venni a v\u00e1llalkoz\u00e1sok.\nAz \u00e1llam \u00e9s a Magyar Nemzeti Bank \u00e1ltal t\u00e1mogatott hitelterm\u00e9k ir\u00e1nt is nagy az \u00e9rdekl\u0151d\u00e9s - jelentette ki az \u00e1llamtitk\u00e1r. P\u00e9ldak\u00e9nt eml\u00edtette, hogy az Agr\u00e1r Sz\u00e9chenyi K\u00e1rtya Plusz programban t\u00f6bb mint 19 milli\u00e1rd forintnyi ig\u00e9nyl\u00e9s \u00e9rkezett, ebb\u0151l t\u00f6bb mint 2 milli\u00e1rd forintra m\u00e1r leszerz\u0151dtek. A Sz\u00e9chenyi K\u00e1rtya Programban meghirdetett kedvezm\u00e9nyes hitelekre m\u00e1jus 15-t\u0151l lehet jelentkezni, mintegy 5 ezer v\u00e1llalkoz\u00f3 jelezte ig\u00e9ny\u00e9t - mondta Gy\u00f6rgy L\u00e1szl\u00f3.\n\u00a0\n\n\nMTI 2020. m\u00e1jus 25.\n\n"}]