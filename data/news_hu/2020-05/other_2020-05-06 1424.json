[{"date": "2020-05-06 14:24", "url": "https://koronavirus.gov.hu/cikkek/orszagos-tisztifoorvos-ket-napja-csokken-az-aktiv-fertozottek-szama", "h1": "Orsz\u00e1gos tisztif\u0151orvos: k\u00e9t napja cs\u00f6kken az akt\u00edv fert\u0151z\u00f6ttek sz\u00e1ma", "body": "\nM\u00e1r k\u00e9t napja cs\u00f6kken az akt\u00edv koronav\u00edrus-fert\u0151z\u00f6ttek sz\u00e1ma - jelentette ki az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia felid\u00e9zte, hogy a j\u00e1rv\u00e1ny kezdete \u00f3ta 3111 szem\u00e9lyn\u00e9l mutatt\u00e1k ki a koronav\u00edrust, jelenleg viszont 1979 fert\u0151z\u00f6ttet tartanak nyilv\u00e1n, 759-en meggy\u00f3gyultak, az elhunytak sz\u00e1ma 373. A fert\u0151z\u00f6ttek mintegy fel\u00e9t, 964 embert \u00e1polnak k\u00f3rh\u00e1zban, akik k\u00f6z\u00fcl 50-n\u00e9l sz\u00fcks\u00e9ges a l\u00e9legeztet\u0151g\u00e9p alkalmaz\u00e1sa - ismertette.\nFelh\u00edvta a figyelmet arra, hogy a j\u00e1r\u00f3beteg-szakell\u00e1t\u00e1st csak el\u0151re egyeztetett id\u0151pontban lehet ig\u00e9nybe venni, vagyis bejelentkez\u00e9s n\u00e9lk\u00fcl senki ne menjen szakorvoshoz.\nM\u00fcller Cec\u00edlia ezzel kapcsolatban elmondta, konzult\u00e1ci\u00f3, gy\u00f3gyszerfel\u00edr\u00e1s telefonon is t\u00f6rt\u00e9nhet. Ha a beteg vizsg\u00e1lata elker\u00fclhetetlen, akkor el\u0151zetesen felm\u00e9rik a beteg \u00e1llapot\u00e1t, koronav\u00edrus-st\u00e1tusz\u00e1t. Ha nem mer\u00fcl fel a fert\u0151z\u00e9s gyan\u00faja, akkor megt\u00f6rt\u00e9nik az ell\u00e1t\u00e1s, \u00e9s ilyen esetekben a vizsg\u00e1lat el\u0151tt nem kell laborat\u00f3riumi tesztet csin\u00e1ltatni.\nAbban az esetben, ha a v\u00edrusfert\u0151z\u00e9s-gyan\u00faja fenn\u00e1ll a kezelend\u0151 betegn\u00e9l, akkor \u0151t egy m\u00e1sik helyis\u00e9gben kell ell\u00e1tni. Ilyenkor a szakorvos jelzi az elektronikus szolg\u00e1ltat\u00e1si t\u00e9rben a beteg gyan\u00fas st\u00e1tusz\u00e1t, majd a h\u00e1ziorvos k\u00e9ri meg sz\u00e1m\u00e1ra a laborvizsg\u00e1latot - ismertette.\nKiemelte, a k\u00f3rh\u00e1zban t\u00f6rt\u00e9n\u0151, tervezhet\u0151 \u00e9s magas kock\u00e1zat\u00fa beavatkoz\u00e1sok eset\u00e9n kell rendelkeznie a betegnek negat\u00edv laborat\u00f3riumi teszttel. Ezt az a szolg\u00e1ltat\u00f3 rendeli meg, ahol az ell\u00e1t\u00e1st a p\u00e1ciens kapni fogja. A vizsg\u00e1lathoz sz\u00fcks\u00e9ges mint\u00e1t az eg\u00e9szs\u00e9g\u00fcgyi szolg\u00e1ltat\u00f3n\u00e1l veszik le, majd azt az arra kijel\u00f6lt laborat\u00f3riumok egyik\u00e9be kell k\u00fcldenie.\nJelezte, orsz\u00e1gosan t\u00edz laborat\u00f3riumot jel\u00f6ltek ki a levett mint\u00e1k elemz\u00e9s\u00e9re, \u00e9rt\u00e9kel\u00e9s\u00e9re. Hozz\u00e1tette: ez a laborsz\u00e1m egyel\u0151re elegend\u0151.\nAz orsz\u00e1gos tisztif\u0151orvos k\u00e9rd\u00e9s kapcs\u00e1n az id\u0151sotthonokkal kapcsolatban elmondta, ezen otthonok ellen\u0151rz\u00e9se folyamatos, a jelent\u00e9sek \u00f6sszegz\u00e9se folyamatban van, a nagy l\u00e9tsz\u00e1m\u00fa otthonok ellen\u0151rz\u00e9s\u00e9t elv\u00e9gezt\u00e9k.\nK\u00f6z\u00f6lte, 31 id\u0151sotthonban regisztr\u00e1ltak koronav\u00edrus-fert\u0151z\u00e9st. A budapesti Kamaraerdei otthonban 40 gondozottr\u00f3l \u00e9s 9 gondoz\u00f3r\u00f3l der\u00fclt ki, hogy pozit\u00edv, itt ketten hunytak el. A Pesti \u00fati int\u00e9zm\u00e9nyben a j\u00e1rv\u00e1ny kezdete \u00f3ta 296 fert\u0151z\u00f6ttet regisztr\u00e1ltak, de megjegyezte, hogy nem ennyien betegek. Ebb\u0151l az int\u00e9zm\u00e9nyb\u0151l 154-en vannak k\u00f3rh\u00e1zba, 26 \u00e1pol\u00f3 \u00e9rintett a fert\u0151z\u00e9sben \u00e9s negyvenen haltak meg, tov\u00e1bb\u00e1 41-en m\u00e1r meggy\u00f3gyultak \u00e9s visszat\u00e9rhettek az otthonba.\n\u00a0\n\nMTI 2020. m\u00e1jus 6.\n\n"}]