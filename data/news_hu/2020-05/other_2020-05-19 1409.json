[{"date": "2020-05-19 14:09", "url": "https://koronavirus.gov.hu/cikkek/operativ-torzs-mar-737-en-hasznaljak-hazi-karanten-mobilos-ellenorzeset", "h1": "Operat\u00edv t\u00f6rzs: m\u00e1r 737-en haszn\u00e1lj\u00e1k a h\u00e1zi karant\u00e9n mobilos ellen\u0151rz\u00e9s\u00e9t", "body": "\nM\u00e1r 737-en haszn\u00e1lj\u00e1k a hat\u00f3s\u00e1gi h\u00e1zi karant\u00e9n elektronikus ellen\u0151rz\u00e9s\u00e9t szolg\u00e1l\u00f3 mobiltelefonos alkalmaz\u00e1st - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s\u00a0operat\u00edv t\u00f6rzs\u00a0\u00fcgyeleti k\u00f6zpontj\u00e1nak munkat\u00e1rsa.\n\n\nKiss R\u00f3bert rend\u0151r alezredes hozz\u00e1tette: jelenleg 10 394 h\u00e1zi karant\u00e9n van \u00e9rv\u00e9nyben. Az elm\u00falt 24 \u00f3r\u00e1ban a rend\u0151r\u00f6k helysz\u00edni ellen\u0151rz\u00e9s sor\u00e1n 31 esetben tapasztalt\u00e1k a magatart\u00e1si szab\u00e1lyok megszeg\u00e9s\u00e9t.\nElmondta azt is, hogy szerd\u00e1n megny\u00edlik Gy\u0151r-Moson-Sopron megy\u00e9ben a zsirai hat\u00e1r\u00e1tkel\u0151, amelyet 5 \u00f3r\u00e1t\u00f3l 21 \u00f3r\u00e1ig haszn\u00e1lhatnak a szem\u00e9lyforgalomban.\nK\u00f6zl\u00e9se szerint m\u00e1jus 21-\u00e9t\u0151l nem kell karant\u00e9nba vonulniuk azoknak, akik \u00e1lland\u00f3 vagy ideiglenes lakc\u00edmmel, tart\u00f3zkod\u00e1si c\u00edmmel rendelkeznek Szlov\u00e1ki\u00e1ban, \u00e9s 24 \u00f3r\u00e1n\u00e1l r\u00f6videbb id\u0151re hagyj\u00e1k el az orsz\u00e1got. Csup\u00e1n egy formanyomtatv\u00e1nyt kell kit\u00f6lteni\u00fck.\nHorv\u00e1torsz\u00e1gba pedig mostant\u00f3l nemcsak azok az uni\u00f3s \u00e1llampolg\u00e1rok utazhatnak be, akik ingatlannal vagy haj\u00f3val rendelkeznek, hanem szem\u00e9lyes okb\u00f3l, csal\u00e1di esem\u00e9nyre vagy gy\u00f3gykezel\u00e9sre utaz\u00f3k is, tov\u00e1bb\u00e1 mindazok, akik igazolni tudj\u00e1k, hogy sz\u00e1ll\u00e1st foglaltak - ismertette.\nKiss R\u00f3bert arr\u00f3l is sz\u00f3lt, hogy a teherforgalomban Tomp\u00e1n\u00e1l a bel\u00e9p\u0151oldalon 2 \u00f3ra, R\u00f6szk\u00e9n\u00e9l 3 \u00f3ra, Csan\u00e1dpalot\u00e1n\u00e1l \u00e9s Csengersim\u00e1n\u00e1l 1 \u00f3ra a v\u00e1rakoz\u00e1s. A kil\u00e9p\u0151oldalon Csan\u00e1dpalot\u00e1n\u00e1l \u00e9s \u00c1rt\u00e1ndn\u00e1l 1-1 \u00f3r\u00e1t kell v\u00e1rni. A szem\u00e9lyforgalomban az orsz\u00e1gb\u00f3l kil\u00e9p\u0151 aut\u00f3soknak Nagylakn\u00e1l 1 \u00f3r\u00e1t, a bel\u00e9p\u0151knek 2 \u00f3r\u00e1t kell v\u00e1rniuk - f\u0171zte hozz\u00e1.\nK\u00e9rd\u00e9sre v\u00e1laszolva felid\u00e9zte, hogy m\u00e1r a f\u0151v\u00e1rosban is hat\u00e1ly\u00e1t vesztette a kij\u00e1r\u00e1si korl\u00e1toz\u00e1s, vagyis kinyithattak a vend\u00e9gl\u00e1t\u00f3helyek kerthelyis\u00e9gei, \u00e9s vissza\u00e1llt az \u00fczletek szok\u00e1sos nyitvatart\u00e1si rendje. Az id\u0151sek sz\u00e1m\u00e1ra azonban tov\u00e1bbra is \u00e9rv\u00e9nyes a 9 \u00e9s 12 \u00f3ra k\u00f6z\u00f6tti v\u00e1s\u00e1rl\u00e1si id\u0151s\u00e1v az \u00e9lelmiszer\u00fczletek, a drog\u00e9ri\u00e1k, a gy\u00f3gyszert\u00e1rak \u00e9s a gy\u00f3gy\u00e1szati seg\u00e9deszk\u00f6z\u00f6ket \u00e1rus\u00edt\u00f3 boltok eset\u00e9ben.\nSzint\u00e9n k\u00e9rd\u00e9sre v\u00e1laszolva az alezredes k\u00f6z\u00f6lte, hogy tov\u00e1bbra is a kor\u00e1bban kijel\u00f6lt humanit\u00e1rius korridorokon k\u00f6zlekedhetnek a Nyugat-Eur\u00f3p\u00e1b\u00f3l hazat\u00e9r\u0151 rom\u00e1n \u00e1llampolg\u00e1rok. Az elm\u00falt h\u00e9tv\u00e9g\u00e9n a rom\u00e1n hat\u00f3s\u00e1gok \u00e1ltal bevezetett \u00faj forgalomellen\u0151rz\u00e9si strukt\u00fara miatt kialakult torl\u00f3d\u00e1sok elker\u00fcl\u00e9se \u00e9rdek\u00e9ben a rend\u0151rs\u00e9g folyamatosan figyeli a forgalmat \u00e9s sz\u00fcks\u00e9g eset\u00e9n egy alternat\u00edv \u00e1tkel\u0151 fel\u00e9 ir\u00e1ny\u00edtj\u00e1k az aut\u00f3sokat - mondta Kiss R\u00f3bert.\n\n\nMTI 2020. m\u00e1jus 19.\n\n"}]