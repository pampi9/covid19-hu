[{"date": "2020-05-09 12:40", "url": "https://koronavirus.gov.hu/cikkek/operativ-torzs-mar-266-hatosagi-hazi-karantenban-levo-vallalta-az-elektronikus-ellenorzest", "h1": "Operat\u00edv t\u00f6rzs: m\u00e1r 266 hat\u00f3s\u00e1gi h\u00e1zi karant\u00e9nban lev\u0151 v\u00e1llalta az elektronikus ellen\u0151rz\u00e9st", "body": "\nM\u00e1r 266 hat\u00f3s\u00e1gi h\u00e1zi karant\u00e9nban lev\u0151 v\u00e1llalta, hogy a rend\u0151rs\u00e9g elektronikusan ellen\u0151rizze, betartja-e a korl\u00e1toz\u00f3 int\u00e9zked\u00e9st - ismertette a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa online sajt\u00f3t\u00e1j\u00e9koztat\u00f3n szombaton.\n\nKiss R\u00f3bert alezredes elmondta, a hat\u00f3s\u00e1gi h\u00e1zi karant\u00e9nban lev\u0151k egy szoftver let\u00f6lt\u00e9s\u00e9vel tudj\u00e1k lehet\u0151v\u00e9 tenni, hogy a rend\u0151rs\u00e9g elektronikusan ellen\u0151rizze \u0151ket. Ismertette: p\u00e9nteken 779 hat\u00f3s\u00e1gi h\u00e1zi karant\u00e9nt rendeltek el, \u00edgy 10 927 ilyen korl\u00e1toz\u00f3 int\u00e9zked\u00e9s van folyamatban. K\u00f6z\u00fcl\u00fck 32 emberrel szemben kellett p\u00e9nteken int\u00e9zkedni\u00fck a rend\u0151r\u00f6knek, mert nem tartott\u00e1k be a szab\u00e1lyokat.\nA rend\u0151r\u00f6k a v\u00e9delmi t\u00e1vols\u00e1gtart\u00e1s betart\u00e1s\u00e1t, illetve a maszkvisel\u00e9st ellen\u0151rizve p\u00e9nteken 117 alkalommal int\u00e9zkedtek, ebb\u0151l 66 figyelmeztet\u00e9ssel z\u00e1rult, 18 esetben helysz\u00edni b\u00edrs\u00e1got szabtak ki, \u00e9s 33 feljelent\u00e9st tettek. H\u00e9tf\u0151 \u00f3ta 301 alkalommal int\u00e9zkedtek a rend\u0151r\u00f6k a v\u00e9delmi szab\u00e1lyok megs\u00e9rt\u00e9se miatt - tette hozz\u00e1 az alezredes.\nA kij\u00e1r\u00e1si korl\u00e1toz\u00e1sokat megszeg\u0151kkel szemben p\u00e9nteken 508 alkalommal int\u00e9zkedtek a rend\u0151r\u00f6k, 338 esetben figyelmeztetett\u00e9k a szab\u00e1lyszeg\u0151ket, 98 helysz\u00edni b\u00edrs\u00e1got szabtak ki \u00e9s 72 feljelent\u00e9st tettek - ismertette.\nKiss R\u00f3bert elmondta azt is: szombat d\u00e9lel\u0151tt a teherforgalomban a kil\u00e9p\u0151 oldalon jelent\u0151s, 4 \u00f3r\u00e1s v\u00e1rakoz\u00e1sra kell sz\u00e1m\u00edtani Csan\u00e1dpalot\u00e1n\u00e1l, illetve a szem\u00e9lyforgalomban kil\u00e9p\u0151 oldalon Nagylakn\u00e1l.\nK\u00e9rd\u00e9sre v\u00e1laszolva megism\u00e9telte: az agr\u00e1rdolgoz\u00f3k cs\u00fct\u00f6rt\u00f6k \u00f3ta Z\u00e1honyn\u00e1l \u00e9s Nagylakn\u00e1l bel\u00e9phetnek Magyarorsz\u00e1gra. A vend\u00e9gmunk\u00e1sok bel\u00e9p\u00e9s\u00e9nek felt\u00e9tele, hogy 48 \u00f3r\u00e1val a hat\u00e1r\u00e1tl\u00e9p\u00e9s el\u0151tt a munkaad\u00f3 k\u00fcldj\u00f6n \u00e9rtes\u00edt\u00e9st a haszn\u00e1lni k\u00edv\u00e1nt hat\u00e1rrend\u00e9szeti kirendelts\u00e9gre, amelyben megjel\u00f6li a munkav\u00e1llal\u00f3 adatait, munkav\u00e9gz\u00e9s\u00e9nek helyt \u00e9s idej\u00e9t, illetve a sz\u00e1ll\u00e1sa c\u00edm\u00e9t.\nT\u00e1j\u00e9koztat\u00e1sa szerint id\u00e1ig 31 agr\u00e1rmunk\u00e1s bel\u00e9p\u00e9s\u00e9t kezdem\u00e9nyezt\u00e9k Magyarorsz\u00e1gra.\nG\u00e1l Krist\u00f3f, az Orsz\u00e1gos Rend\u0151r-f\u0151kapit\u00e1nys\u00e1g munkat\u00e1rsa ismertette: a mintav\u00e9telek sz\u00e1ma 103 258-ra n\u0151tt, az adatokat friss\u00edtett\u00e9k, azok m\u00e1r tartalmazz\u00e1k az orvosi egyetemek kutat\u00e1si mintav\u00e9teleinek sz\u00e1m\u00e1t is.\n\n\nMTI 2020. m\u00e1jus 9.\n\n"}]