[{"date": "2020-05-19 16:40", "url": "https://koronavirus.gov.hu/cikkek/varga-mihaly-gyors-es-hatekony-lepesekre-van-szukseg-az-unios-valsagkezelesben", "h1": "Varga Mih\u00e1ly: gyors \u00e9s hat\u00e9kony l\u00e9p\u00e9sekre van sz\u00fcks\u00e9g az uni\u00f3s v\u00e1ls\u00e1gkezel\u00e9sben is", "body": "\nA koronav\u00edrus-j\u00e1rv\u00e1ny drasztikusan v\u00e1ltoztatta meg az Eur\u00f3pai Uni\u00f3 gazdas\u00e1gi kil\u00e1t\u00e1sait, ez\u00e9rt minden tag\u00e1llamnak k\u00f6z\u00f6s \u00e9rdeke, hogy gyors, ar\u00e1nyos \u00e9s igazs\u00e1gos int\u00e9zked\u00e9sek sz\u00fclessenek uni\u00f3s szinten is \u2013 jelentette ki Varga Mih\u00e1ly az Eur\u00f3pai Uni\u00f3 p\u00e9nz\u00fcgyminisztereinek vide\u00f3konferenci\u00e1j\u00e1n.\n\nA magyar t\u00e1rcavezet\u0151 kiemelte: a v\u00e1ls\u00e1gkezel\u0151 programok kialak\u00edt\u00e1sakor nagy hangs\u00falyt kell fektetni a munkahelyek v\u00e9delm\u00e9re, a csal\u00e1dok \u00e9s a v\u00e1llalkoz\u00e1sok anyagi biztons\u00e1g\u00e1ra.\nAz \u00fcl\u00e9sen egyebek mellett az \u00e1prilisban j\u00f3v\u00e1hagyott h\u00e1rmas v\u00e9d\u0151h\u00e1l\u00f3 rendszer egyik elem\u00e9r\u0151l, az Eur\u00f3pai Beruh\u00e1z\u00e1si Bank (EIB) p\u00e1neur\u00f3pai garanciaalapj\u00e1nak m\u00e9g nyitott k\u00e9rd\u00e9seir\u0151l egyeztettek a t\u00e1rcavezet\u0151k. Az EIB \u00e1ltal tag\u00e1llami viszontgaranci\u00e1val l\u00e9trehozand\u00f3 garanciaalap az elk\u00e9pzel\u00e9sek szerint mintegy 200 milli\u00e1rd eur\u00f3 \u00e9rt\u00e9k\u0171 kihelyez\u00e9st hajtana v\u00e9gre az eur\u00f3pai kis- \u00e9s k\u00f6z\u00e9pv\u00e1llalati szektor sz\u00e1m\u00e1ra.\nVarga Mih\u00e1ly hangs\u00falyozta: a magyar korm\u00e1ny egyet\u00e9rt azzal, hogy sz\u00fcks\u00e9ges a v\u00e1llalkoz\u00e1sok hitelez\u00e9s\u00e9nek el\u0151seg\u00edt\u00e9se. Jelent\u0151s kock\u00e1zatot jelent ugyanakkor, hogy az EIB \u00e1ltal l\u00e9trehozott alap v\u00e9gs\u0151 garanci\u00e1ja \u00e9s fedezete a tagorsz\u00e1gok k\u00f6lts\u00e9gvet\u00e9se lenne. Mint mondta: nincsenek j\u00f3 tapasztalatok a k\u00f6zpontilag fel\u00fcgyelt alapok felhaszn\u00e1l\u00e1s\u00e1val kapcsolatban, f\u0151leg az azok felhaszn\u00e1l\u00e1s\u00e1n\u00e1l megfigyelhet\u0151 f\u00f6ldrajzi egyens\u00falytalans\u00e1g miatt.\nA p\u00e9nz\u00fcgyminiszter hozz\u00e1tette: az elm\u00falt h\u00f3napokban minden orsz\u00e1g saj\u00e1t forr\u00e1sait mozg\u00f3s\u00edtva komoly l\u00e9p\u00e9seket tett a j\u00e1rv\u00e1ny gazdas\u00e1gi hat\u00e1sainak kezel\u00e9s\u00e9re, ez\u00e9rt a hitelez\u00e9s \u00f6szt\u00f6nz\u00e9s\u00e9re hat\u00e9konyabb eszk\u00f6znek \u00edg\u00e9rkezik, ha az \u00e1llami viszontgarancia nemzeti keretek k\u00f6z\u00f6tt marad.\nAz \u00fcl\u00e9sen a t\u00e1rcavezet\u0151k megt\u00e1rgyalt\u00e1k az Eur\u00f3pai Bizotts\u00e1g p\u00e9nzmos\u00e1s elleni akci\u00f3terv\u00e9t, valamint sz\u00f3 esett a 2020. \u00e9vi orsz\u00e1gjelent\u00e9sekr\u0151l is.\n\nForr\u00e1s: P\u00e9nz\u00fcgyminiszt\u00e9rium\n\n"}]