[{"date": "2020-05-09 09:44", "url": "https://koronavirus.gov.hu/cikkek/itm-tobb-mint-450-otlet-erkezett-covidea-online-palyazatra", "h1": "ITM: t\u00f6bb mint 450 \u00f6tlet \u00e9rkezett a \"COVIDEA\" online p\u00e1ly\u00e1zatra", "body": "\nT\u00f6bb mint 450 \u00f6tlet \u00e9s projektjavaslat \u00e9rkezett a \"COVIDEA\" online p\u00e1ly\u00e1zatra - k\u00f6z\u00f6lte a Innov\u00e1ci\u00f3s \u00e9s Technol\u00f3giai Miniszt\u00e9rium (ITM) szombaton az MTI-vel.\n\nA k\u00f6zlem\u00e9nyben azt \u00edrt\u00e1k, a Nemzeti Kutat\u00e1si, Fejleszt\u00e9si \u00e9s Innov\u00e1ci\u00f3s Hivatal (NKFIH) az ITM szakpolitikai t\u00e1mogat\u00e1s\u00e1val \u00e1prilisban hirdette meg a COVIDEA \u00f6tlet- \u00e9s startupversenyt.\nA ki\u00edr\u00f3k a koronav\u00edrus \u00e1ltal el\u0151id\u00e9zett rendk\u00edv\u00fcli helyzetben a j\u00e1rv\u00e1ny lek\u00fczd\u00e9s\u00e9t \u00e9s az \u00faj kih\u00edv\u00e1sok kezel\u00e9s\u00e9t seg\u00edt\u0151 elk\u00e9pzel\u00e9seket, megold\u00e1sokat v\u00e1rtak t\u00e9m\u00e1t\u00f3l \u00e9s szakter\u00fclett\u0151l f\u00fcggetlen\u00fcl.\nA t\u00e1rca szerint a felh\u00edv\u00e1s a v\u00e1rtn\u00e1l is nagyobb \u00e9rdekl\u0151d\u00e9st v\u00e1ltott ki: a m\u00e1jus 7-i bead\u00e1si hat\u00e1rid\u0151ig mag\u00e1nszem\u00e9lyek, kis- \u00e9s k\u00f6z\u00e9pv\u00e1llalkoz\u00e1sok, illetve kutat\u00f3-fejleszt\u0151 int\u00e9zm\u00e9nyek 458 \u00f6tletet \u00e9s projektjavaslatot ny\u00fajtottak be.\nA k\u00f6zlem\u00e9nyben Schanda Tam\u00e1s, az ITM parlamenti \u00e9s strat\u00e9giai \u00e1llamtitk\u00e1ra kifejtette \"az innov\u00e1ci\u00f3 \u00f6szt\u00f6nz\u00e9se most fontosabb, mint b\u00e1rmikor kor\u00e1bban, hiszen elengedhetetlen az eredm\u00e9nyes v\u00e9dekez\u00e9shez \u00e9s Magyarorsz\u00e1g \u00fajraind\u00edt\u00e1s\u00e1hoz is\".\nHozz\u00e1tette, a p\u00e1ly\u00e1zaton a 20 leghasznosabbnak \u00e9s leg\u00edg\u00e9retesebbnek \u00edt\u00e9lt \u00f6tlet vagy projekt nyer t\u00e1mogat\u00e1st a majdnem 60 milli\u00f3 forintos keret\u00f6sszegb\u0151l a gyors megval\u00f3s\u00edt\u00e1shoz.\nSchanda Tam\u00e1s arr\u00f3l is besz\u00e1molt, hogy b\u00e1r az adatok feldolgoz\u00e1sa m\u00e9g zajlik, m\u00e1r most l\u00e1that\u00f3, hogy a p\u00e1ly\u00e1zatok majdnem fele az eg\u00e9szs\u00e9g- \u00e9s orvostudom\u00e1ny k\u00fcl\u00f6nb\u00f6z\u0151 ter\u00fcleteit \u00e9rinti.\nJellemz\u0151 azonban a p\u00e1lyamunk\u00e1k v\u00e1ltozatoss\u00e1g\u00e1ra, hogy k\u00f6zel harmaduk aj\u00e1nl informatikai \u00e9s digitaliz\u00e1ci\u00f3s megold\u00e1sokat, sz\u00e1mos \u00f6tlet k\u00e9pviseli a m\u0171szaki tudom\u00e1nyok ter\u00fclet\u00e9t, vagy foglalkozik gazdas\u00e1gi, oktat\u00e1si, p\u00e9nz\u00fcgyi, jogi t\u00e9m\u00e1kkal - f\u0171zte hozz\u00e1.\nAz online p\u00e1ly\u00e1zati felh\u00edv\u00e1sra egyszer\u0171s\u00edtett form\u00e1ban lehetett jelentkezni egy r\u00f6vid projektbemutat\u00f3 dokumentum bek\u00fcld\u00e9s\u00e9vel, amelyhez az \u00f6tletgazd\u00e1k fot\u00f3kat, vide\u00f3kat vagy prezent\u00e1ci\u00f3kat is csatolhattak.\nAz \u00e9rt\u00e9kel\u00e9s r\u00f6videsen megkezd\u0151dik, a d\u00f6nt\u0151be jut\u00f3 p\u00e1ly\u00e1z\u00f3k r\u00f6vid bemutatkoz\u00f3 vide\u00f3ban fejthetik ki m\u00e9g r\u00e9szletesebben javaslataikat, amelyeket az innov\u00e1ci\u00f3s \u00f6kosziszt\u00e9ma \u00f6t elismert szaktekint\u00e9ly\u00e9b\u0151l \u00e1ll\u00f3 zs\u0171ri \u00e9rt\u00e9kel.\nA p\u00e1ly\u00e1zatr\u00f3l r\u00e9szletes t\u00e1j\u00e9koztat\u00e1s az NKFIH honlapj\u00e1n olvashat\u00f3 - \u00e1ll az ITM k\u00f6zlem\u00e9ny\u00e9ben.\n\n\n\nMTI 2020. m\u00e1jus 9.\n\n"}]