[{"date": "2020-05-29 13:23", "url": "https://koronavirus.gov.hu/cikkek/operativ-torzs-elindul-magyar-fejlesztesu-lelegeztetogep-gyartasa", "h1": "Operat\u00edv t\u00f6rzs: elindul a magyar fejleszt\u00e9s\u0171 l\u00e9legeztet\u0151g\u00e9p gy\u00e1rt\u00e1sa", "body": "\nElindul a magyar fejleszt\u00e9s\u0171 l\u00e9legeztet\u0151g\u00e9p gy\u00e1rt\u00e1sa - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa a p\u00e9nteki online sajt\u00f3t\u00e1j\u00e9koztat\u00f3n.\n\nKiss R\u00f3bert rend\u0151r alezredes azt mondta: a l\u00e9legeztet\u0151g\u00e9p protot\u00edpus\u00e1t a Budapesti M\u0171szaki \u00e9s Gazdas\u00e1gtudom\u00e1nyi Egyetem k\u00e9sz\u00edtette el.\n\nSzerd\u00e1n \u00e1tadt\u00e1k a berendez\u00e9sek gy\u00e1rt\u00f3csarnok\u00e1t, megkezd\u0151dik a l\u00e9legeztet\u0151g\u00e9p gy\u00e1rt\u00e1sa, naponta t\u00edz k\u00e9sz\u00fclhet el - k\u00f6z\u00f6lte az alezredes.\nAz operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa a t\u00e1j\u00e9koztat\u00f3n elmondta, cs\u00fct\u00f6rt\u00f6k\u00f6n 15 \u00f3r\u00e1t\u00f3l a szlov\u00e9n-magyar hat\u00e1rt hat\u00f3s\u00e1gi h\u00e1zi karant\u00e9n elrendel\u00e9se n\u00e9lk\u00fcl l\u00e9phetik \u00e1t a k\u00e9t orsz\u00e1g polg\u00e1rai, illetve az Eur\u00f3pai Gazdas\u00e1gi T\u00e9rs\u00e9g Magyarorsz\u00e1gon \u00e1lland\u00f3 tart\u00f3zkod\u00e1si enged\u00e9llyel rendelkez\u0151 \u00e1llampolg\u00e1rai. Amennyiben 14 napon bel\u00fcl a koronav\u00edrus-fert\u0151z\u00e9st t\u00fcneteit \u00e9szlelik magukon, nem hagyhatj\u00e1k el otthonukat, tart\u00f3zkod\u00e1si vagy sz\u00e1ll\u00e1shely\u00fcket, \u00e9s k\u00f6telesek telefonon jelentkezni a j\u00e1rv\u00e1ny\u00fcgyi hat\u00f3s\u00e1gokn\u00e1l - tudatta Kiss R\u00f3bert.\nElmondta, p\u00e9nteken l\u00e9pett hat\u00e1lyba az aut\u00f3s k\u00f6nny\u0171zenei koncertek, valamint a nemzeti \u00f6sszetartoz\u00e1s napj\u00e1hoz kapcsol\u00f3d\u00f3 megeml\u00e9kez\u00e9sek megtart\u00e1s\u00e1r\u00f3l sz\u00f3l\u00f3 korm\u00e1nyrendelet. Az aut\u00f3s k\u00f6nny\u0171zenei koncertek megtarthat\u00f3k, ennek l\u00e1togat\u00e1si felt\u00e9teleit a szervez\u0151 hat\u00e1rozza meg - f\u0171zte hozz\u00e1.\nSzint\u00e9n megtarthat\u00f3ak j\u00fanius 3. \u00e9s j\u00fanius 7. k\u00f6z\u00f6tt a nemzeti \u00f6sszetartoz\u00e1s napj\u00e1val kapcsolatos megeml\u00e9kez\u00e9sek, az ezen r\u00e9szt vev\u0151knek - lehet\u0151s\u00e9g szerint - egym\u00e1st\u00f3l m\u00e1sf\u00e9l m\u00e9teres v\u00e9d\u0151t\u00e1vols\u00e1got kell tartaniuk. A jogszab\u00e1ly szerint az \u00f6nkorm\u00e1nyzatok is szervezhetnek kultur\u00e1lis rendezv\u00e9nyeket - k\u00f6z\u00f6lte Kiss R\u00f3bert.\n\n\nAz alezredes sz\u00f3lt arr\u00f3l is, hogy 1715-re emelkedett a hat\u00f3s\u00e1gi h\u00e1zi karant\u00e9n elektronikus ellen\u0151rz\u00e9s\u00e9t szolg\u00e1l\u00f3, mobiltelefonra let\u00f6lthet\u0151 \u00e9s telep\u00edthet\u0151 informatikai alkalmaz\u00e1sra regisztr\u00e1l\u00f3k sz\u00e1ma. Cs\u00fct\u00f6rt\u00f6k\u00f6n 708 hat\u00f3s\u00e1gi h\u00e1zi karant\u00e9nt rendeltek el, \u00edgy azok sz\u00e1ma jelenleg 10 763.\nMegeml\u00edtette, hogy 407-re emelkedett a j\u00e1rv\u00e1ny\u00fcggyel \u00f6sszef\u00fcgg\u00e9sben ind\u00edtott b\u00fcntet\u0151elj\u00e1r\u00e1sok sz\u00e1ma, ebb\u0151l 110-et r\u00e9mh\u00edrterjeszt\u00e9s, 128-at csal\u00e1s, 29-et k\u00f6zvesz\u00e9llyel fenyeget\u00e9s, 21-et pedig j\u00e1rv\u00e1ny\u00fcgyi szab\u00e1lyszeg\u00e9s miatt kezdem\u00e9nyeztek, \u00e9s 80 gyan\u00fas\u00edtottat hallgattak ki.\nKiss R\u00f3bert a hat\u00e1rforgalomr\u00f3l sz\u00f3lva elmondta, p\u00e9ntek d\u00e9lel\u0151tt a bel\u00e9p\u0151 teherforgalomban Csengersim\u00e1n\u00e1l k\u00e9t, R\u00f6szk\u00e9n\u00e9l h\u00e1rom\u00f3r\u00e1s v\u00e1rakoz\u00e1si id\u0151vel kell sz\u00e1molniuk a kamionsof\u0151r\u00f6knek, kil\u00e9p\u0151 ir\u00e1nyban R\u00f6szk\u00e9n\u00e9l hatvanperces a torl\u00f3d\u00e1s.\nSzem\u00e9lyforgalomban a bel\u00e9p\u0151oldalon Nagylakn\u00e1l, R\u00f6szk\u00e9n\u00e9l \u00e9s Csengersim\u00e1n\u00e1l egyar\u00e1nt egy-egy \u00f3ra a v\u00e1rakoz\u00e1si id\u0151 - tette hozz\u00e1.\n\n\nMTI 2020. m\u00e1jus 29.\n\n"}]