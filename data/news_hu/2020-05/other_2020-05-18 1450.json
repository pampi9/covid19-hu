[{"date": "2020-05-18 14:50", "url": "https://koronavirus.gov.hu/cikkek/varga-judit-juniusban-megszunhet-rendkivuli-jogrend", "h1": "Varga Judit: j\u00faniusban megsz\u0171nhet a rendk\u00edv\u00fcli jogrend", "body": "\nJ\u00faniusban megsz\u0171nhet a rendk\u00edv\u00fcli jogrend Magyarorsz\u00e1gon - \u00edrta Varga Judit igazs\u00e1g\u00fcgyi miniszter a k\u00f6z\u00f6ss\u00e9gi oldal\u00e1n.\n\nK\u00f6z\u00f6lte, a korm\u00e1ny a\u00a0t\u00f6rv\u00e9ny elfogad\u00e1sakor \u00e9s azt k\u00f6vet\u0151en is hangs\u00falyozta, hogy amint a j\u00e1rv\u00e1nyhelyzet ezt lehet\u0151v\u00e9 teszi, megsz\u00fcntetik a rendk\u00edv\u00fcli jogrendet. Hozz\u00e1tette: ahogyan Orb\u00e1n Viktor minisztereln\u00f6k p\u00e9nteken jelezte, m\u00e1r m\u00e1jusban beterjeszt\u00e9sre ker\u00fclhet az erre vonatkoz\u00f3 t\u00f6rv\u00e9nyjavaslat, \u00e9s annak az Orsz\u00e1ggy\u0171l\u00e9s \u00e1ltal val\u00f3 megt\u00e1rgyal\u00e1s\u00e1t valamint elfogad\u00e1s\u00e1t k\u00f6vet\u0151en, j\u00faniusban megsz\u0171nhet a rendk\u00edv\u00fcli jogrend Magyarorsz\u00e1gon.\nVarga Judit hozz\u00e1tette: a vil\u00e1gj\u00e1rv\u00e1ny k\u00f6zep\u00e9n, a v\u00e9dekez\u00e9s legnehezebb napjaiban a hazai ellenz\u00e9ki p\u00e1rtok k\u00e9pvisel\u0151i \"kar\u00f6ltve a nyugat-eur\u00f3pai politikai vezet\u0151kkel, a liber\u00e1lis f\u0151sodrat\u00fa m\u00e9di\u00e1val \u00e9s a j\u00f3l ismert szatellit civilszervezeteikkel, m\u00e1ssal sem voltak elfoglalva, mint hogy egy soha nem l\u00e1tott intenzit\u00e1s\u00fa, koordin\u00e1lt politikai t\u00e1mad\u00e1st int\u00e9zzenek haz\u00e1nk ellen\".\nEnnek r\u00e9szek\u00e9nt a legk\u00e9ptelenebb v\u00e1dak, lej\u00e1rat\u00f3 inform\u00e1ci\u00f3k \u00e9s \u00e1lh\u00edrek terjeszt\u00e9s\u00e9t\u0151l sem riadtak vissza - tette hozz\u00e1 az igazs\u00e1g\u00fcgyi miniszter, felid\u00e9zve, hogy t\u00f6bbek k\u00f6z\u00f6tt diktat\u00far\u00e1r\u00f3l, az Orsz\u00e1ggy\u0171l\u00e9s bez\u00e1r\u00e1s\u00e1r\u00f3l \u00e9s \u00fajs\u00e1g\u00edr\u00f3k beb\u00f6rt\u00f6nz\u00e9s\u00e9r\u0151l besz\u00e9ltek.\nHozz\u00e1tette: \"ek\u00f6zben a magyar korm\u00e1ny, \u00e9lve a demokratikus felhatalmaz\u00e1s\u00e1val, k\u00f6z\u00f6sen a magyar emberekkel azon dolgozott, hogy minimaliz\u00e1ljuk a v\u00edrus okozta eg\u00e9szs\u00e9g\u00fcgyi \u00e9s gazdas\u00e1gi hat\u00e1sokat\".\nVarga Judit szerint \"a k\u00e9ptelen v\u00e1dak m\u00f3dszeres terjeszt\u00e9se\" ugyan sok k\u00e1rt okozott Magyarorsz\u00e1g nemzetk\u00f6zi h\u00edrnev\u00e9nek, \"de annyi haszna tal\u00e1n volt, hogy ism\u00e9t mindenki sz\u00e1m\u00e1ra nyilv\u00e1nval\u00f3v\u00e1 v\u00e1lt, hogy ki mire \u00e9s kinek az \u00e9rdek\u00e9ben haszn\u00e1lja fel a rendelkez\u00e9s\u00e9re \u00e1ll\u00f3 lehet\u0151s\u00e9geket egy vesz\u00e9lyhelyzetben\".\nA miniszter bejegyz\u00e9s\u00e9ben azt \u00edrta, \u00e9rdekl\u0151d\u00e9ssel tekintenek a k\u00f6vetkez\u0151 napok el\u00e9, hogy \"vajon\nlegal\u00e1bb annyi lesz-e a v\u00e1dak terjeszt\u0151iben, a diktat\u00far\u00e1z\u00f3kban, n\u00e1ciz\u00f3kban, hogy ha m\u00e1r bocs\u00e1natot nem is k\u00e9rnek, de legal\u00e1bb a val\u00f3s\u00e1gr\u00f3l besz\u00e1molnak\".\nVarga Judit posztj\u00e1ban id\u00e9zte Pet\u0151fi S\u00e1ndor sorait is: \"Az id\u0151 igaz, s eld\u00f6nti, ami nem az.\"\n\n\nMTI 2020. m\u00e1jus 18.\n\n"}]