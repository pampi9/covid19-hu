[{"date": "2020-05-01 08:36", "url": "https://koronavirus.gov.hu/cikkek/mar-tobb-mint-500-ceg-kervenyezte-munkahelyvedelmi-bertamogatast", "h1": "M\u00e1r t\u00f6bb mint 500 c\u00e9g k\u00e9rv\u00e9nyezte a munkahelyv\u00e9delmi b\u00e9rt\u00e1mogat\u00e1st", "body": "\nMostan\u00e1ig t\u00f6bb mint f\u00e9lezer v\u00e1llalkoz\u00e1s \u00e9s mintegy \u00f6tezer munkav\u00e1llal\u00f3 k\u00e9rv\u00e9nyezte k\u00f6z\u00f6sen a Gazdas\u00e1gv\u00e9delmi akci\u00f3tervben elind\u00edtott \u00e1ltal\u00e1nos b\u00e9rt\u00e1mogat\u00e1st - nyilatkozta Bod\u00f3 S\u00e1ndor az MTI-nek.\n\nAz Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra elmondta, a program k\u00f6nny\u00edt\u00e9seivel m\u00e9g sz\u00e9lesebb k\u00f6r sz\u00e1m\u00e1ra v\u00e1lt el\u00e9rhet\u0151v\u00e9 a t\u00e1mogat\u00e1s, ennek nyom\u00e1n az elm\u00falt napokban megugrott az \u00e9rdekl\u0151d\u0151k sz\u00e1ma.\nA cs\u00f6kkentett munkaidej\u0171 foglalkoztat\u00e1st \u00edgy egyre t\u00f6bben veszik ig\u00e9nybe a munkahelyek meg\u0151rz\u00e9se \u00e9rdek\u00e9ben. A kutat\u00e1s-fejleszt\u00e9si \u00e9s innov\u00e1ci\u00f3s szakemberek megtart\u00e1s\u00e1t szolg\u00e1l\u00f3 c\u00e9lzott programmal egy\u00fctt eddig 800 v\u00e1llalkoz\u00e1s 8000 munkav\u00e1llal\u00f3ja sz\u00e1m\u00e1ra biztos\u00edthatnak v\u00e9delmet a b\u00e9rt\u00e1mogat\u00e1sok - tette hozz\u00e1.\nA munkahelyv\u00e9delmi b\u00e9rt\u00e1mogat\u00e1si program eset\u00e9n egyel\u0151re a kis- \u00e9s k\u00f6z\u00e9pv\u00e1llalkoz\u00e1sok a legakt\u00edvabbak, de m\u00e1r nagyv\u00e1llalatok is jelezt\u00e9k \u00e9rdekl\u0151d\u00e9s\u00fcket a t\u00e1mogat\u00e1s ir\u00e1nt. Az ig\u00e9nyl\u00e9sek elb\u00edr\u00e1l\u00e1s\u00e1t a korm\u00e1nyhivatalok a lehet\u0151 leggyorsabban elv\u00e9gzik, \u00edgy akik \u00e1prilisban beny\u00fajtott\u00e1k k\u00e9relm\u00fcket, ak\u00e1r m\u00e1r m\u00e1jusban kaphatnak t\u00e1mogat\u00e1st - hangs\u00falyozta Bod\u00f3 S\u00e1ndor.\nA programra \u00e1prilis 29-t\u0151l \u00faj, egyszer\u0171en kit\u00f6lthet\u0151 formanyomtatv\u00e1nyokkal lehet jelentkezni, a dokument\u00e1ci\u00f3 a munka.hu oldalon tal\u00e1lhat\u00f3 meg, a k\u00e9rv\u00e9nyeket a vesz\u00e9lyhelyzet lej\u00e1rt\u00e1t k\u00f6vet\u0151 egy h\u00f3napon bel\u00fcl lehet beny\u00fajtani - mondta.\n\"A munkahelyv\u00e9delmi b\u00e9rt\u00e1mogat\u00e1st a szakmai szervezetek, kamar\u00e1k k\u00e9r\u00e9s\u00e9nek megfelel\u0151en m\u00e9g sz\u00e9lesebb k\u00f6r sz\u00e1m\u00e1ra megnyitottuk, a felt\u00e9teleken \u00e9rdemben k\u00f6nny\u00edtett\u00fcnk, hogy min\u00e9l t\u00f6bben \u00e9lhessenek vele. A m\u00f3dos\u00edt\u00e1s \u00e9rtelm\u00e9ben azok a munkav\u00e1llal\u00f3k, akiknek a r\u00e9szmunkaideje 50 sz\u00e1zal\u00e9k al\u00e1 cs\u00f6kken, havonta \u00e9s egy\u00e9nenk\u00e9nt ak\u00e1r 100 ezer forintot meghalad\u00f3 t\u00e1mogat\u00e1sban is r\u00e9szes\u00fclhetnek\" - tette hozz\u00e1 Bod\u00f3 S\u00e1ndor.\nSz\u00f3lt m\u00e9g arr\u00f3l, hogy a kutat\u00e1si, fejleszt\u00e9si \u00e9s innov\u00e1ci\u00f3s (KFI) ter\u00fcleten dolgoz\u00f3k t\u00e1mogat\u00e1sa is n\u00e9pszer\u0171 a c\u00e9gek k\u00f6r\u00e9ben, eddig k\u00f6zel 300 v\u00e1llalkoz\u00e1s ny\u00fajtott be ig\u00e9nyt mintegy 3 ezer munkav\u00e1llal\u00f3ja ut\u00e1n.\nA program c\u00e9lja, hogy a KFI munkahelyeken dolgoz\u00f3k munkahelye biztos\u00edtott legyen, hiszen a kutat\u00f3k, fejleszt\u0151k munk\u00e1ja elengedhetetlen a magyar gazdas\u00e1g \u00fajraind\u00edt\u00e1s\u00e1hoz - hangs\u00falyozta az \u00e1llamtitk\u00e1r.\nA t\u00e1mogat\u00e1sra a vesz\u00e9lyhelyzet id\u0151tartama alatt vagy a vesz\u00e9lyhelyzet megsz\u0171n\u00e9s\u00e9t k\u00f6vet\u0151 egy h\u00f3napon bel\u00fcl lehet jelentkezni a C\u00e9gkapun kereszt\u00fcl. A t\u00e1mogat\u00e1s \u00f6sszege egy\u00e9nenk\u00e9nt \u00e9s havonta nem lehet magasabb 318 ezer forintn\u00e1l - ismertette.\n\u00a0\u00a0\u00a0 Bod\u00f3 S\u00e1ndor m\u00e1jus elseje alkalm\u00e1b\u00f3l hozz\u00e1tette, a korm\u00e1ny c\u00e9lja, hogy a lehet\u0151 legt\u00f6bb munkahelyet megv\u00e9dje, a megsz\u0171n\u0151k hely\u00e9be pedig \u00fajakat hozzon l\u00e9tre. \"Aki m\u00e9gis elvesztette a munk\u00e1j\u00e1t, annak a h\u00e1rom h\u00f3napos \u00e1ll\u00e1skeres\u00e9si t\u00e1mogat\u00e1s lej\u00e1rt\u00e1t k\u00f6vet\u0151en a versenypiacr\u00f3l, amennyiben ez nem lehets\u00e9ges, \u00e1llami foglalkoztat\u00e1ssal biztos\u00edtunk munk\u00e1t\" - hangs\u00falyozta az \u00e1llamtitk\u00e1r.\n\u00a0\n\u00a0\nMTI 2020. m\u00e1jus 1.\n\n"}]