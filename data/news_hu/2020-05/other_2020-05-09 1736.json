[{"date": "2020-05-09 17:36", "url": "https://koronavirus.gov.hu/cikkek/novak-katalin-tobb-mint-ket-es-felszer-tobb-forrast-biztosit-kormany-csaladok-szamara", "h1": "Nov\u00e1k Katalin: t\u00f6bb mint k\u00e9t \u00e9s f\u00e9lszer t\u00f6bb forr\u00e1st biztos\u00edt a korm\u00e1ny a csal\u00e1dok sz\u00e1m\u00e1ra", "body": "\nA korm\u00e1ny t\u00f6bb mint k\u00e9t \u00e9s f\u00e9lszeres\u00e9re n\u00f6velte a csal\u00e1doknak ny\u00fajtott t\u00e1mogat\u00e1sokat - mondta az Emberi Er\u0151forr\u00e1sok Miniszt\u00e9rium\u00e1nak csal\u00e1d- \u00e9s ifj\u00fas\u00e1g\u00fcgy\u00e9rt felel\u0151s \u00e1llamtitk\u00e1ra szombaton a korm\u00e1ny Facebook-oldal\u00e1n k\u00f6zz\u00e9tett vide\u00f3ban.\n\n\nNov\u00e1k\u00a0Katalin kiemelte, csal\u00e1dbar\u00e1t ad\u00f3rendszert \u00e9s otthonteremt\u00e9si programot vezettek be, tavaly elindult a babav\u00e1r\u00f3 t\u00e1mogat\u00e1s, b\u00f6lcs\u0151d\u00e9ket \u00e9p\u00edtenek, valamint a lehet\u0151 legt\u00f6bb eszk\u00f6zzel seg\u00edtenek, hogy az emberek megtal\u00e1lhass\u00e1k a munka \u00e9s a csal\u00e1d k\u00f6z\u00f6tti egyens\u00falyt.\nAzt hangoztatta, a korm\u00e1nynak az a fontos, hogy minden fiatalnak annyi gyermeke lehessen, amennyit szeretne, \u00e9s akkor lehessen csal\u00e1dja, amikor azt szeretn\u00e9, ehhez pedig minden t\u00e1mogat\u00e1st igyekeznek megadni.\nNov\u00e1k\u00a0Katalin hozz\u00e1tette, a babak\u00f6tv\u00e9ny p\u00e9ld\u00e1ul j\u00f3 lehet\u0151s\u00e9g, hiszen, aki ig\u00e9nybe veszi, m\u00e1r most a gyermeke j\u00f6v\u0151j\u00e9re gondol.\n\"Mindenkit arra biztatok, hogy amikor megsz\u00fcletik a gyermeke, nyisson egy Start-sz\u00e1ml\u00e1t, v\u00e1ltsa ki a Babak\u00f6tv\u00e9nyt, \u00e9s azon takar\u00e9koskodjon, hogy a gyermeke j\u00f6v\u0151j\u00e9hez ezzel is hozz\u00e1 tudjon j\u00e1rulni m\u00e1r most\" - mondta az \u00e1llamtitk\u00e1r.\nKir\u00e1ly N\u00f3ra, a Fiatal Csal\u00e1dosok Klubj\u00e1nak (Ficsak) alap\u00edt\u00f3ja a vide\u00f3ban \u00fagy v\u00e9lte, a Babak\u00f6tv\u00e9ny hatalmas seg\u00edts\u00e9g a csal\u00e1dok sz\u00e1m\u00e1ra, amely egyszer\u0171en \u00e9s gyorsan ig\u00e9nyelhet\u0151 ak\u00e1r online, ak\u00e1r az \u00e1llamkincst\u00e1r irod\u00e1iban.\n\u00dagy fogalmazott, a Ficsak \u00fcdv\u00f6zli a Babak\u00f6tv\u00e9ny lehet\u0151s\u00e9g\u00e9t, amelyhez a korm\u00e1ny egyszeri, 42 500 forintos t\u00e1mogat\u00e1st ny\u00fajt. Arra h\u00edvta fel a figyelmet, hogy az egy\u00e9ni hozz\u00e1j\u00e1rul\u00e1sokkal egy\u00fctt a gyermek 18 \u00e9ves kor\u00e1ra jelent\u0151s \u00f6sszeg gy\u0171lhet \u00f6ssze, amellyel elkezdheti a saj\u00e1t \u00e9let\u00e9t.\nTov\u00e1bbi inform\u00e1ci\u00f3kat a www.babakotveny.hu oldalon olvashatnak.\n\n\nMTI 2020. m\u00e1jus 9.\n\n"}]