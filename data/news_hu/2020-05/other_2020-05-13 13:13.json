[{"date": "2020-05-13 13:13", "url": "https://koronavirus.gov.hu/cikkek/orszagos-tisztifoorvos-az-aktiv-fertozottek-60-szazaleka-budapesti-vagy-pest-megyei", "h1": "Orsz\u00e1gos tisztif\u0151orvos: az akt\u00edv fert\u0151z\u00f6ttek 60 sz\u00e1zal\u00e9ka budapesti vagy Pest megyei", "body": "\nAz akt\u00edv fert\u0151z\u00f6ttek sz\u00e1ma 1809, 60 sz\u00e1zal\u00e9kuk budapesti vagy Pest megyei - emelte ki az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia hozz\u00e1tette: az \u00f6sszes akt\u00edv fert\u0151z\u00f6tt k\u00f6z\u00fcl 688-an vannak k\u00f3rh\u00e1zban, 431 beteget Budapesten kezelnek, 45-en szorulnak l\u00e9legeztet\u0151g\u00e9pre. Az elhunytak sz\u00e1ma 430, 79 sz\u00e1zal\u00e9kuk Pest megyei, illetve budapesti - k\u00f6z\u00f6lte.\nHangs\u00falyozta: kedvez\u0151ek a j\u00e1rv\u00e1ny\u00fcgyi adatok - fokozatosan cs\u00f6kken az akt\u00edv fert\u0151z\u00f6ttek \u00e9s a k\u00f3rh\u00e1zban \u00e1poltak sz\u00e1ma -, \u00e9s kedvez\u0151 k\u00e9pet mutatnak a magyar orvosk\u00e9pz\u0151 egyetemek \u00e1ltal v\u00e9gzett reprezentat\u00edv sz\u0171r\u0151vizsg\u00e1lat r\u00e9szeredm\u00e9nyei is.\nM\u00fcller Cec\u00edlia sz\u00f3lt az \u00f3vodai \u00e9s b\u00f6lcs\u0151dei gyermekfel\u00fcgyelet szab\u00e1lyair\u00f3l. Mint mondta, fontos megtan\u00edtani a gyerekeket a szem\u00e9lyi higi\u00e9n\u00e9s szab\u00e1lyokra, p\u00e9ld\u00e1ul a helyes k\u00e9zmos\u00e1sra vagy a pap\u00edrzsebkend\u0151 haszn\u00e1lat\u00e1ra. Azt is k\u00e9rte, hogy a gyerekek j\u00e1t\u00e9kai k\u00f6z\u00fcl csak azokat haszn\u00e1lj\u00e1k, amelyek fert\u0151tlen\u00edthet\u0151k, \u00e9s ezeket legal\u00e1bb naponta tiszt\u00edts\u00e1k v\u00edrus\u00f6l\u0151 hat\u00e1s\u00fa fert\u0151tlen\u00edt\u0151szerrel.\nHozz\u00e1tette, hogy a munk\u00e1ltat\u00f3knak kock\u00e1zatelemz\u00e9s alapj\u00e1n kell biztos\u00edtaniuk a megfelel\u0151 v\u00e9d\u0151eszk\u00f6z\u00f6ket az \u00f3vodai, b\u00f6lcs\u0151dei dolgoz\u00f3k r\u00e9sz\u00e9re, \u00e1m az FFP 3-as \u00e9s FFP 2-es maszkok haszn\u00e1lata felesleges ezekben a munkak\u00f6r\u00f6kben.\nK\u00e9rd\u00e9sre v\u00e1laszolva elmondta, t\u00f6bb mint 8 ezer vizsg\u00e1latot k\u00f6vet\u0151en az orvosegyetemek \u00e1ltal v\u00e9gzett sz\u0171r\u0151vizsg\u00e1lat el\u0151zetes eredm\u00e9nyei kedvez\u0151 \u00e1tfert\u0151z\u00f6tts\u00e9gi adatokat mutatnak. Ez els\u0151sorban az id\u0151ben meghozott int\u00e9zked\u00e9seknek \u00e9s a lakoss\u00e1g fegyelmezetts\u00e9g\u00e9nek k\u00f6sz\u00f6nhet\u0151. A kritikus id\u0151szakban az emberek ker\u00fclt\u00e9k a t\u00e1rsas \u00e9rintkez\u00e9st - f\u0171zte hozz\u00e1.\nUgyanakkor - folytatta - a v\u00edrus nem t\u0171nt el. Ez\u00e9rt arra k\u00e9rt mindenkit, hogy tov\u00e1bbra is tartsa be a j\u00e1rv\u00e1ny\u00fcgyi el\u0151\u00edr\u00e1sokat, vagyis a t\u00e1vols\u00e1gtart\u00e1sra \u00e9s a sz\u00e1j eltakar\u00e1s\u00e1ra vonatkoz\u00f3 szab\u00e1lyokat.\nSzint\u00e9n k\u00e9rd\u00e9sre hangs\u00falyozta, hogy a k\u00f3rh\u00e1zban \u00e1polt fert\u0151z\u00f6ttek sz\u00e1m\u00e1nak cs\u00f6kken\u00e9se lehet\u0151v\u00e9 teszi a kor\u00e1bban a j\u00e1rv\u00e1ny miatt felszabad\u00edtott \u00e1gyak \"visszaad\u00e1s\u00e1t\".\nA folyamat a rehabilit\u00e1ci\u00f3s \u00e1gyakkal m\u00e1r elkezd\u0151d\u00f6tt, ezt k\u00f6vet\u0151en a transzplant\u00e1ci\u00f3s \u00e1gyak j\u00f6nnek, majd fokozatosan helyre\u00e1ll a szok\u00e1sos rend - mondta az orsz\u00e1gos tisztif\u0151orvos.\nArr\u00f3l is sz\u00f3lt, hogy a v\u00e9rplazmadonorokkal szemben t\u00e1masztott k\u00f6vetelm\u00e9nyek megegyeznek azokkal, amelyeket a v\u00e9rad\u00f3kkal kapcsolatban el\u0151\u00edrnak, \u00e1m ebben az esetben v\u00e1rj\u00e1k a 60 \u00e9s 70 \u00e9v k\u00f6z\u00f6ttiek jelentkez\u00e9s\u00e9t is.\nV\u00e9g\u00fcl arra figyelmeztetett, hogy senki ne v\u00e1s\u00e1roljon koronav\u00edrustesztet az interneten, mert ezeknek tilos az online forgalmaz\u00e1sa.\n\n\nMTI 2020. m\u00e1jus 13.\n\n"}]