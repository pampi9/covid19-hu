[{"date": "2020-05-22 13:09", "url": "https://koronavirus.gov.hu/cikkek/punkosdi-hetvegen-nyilik-meg-videki-strandok-furdok-tobbsege", "h1": "A p\u00fcnk\u00f6sdi h\u00e9tv\u00e9g\u00e9n ny\u00edlik meg a vid\u00e9ki strandok, f\u00fcrd\u0151k t\u00f6bbs\u00e9ge", "body": "\nEgy h\u00e9t m\u00falva, a p\u00fcnk\u00f6sdi h\u00e9tv\u00e9g\u00e9n ny\u00edlik meg a vid\u00e9ki\u00a0strandok, f\u00fcrd\u0151k t\u00f6bbs\u00e9ge a kornav\u00edrus-j\u00e1rv\u00e1ny miatt elrendelt biztons\u00e1gi el\u0151\u00edr\u00e1sok betart\u00e1s\u00e1val, a f\u00fcrd\u0151kben egyel\u0151re csak a k\u00fclt\u00e9ri medenc\u00e9ket lehet haszn\u00e1lni.\n\n\nA balatoni telep\u00fcl\u00e9sek k\u00f6z\u00fcl Balatonalm\u00e1diban j\u00f6v\u0151 p\u00e9nteken, m\u00e1jus 29-\u00e9n nyitnak ki a\u00a0strandok, Als\u00f3\u00f6rs\u00f6n \u00e9s Csopakon m\u00e1snapra tervezik a nyit\u00e1st. Als\u00f3\u00f6rs\u00f6n interneten kereszt\u00fcl is lehet majd jegyet v\u00e1ltani \u00e9s jegyautomat\u00e1t helyeznek ki, Csopakon a korl\u00e1toz\u00f3 int\u00e9zked\u00e9sek miatt a bel\u00e9p\u0151 \u00e1r\u00e1nak emelked\u00e9s\u00e9t tervezik. Szigligeten is p\u00fcnk\u00f6sdkor ny\u00edlik meg a\u00a0strand, nem lesz\u00a0strandb\u00e9rlet, itt a bel\u00e9p\u0151k \u00e1r\u00e1t 25 sz\u00e1zal\u00e9kkal emelt\u00e9k.\nKeszthelyen is p\u00fcnk\u00f6sdt\u0151l lehet f\u00fcrdeni a balatoni\u00a0strandokon, mert b\u00e1r azok kapuit m\u00e1r kor\u00e1bban megnyitott\u00e1k, akkor m\u00e9g csak a s\u00e9t\u00e1l\u00f3k el\u0151tt.\nA h\u00e9v\u00edzi t\u00f3f\u00fcrd\u0151 m\u00e1r megnyitott, a zalakarosi \u00e9s a lenti f\u00fcrd\u0151 m\u00e1jus 29-\u00e9t\u0151l v\u00e1rja a vend\u00e9geket, ezekben is csak a k\u00fclt\u00e9ri medenc\u00e9ket lehet haszn\u00e1lni.\nA Hark\u00e1nyi Gy\u00f3gyf\u00fcrd\u0151\u00a0strandja ugyancsak m\u00e1jus 29-\u00e9n nyit meg. A gy\u00f3gymedenc\u00e9k \u00e9s egyes szolg\u00e1ltat\u00e1sok m\u00e9g nem vehet\u0151k ig\u00e9nybe, \u00e9s korl\u00e1tozz\u00e1k a l\u00e1togat\u00f3k sz\u00e1m\u00e1t. A Sikl\u00f3si Term\u00e1lf\u00fcrd\u0151 szint\u00e9n aznapt\u00f3l v\u00e1rja vend\u00e9geit. A p\u00e9csi Hull\u00e1mf\u00fcrd\u0151 k\u00fclt\u00e9ri medenc\u00e9i m\u00e1jus 30-\u00e1n ny\u00edlnak meg, a p\u00fcnk\u00f6sdi h\u00e9tv\u00e9g\u00e9t\u0151l l\u00e1togathat\u00f3 a Hertelendi Term\u00e1lf\u00fcrd\u0151\u00a0strandja is.\nB\u00fckf\u00fcrd\u0151n m\u00e1jus 29-t\u0151l v\u00e1rja a vend\u00e9geket a f\u00fcrd\u0151komplexum, de a gy\u00f3gy\u00e1szati r\u00e9szleg szolg\u00e1ltat\u00e1sait csak korl\u00e1tozottan lehet ig\u00e9nybe venni. S\u00e1rv\u00e1ron 30-\u00e1n kinyit a kalandpark, a gy\u00f3gy- \u00e9s wellnessf\u00fcrd\u0151 k\u00fcls\u0151 r\u00e9szeit azonban csak j\u00fanius 12-t\u0151l haszn\u00e1lhatj\u00e1k a l\u00e1togat\u00f3k.\nA szeksz\u00e1rdi Csal\u00e1dbar\u00e1t\u00a0Strand- \u00e9s \u00c9lm\u00e9nyf\u00fcrd\u0151t j\u00falius 1-j\u00e9n tervezik megnyitni.\nKaposv\u00e1ron a Vir\u00e1gf\u00fcrd\u0151ben k\u00e9sz\u00fclnek a teljes \u00fajranyit\u00e1sra. Egyel\u0151re az 50 m\u00e9teres szabadt\u00e9ri medence haszn\u00e1lhat\u00f3, ebben egy id\u0151ben legfeljebb negyvenen, p\u00e1ly\u00e1nk\u00e9nt \u00f6ten lehetnek, a l\u00e1togat\u00f3knak a szappanos el\u0151- \u00e9s ut\u00f3f\u00fcrd\u0151 k\u00f6telez\u0151. Barcs gy\u00f3gyf\u00fcrd\u0151je m\u00e1jus 28-t\u00f3l, Igal\u00e9 29-t\u0151l v\u00e1rja a vend\u00e9geket.\nGy\u0151rben megnyitott az Aqua Sportk\u00f6zpont \u00e9s Magyar Vilmos Uszoda. A soproni L\u0151v\u00e9r uszod\u00e1t egyel\u0151re csak a sportegyes\u00fcletek haszn\u00e1lhatj\u00e1k, a T\u00f3malom f\u00fcrd\u0151 nyitvatart\u00e1si rendj\u00e9t pedig most dolgozz\u00e1k ki. A kapuv\u00e1ri f\u00fcrd\u0151 az idei szezonban nem nyit ki, mert a biztons\u00e1gi int\u00e9zked\u00e9sek betart\u00e1sa jelent\u0151s p\u00e9nz\u00fcgyi vesztes\u00e9ggel j\u00e1rna.\nA Velencei-t\u00f3 telep\u00fcl\u00e9sei egyel\u0151re nem d\u00f6nt\u00f6ttek a\u00a0strandnyit\u00e1sr\u00f3l. Pest megy\u00e9ben a budakal\u00e1szi Lupa Beach m\u00e1r p\u00e9nteken megny\u00edlt, a Term\u00e1lf\u00fcrd\u0151 Le\u00e1nyfalu j\u00f6v\u0151 p\u00e9ntekt\u0151l, a Nagyk\u00e1tai Gy\u00f3gy \u00e9s Term\u00e1lf\u00fcrd\u0151 j\u00fanius 12-t\u0151l v\u00e1rja a\u00a0strandol\u00f3kat. \u00a0\u00a0\u00a0\u00a0\nHajd\u00faszoboszl\u00f3n Eur\u00f3pa legnagyobb f\u00fcrd\u0151komplexuma, a Hungarospa szabadt\u00e9ri\u00a0strandja m\u00e1jus 29-t\u0151l fogad ism\u00e9t vend\u00e9geket, de j\u00e1rv\u00e1ny\u00fcgyi megszor\u00edt\u00e1sok miatt csak \"f\u00e9lh\u00e1zzal\" m\u0171k\u00f6dhet. A medenc\u00e9kben csemp\u00e9re ragasztott jelz\u00e9sekkel seg\u00edtik, hogy a vend\u00e9gek a v\u00edzben is be tudj\u00e1k tartani a megfelel\u0151 t\u00e1vols\u00e1got egym\u00e1st\u00f3l. A f\u00fcrd\u0151 gy\u00f3gy\u00e1szati r\u00e9szleg\u00e9ben megkezd\u0151dnek a nem v\u00edzhez k\u00f6t\u00f6tt gy\u00f3gykezel\u00e9sek, a gy\u00f3gymedenc\u00e9k ugyanis m\u00e9g nem nyithatnak ki.\nAz \u00faj Aquaticum Debrecen\u00a0Strand\u00a0megnyit\u00e1s\u00e1t j\u00fanius k\u00f6zep\u00e9re tervezik. A f\u00fcrd\u0151komplexumban 15 medenc\u00e9t \u00e9p\u00edtettek \u00e9s 8 cs\u00faszd\u00e1t helyeztek el.\nA ny\u00edregyh\u00e1zi T\u00f3f\u00fcrd\u0151 m\u00e1jus 30-t\u00f3l, a Parkf\u00fcrd\u0151 j\u00fanius 6-t\u00f3l fogad vend\u00e9geket. Az el\u0151bbiben a vend\u00e9gl\u00e9tsz\u00e1m korl\u00e1toz\u00e1sa mellett m\u0171k\u00f6dik a term\u00e1lmedence \u00e9s a gyermekmedence, az ut\u00f3bbiban valamennyi v\u00edzforgat\u00e1sos medence \u00e9s cs\u00faszda haszn\u00e1lhat\u00f3 lesz, de egyes felsz\u00edni \u00e9lm\u00e9nyelemek nem m\u0171k\u00f6dhetnek.\nA gyulai V\u00e1rf\u00fcrd\u0151 medenc\u00e9it m\u00e1jus 30-t\u00f3l, l\u00e9tsz\u00e1mkorl\u00e1t mellett lehet haszn\u00e1lni. J\u00fanius k\u00f6zep\u00e9t\u0151l vehet\u0151ek ig\u00e9nybe a gy\u00f3gykezel\u00e9sek, az 50 m\u00e9teres \u00fasz\u00f3medence is csak j\u00faniust\u00f3l \u00fczemel.\n\n\nA gyomaendr\u0151di Liget Gy\u00f3gy\u00fcrd\u0151 v\u00e1rhat\u00f3an m\u00e1jus 29-\u00e9n nyitja meg k\u00fclt\u00e9ri medenc\u00e9it, az orosh\u00e1za-gyop\u00e1rosf\u00fcrd\u0151i Gy\u00f3gy-, Park- \u00e9s \u00c9lm\u00e9nyf\u00fcrd\u0151 pedig j\u00fanius 13-\u00e1n. \u00a0\u00a0\u00a0\u00a0\nA m\u00e1jus 5-\u00e9n megnyitott h\u00f3dmez\u0151v\u00e1s\u00e1rhelyi T\u00f6r\u00f6k S\u00e1ndor\u00a0Strandf\u00fcrd\u0151ben h\u00e1rom szabadt\u00e9ri medenc\u00e9t haszn\u00e1lhatnak a vend\u00e9gek, a 65 \u00e9v felettiek 9 \u00e9s 12 \u00f3ra k\u00f6z\u00f6tt. A Szentesi Sport- \u00e9s \u00dcd\u00fcl\u0151k\u00f6zpont m\u00e1jus 6-\u00e1n nyitott \u00fajra, a tervek szerint itt szombatt\u00f3l m\u00e1r h\u00e1rom medence \u00fczemel.\nA Kecskem\u00e9ti \u00c9lm\u00e9nyf\u00fcrd\u0151 \u00e9s Cs\u00faszdapark 50 m\u00e9teres medenc\u00e9j\u00e9t ut\u00e1np\u00f3tl\u00e1s-sportol\u00f3k sz\u00e1m\u00e1ra m\u00e1jus 18-\u00e1n megnyitott\u00e1k, a napokban pedig megkezdt\u00e9k az el\u0151k\u00e9sz\u00fcleteket a\u00a0strand\u00a0j\u00fanius k\u00f6zepi nyit\u00e1s\u00e1hoz. A t\u00e1vols\u00e1gtart\u00e1s miatt kevesebb vend\u00e9get tudnak fogadni, de a jegy\u00e1rak v\u00e1ltozatlanok maradnak.\nTiszaf\u00fcreden a szabadstrandot j\u00faniusban tervezik megnyitni. A\u00a0strandot 500 milli\u00f3 forintb\u00f3l \u00faj\u00edtj\u00e1k fel, zajlik az \u00e9p\u00edtkez\u00e9s, de ez nem \u00e9rinti a partszakaszt. \u00c9rdekess\u00e9g, hogy egyedi st\u00e9grendszert \u00e1ll\u00edtanak majd fel cs\u00faszd\u00e1kkal, napoz\u00f3teraszokkal, v\u00edzilabdap\u00e1ly\u00e1val\nA k\u00e9t nyitott l\u00e9gter\u0171 miskolci f\u00fcrd\u0151, a miskolctapolcai \u00e9s a selyemr\u00e9ti cs\u00f6kkentett vend\u00e9gforgalom mellett m\u00e1jus 30-t\u00f3l lesz l\u00e1togathat\u00f3. A miskolctapolcai barlangf\u00fcrd\u0151 z\u00e1rt l\u00e9gter\u0171, \u00edgy hat\u00e1rozatlan ideig tov\u00e1bbra sem fogadhat f\u00fcrd\u0151vend\u00e9get.\nN\u00f3gr\u00e1d megy\u00e9ben m\u00e1jusban m\u00e9g csak B\u00e1nkon nyit ki a\u00a0strand, a v\u00e1rosi l\u00e9tes\u00edtm\u00e9nyek j\u00faniusra tervezik a nyit\u00e1st. A b\u00e1nki tavon ki\u00e9p\u00edtett\u00a0strandot m\u00e1jus 30-\u00e1n nyitj\u00e1k meg. Balassagyarmaton j\u00fanius 20-\u00e1n, P\u00e1szt\u00f3n j\u00fanius m\u00e1sodik fel\u00e9ben nyitnak. Salg\u00f3tarj\u00e1nban m\u00e9g nem d\u00f6nt\u00f6ttek a\u00a0strandnyit\u00e1sr\u00f3l.\nTatab\u00e1ny\u00e1n j\u00fanius 13-\u00e1n nyit a Gy\u00e9m\u00e1nt F\u00fcrd\u0151 szabadt\u00e9ri\u00a0strandr\u00e9szlege. Egyszerre 1891 ember l\u00e9phet be az int\u00e9zm\u00e9nybe, \u00edgy val\u00f3sz\u00edn\u0171leg t\u00f6bbsz\u00f6r is bel\u00e9p\u00e9si sz\u00fcnetet kell elrendelni. Oroszl\u00e1nyban az id\u00e9n ny\u00e1ron nem nyitj\u00e1k ki a f\u00fcrd\u0151t, mert a kisebb k\u00fclt\u00e9ri r\u00e9sz egy rendszeren van a belt\u00e9ri medenc\u00e9kkel, amelyeket a szab\u00e1lyok szerint nem lehet \u00fczemeltetni. Kom\u00e1romban a Brigetio Gy\u00f3gyf\u00fcrd\u0151 a p\u00fcnk\u00f6sdi h\u00e9tv\u00e9g\u00e9n kezd \u00fczemelni, de csak az \u00fasz\u00f3medenc\u00e9t, az \u00e9lm\u00e9ny- \u00e9s a gyermekr\u00e9szleget haszn\u00e1lhatj\u00e1k a f\u00fcrd\u0151z\u0151k, a term\u00e1lmedenc\u00e9k nem fogadnak vend\u00e9get.\n\n\nMTI 2020. m\u00e1jus 22.\n\n"}]