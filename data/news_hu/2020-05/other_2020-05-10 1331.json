[{"date": "2020-05-10 13:31", "url": "https://koronavirus.gov.hu/cikkek/itm-megtizszerezodott-bertamogatas-igenylese", "h1": " ITM: megt\u00edzszerez\u0151d\u00f6tt a b\u00e9rt\u00e1mogat\u00e1s ig\u00e9nyl\u00e9se", "body": "\nEgy h\u00e9t alatt majdnem megt\u00edzszerez\u0151d\u00f6tt a korm\u00e1nyzat \u00e1ltal k\u00edn\u00e1lt b\u00e9rt\u00e1mogat\u00e1sra vonatkoz\u00f3 ig\u00e9nyek sz\u00e1ma, ami azt mutatja, hogy a c\u00e9gek \u00e9s a munkav\u00e1llal\u00f3k alkalmas eszk\u00f6znek tartj\u00e1k ezt a v\u00e1ls\u00e1g okozta \u00e1tmeneti probl\u00e9m\u00e1k megold\u00e1s\u00e1ra - k\u00f6z\u00f6lte Schanda Tam\u00e1s\u00a0\u00e1llamtitk\u00e1r a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n vas\u00e1rnap.\n\nAz Innov\u00e1ci\u00f3s \u00e9s Technol\u00f3giai Miniszt\u00e9rium parlamenti \u00e9s strat\u00e9giai \u00e1llamtitk\u00e1ra elmondta: a p\u00e9nteki adatok szerint 3953 munk\u00e1ltat\u00f3 ig\u00e9nyelte k\u00f6zel 54 ezer dolgoz\u00f3 r\u00e9sz\u00e9re a korm\u00e1nyzati b\u00e9rt\u00e1mogat\u00e1st. A korm\u00e1nyhivatalok rendk\u00edv\u00fcl gyorsan, nyolc munkanapon bel\u00fcl d\u00f6ntenek az ig\u00e9nyl\u00e9sekr\u0151l - tette hozz\u00e1.\n\u00a0\u00a0\u00a0\u00a0Kifejtette: 2010-ben a nemzeti, polg\u00e1ri korm\u00e1ny munkaalap\u00fa gazdas\u00e1got, t\u00e1rsadalmat \u00e9s azt \u00edg\u00e9rte, hogy t\u00edz \u00e9v alatt egymilli\u00f3 \u00faj munkahelyet teremt. Ez a c\u00e9lkit\u0171z\u00e9s teljes\u00fclt, a koronav\u00edrus, illetve annak gazdas\u00e1gi k\u00f6vetkezm\u00e9nyei azonban \"puszt\u00edt\u00f3 hat\u00e1ssal vannak a munkaer\u0151piacra is\", emberek, csal\u00e1dok meg\u00e9lhet\u00e9se ker\u00fcl vesz\u00e9lybe.\n\u00a0\u00a0\u00a0\u00a0\"Egyenes der\u00e9kkal, b\u00fcszk\u00e9n, a j\u00f6v\u0151ben b\u00edzva, terveket sz\u0151ve \u00e9lt\u00fcnk m\u00e1rciusig\", ezt az \u00e9letet kell most \u00fajraind\u00edtanunk fokozatosan \u00e9s szigor\u00fa menetrend mellett. Ennek r\u00e9sze a gazdas\u00e1g v\u00e9delme \u00e9s \u00fajb\u00f3li meger\u0151s\u00edt\u00e9se, \"nincs okunk arra, hogy ennek a v\u00e1ls\u00e1gnak a kezel\u00e9sekor m\u00e1s ir\u00e1nyba haladjunk, mint kor\u00e1bban\" - fogalmazott az \u00e1llamtitk\u00e1r.\n\u00a0\u00a0\u00a0\u00a0Az elm\u00falt \u00e9vtized bizony\u00edtotta, hogy a magyar emberek munk\u00e1b\u00f3l akarnak \u00e9s tudnak meg\u00e9lni, a korm\u00e1ny \u00e1ll\u00e1spontja ez\u00e9rt tov\u00e1bbra is az, hogy a lehet\u0151 legt\u00f6bb munkahelyet meg kell v\u00e9deni, amennyit pedig a v\u00edrus m\u00e9gis elpuszt\u00edt, annyit l\u00e9tre kell hozni - hangs\u00falyozta.\n\u00a0\u00a0\u00a0\u00a0Schanda Tam\u00e1s k\u00f6z\u00f6lte: eddig 163 064 ember k\u00e9rt munkan\u00e9lk\u00fcli seg\u00e9lyt vagy j\u00f6vedelemp\u00f3tl\u00f3 t\u00e1mogat\u00e1st, mert nincs munk\u00e1ja. Az a c\u00e9l, hogy \u0151k is miel\u0151bb munk\u00e1hoz jussanak, \"ha nem a v\u00e1llalati-piaci szektorban, akkor az \u00e1llam seg\u00edts\u00e9g\u00e9vel\".\n\u00a0\u00a0\u00a0\u00a0A gazdas\u00e1gv\u00e9delmi akci\u00f3terv jelent\u0151s r\u00e9sze is a munkahelyek v\u00e9delm\u00e9re \u00e9s \u00fajak teremt\u00e9s\u00e9re \u00f6sszpontos\u00edt, ez\u00e9rt k\u00edn\u00e1l b\u00e9rt\u00e1mogat\u00e1st, hogy a munkaad\u00f3k meg tudj\u00e1k tartani a vesz\u00e9lyeztetett munkaer\u0151t, de ad\u00f3cs\u00f6kkent\u00e9ssel is t\u00e1mogatj\u00e1k a munkahelyek v\u00e9delm\u00e9t, nulla sz\u00e1zal\u00e9kos hitelt k\u00edn\u00e1lnak a v\u00e1llalkoz\u00e1soknak, illetve felf\u00fcggesztett\u00e9k a hitelt\u00f6rleszt\u00e9sek k\u00f6telezetts\u00e9g\u00e9t - sorolta.\n\n\u00a0\u00a0\u00a0\u00a0Ismertet\u00e9se szerint a j\u00e1rv\u00e1ny kezdete \u00f3ta a kamar\u00e1kkal \u00e9s a szakmai szervezetekkel folyamatos az egyeztet\u00e9s az egyes szektorok eset\u00e9ben sz\u00fcks\u00e9ges l\u00e9p\u00e9sekr\u0151l, \u00edgy dolgozt\u00e1k ki a b\u00e9rt\u00e1mogat\u00e1s rendszer\u00e9t is.\n\u00a0\u00a0\u00a0\u00a0A p\u00e9ntekig be\u00e9rkezett, k\u00f6zel 54 ezer dolgoz\u00f3ra vonatkoz\u00f3 ig\u00e9nyb\u0151l nagyj\u00e1b\u00f3l minden negyedik Budapestr\u0151l \u00e9s Pest megy\u00e9b\u0151l \u00e9rkezett, ezt Hajd\u00fa-Bihar megye \u00e9s a d\u00e9l-alf\u00f6ldi r\u00e9gi\u00f3 k\u00f6veti, kiemelten ez ut\u00f3bbib\u00f3l B\u00e1cs-Kiskun megye - k\u00f6z\u00f6lte Schanda Tam\u00e1s.\n\u00a0\u00a0\u00a0\u00a0Az ig\u00e9nyl\u0151 v\u00e1llalatok \u00e9s munkav\u00e1llal\u00f3k k\u00f6zel 30 sz\u00e1zal\u00e9ka a kereskedelem, 13,5 sz\u00e1zal\u00e9ka a feldolgoz\u00f3ipar, 13 sz\u00e1zal\u00e9ka pedig a j\u00e1rv\u00e1ny \u00e1ltal er\u0151teljesen \u00e9rintett sz\u00e1ll\u00e1shely-szolg\u00e1ltat\u00e1s, vend\u00e9gl\u00e1t\u00e1s ter\u00fclet\u00e9n tev\u00e9kenykedik. A t\u00e1mogat\u00e1si k\u00e9relmeket beny\u00fajt\u00f3 v\u00e1llalatok 60 sz\u00e1zal\u00e9ka mikro-, 26 sz\u00e1zal\u00e9ka kis-, 10 sz\u00e1zal\u00e9ka k\u00f6zepes v\u00e1llalkoz\u00e1s, mintegy n\u00e9gy sz\u00e1zal\u00e9ka nagyobb c\u00e9g. A munkav\u00e1llal\u00f3k sz\u00e1ma azonban ezzel ellent\u00e9tes k\u00e9pet mutat, t\u00f6bbs\u00e9g\u00fck nagyv\u00e1llalatokn\u00e1l dolgozik.\n\u00a0\u00a0\u00a0\u00a0Az \u00e1llamtitk\u00e1r eml\u00e9keztetett arra, hogy a b\u00e9rt\u00e1mogat\u00e1st akkor lehet ig\u00e9nybe venni, ha a munk\u00e1ltat\u00f3 nem tudja teljes munkaid\u0151ben foglalkoztatni a dolgoz\u00f3it. Azok a munkav\u00e1llal\u00f3k, akiknek a r\u00e9szmunkaideje 50 sz\u00e1zal\u00e9k al\u00e1 cs\u00f6kken, havonta \u00e9s egy\u00e9nenk\u00e9nt ak\u00e1r 100 ezer forintot meghalad\u00f3 t\u00e1mogat\u00e1sban is r\u00e9szes\u00fclhetnek, akikn\u00e9l el\u00e9ri a r\u00e9szmunkaid\u0151 az 50 sz\u00e1zal\u00e9kot, azokn\u00e1l a t\u00e1mogat\u00e1si \u00f6sszeg legfeljebb 75 ezer forint.\n\u00a0\u00a0\u00a0\u00a0A politikus kit\u00e9rt a kutat\u00e1s-fejleszt\u00e9si \u00e9s innov\u00e1ci\u00f3s b\u00e9rt\u00e1mogat\u00e1sra is, amelyr\u0151l elmondta: p\u00e9ntekig 376 k\u00e9relem \u00e9rkezett be, \u00e9s ezzel k\u00f6zel 5900 kutat\u00f3 \u00e9s m\u00e9rn\u00f6k munkahely\u00e9nek megtart\u00e1s\u00e1t tudj\u00e1k biztos\u00edtani. A k\u00e9relmek legt\u00f6bbje Budapestr\u0151l (135) \u00e9s Pest megy\u00e9b\u0151l (35), illetve Hajd\u00fa-Bihar megy\u00e9b\u0151l (23) \u00e9rkezett, mintegy 2800, 500, illetve t\u00f6bb mint 150 ember fizet\u00e9s\u00e9nek biztos\u00edt\u00e1sa \u00e9rdek\u00e9ben.\n\u00a0\u00a0\u00a0\u00a0A fejenk\u00e9nt \u00e9s havonta legfeljebb 318 ezer forintos, speci\u00e1lis b\u00e9rt\u00e1mogat\u00e1sra lehet m\u00e9g jelentkezni. A kutat\u00e1ssal, innov\u00e1ci\u00f3val is foglalkoz\u00f3 c\u00e9gek \u00e1ltal kidolgozott fejleszt\u00e9sek teszik majd er\u0151sebb\u00e9 \u00e9s versenyk\u00e9pesebb\u00e9 a magyar gazdas\u00e1got a j\u00e1rv\u00e1ny okozta v\u00e1ls\u00e1g ut\u00e1n - emelte ki Schanda Tam\u00e1s.\n\nForr\u00e1s: MTI\n\n"}]