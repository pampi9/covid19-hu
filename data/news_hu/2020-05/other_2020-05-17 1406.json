[{"date": "2020-05-17 14:06", "url": "https://koronavirus.gov.hu/cikkek/operativ-torzs-hetfotol-budapesten-hatalyat-veszti-kijarasi-korlatozas", "h1": "Operat\u00edv t\u00f6rzs: h\u00e9tf\u0151t\u0151l Budapesten hat\u00e1ly\u00e1t veszti a kij\u00e1r\u00e1si korl\u00e1toz\u00e1s", "body": "\nH\u00e9tf\u0151t\u0151l Budapesten hat\u00e1ly\u00e1t veszti a kij\u00e1r\u00e1si korl\u00e1toz\u00e1s, de \u00e9letben maradnak egyes v\u00e9delmi \u00f3vint\u00e9zked\u00e9sek - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151je a vas\u00e1rnapi online sajt\u00f3t\u00e1j\u00e9koztat\u00f3n.\n\nLakatos Tibor rend\u0151r ezredes arra figyelmeztetett: egyes v\u00e9delmi int\u00e9zked\u00e9sek betart\u00e1sa tov\u00e1bbra is n\u00e9lk\u00fcl\u00f6zhetetlen annak \u00e9rdek\u00e9ben, hogy ne vesz\u00e9lyeztess\u00fck az eddigi eredm\u00e9nyeket \u00e9s meg\u00f3vjuk saj\u00e1t, illetve honfit\u00e1rsaink \u00e9let\u00e9t, eg\u00e9szs\u00e9g\u00e9t.\n\u00a0\u00a0\u00a0\u00a0\u00cdgy t\u00f6bbek k\u00f6z\u00f6tt k\u00f6telez\u0151 maszkkal, s\u00e1llal vagy kend\u0151vel eltakarni az arcot az \u00fczletekben, illetve a t\u00f6megk\u00f6zleked\u00e9sben, tov\u00e1bb\u00e1 a 65. \u00e9let\u00e9v\u00fcket bet\u00f6lt\u00f6ttek tov\u00e1bbra is csak 9 \u00e9s 12 \u00f3ra k\u00f6z\u00f6tt l\u00e1togathatj\u00e1k az \u00fczleteket, gy\u00f3gyszert\u00e1rakat, drog\u00e9ri\u00e1kat - mondta az ezredes.\n\u00a0\u00a0\u00a0\u00a0A piacokon a helyi polg\u00e1rmesterek ett\u0151l elt\u00e9r\u0151 szab\u00e1lyokat is meg\u00e1llap\u00edthatnak, de biztos\u00edtani kell, hogy az id\u0151sek ott is elk\u00fcl\u00f6n\u00edtve v\u00e1s\u00e1roljanak - tette hozz\u00e1.\n\u00a0\u00a0\u00a0\u00a0Lakatos Tibor besz\u00e1molt arr\u00f3l is, hogy h\u00e9tf\u0151n nulla \u00f3r\u00e1t\u00f3l valamennyi \u00fczlet, szolg\u00e1ltat\u00f3 kinyithat \u00e9s l\u00e1togathat\u00f3 lesz. A vend\u00e9gl\u00e1t\u00f3helyek kerthelyis\u00e9geiben, terasz\u00e1n tart\u00f3zkod\u00e1s \u00e9s a fogyaszt\u00e1s megengedett lesz, de azok bels\u0151 tereiben tov\u00e1bbra is csak az ott dolgoz\u00f3k tart\u00f3zkodhatnak, az \u00fczemeltet\u0151knek a teraszok ut\u00e1n a k\u00f6zter\u00fclet-haszn\u00e1lati d\u00edjat szeptember elsej\u00e9ig nem kell megfizetni\u00fck.\u00a0\u00a0\u00a0\u00a0\n\u00a0\u00a0\u00a0\u00a0K\u00f6z\u00f6lte: azt is, hogy szint\u00e9n kinyithatnak a strandok, a szabadt\u00e9ri f\u00fcrd\u0151k, szabadt\u00e9ri m\u00fazeumok \u00e9s az \u00e1llatkert. Az ezredes arra is felh\u00edvta a figyelmet, hogy a v\u00e9d\u0151t\u00e1vols\u00e1g betart\u00e1s\u00e1r\u00f3l az \u00fczletek \u00fczemeltet\u0151inek kell gondoskodniuk.\n\u00a0\u00a0\u00a0\u00a0Lakatos Tibor t\u00e1j\u00e9koztat\u00e1sa szerint h\u00e9tf\u0151t\u0151l enged\u00e9lyezik a polg\u00e1ri h\u00e1zass\u00e1gk\u00f6t\u00e9s \u00e9s temet\u00e9s megtart\u00e1s\u00e1t a m\u00e1sf\u00e9l m\u00e9teres v\u00e9d\u0151t\u00e1vols\u00e1g betart\u00e1s\u00e1val, j\u00fanius 15-e ut\u00e1n pedig a szertart\u00e1sok ut\u00e1ni csal\u00e1di rendezv\u00e9nyek is megtarthat\u00f3ak amennyiben a r\u00e9sztvev\u0151k sz\u00e1ma nem haladja meg a k\u00e9tsz\u00e1z f\u0151t.\n\u00a0\u00a0\u00a0\u00a0A f\u0151v\u00e1rosi fels\u0151oktat\u00e1si int\u00e9zm\u00e9nyekre vonatkoz\u00f3 korl\u00e1toz\u00e1sok is megsz\u0171nnek h\u00e9tf\u0151t\u0151l, a hallgat\u00f3k megjelen\u00e9s\u00e9r\u0151l, a rektorok d\u00f6ntenek, a di\u00e1koknak azonban tov\u00e1bbra is tilos a koll\u00e9giumok l\u00e1togat\u00e1sa - ismertette.\n\u00a0\u00a0\u00a0\u00a0Lakatos Tibor sz\u00f3lt arr\u00f3l is, hogy jelenleg minden hat\u00e1r\u00e1tkel\u0151helyen akad\u00e1lytalanul halad a kil\u00e9p\u0151- \u00e9s bel\u00e9p\u0151forgalom.\n\u00a0\u00a0\u00a0\u00a0Hozz\u00e1tette: szombaton 990 hat\u00f3s\u00e1gi h\u00e1zi karant\u00e9nt rendeltek el, az \u00e9rv\u00e9nyben l\u00e9v\u0151 karant\u00e9nok sz\u00e1ma 10 470, a szab\u00e1lyok betart\u00e1s\u00e1t csaknem 473 ezer alkalommal ellen\u0151rizt\u00e9k. Elmondta, hogy m\u00e1r 745-en regisztr\u00e1ltak a hat\u00f3s\u00e1gi h\u00e1zi karant\u00e9nt elektronikusan ellen\u0151rz\u0151 rendszerbe, az akt\u00edv felhaszn\u00e1l\u00f3k sz\u00e1ma 546, mivel id\u0151k\u00f6zben t\u00f6bb embernek lej\u00e1rt a karant\u00e9nja.\n\u00a0\u00a0\u00a0\u00a0Az alkalmaz\u00e1s eg\u00e9szs\u00e9g\u00fcgyi k\u00e9rd\u0151\u00edv\u00e9t 92-en t\u00f6lt\u00f6tt\u00e9k ki, 4542 t\u00e1vellen\u0151rz\u00e9st hajtottak v\u00e9gre a programom kereszt\u00fcl \u00e9s 81 rend\u0151ri int\u00e9zked\u00e9sre volt sz\u00fcks\u00e9g - sorolta.\n\u00a0\u00a0\u00a0\u00a0K\u00e9rd\u00e9sre v\u00e1laszolva Lakatos Tibor elmondta, \"\u00fagy t\u0171nik\", hogy Ausztria negat\u00edv koronav\u00edrus-teszthez fogja k\u00f6tni a k\u00fclf\u00f6ldi \u00e1llampolg\u00e1rok beutaz\u00e1s\u00e1t.\n\u00a0\u00a0\u00a0\u00a0Szavai szerint azon dolgoznak, hogy az orsz\u00e1gokkal egyeztetve a viszonoss\u00e1g elve alapj\u00e1n tov\u00e1bbi k\u00f6nny\u00edt\u00e9seket vezessenek be a hat\u00e1r\u00e1tl\u00e9p\u00e9sben.\n\u00a0\u00a0\u00a0\u00a0Szint\u00e9n k\u00e9rd\u00e9sre k\u00f6z\u00f6lte: az operat\u00edv t\u00f6rzs a h\u00e9tf\u0151t\u0151l hat\u00e1lyos enyh\u00edt\u00e9sek ut\u00e1n is folyamatosan figyelemmel k\u00eds\u00e9ri az\u00a0\u00a0j\u00e1rv\u00e1nyhelyzetet ter\u00fcleti szintre is lebontva. A j\u00e1rv\u00e1nyhelyzet roml\u00e1sa eset\u00e9n \u00fajra \u00e9letbe l\u00e9ptethetnek v\u00e9dekez\u00e9shez sz\u00fcks\u00e9ges int\u00e9zked\u00e9seket - mondta.\n\nForr\u00e1s: MTI\n\n"}]