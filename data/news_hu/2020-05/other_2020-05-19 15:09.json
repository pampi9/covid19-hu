[{"date": "2020-05-19 15:09", "url": "https://koronavirus.gov.hu/cikkek/horvath-ildiko-koszonet-haziorvosoknak", "h1": "Horv\u00e1th Ildik\u00f3: k\u00f6sz\u00f6net a h\u00e1ziorvosoknak ", "body": "\nA korm\u00e1ny elk\u00f6telezett az eg\u00e9szs\u00e9g\u00fcgyi alapell\u00e1t\u00e1s fejleszt\u00e9s\u00e9ben, az eg\u00e9szs\u00e9g meg\u0151rz\u00e9s\u00e9ben \u00e9s a betegs\u00e9gek megel\u0151z\u00e9s\u00e9ben - jelentette ki Horv\u00e1th Ildik\u00f3 eg\u00e9szs\u00e9g\u00fcgy\u00e9rt felel\u0151s \u00e1llamtitk\u00e1r kedden a csal\u00e1dorvosok vil\u00e1gnapja alkalm\u00e1b\u00f3l a f\u0151v\u00e1rosban tartott sajt\u00f3t\u00e1j\u00e9koztat\u00f3j\u00e1n.\n\nAz Emberi Er\u0151forr\u00e1sok Miniszt\u00e9rium\u00e1nak \u00e1llamtitk\u00e1ra azt mondta, ezen a napon a korm\u00e1ny k\u00f6sz\u00f6netet mond az alapell\u00e1t\u00e1sban dolgoz\u00f3 h\u00e1ziorvosoknak, akik helyt\u00e1lltak a koronav\u00edrus-j\u00e1rv\u00e1ny idej\u00e9n.\nHozz\u00e1tette, a 65 \u00e9v feletti orvosoknak k\u00fcl\u00f6n megk\u00f6sz\u00f6nik, hogy \u00e9ltek a t\u00e1vkonzult\u00e1ci\u00f3 lehet\u0151s\u00e9g\u00e9vel, \u00e9s \u00edgy igyekeztek a lehet\u0151 legjobbat ny\u00fajtani a betegeik sz\u00e1m\u00e1ra.\n\"Meggy\u0151z\u0151d\u00e9sem, hogy ez a munka, amit \u0151k is elv\u00e9geztek \u00e9s az a csapatmunka, amit sokan - fiatalabb koll\u00e9g\u00e1ik bevon\u00e1s\u00e1val - elv\u00e9geztek a betegeik \u00e9rdek\u00e9ben, a betegeiknek nemcsak a koronav\u00edrus-fert\u0151z\u00e9ssel szembeni v\u00e9detts\u00e9g\u00e9t fokozta (...), hanem egy\u00e9b betegs\u00e9geiknek a megfelel\u0151 felismer\u00e9s\u00e9t, \u00e9s a kr\u00f3nikus betegs\u00e9gek megfelel\u0151 gy\u00f3gyszerez\u00e9s\u00e9t is biztos\u00edtotta\" - fogalmazott.\nKiemelte, hogy minden adat azt mutatja, ez val\u00f3ban siker\u00fclt, hiszen Magyarorsz\u00e1g azon orsz\u00e1gok k\u00f6z\u00e9 tartozik, amelyek a legjobb v\u00e9detts\u00e9get \u00e9lvezt\u00e9k a koronav\u00edrus-j\u00e1rv\u00e1nnyal szemben. Az elm\u00falt hetekben m\u00e9g az ismert hal\u00e1lokok miatt is kevesebben haltak meg az orsz\u00e1gban, mint az ut\u00f3bbi t\u00edz \u00e9vben ilyenkor - f\u0171zte hozz\u00e1.\nK\u00e9rd\u00e9sre v\u00e1laszolva Horv\u00e1th Ildik\u00f3 elmondta azt is, arra sz\u00e1m\u00edt, hogy a t\u00e1vkonzult\u00e1ci\u00f3t vagy az egy\u00e9b online megold\u00e1sokat haszn\u00e1lva sok 65 \u00e9v feletti h\u00e1ziorvos \"benne marad majd a rendszerben\".\nB\u00e9k\u00e1ssy Szabolcs orsz\u00e1gos h\u00e1ziorvosi kollegi\u00e1lis vezet\u0151 a sajt\u00f3t\u00e1j\u00e9koztat\u00f3n azt mondta, a statisztikai adatok is al\u00e1t\u00e1masztj\u00e1k, hogy a betegek ell\u00e1t\u00e1sa a koronav\u00edrus-j\u00e1rv\u00e1ny idej\u00e9n bevezetett korl\u00e1toz\u00f3 int\u00e9zked\u00e9sek ellen\u00e9re folyamatos volt.\nAz ell\u00e1t\u00e1sok sz\u00e1ma nem cs\u00f6kkent l\u00e9nyegesen, ink\u00e1bb a form\u00e1ja v\u00e1ltozott meg - tette hozz\u00e1 -, ugyanis a szem\u00e9lyes, k\u00f6zvetlen betegell\u00e1t\u00e1s helyett a t\u00e1vkonzult\u00e1ci\u00f3k ker\u00fcltek el\u0151t\u00e9rbe.\nA szakmai vezet\u0151 is k\u00f6sz\u00f6netet mondott koll\u00e9g\u00e1inak, az\u00e9rt, hogy mindenkinek siker\u00fclt megszerveznie ezt az \u00e1t\u00e1ll\u00e1st a praxis\u00e1ban; minden beteg megfelel\u0151 t\u00e1j\u00e9koztat\u00e1st kapott arr\u00f3l, hogy pontosan mi v\u00e1rhat\u00f3 \u00e9s mik\u00e9nt \u00e9rik el a szolg\u00e1ltat\u00e1sokat.\nK\u00e9rd\u00e9sre reag\u00e1lva azt mondta: a j\u00e1rv\u00e1ny pozit\u00edv hozad\u00e9k\u00e1nak sz\u00e1m\u00edt, hogy sokkal tervezhet\u0151bb\u00e9 v\u00e1lt a betegell\u00e1t\u00e1s, hiszen a p\u00e1ciensek szigor\u00fa el\u0151jegyz\u00e9si rend alapj\u00e1n \u00e9rkeztek a v\u00e1r\u00f3ba, \u00e9s ez a mai napig \u00edgy van.\n\u00a0\n\n\nMTI 2020. m\u00e1jus 19.\n\n"}]