[{"date": "2020-05-13 11:06", "url": "https://koronavirus.gov.hu/cikkek/lekerult-lelegeztetogeprol-egy-covid-19-beteg-verplazmaterapianak-koszonhetoen-semmelweis", "h1": "Leker\u00fclt a l\u00e9legeztet\u0151g\u00e9pr\u0151l egy COVID-19 beteg a v\u00e9rplazmater\u00e1pi\u00e1nak k\u00f6sz\u00f6nhet\u0151en a Semmelweis Egyetemen", "body": "\nLevett\u00e9k a l\u00e9legeztet\u0151g\u00e9pr\u0151l a Semmelweis Egyetemen azt a 75 \u00e9ves f\u00e9rfit, akit \u00e1prilis 15-e \u00f3ta kezelnek a Semmelweis Egyetem Aneszteziol\u00f3giai \u00e9s Intenz\u00edv Ter\u00e1pi\u00e1s Klinik\u00e1j\u00e1n s\u00falyos koronav\u00edrus-fert\u0151z\u00e9ssel. A beteg a sz\u00e9rum bead\u00e1sakor \u00e1llapota miatt m\u00e1r t\u00f6bb mint 10 napja l\u00e9legeztet\u0151g\u00e9pen volt, azonban a kezel\u00e9st k\u00f6vet\u0151 napokban meg tudt\u00e1k kezdeni fokozatos \u00e9breszt\u00e9s\u00e9t, m\u00e1jus 11-\u00e9n pedig siker\u00fclt levenni a l\u00e9legeztet\u0151g\u00e9pr\u0151l. A beteg \u00e1llapota stabil.\n\nA 75 \u00e9ves f\u00e9rfi \u00e1prilis k\u00f6zep\u00e9n jelentkezett a Semmelweis Egyetem S\u00fcrg\u0151ss\u00e9gi Betegell\u00e1t\u00f3 Oszt\u00e1ly\u00e1n, ahol s\u00falyos COVID-19 betegs\u00e9get diagnosztiz\u00e1ltak n\u00e1la. A t\u00f6bb kr\u00f3nikus betegs\u00e9gben is szenved\u0151 f\u00e9rfit \u00e1llapota miatt m\u00e1snap l\u00e9legeztet\u0151g\u00e9pre kellett helyezni. \u00c1llapot\u00e1nak s\u00falyoss\u00e1ga miatt, hozz\u00e1tartoz\u00f3i beleegyez\u00e9st k\u00f6vet\u0151en d\u00f6nt\u00f6ttek eset\u00e9ben az \u00faj v\u00e9rplazma-ter\u00e1pia alkalmaz\u00e1sa mellett. A sz\u00e9rumot \u00e1prilis 27-\u00e9n kapta meg, a bead\u00e1st k\u00f6vet\u0151 napokban hamarosan javultak a laboreredm\u00e9nyei, klinikai \u00e9s l\u00e9legeztet\u00e9si param\u00e9terei, \u00edgy megkezdhett\u00e9k a fokozatos \u00e9breszt\u00e9s\u00e9t, amelyet k\u00f6vet\u0151en m\u00e1jus 11-\u00e9n vett\u00e9k le v\u00e9glegesen a g\u00e9pr\u0151l.\nA v\u00e9rplazma-ter\u00e1pia l\u00e9nyege, hogy a m\u00e1r felgy\u00f3gyult emberek v\u00e9r\u00e9ben termel\u0151d\u00f6tt ellenanyagot haszn\u00e1lj\u00e1k fel a betegs\u00e9g lek\u00fczd\u00e9s\u00e9re. A sz\u00e9rumot a Testnevel\u00e9si Egyetem tudom\u00e1nyos rektorhelyettese, az OrthoSera \u00fcgyvezet\u0151je, dr. Lacza Zsombor vezette kutat\u00f3csoport fejlesztette ki a Semmelweis Egyetemmel \u00e9s a P\u00e9csi Tudom\u00e1nyegyetem virol\u00f3giai k\u00f6zpontj\u00e1val egy\u00fctt; a projektet az Innov\u00e1ci\u00f3s \u00e9s Technol\u00f3giai Miniszt\u00e9rium t\u00e1mogatta.\nAnnak \u00e9rdek\u00e9ben, hogy m\u00e9g t\u00f6bb sz\u00e9rumot \u00e1ll\u00edthassanak el\u0151 \u00e9s m\u00e9g t\u00f6bb betegen seg\u00edthessenek, tov\u00e1bbra is v\u00e1rj\u00e1k a koronav\u00edruson \u00e1tesett, gy\u00f3gyult p\u00e1ciensek jelentkez\u00e9s\u00e9t.\n\nForr\u00e1s:\u00a0semmelweis.hu\n\n"}]