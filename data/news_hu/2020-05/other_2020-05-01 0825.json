[{"date": "2020-05-01 08:25", "url": "https://koronavirus.gov.hu/cikkek/budapesten-es-pest-megyeben-marad-kijarasi-korlatozas", "h1": "Budapesten \u00e9s Pest megy\u00e9ben is marad a kij\u00e1r\u00e1si korl\u00e1toz\u00e1s ", "body": "\nA kij\u00e1r\u00e1si korl\u00e1toz\u00e1s Budapesten \u00e9s Pest megye ter\u00fclet\u00e9n fennmarad m\u00e1jus 4-t\u0151l a Magyar K\u00f6zl\u00f6nyben p\u00e9ntekre virrad\u00f3 \u00e9jszaka megjelent korm\u00e1nyrendelet \u00e9rtelm\u00e9ben.\n\n\nAz int\u00e9zked\u00e9sek szerint h\u00e9tf\u0151t\u0151l orsz\u00e1gosan - Budapest \u00e9s Pest megye kiv\u00e9tel\u00e9vel - megsz\u0171nik a kij\u00e1r\u00e1si korl\u00e1toz\u00e1s.\nA rendelet \u00e9rtelm\u00e9ben mindenki k\u00f6teles m\u00e1s emberekkel a szoci\u00e1lis \u00e9rintkez\u00e9st - a k\u00f6z\u00f6s h\u00e1ztart\u00e1sban \u00e9l\u0151k kiv\u00e9tel\u00e9vel - a lehet\u0151 legkisebb m\u00e9rt\u00e9k\u0171re korl\u00e1tozni, \u00e9s a m\u00e1sik embert\u0151l lehet\u0151s\u00e9g szerint legal\u00e1bb 1,5 m\u00e9ter t\u00e1vols\u00e1got (v\u00e9d\u0151t\u00e1vols\u00e1got) tartani.\nAz \u00fczletekben \u00e9s a t\u00f6megk\u00f6zleked\u00e9si eszk\u00f6z\u00f6k\u00f6n mindenki k\u00f6teles a sz\u00e1jat \u00e9s az orrot eltakar\u00f3 eszk\u00f6zt (p\u00e9ld\u00e1ul orvosi maszk, s\u00e1l, kend\u0151) viselni. A v\u00e9d\u0151t\u00e1vols\u00e1g megtart\u00e1sa mellett a k\u00f6zter\u00fcletek, parkok is l\u00e1togathat\u00f3k lesznek. Vid\u00e9ken h\u00e9tf\u0151t\u0151l valamennyi \u00fczlet nyitva tarthat \u00e9s a v\u00e1s\u00e1rl\u00f3k \u00e1ltal l\u00e1togathat\u00f3. A vend\u00e9gl\u00e1t\u00f3helyek - \u00edgy az \u00e9ttermek, a k\u00e1v\u00e9z\u00f3k, a cukr\u00e1szd\u00e1k, a b\u00fcf\u00e9k, a pressz\u00f3k - kerthelyis\u00e9g\u00e9ben vagy terasz\u00e1n a tart\u00f3zkod\u00e1s \u00e9s a megrendelt \u00e9tel, illetve ital elfogyaszt\u00e1sa megengedett, de a vend\u00e9gl\u00e1t\u00f3 \u00fczleten bel\u00fcl - az ott foglalkoztatottak kiv\u00e9tel\u00e9vel - tart\u00f3zkodni tilos. Kiv\u00e9telt k\u00e9pez az elvitelre alkalmas \u00e9telek kiad\u00e1sa \u00e9s sz\u00e1ll\u00edt\u00e1sa.\nA v\u00e9d\u0151t\u00e1vols\u00e1g megtart\u00e1s\u00e1hoz sz\u00fcks\u00e9ges felt\u00e9telek biztos\u00edt\u00e1s\u00e1r\u00f3l a helyek \u00fczemeltet\u0151i gondoskodnak.\nA vend\u00e9gl\u00e1t\u00f3helyeken a v\u00e9d\u0151t\u00e1vols\u00e1g betart\u00e1s\u00e1t asztalt\u00e1rsas\u00e1gonk\u00e9nt kell \u00e9rteni. A vend\u00e9gl\u00e1t\u00f3 \u00fczlet \u00fczemeltet\u0151inek a rendelet hat\u00e1lybal\u00e9p\u00e9s\u00e9t\u0151l 2020. szeptember 1. napj\u00e1ig nem kell a k\u00f6zter\u00fclethaszn\u00e1lati d\u00edjat megfizetni\u00fck az \u00fczlet k\u00f6zter\u00fcleten m\u0171k\u00f6d\u0151 terasza ut\u00e1n. Megnyithatnak a strandok, valamint a szabadt\u00e9ri f\u00fcrd\u0151k, a szabadt\u00e9ri m\u00fazeumok \u00e9s \u00e1llatkertek.\nA rendelet \u00e9rtelm\u00e9ben - saj\u00e1t \u00e9s csal\u00e1dja \u00e9rdek\u00e9ben - a 65. \u00e9let\u00e9v\u00e9t bet\u00f6lt\u00f6tt szem\u00e9lyek az \u00e9lelmiszer\u00fczletet, drog\u00e9ri\u00e1t, gy\u00f3gyszert\u00e1rat, gy\u00f3gyszert, gy\u00f3gy\u00e1szati seg\u00e9deszk\u00f6zt forgalmaz\u00f3 \u00fczletet 9.00 \u00f3ra \u00e9s 12.00 \u00f3ra k\u00f6z\u00f6tt l\u00e1togathatj\u00e1k. Ezekben az \u00fczletekben ilyenkor kiz\u00e1r\u00f3lag a 65 \u00e9v felettiek tart\u00f3zkodhatnak.\nA telep\u00fcl\u00e9sen m\u0171k\u00f6d\u0151 piacok nyitva tart\u00e1s\u00e1nak rendj\u00e9r\u0151l \u00e9s a piacnak a 65 \u00e9v felettiek \u00e1ltali l\u00e1togat\u00e1s\u00e1nak rendj\u00e9r\u0151l a telep\u00fcl\u00e9si \u00f6nkorm\u00e1nyzatok a korm\u00e1nyrendelett\u0151l elt\u00e9r\u0151en rendelkezhetnek. A piac nyitva tart\u00e1sa alatt olyan l\u00e1togat\u00e1si id\u0151s\u00e1vot kell meg\u00e1llap\u00edtani, amely alatt a piacot kiz\u00e1r\u00f3lag 65 \u00e9v felettiek l\u00e1togathatj\u00e1k.\nA rendezv\u00e9nyek megtart\u00e1s\u00e1ra vonatkoz\u00f3 korl\u00e1toz\u00e1sokt\u00f3l elt\u00e9r\u0151en vall\u00e1si k\u00f6z\u00f6ss\u00e9g szertart\u00e1sa, tov\u00e1bb\u00e1 a polg\u00e1ri h\u00e1zass\u00e1gk\u00f6t\u00e9s \u00e9s temet\u00e9s tarthat\u00f3. A vall\u00e1si k\u00f6z\u00f6ss\u00e9g szertart\u00e1sa, tov\u00e1bb\u00e1 - a h\u00e1zasul\u00f3 felek kiv\u00e9tel\u00e9vel - a polg\u00e1ri h\u00e1zass\u00e1gk\u00f6t\u00e9s \u00e9s temet\u00e9s sor\u00e1n biztos\u00edtani kell a v\u00e9d\u0151t\u00e1vols\u00e1g megtart\u00e1s\u00e1t.\nA fels\u0151oktat\u00e1si int\u00e9zm\u00e9nyek a hallgat\u00f3k \u00e1ltal a rektor d\u00f6nt\u00e9se szerinti rendben lesznek l\u00e1togathat\u00f3k. A v\u00e9d\u0151t\u00e1vols\u00e1g megtart\u00e1s\u00e1hoz sz\u00fcks\u00e9ges felt\u00e9telek biztos\u00edt\u00e1s\u00e1r\u00f3l a rektor gondoskodik. A koll\u00e9giumok l\u00e1togat\u00e1sa tilos.\nA korm\u00e1ny arr\u00f3l is hat\u00e1rozott, hogy a sportrendezv\u00e9nyek n\u00e9z\u0151k n\u00e9lk\u00fcl, z\u00e1rt k\u00f6r\u00fclm\u00e9nyek k\u00f6z\u00f6tt megtarthat\u00f3ak, a sportegyes\u00fclet \u00e1ltal szervezett, valamint az amat\u0151r sport, a szabadid\u0151s sport \u00e9s a t\u00f6megsport c\u00e9l\u00fa edz\u00e9sen val\u00f3 r\u00e9szv\u00e9tel megengedett. A rendelet kiemeli, hogy a l\u00f3versenyt sportrendezv\u00e9nynek kell tekinteni.\n\u00a0\nMTI 2020. m\u00e1jus 1.\n\n"}]