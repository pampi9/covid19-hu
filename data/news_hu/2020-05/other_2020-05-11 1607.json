[{"date": "2020-05-11 16:07", "url": "https://koronavirus.gov.hu/cikkek/itm-megnyilt-jelentkezesi-lehetoseg-az-ingyenes-online-informatikai-oktatasra", "h1": "ITM: megny\u00edlt a jelentkez\u00e9si lehet\u0151s\u00e9g az ingyenes online informatikai oktat\u00e1sra", "body": "\nA gazdas\u00e1gv\u00e9delmi akci\u00f3tervhez kapcsol\u00f3d\u00f3 \u00fajratervez\u00e9s programban megny\u00edlt a jelentkez\u00e9si lehet\u0151s\u00e9g az ingyenes, 8 hetes informatikai online oktat\u00e1sra m\u00e1jus 11-\u00e9n - jelentette be Gy\u00f6rgy L\u00e1szl\u00f3, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra h\u00e9tf\u0151n online sajt\u00f3t\u00e1j\u00e9koztat\u00f3n.\n\n\nElmondta, a feln\u0151ttk\u00e9pz\u00e9sre m\u00e1jus 22-e 12 \u00f3r\u00e1ig b\u00e1rki jelentkezhet, aki bet\u00f6lt\u00f6tte 18. \u00e9let\u00e9v\u00e9t, rendelkezik saj\u00e1t sz\u00e1m\u00edt\u00f3g\u00e9ppel, internetel\u00e9r\u00e9ssel. Angol nyelvtud\u00e1s javasolt, de nem elv\u00e1r\u00e1s.\nA m\u00e1jus 25-\u00e9n indul\u00f3 ingyenes k\u00e9pz\u00e9sre a\u00a0https://ujratervezes.nive.hu\u00a0vagy a\u00a0www.vali.ifka.hu\u00a0weboldalon lehet jelentkezni - tette hozz\u00e1.\nAz ITM \u00e1llamtitk\u00e1ra kifejtette, hogy a\u00a0koronav\u00edrus\u00a0v\u00e1ratlan helyzet el\u00e9 \u00e1ll\u00edtotta a gazdas\u00e1got, ugyanakkor egyben \u00faj lehet\u0151s\u00e9get teremt mindenki sz\u00e1m\u00e1ra. A turizmus, a vend\u00e9gl\u00e1t\u00e1s megtorpan\u00e1sa, a t\u00e1voktat\u00e1sra t\u00f6rt\u00e9n\u0151 \u00e1t\u00e1ll\u00e1s, az interneten rendelt h\u00e1zhozsz\u00e1ll\u00edt\u00e1s meger\u0151s\u00edtette \u00e9s felgyors\u00edtotta az elm\u00falt \u00e9vekben m\u00e1r \u00e9rz\u00e9kelhet\u0151 folyamatot, az informatikai \u00e9s sz\u00e1m\u00edt\u00e1stechnika fel\u00e9rt\u00e9kel\u0151d\u00e9s\u00e9t - mutatott r\u00e1.\n\nhttps://www.vali.ifka.hu/\n\nGy\u00f6rgy L\u00e1szl\u00f3 hangs\u00falyozta, gazdas\u00e1gstrat\u00e9giai szempontb\u00f3l fontos az informatikai tud\u00e1st \u00e9s k\u00e9pzetts\u00e9get ig\u00e9nyl\u0151 munkahelyek meg\u0151rz\u00e9se, l\u00e9trehoz\u00e1sa, mivel ezek v\u00e1ls\u00e1g\u00e1ll\u00f3k, magas hozz\u00e1adott \u00e9rt\u00e9k\u0171ek, hozz\u00e1j\u00e1rulnak a gazdas\u00e1g versenyk\u00e9pess\u00e9g\u00e9hez \u00e9s a magyar csal\u00e1dok gyarapod\u00e1s\u00e1hoz.\nAz \u00e1llamtitk\u00e1r elmond\u00e1sa szerint a 8 hetes informatikai alapoz\u00f3 ingyenes k\u00e9pz\u00e9st t\u00f6bbek k\u00f6z\u00f6tt azoknak aj\u00e1nlj\u00e1k, akik a v\u00edrusj\u00e1rv\u00e1ny miatt munka n\u00e9lk\u00fcl maradtak, idej\u00fck szabadult fel, vagy fontolgatj\u00e1k az informatikai p\u00e1ly\u00e1ra l\u00e9p\u00e9st.\nA k\u00e9pz\u00e9sben t\u00f6rekednek az alapokt\u00f3l kezdve a mindennapi \u00e9letben hasznos ismeretek \u00e1tad\u00e1s\u00e1ra, meger\u0151s\u00edt\u00e9s\u00e9re - t\u00e1j\u00e9koztatott az ITM \u00e1llamtitk\u00e1ra. Hozz\u00e1f\u0171zte, hogy az informatikai k\u00e9pz\u00e9st elv\u00e9gz\u0151 sz\u00fcl\u0151k k\u00f6nnyebben tudnak seg\u00edteni a gyerekeknek is a t\u00e1voktat\u00e1sban.\nGy\u00f6rgy L\u00e1szl\u00f3 elmondta, hogy a r\u00e9sztvev\u0151k a k\u00e9pz\u00e9s els\u0151 napjaiban alapszint\u0171 informatikai ismereteket szerezhetnek a felh\u0151 alap\u00fa munkav\u00e9gz\u00e9ssel, a biztons\u00e1gos internetez\u00e9ssel, a Windows oper\u00e1ci\u00f3s rendszerrel \u00e9s a h\u00e1l\u00f3zati alapismeretekkel kapcsolatban. A k\u00e9pz\u00e9s v\u00e9g\u00e9re a r\u00e9sztvev\u0151k Windows oper\u00e1ci\u00f3s rendszer haszn\u00e1lat\u00e1ra vonatkoz\u00f3 elm\u00e9leti \u00e9s gyakorlati ismereteket saj\u00e1t\u00edtanak el, megismerik a k\u00fcl\u00f6nf\u00e9le fejleszt\u00e9si m\u00f3dszertani elemeket, a tervez\u00e9st, az implement\u00e1l\u00e1st, a tesztel\u00e9st.\nGy\u00f6rgy L\u00e1szl\u00f3 jelezte, a kurzus z\u00e1r\u00f3vizsg\u00e1val z\u00e1rul, amelynek sikeres teljes\u00edt\u00e9se egyben lehet\u0151s\u00e9g ad arra, hogy 100 sz\u00e1zal\u00e9kos \u00e1llami t\u00e1mogat\u00e1ssal lehessen tov\u00e1bb tanulni majd a programban el\u00e9rhet\u0151 IT-k\u00e9pz\u00e9sek egyik\u00e9n.\nA 8 hetes alapoz\u00f3 k\u00e9pz\u00e9sre \u00e9p\u00fcl\u0151 strukt\u00farav\u00e1lt\u00f3 oktat\u00e1sok v\u00e1rhat\u00f3an augusztusban indulnak - jelezte az ITM \u00e1llamtitk\u00e1ra.\n\n\nhttps://ujratervezes.nive.hu/\n\u00a0\n\nMTI 2020. m\u00e1jus 11.\n\n"}]