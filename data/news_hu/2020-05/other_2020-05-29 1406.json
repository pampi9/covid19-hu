[{"date": "2020-05-29 14:06", "url": "https://koronavirus.gov.hu/cikkek/jol-mukodik-hatosagi-hazi-karanten-elektronikus-ellenorzese", "h1": "J\u00f3l m\u0171k\u00f6dik a hat\u00f3s\u00e1gi h\u00e1zi karant\u00e9n elektronikus ellen\u0151rz\u00e9se", "body": "\nA koronav\u00edrus-j\u00e1rv\u00e1ny a j\u00e1rv\u00e1ny\u00fcgyet \u00e9s a rend\u0151rs\u00e9get is sz\u00e1mos kih\u00edv\u00e1s el\u00e9 \u00e1ll\u00edtotta. A v\u00e9dekez\u00e9s els\u0151 szakasza sikeres volt, t\u00f6bb orsz\u00e1ggal ellent\u00e9tben a j\u00e1rv\u00e1ny berobban\u00e1s\u00e1t, a t\u00f6meges megbeteged\u00e9seket \u00e9s a t\u00f6bb ezres hal\u00e1leseteket elker\u00fclt\u00fck. Ebben jelent\u0151s szerepe volt annak is, hogy a korm\u00e1ny bevezette a potenci\u00e1lis fert\u0151z\u00f6ttek elk\u00fcl\u00f6n\u00edt\u00e9s\u00e9t c\u00e9lz\u00f3 hat\u00f3s\u00e1gi h\u00e1zi karant\u00e9nt, \u00e9s annak ellen\u0151rz\u00e9s\u00e9t a rend\u0151rs\u00e9g rendszeresen v\u00e9gzi, m\u00e1jus eleje \u00f3ta m\u00e1r nem csak szem\u00e9lyesen, hanem elektronikusan is. Ehhez az Operat\u00edv T\u00f6rzs felk\u00e9r\u00e9s\u00e9re egy mobiltelefonra let\u00f6lthet\u0151\u00a0 applik\u00e1ci\u00f3t is kifejlesztettek, amelynek haszn\u00e1lata \u00f6nk\u00e9ntes. Az applik\u00e1ci\u00f3 magyar fejleszt\u00e9s, azt a Asura Technologies Kft. v\u00e9gezte el.\u00a0 A tapasztalatok szerint bev\u00e1lt \u00e9s j\u00f3l m\u0171k\u00f6dik a hat\u00f3s\u00e1gi h\u00e1zi karant\u00e9n rendszer elektronikus ellen\u0151rz\u00e9se. \u00a0Jelenleg is t\u00f6bb mint 10 ezren vannak hat\u00f3s\u00e1gi h\u00e1zi karant\u00e9nban,\u00a0 k\u00f6z\u00fcl\u00fck m\u00e1r 1715-en regisztr\u00e1ltak elektronikus ellen\u0151rz\u00e9sre, nagyj\u00e1b\u00f3l ezren haszn\u00e1lj\u00e1k akt\u00edvan az alkalmaz\u00e1st.\n\n\nAz \u00f6nk\u00e9ntesen let\u00f6lthet\u0151 H\u00e1zi Karant\u00e9n Rendszer a karant\u00e9nban l\u00e9v\u0151k sz\u00e1m\u00e1ra k\u00f6nnyebben elviselhet\u0151v\u00e9 teszi, a hat\u00f3s\u00e1g sz\u00e1m\u00e1ra egyszer\u0171s\u00edti a szab\u00e1lyok betart\u00e1s\u00e1nak ellen\u0151rz\u00e9s\u00e9t a koronav\u00edrus-j\u00e1rv\u00e1ny alatt. Az arcfelismer\u00e9sen \u00e9s helymeghat\u00e1roz\u00e1son alapul\u00f3, okostelefonra \u00f6nk\u00e9ntesen let\u00f6lthet\u0151 H\u00e1zi Karant\u00e9n Rendszer (HKR) seg\u00edts\u00e9g\u00e9vel a hat\u00f3s\u00e1gi h\u00e1zi karant\u00e9nban l\u00e9v\u0151 beteg vagy t\u00fcnetmentes fert\u0151z\u00f6tt, illetve koronav\u00edrus-gyan\u00fas szem\u00e9ly saj\u00e1t maga \u201ejelentkezhet be\u201d id\u0151r\u0151l id\u0151re. Ennek k\u00f6sz\u00f6nhet\u0151en jelent\u0151s hat\u00f3s\u00e1gi er\u0151forr\u00e1sok szabadultak m\u00e1r fel \u00e9s lettek bevethet\u0151k a v\u00edrus elleni v\u00e9dekez\u00e9s egy\u00e9b ter\u00fcletein.\nA HKR applik\u00e1ci\u00f3 haszn\u00e1lata mellett a hat\u00f3s\u00e1gi h\u00e1zi karant\u00e9nba ker\u00fcl\u0151 emberek \u00f6nk\u00e9ntesen d\u00f6nthetnek. A haszn\u00e1lat egyszer\u0171s\u00e9g\u00e9t jelzi, hogy szem\u00e9lyes ellen\u0151rz\u00e9sre elmulasztott bejelentkez\u00e9s miatt mind\u00f6ssze az esetek 0,4%-\u00e1ban volt sz\u00fcks\u00e9g. A rendszer j\u00f3l vizsg\u00e1zott, a tapasztalatok szerint mind az arcfelismer\u0151 technol\u00f3gia, mind a lok\u00e1ci\u00f3-ellen\u0151rz\u00e9s j\u00f3l m\u0171k\u00f6dik.\nA HKR applik\u00e1ci\u00f3 m\u0171k\u00f6d\u00e9se nagyon egyszer\u0171. A hat\u00f3s\u00e1gi h\u00e1zi karant\u00e9nba rendelt emberek az alkalmaz\u00e1slet\u00f6lt\u00e9st k\u00f6vet\u0151en regisztr\u00e1lnak, amelynek sor\u00e1n a megadott adatokat a rendszer \u00f6sszeveti a hat\u00f3s\u00e1gi adatokkal.\nA HKR az IdomSoft Zrt. fejleszt\u0151inek seg\u00edts\u00e9g\u00e9vel kapcsol\u00f3dik a rend\u0151rs\u00e9gi adatb\u00e1zisban t\u00e1rolt karant\u00e9n st\u00e1tusz inform\u00e1ci\u00f3hoz. A regisztr\u00e1ci\u00f3 \u00e9les\u00edt\u00e9s\u00e9t k\u00f6vet\u0151en a felhaszn\u00e1l\u00f3 napi t\u00f6bb alkalommal, v\u00e9letlenszer\u0171 id\u0151pontokban kik\u00fcld\u00f6tt t\u00e1vellen\u0151rz\u00e9si k\u00e9r\u00e9sek teljes\u00edt\u00e9s\u00e9vel igazolja az okostelefonj\u00e1ra let\u00f6lt\u00f6tt alkalmaz\u00e1s seg\u00edts\u00e9g\u00e9vel, hogy az otthon\u00e1ban tart\u00f3zkodik.\nA t\u00e1vellen\u0151rz\u00e9s hiteless\u00e9g\u00e9nek ellen\u0151rz\u00e9s\u00e9re a HKR az okostelefon kamer\u00e1j\u00e1t \u00e9s az Asura Technologies mesters\u00e9ges intelligenci\u00e1ra \u00e9p\u00fcl\u0151 arcfelismer\u00e9si algoritmus\u00e1t alkalmazza, mik\u00f6zben a helyadatokat is ellen\u0151rzi a rendszer.\nA lak\u00f3hely elhagy\u00e1sa eset\u00e9n riaszt az applik\u00e1ci\u00f3, az ORFK ter\u00fcleti \u00fcgyeletes munkat\u00e1rsa pedig d\u00f6nthet a szem\u00e9lyes ellen\u0151rz\u00e9s mellett.\nA karant\u00e9nban tart\u00f3zkod\u00f3knak naponta lehet\u0151s\u00e9g\u00fck van egy k\u00e9rd\u0151\u00edv kit\u00f6lt\u00e9s\u00e9re is, amivel k\u00e9pet adhatnak az eg\u00e9szs\u00e9gi \u00e1llapotukr\u00f3l, annak v\u00e1ltoz\u00e1sair\u00f3l. B\u00e1rmilyen technikai probl\u00e9ma eset\u00e9n (p\u00e9ld\u00e1ul nem j\u00f3l siker\u00fcl a fot\u00f3), az Asura \u00e9l\u0151 chaten kereszt\u00fcl seg\u00edti a felhaszn\u00e1l\u00f3kat.\nA kor\u00e1bban eml\u00edtett k\u00f6z\u00f6s fejleszt\u00e9snek k\u00f6sz\u00f6nhet\u0151en a HKR rendszer folyamatosan friss inform\u00e1ci\u00f3hoz jut az egyes szem\u00e9lyek h\u00e1zi karant\u00e9n st\u00e1tusz\u00e1t illet\u0151en \u00e9s csak a hat\u00f3s\u00e1gilag elrendelt karant\u00e9n ideje alatt k\u00fcld bejelentkez\u00e9si k\u00e9r\u00e9st.\n\u00a0\u201eEgy\u00e9b alkalmaz\u00e1sainkban komplex bel\u00e9ptet\u00e9si rendszerek r\u00e9szek\u00e9nt haszn\u00e1ljuk az arcfelismer\u00e9si technol\u00f3gi\u00e1nkat, \u00e9s j\u00e1rm\u0171vek lokaliz\u00e1l\u00e1s\u00e1ra a GPS koordin\u00e1t\u00e1kat. A c\u00e9lunk az volt, hogy megl\u00e9v\u0151 rendszereinket \u00e9s tud\u00e1sunkat felhaszn\u00e1lva mi is hozz\u00e1j\u00e1ruljunk a mostani helyzet megold\u00e1s\u00e1hoz. A gondolatot a j\u00e1rv\u00e1ny magyarorsz\u00e1gi megjelen\u00e9sekor vill\u00e1mgyorsan rendszerbe foglaltuk \u00e9s elkezdt\u00fck a fejleszt\u00e9st, ezzel p\u00e1rhuzamosan felkutatva a szakmai egyeztet\u00e9sekhez a legmegfelel\u0151bb partnereket. Hisz\u00fcnk a piaci helyzetre adott gyors reakci\u00f3kban \u00e9s azt gondoljuk, ez elengedhetetlen volt a mostani helyzetben is. Az Asura Technologies sz\u00e1m\u00e1ra fontos a t\u00e1rsadalmi felel\u0151ss\u00e9gv\u00e1llal\u00e1s \u00e9s nagy \u00f6r\u00f6m\u00fcnkre szolg\u00e1l, hogy befektet\u0151nk, a GB & Partners Kock\u00e1zati T\u0151kealap-kezel\u0151 Zrt. \u00e1ltal kezelt Exim Export\u00f6szt\u00f6nz\u0151 Mag\u00e1nt\u0151kealap is teljes mellsz\u00e9less\u00e9ggel ki\u00e1llt mostani fejleszt\u00e9s\u00fcnk mellett.\u201d \u2013 mondta a fejleszt\u00e9sr\u0151l Kiss-Gy\u00f6rgy M\u00e1t\u00e9, az Asura Technologies \u00fcgyvezet\u0151 igazgat\u00f3ja. A 2017-ben alap\u00edtott, budapesti c\u00e9g mesters\u00e9ges intelligenci\u00e1n alapul\u00f3, \u00faj gener\u00e1ci\u00f3s vide\u00f3analitikai rendszereket \u00e9s rendsz\u00e1mfelismer\u0151 szoftvert fejleszt k\u00f6zleked\u00e9sbiztons\u00e1gi, j\u00e1rm\u0171azonos\u00edt\u00e1si \u00e9s \u00e1ltal\u00e1nos biztons\u00e1gtechnikai alkalmaz\u00e1sokhoz. 2020 m\u00e1rcius\u00e1ban az Asura Technologies elnyerte a Magyar Innov\u00e1ci\u00f3 \u00e9s Hat\u00e9konys\u00e1g Nonprofit Kft. \u00e1ltal ind\u00edtott Virtu\u00e1lis Er\u0151m\u0171 Program keretein bel\u00fcl a \u201eKl\u00edmatudatos Startup\u201d d\u00edjat.\nAz applik\u00e1ci\u00f3ban el\u00e9rhet\u0151 r\u00f6vid eg\u00e9szs\u00e9g\u00fcgyi k\u00e9rd\u0151\u00edvet kit\u00f6ltve az alkalmaz\u00e1s elmenti a v\u00e1laszokat az Elektronikus Eg\u00e9szs\u00e9g\u00fcgyi Szolg\u00e1ltat\u00e1si T\u00e9rbe, \u00edgy a beteg adatait b\u00e1rmikor ellen\u0151rizheti a h\u00e1ziorvosa. A kit\u00f6lt\u00f6tt k\u00e9rd\u0151\u00edvek anonim adatait \u00f6sszes\u00edtve a HKR r\u00f6vid t\u00e1v\u00fa el\u0151rejelz\u00e9st k\u00e9pes adni, ami alapj\u00e1n az eg\u00e9szs\u00e9g\u00fcgyi ell\u00e1t\u00f3rendszer jobban \u00e1tl\u00e1thatja a v\u00e1rhat\u00f3 terhel\u00e9st. A rendszerb\u0151l kinyerhet\u0151 aggreg\u00e1lt \u00e9s anonimiz\u00e1lt adatok az operat\u00edv t\u00f6rzs sz\u00e1m\u00e1ra is el\u00e9rhet\u0151k, \u00e9s megk\u00f6nny\u00edtik a napi d\u00f6nt\u00e9shozatalt. Az inform\u00e1ci\u00f3k adatvizualiz\u00e1ci\u00f3 seg\u00edts\u00e9g\u00e9vel, t\u00e9rk\u00e9pes form\u00e1ban is megjelennek, \u00edgy a visszajelz\u00e9sek alapj\u00e1n v\u00e1rhat\u00f3 terhel\u00e9s ter\u00fcleti eloszl\u00e1s\u00e1r\u00f3l is k\u00e9pet adnak.\nAz Asura Technologies a fejleszt\u00e9st saj\u00e1t er\u0151forr\u00e1saib\u00f3l a Bel\u00fcgyminiszt\u00e9riummal, az Orsz\u00e1gos Rend\u0151r-f\u0151kapit\u00e1nys\u00e1ggal \u00e9s az IdomSoft Zrt.-vel, a t\u00e9rk\u00e9pes adatmegjelen\u00edt\u00e9st a GLI Solutions Kft.-vel, az eg\u00e9szs\u00e9g\u00fcgyi k\u00e9rd\u0151\u00edvek kialak\u00edt\u00e1s\u00e1t pedig az \u00c1llami Eg\u00e9szs\u00e9g\u00fcgyi Ell\u00e1t\u00f3 K\u00f6zponttal egy\u00fcttm\u0171k\u00f6dve v\u00e9gezte el, t\u00e9r\u00edt\u00e9smentesen felaj\u00e1nlva az elk\u00e9sz\u00fclt alkalmaz\u00e1s licenc\u00e9t Magyarorsz\u00e1g korm\u00e1nya sz\u00e1m\u00e1ra a koronav\u00edrus terjed\u00e9s\u00e9nek megf\u00e9kez\u00e9s\u00e9re-\nTov\u00e1bbra is arra k\u00e9r\u00fcnk minden \u00e9rintettet, hogy ha tehetik, haszn\u00e1lj\u00e1k az alkalmaz\u00e1st \u00e9s ezzel is seg\u00edts\u00e9k a rendv\u00e9delmi dolgoz\u00f3k munk\u00e1j\u00e1t. Nemcsak a t\u00e1gabb k\u00f6z\u00f6ss\u00e9get t\u00e1mogatj\u00e1k ezzel, hanem saj\u00e1t maguk \u00e9s csal\u00e1djuk otthonl\u00e9te is z\u00f6kken\u0151mentesebb lesz, elker\u00fclhet\u0151 az ak\u00e1r napi t\u00f6bbsz\u00f6ri szem\u00e9lyes rend\u0151ri ellen\u0151rz\u00e9s.\nhazikaranten.hu\n\n"}]