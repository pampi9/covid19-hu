[{"date": "2020-05-08 09:51", "url": "https://koronavirus.gov.hu/cikkek/mentoszolgalat-foigazgato-40-ezer-tesztet-vegeztek-mentok", "h1": "Ment\u0151szolg\u00e1lat-f\u0151igazgat\u00f3: 40 ezer tesztet v\u00e9geztek a ment\u0151k", "body": "\nAz elm\u00falt id\u0151szakban mintegy 40 ezer koronav\u00edrustesztet v\u00e9geztek az Orsz\u00e1gos Ment\u0151szolg\u00e1lat munkat\u00e1rsai - mondta a szervezet f\u0151igazgat\u00f3ja az M1 aktu\u00e1lis csatorn\u00e1n.\n\nCsat\u00f3 G\u00e1bor elmondta, mintegy 400 ezer kilom\u00e9tert tettek meg munkat\u00e1rsai a j\u00e1rv\u00e1nyhelyzet miatt, \u00e9s kiemelte azt is, \u00e1ltal\u00e1ban \u0151k voltak az els\u0151k, akik a betegekkel tal\u00e1lkoztak.\nA f\u0151igazgat\u00f3 hangs\u00falyozta, az elm\u00falt h\u00e1rom h\u00f3napban a ment\u0151k fegyelmezetten \u00e9s kitart\u00f3an k\u00fczd\u00f6ttek a j\u00e1rv\u00e1ny ellen, \u00e9s ez nagy b\u00fcszkes\u00e9ggel t\u00f6lti el.\nA m\u0171sorban elhangzott, m\u00e1jus 10-\u00e9n lesz a ment\u0151k napja; Magyarorsz\u00e1gon 133 \u00e9ve van ment\u00e9s, \u00e9s az Orsz\u00e1gos Ment\u0151szolg\u00e1lat 72 \u00e9ve alakult meg. A szervezet \u00fcnnep\u00e9t ez\u00fattal online tartj\u00e1k meg a j\u00e1rv\u00e1ny miatt, de rem\u00e9nyeik szerint \u0151sszel \u00e9l\u0151ben is megrendezhetik.\nCsat\u00f3 G\u00e1bor szerint igazi hungarikum az Orsz\u00e1gos Ment\u0151szolg\u00e1lat, mivel - mint mondta - sehol a vil\u00e1gon nincs m\u00e9g egy olyan szervezet, amely az eg\u00e9sz lakoss\u00e1got \u00e1llami finansz\u00edroz\u00e1sban l\u00e1tja el, r\u00e1ad\u00e1sul egys\u00e9ges protokoll szerint.\n\nMTI 2020. m\u00e1jus 8.\n\n"}]