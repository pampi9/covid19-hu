[{"date": "2020-05-08 13:28", "url": "https://koronavirus.gov.hu/cikkek/operativ-torzs-ismet-vedoeszkozokhoz-jutnak-az-alapellatasban-dolgozok", "h1": "Operat\u00edv t\u00f6rzs: ism\u00e9t v\u00e9d\u0151eszk\u00f6z\u00f6kh\u00f6z jutnak az alapell\u00e1t\u00e1sban dolgoz\u00f3k", "body": "\nIsm\u00e9t v\u00e9d\u0151eszk\u00f6z\u00f6kh\u00f6z jutnak az alapell\u00e1t\u00e1sban, illetve az id\u0151sotthonokban \u00e9s a szoci\u00e1lis int\u00e9zm\u00e9nyekben dolgoz\u00f3k - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151je sajt\u00f3t\u00e1j\u00e9koztat\u00f3n.\n\nLakatos Tibor ezredes elmondta, az alapell\u00e1t\u00e1sba p\u00e9nteken n\u00e9gyheti k\u00e9szletet sz\u00e1ll\u00edt ki az \u00c1llami Eg\u00e9szs\u00e9g\u00fcgyi Ell\u00e1t\u00f3 K\u00f6zpont, az id\u0151sotthonoknak pedig k\u00e9tmilli\u00f3 seb\u00e9szi sz\u00e1jmaszkot, 307 ezer v\u00e9d\u0151keszty\u0171t \u00e9s 7 ezer v\u00e9d\u0151k\u00f6penyt fognak eljuttatni.\nEml\u00e9keztetett, a h\u00e1ziorvosok \u00e9s a fogorvosok is t\u00f6bb alkalommal kaptak m\u00e1r v\u00e9d\u0151eszk\u00f6z\u00f6ket az \u00e1llami k\u00e9szletb\u0151l, de - mint fogalmazott - \"\u00e1t kell t\u00e9rn\u00fcnk a felel\u0151s k\u00e9szletgazd\u00e1lkod\u00e1sra\".\nEzt a k\u00e9szletgazd\u00e1lkod\u00e1st mind k\u00f6zponti, mind int\u00e9zm\u00e9nyi szinten meg kell val\u00f3s\u00edtani, ezt a munk\u00e1t a gy\u00f3gyint\u00e9zm\u00e9nyekben a k\u00f3rh\u00e1zparancsnokok, az id\u0151sotthonokban az int\u00e9zm\u00e9nyparancsnokok seg\u00edtik \u00e9s fel\u00fcgyelik - k\u00f6z\u00f6lte.\nMegnyugtat\u00f3nak nevezte a hat\u00e1rforgalmat annak ellen\u00e9re, hogy egyre t\u00f6bb hat\u00e1r\u00e1tkel\u0151 ny\u00edlik meg a munkav\u00e1llal\u00f3knak \u00e9s a di\u00e1koknak. Azt mondta: R\u00f6szk\u00e9n, Nagylakn\u00e1l \u00e9s Csan\u00e1dpalot\u00e1n\u00e1l lehet a kil\u00e9p\u0151forgalomban v\u00e1rakoz\u00e1si id\u0151re sz\u00e1m\u00edtani, de ez egy \u00f3r\u00e1n bel\u00fcli. Egyed\u00fcl Nagylakn\u00e1l kell a szem\u00e9lyforgalomban 2 \u00f3r\u00e1s v\u00e1rakoz\u00e1ssal sz\u00e1molni a bel\u00e9p\u00e9sn\u00e9l.\nMint mondta, a legnagyobb nyom\u00e1s az osztr\u00e1k-magyar hat\u00e1rra nehezedik, naponta mintegy 13 ezer \u00e1tl\u00e9p\u0151vel sz\u00e1molnak. Megnyugtat\u00f3nak nevezte, hogy a hat\u00e1rszakaszon cs\u00fct\u00f6rt\u00f6k\u00f6n nem volt fert\u0151z\u00e9sgyan\u00fas eset.\nT\u00e1j\u00e9koztat\u00e1sa szerint jelenleg 11 036-an vannak hat\u00f3s\u00e1gi h\u00e1zi karant\u00e9nban, cs\u00fct\u00f6rt\u00f6k\u00f6n 7 534 esetben ellen\u0151rizte a rend\u0151rs\u00e9g az erre vonatkoz\u00f3 szab\u00e1lyok betart\u00e1s\u00e1t. A rend\u0151rs\u00e9g m\u00e1rcius 12. \u00f3ta ellen\u0151rzi a korl\u00e1toz\u00f3 int\u00e9zked\u00e9s alatt l\u00e9v\u0151ket, az\u00f3ta 386 099 alkalommal ellen\u0151rizt\u00e9k a korl\u00e1toz\u00f3 int\u00e9zked\u00e9sek al\u00e1 es\u0151 embereket. Cs\u00fct\u00f6rt\u00f6k\u00f6n 35 szab\u00e1lytalans\u00e1got tapasztaltak, 1580 ember szegte meg a hat\u00f3s\u00e1gi h\u00e1zi karant\u00e9n szab\u00e1lyait.\nA kij\u00e1r\u00e1si korl\u00e1toz\u00e1sok szab\u00e1lyait megszeg\u0151kkel szemben cs\u00fct\u00f6rt\u00f6k\u00f6n 247 figyelmeztet\u00e9st, 114 helysz\u00edni b\u00edrs\u00e1got szabtak ki, \u00e9s 100 feljelent\u00e9st tettek a rend\u0151r\u00f6k.\nVid\u00e9ken a v\u00e9delmi int\u00e9zked\u00e9sek \u00faj szab\u00e1lyaival kapcsolatban cs\u00fct\u00f6rt\u00f6k\u00f6n 22 figyelmeztet\u00e9ssel, 9 helysz\u00edni b\u00edrs\u00e1ggal \u00e9s 4 feljelent\u00e9ssel \u00e9ltek. \u00a0 \u00a0\u00a0\nArra az \u00fajs\u00e1g\u00edr\u00f3i k\u00e9rd\u00e9sre, hogy a most \u00e9rv\u00e9nyes korm\u00e1nyrendelet szerint augusztus 15-ig tart\u00f3 korl\u00e1toz\u00e1sok ut\u00e1n milyen felt\u00e9telek mellett lehet t\u00f6megrendezv\u00e9nyt tartani, azt mondta: a korl\u00e1toz\u00e1sok megsz\u00fcntet\u00e9se csak fokozatosan, szigor\u00fa szab\u00e1lyok ment\u00e9n t\u00f6rt\u00e9nhet meg. A korm\u00e1ny is t\u00f6bb l\u00e9pcs\u0151ben tervezte meg a korl\u00e1toz\u00f3 int\u00e9zked\u00e9sek felold\u00e1s\u00e1t, mivel egy-egy enyh\u00edt\u00e9s felold\u00e1s\u00e1n\u00e1l folyamatosan figyelemmel kell k\u00eds\u00e9rni annak hat\u00e1sait - tette hozz\u00e1. Ezt a monitoroz\u00e1st teszi az operat\u00edv t\u00f6rzs \u00fcgyeleti k\u00f6zpontja is, naponta \u00e9rt\u00e9kelik az adatokat \u00e9s tesznek javaslatot a korm\u00e1nynak.\nA hat\u00f3s\u00e1gi h\u00e1zi karant\u00e9n elektronikus ellen\u0151rz\u00e9s\u00e9vel kapcsolatban elmondta: a m\u00e1jus 4-\u00e9n megjelent korm\u00e1nyrendelet \u00e9rtelm\u00e9ben azokn\u00e1l is lehets\u00e9ges az elektronikus ellen\u0151rz\u00e9s, akikn\u00e9l enn\u00e9l kor\u00e1bban rendelt\u00e9k el a korl\u00e1toz\u00f3 int\u00e9zked\u00e9st. Ehhez azonban 3 beleegyez\u00e9s sz\u00fcks\u00e9ges: az elrendel\u00e9sn\u00e9l, az erre a c\u00e9lra l\u00e9trehozott mobil applik\u00e1ci\u00f3 let\u00f6lt\u00e9s\u00e9n\u00e9l, valamint a rendszerbe t\u00f6rt\u00e9n\u0151 regisztr\u00e1ci\u00f3kor. Hozz\u00e1tette: az elektronikus rendszer el\u0151nye, hogy cs\u00f6kkenti a rend\u0151r\u00f6k ellen\u0151rz\u00e9si k\u00f6telezetts\u00e9g\u00e9t, tov\u00e1bb\u00e1 a hat\u00f3s\u00e1gi h\u00e1zi karant\u00e9nban l\u00e9v\u0151knek diszkr\u00e9tebben tudj\u00e1k betartani a szab\u00e1lyokat.\nArra a k\u00e9rd\u00e9sre, hogy Budapesten \u00e9s Pest megy\u00e9ben mehetnek-e a j\u00e1tsz\u00f3terekre a gyerekek, az ezredes azt v\u00e1laszolta: a kij\u00e1r\u00e1si korl\u00e1toz\u00e1sokr\u00f3l sz\u00f3l\u00f3 szab\u00e1lyok r\u00f6gz\u00edtik, milyen c\u00e9lb\u00f3l hagyhatj\u00e1k el az otthonaikat az emberek. Ugyan ezek k\u00f6z\u00f6tt szerepel az egy\u00e9ni sportol\u00e1s lehet\u0151s\u00e9ge \u00e9s az eg\u00e9szs\u00e9g\u00fcgyi c\u00e9l\u00fa s\u00e9ta, m\u00e9gis azt tapasztalj\u00e1k, hogy a j\u00e1tsz\u00f3tereken a gyerekek nem tudj\u00e1k betartani az el\u0151\u00edr\u00e1sokat, ez\u00e9rt t\u00f6bb azokat t\u00f6bb \u00f6nkorm\u00e1nyzat lez\u00e1rta. Az ezredes azt k\u00e9rte: a f\u0151v\u00e1rosban \u00e9s Pest megy\u00e9ben \u00e9l\u0151k ennek figyelembev\u00e9tel\u00e9vel tervezz\u00e9k szabadid\u0151s tev\u00e9kenys\u00e9g\u00fcket.\n\u00a0\n\nMTI 2020. m\u00e1jus 8.\n\n"}]