[{"date": "2020-07-10 09:24", "url": "https://koronavirus.gov.hu/cikkek/az-operativ-torzs-es-koronavirusgovhu-tajekoztatasait-kovette-lakossag", "h1": "Az Operat\u00edv T\u00f6rzs \u00e9s a koronavirus.gov.hu t\u00e1j\u00e9koztat\u00e1sait k\u00f6vette a lakoss\u00e1g", "body": "\nAz emberek legink\u00e1bb a k\u00f6zm\u00e9di\u00e1b\u00f3l t\u00e1j\u00e9koz\u00f3dtak a koronav\u00edrus-j\u00e1rv\u00e1nyr\u00f3l - der\u00fcl ki a Nemzeti M\u00e9dia- \u00e9s H\u00edrk\u00f6zl\u00e9si Hat\u00f3s\u00e1g (NMHH) M\u00e9diatan\u00e1csa \u00e1ltal elfogadott, a lakoss\u00e1g j\u00e1rv\u00e1nyhelyzet alatti m\u00e9diahaszn\u00e1lati \u00e9s h\u00edrfogyaszt\u00e1si szok\u00e1sair\u00f3l k\u00e9sz\u00edtett kutat\u00e1s\u00e1b\u00f3l - k\u00f6z\u00f6lte a test\u00fclet kommunik\u00e1ci\u00f3s igazgat\u00f3s\u00e1ga cs\u00fct\u00f6rt\u00f6k\u00f6n az MTI-vel.\n\nA kutat\u00e1s szerint a karant\u00e9n alatt jelent\u0151sen megn\u00f6vekedett az internetez\u0151k \u00e9s t\u00e9v\u00e9n\u00e9z\u0151k sz\u00e1ma. A k\u00e9t platform egy\u00fcttesen t\u00f6bb mint 90 sz\u00e1zal\u00e9k\u00e1t fedte le a koronav\u00edrusos h\u00edrek k\u00f6zvet\u00edt\u00e9s\u00e9nek: el\u0151bbi csoport 40 sz\u00e1zal\u00e9ka, ut\u00f3bbi 40-50 sz\u00e1zal\u00e9ka ford\u00edtott t\u00f6bb id\u0151t a h\u00edrekre - olvashat\u00f3 a k\u00f6zlem\u00e9nyben.\nA j\u00e1rv\u00e1nyhelyzet els\u0151 k\u00e9t h\u00f3napj\u00e1ban a megk\u00e9rdezettek 78 sz\u00e1zal\u00e9ka naponta vagy naponta t\u00f6bbsz\u00f6r, 92 sz\u00e1zal\u00e9ka pedig naponta vagy k\u00e9t-h\u00e1romnaponta k\u00f6vette figyelemmel a koronav\u00edrus-j\u00e1rv\u00e1nnyal kapcsolatos aktu\u00e1lis inform\u00e1ci\u00f3kat - \u00edrt\u00e1k.\nKit\u00e9rtek arra: az internetez\u0151k 72 sz\u00e1zal\u00e9ka jelezte, hogy tal\u00e1lkozott r\u00e9mh\u00edrrel az id\u0151szakban, aminek a forr\u00e1sa els\u0151sorban a k\u00f6z\u00f6ss\u00e9gi m\u00e9dia - \u00e9s azon bel\u00fcl a Facebook - volt 66 sz\u00e1zal\u00e9kkal.\nA felm\u00e9r\u00e9sben r\u00e9sztvev\u0151k 63 sz\u00e1zal\u00e9ka gondolta azt, hogy a \"m\u00e9dia t\u00falf\u0171t\u00f6tte a koronav\u00edrus t\u00e9m\u00e1j\u00e1t azzal, hogy t\u00fal sokat foglalkozott a j\u00e1rv\u00e1nyhelyzettel, 60 sz\u00e1zal\u00e9kuk szerint viszont t\u00e1rgyszer\u0171en adtak h\u00edrt az \u00fajs\u00e1g\u00edr\u00f3k\" - \u00edrt\u00e1k.\n\u00dagy fogalmaztak, \"a h\u00edrverseny gy\u0151ztese a\u00a0k\u00f6zm\u00e9dia\u00a0volt: a t\u00e9v\u00e9s szegmensben az M1, a r\u00e1di\u00f3ad\u00f3k k\u00f6z\u00fcl a Kossuth r\u00e1di\u00f3 vezetett. A feln\u0151tt lakoss\u00e1g t\u00f6bb mint fele naponta n\u00e9zte az Operat\u00edv T\u00f6rzs sajt\u00f3t\u00e1j\u00e9koztat\u00f3j\u00e1t, m\u00edg az internetez\u0151k fele k\u00e9t-h\u00e1romnaponta tal\u00e1lkozott olyan h\u00edrrel, amely a koronavirus.gov.hu oldalr\u00f3l sz\u00e1rmazott. A megk\u00e9rdezettek 84 sz\u00e1zal\u00e9ka volt el\u00e9gedett a korm\u00e1nyzati t\u00e1j\u00e9koztat\u00e1sok tartalm\u00e1val.\"\nA gr\u00e9mium elfogadott egy a 2015 \u00e9s 2019 k\u00f6z\u00f6tt eredeti nyelven sug\u00e1rzott filmek k\u00f6zz\u00e9t\u00e9tel\u00e9nek tapasztalataival foglalkoz\u00f3 dokumentumot is, amely kiemeli, hogy az RTL Klub \u00e9s a TV2 k\u00edn\u00e1lat\u00e1b\u00f3l vizsg\u00e1lt \u00f6sszesen 7601 film \u00e9s sorozatepiz\u00f3d 58 sz\u00e1zal\u00e9ka k\u00e9sz\u00fclt eredetileg nem magyar nyelven. Az ilyen m\u0171sorok sz\u00e1ma az \u00f6t \u00e9v alatt k\u00f6zel 43 sz\u00e1zal\u00e9kkal cs\u00f6kkent. Els\u00f6pr\u0151 volt az Egyes\u00fclt \u00c1llamokb\u00f3l import\u00e1lt alkot\u00e1sok f\u00f6l\u00e9nye 83,5 sz\u00e1zal\u00e9kkal, amit 8,3 sz\u00e1zal\u00e9kkal a t\u00f6r\u00f6k, 3,7 sz\u00e1zal\u00e9kkal a n\u00e9met m\u0171vek k\u00f6vettek.\nA m\u00e9diat\u00f6rv\u00e9ny szerint az eredetileg nem magyar nyelven k\u00e9sz\u00edtett alkot\u00e1sok legal\u00e1bb negyed\u00e9t eredeti nyelven, magyar felirattal is le kell adni. A hat\u00f3s\u00e1g vizsg\u00e1lat\u00e1b\u00f3l kider\u00fclt, hogy az eredeti nyelv\u0171 k\u00f6zread\u00e1st 168-szor mell\u0151zt\u00e9k, m\u00edg a feliratoz\u00e1s csak tizenh\u00e1romszor maradt el. T\u00f6rv\u00e9nys\u00e9rt\u00e9st 90 alkalommal \u00e1llap\u00edtott meg a test\u00fclet, amib\u0151l 87 a TV2-h\u00f6z, h\u00e1rom az RTL Klubhoz k\u00f6t\u0151d\u00f6tt.\nA k\u00e9t tanulm\u00e1ny hamarosan el\u00e9rhet\u0151 lesz az NMHH honlapj\u00e1n - tett\u00e9k hozz\u00e1.\n\nMTI\u00a0\n\n"}]