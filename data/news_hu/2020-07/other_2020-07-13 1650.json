[{"date": "2020-07-13 16:50", "url": "https://koronavirus.gov.hu/cikkek/domotor-csaba-mar-396-ezren-kitoltottek-nemzeti-konzultacios-kerdoivet", "h1": "D\u00f6m\u00f6t\u00f6r Csaba: m\u00e1r 396 ezren kit\u00f6lt\u00f6tt\u00e9k a nemzeti konzult\u00e1ci\u00f3s k\u00e9rd\u0151\u00edvet", "body": "\nRendk\u00edv\u00fcl nagy az \u00e9rdekl\u0151d\u00e9s a nemzeti konzult\u00e1ci\u00f3 ir\u00e1nt, \u00e9s b\u00e1r m\u00e9g messze a felad\u00e1si hat\u00e1rid\u0151, de a h\u00e9tf\u0151 reggeli \u00f6sszes\u00edt\u00e9s alapj\u00e1n m\u00e1r 396 ezren kit\u00f6lt\u00f6tt\u00e9k a k\u00e9rd\u0151\u00edvet - jelentette be a Minisztereln\u00f6ki Kabinetiroda parlamenti \u00e1llamtitk\u00e1ra.\n\n\nD\u00f6m\u00f6t\u00f6r Csaba egy parlamenti napirend el\u0151tti k\u00e9rd\u00e9sre adott v\u00e1lasz\u00e1ban \u00fagy fogalmazott: mindez azt bizony\u00edtja, hogy aktu\u00e1lis, fontos \u00e9s mindannyiunk \u00e9let\u00e9t \u00e9rint\u0151 k\u00e9rd\u00e9sekr\u0151l van sz\u00f3, amikr\u0151l \u00e9rdemes v\u00e9lem\u00e9ny\u00e9t mondani. A koronav\u00edrus-j\u00e1rv\u00e1ny alatt Magyarorsz\u00e1g az egyik legjobban \u00e9s legeredm\u00e9nyesebben v\u00e9dekez\u0151 orsz\u00e1g \u00e9s a korm\u00e1ny szeretn\u00e9, ha ez \u00edgy is maradna, ez\u00e9rt a v\u00edrust a hat\u00e1rokon k\u00edv\u00fcl kell tartani - sz\u00f6gezte le a politikus. Eml\u00e9keztetett, hogy a kabinet emiatt beutaz\u00e1si korl\u00e1toz\u00e1sokr\u00f3l d\u00f6nt\u00f6tt, \u00e9s h\u00e1rom, v\u00f6r\u00f6s, s\u00e1rga \u00e9s z\u00f6ld kateg\u00f3ri\u00e1ba sorolja az orsz\u00e1gokat.\n\u00a0\u00a0\u00a0\u00a0Az \u00e1llamtitk\u00e1r hangs\u00falyozta, hogy a nemzeti konzult\u00e1ci\u00f3ban vil\u00e1gos k\u00e9pet ad majd arr\u00f3l, hogy melyek a magyarok \u00e1ltal legink\u00e1bb t\u00e1mogatott int\u00e9zked\u00e9sek.\n\u00a0\u00a0\u00a0\u00a0D\u00f6m\u00f6t\u00f6r Csaba kijelentette, hogy az ellenz\u00e9k azonban \u00fajra \u00e9s \u00fajra \"torped\u00f3zza a konzult\u00e1ci\u00f3t\". A h\u00edrek szerint kiveszik a k\u00e9rd\u0151\u00edveket a postal\u00e1d\u00e1kb\u00f3l, m\u00e1shol lev\u00e1gj\u00e1k azokr\u00f3l a szem\u00e9lyes adatokat. A Momentum obszc\u00e9n tartalmakat firk\u00e1l az \u00edvekre, mik\u00f6zben s\u00falyos k\u00e9rd\u0151jelek vannak ak\u00f6r\u00fcl, hogy a f\u00fcggetlen Hadh\u00e1zy \u00c1kos hogyan kezeli a szem\u00e9lyes adatokat - sorolta probl\u00e9m\u00e1it.\n\u00a0\u00a0\u00a0\u00a0A politikus k\u00f6z\u00f6lte, nem \u00e9rtik, hogy a baloldali p\u00e1rtok mi\u00e9rt akarj\u00e1k akad\u00e1lyozni, hogy az emberek elmondj\u00e1k a v\u00e9lem\u00e9ny\u00fcket a j\u00e1rv\u00e1nyr\u00f3l, a j\u00e1rv\u00e1ny elleni k\u00fczdelemr\u0151l. Ha a v\u00e9delmi \u00f6sszefog\u00e1shoz nem tudtak semmit hozz\u00e1tenni, legal\u00e1bb a p\u00e1rbesz\u00e9det ne akad\u00e1lyozz\u00e1k - k\u00e9rte.\n\nMTI 2020. j\u00falius 13.\n\n"}]