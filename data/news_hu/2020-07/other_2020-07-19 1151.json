[{"date": "2020-07-19 11:51", "url": "https://koronavirus.gov.hu/cikkek/szijjarto-magyarok-unios-forrasairol-magyaroknak-kell-donteniuk", "h1": "Szijj\u00e1rt\u00f3: a magyarok uni\u00f3s forr\u00e1sair\u00f3l a magyaroknak kell d\u00f6nteni\u00fck", "body": "\nA magyaroknak kell d\u00f6nteni\u00fck arr\u00f3l, mik\u00e9nt \u00e9s hogyan haszn\u00e1lj\u00e1k fel Magyarorsz\u00e1g uni\u00f3s forr\u00e1sait - jelentette ki Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter a Kossuth r\u00e1di\u00f3 Vas\u00e1rnapi \u00dajs\u00e1g c\u00edm\u0171 m\u0171sor\u00e1ban.\n\n\nSzijj\u00e1rt\u00f3 P\u00e9ter vas\u00e1rnap reggel adott telefonos interj\u00faj\u00e1ban \u00fagy fogalmazott: \"nem fogjuk elfogadni, hogy b\u00e1rki b\u00e1rmilyen t\u00edpus\u00fa politikai zsarol\u00e1snak vessen al\u00e1 minket, b\u00e1rki b\u00e1rmilyen m\u00f3don zsarolni pr\u00f3b\u00e1lja a magyar embereket az eur\u00f3pai uni\u00f3s forr\u00e1sok felhaszn\u00e1l\u00e1sa tekintet\u00e9ben. Az \u00fagynevezett jog\u00e1llamis\u00e1gi mechanizmus erre ad lehet\u0151s\u00e9get: zsarol\u00e1sra, politikai befoly\u00e1sol\u00e1sra\".\n\u00a0\u00a0\u00a0\u00a0Azt mondta, a most Br\u00fcsszelben zajl\u00f3 vita j\u00f3val t\u00f6bbr\u0151l sz\u00f3l, mint hogy a helyre\u00e1ll\u00edt\u00e1si alap bels\u0151 strukt\u00far\u00e1ja hogyan n\u00e9z ki. A vita arr\u00f3l sz\u00f3l, kik \u00e9s milyen m\u00f3don d\u00f6nthetnek arr\u00f3l, hogy az uni\u00f3s forr\u00e1sokat hogyan haszn\u00e1lhass\u00e1k fel.\n\u00a0\u00a0\u00a0\u00a0Szijj\u00e1rt\u00f3 P\u00e9ter hangs\u00falyozta: az eur\u00f3pai uni\u00f3s forr\u00e1sok a mi p\u00e9nzeink is, ez\u00e9rt ennek elk\u00f6lt\u00e9s\u00e9t nem lehet zsarol\u00e1ssal, alaptalan v\u00e1dakra \u00e9p\u00fcl\u0151 tiszt\u00e1zatlan elj\u00e1r\u00e1sokkal befoly\u00e1solni.\n\u00a0\u00a0\u00a0\u00a0Az uni\u00f3s forr\u00e1sok nem humanit\u00e1rius adom\u00e1nyok, nem a nyugat-eur\u00f3pai orsz\u00e1gok nagyvonal\u00fas\u00e1g\u00e1nak a nyom\u00e1n \u00e1lltak el\u0151, hanem az eur\u00f3pai, k\u00f6zt\u00fck a magyar emberek teljes\u00edtm\u00e9ny\u00e9nek nyom\u00e1n - mondta, hozz\u00e1t\u00e9ve: az uni\u00f3s forr\u00e1sokat teh\u00e1t ennek alapj\u00e1n nek\u00fcnk j\u00e1rnak.\n\u00a0\u00a0\u00a0\u00a0Szijj\u00e1rt\u00f3 P\u00e9ter kiemelte: Magyarorsz\u00e1g minden olyan eur\u00f3pai szerz\u0151d\u00e9st betartott \u00e9s teljes\u00edtett, amelynek nyom\u00e1n jogosan v\u00e1rhatjuk el az uni\u00f3s forr\u00e1sok fair, tisztess\u00e9ges \u00e9s politikamentes eloszt\u00e1s\u00e1t.\n\u00a0\u00a0\u00a0\u00a0A miniszter szerint az Eur\u00f3pai Tan\u00e1cs \u00fagy tudna az eg\u00e9sz uni\u00f3 sz\u00e1m\u00e1ra kedvez\u0151 d\u00f6nt\u00e9st el\u00e9rni, ha az \"\u00e9szszer\u0171s\u00e9g talaj\u00e1ra l\u00e9pne\". Teh\u00e1t ha nem olyan d\u00f6nt\u00e9st hozna, amelynek nyom\u00e1n igazs\u00e1gtalanul osztan\u00e1k el az uni\u00f3s forr\u00e1sokat, \u00e9s a szeg\u00e9nyebb orsz\u00e1gok kevesebbet kapn\u00e1nak bizonyos forr\u00e1sb\u00f3l, mint a gazdagabbak. Tov\u00e1bb\u00e1 ha nem \u00e1ll\u00edtan\u00e1nak el\u0151 olyan helyzetet, amelyben a koronav\u00edrus-j\u00e1rv\u00e1ny miatti v\u00e1ls\u00e1got jobban kezel\u0151 orsz\u00e1gokat b\u00fcntetik, \u00e9s ha nem azokat a politik\u00e1kat honor\u00e1lj\u00e1k, amelyek bizonytalans\u00e1ghoz, elad\u00f3sod\u00e1shoz vezetnek - mondta Szijj\u00e1rt\u00f3 P\u00e9ter.\n\u00a0\u00a0\u00a0\u00a0A miniszter \u00fagy fogalmazott: \"az Eur\u00f3pai Tan\u00e1cs akkor hoz j\u00f3 d\u00f6nt\u00e9st, ha mindenfajta politikai zsarol\u00e1snak a lehet\u0151s\u00e9g\u00e9t kiveszi a rendszerb\u0151l\". Jelenleg ugyanis a jog\u00e1llamis\u00e1gi mechanizmusnak az a helyzete \u00e1llhatna el\u0151, hogy ha valakinek Br\u00fcsszelben nem tetszik p\u00e9ld\u00e1ul Magyarorsz\u00e1g migr\u00e1ci\u00f3s politik\u00e1ja, akkor el lehetne venni t\u0151l\u00fcnk eur\u00f3pai uni\u00f3s forr\u00e1sokat - mondta Szijj\u00e1rt\u00f3 P\u00e9ter, kiemelve, hogy ez \"botr\u00e1nyos\", ezt nem engedhetj\u00fck meg, \u00e9s ez az eur\u00f3pai \u00e9rdekekkel, \u00e9rt\u00e9kekkel is szembemegy.\n\n\nMTI 2020. j\u00falius 19.\n\n"}]