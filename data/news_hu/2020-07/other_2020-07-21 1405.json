[{"date": "2020-07-21 14:05", "url": "https://koronavirus.gov.hu/cikkek/tobb-ezer-vallalkozas-reszesulhet-fejlesztesi-forrasban", "h1": "T\u00f6bb ezer v\u00e1llalkoz\u00e1s r\u00e9szes\u00fclhet fejleszt\u00e9si forr\u00e1sban", "body": "\n\u00a0\nEddig orsz\u00e1gos szinten 5400 k\u00e9relem \u00e9rkezett a v\u00e1llalkoz\u00e1sok technol\u00f3giai meg\u00fajul\u00e1s\u00e1t seg\u00edt\u0151 p\u00e1ly\u00e1zatra \u2013 jelentette ki Varga Mih\u00e1ly a ny\u00edregyh\u00e1zi Industrial Electric Bau Kft. kapacit\u00e1sb\u0151v\u00edt\u00e9s\u00e9t t\u00e1mogat\u00f3 szerz\u0151d\u00e9s \u00fcnnep\u00e9lyes al\u00e1\u00edr\u00e1s\u00e1n.\u00a0A p\u00e9nz\u00fcgyminiszter kiemelte, hogy p\u00e1ly\u00e1zat keret\u00e9ben 3 milli\u00e1rd forintnyi t\u00e1mogat\u00e1sr\u00f3l sz\u00fcletett m\u00e1r d\u00f6nt\u00e9s, amelyb\u0151l k\u00f6zel 200 c\u00e9g fejleszt\u00e9se val\u00f3sul meg.\n\nA t\u00e1rcavezet\u0151 eml\u00e9keztetett: a korm\u00e1ny c\u00e9lja tov\u00e1bbra is az, hogy a beruh\u00e1z\u00e1sok t\u00e1mogat\u00e1sa \u00e9s a munkahelyek megv\u00e9d\u00e9se r\u00e9v\u00e9n min\u00e9l nagyobb m\u00e9rt\u00e9kben cs\u00f6kkentse a magyar gazdas\u00e1gban a j\u00e1rv\u00e1ny okozta visszaes\u00e9st. Az erre a c\u00e9lra kidolgozott Gazdas\u00e1gv\u00e9delmi Akci\u00f3terv p\u00e9nz\u00fcgyi keret\u00e9ben szerepelnek azok az uni\u00f3s fejleszt\u00e9si forr\u00e1sok is, amelyekre k\u00e9t operat\u00edv program, a VEKOP \u00e9s GINOP keret\u00e9ben p\u00e1ly\u00e1zhatnak a v\u00e1llalkoz\u00e1sok. A felh\u00edv\u00e1s \u00faj t\u00edpus\u00fa, felt\u00e9telesen visszat\u00e9r\u00edtend\u0151 t\u00e1mogat\u00e1st alkalmaz, a p\u00e1ly\u00e1zatokr\u00f3l gyors\u00edtott, egyszer\u0171s\u00edtett elb\u00edr\u00e1l\u00e1ssal sz\u00fclettek meg a d\u00f6nt\u00e9sek.\nA miniszter felh\u00edvta a figyelmet, hogy a j\u00e1rv\u00e1ny gazdas\u00e1gi hat\u00e1sainak lek\u00fczd\u00e9s\u00e9hez sz\u00fcks\u00e9g van az adminisztrat\u00edv szab\u00e1lyok felsz\u00e1mol\u00e1s\u00e1ra, amelyek akad\u00e1lyozz\u00e1k a v\u00e1llalkoz\u00e1sok tev\u00e9kenys\u00e9g\u00e9t \u00e9s megnehez\u00edtik a h\u00e9tk\u00f6znapi \u00fcgymenetet. Ennek szolg\u00e1lat\u00e1ra j\u00f6tt l\u00e9tre a Gazdas\u00e1gv\u00e9delmi Operat\u00edv T\u00f6rzs, amelynek els\u0151dleges c\u00e9lja a magyar gazdas\u00e1g n\u00f6veked\u00e9si p\u00e1ly\u00e1ra \u00e1ll\u00edt\u00e1sa. A t\u00f6rzs az eddigi munka sor\u00e1n t\u00e1rgyalt az ad\u00f3b\u00fcrokr\u00e1cia cs\u00f6kkent\u00e9s\u00e9r\u0151l, a hazai turizmus \u00fajraindul\u00e1s\u00e1t szolg\u00e1l\u00f3 l\u00e9p\u00e9sekr\u0151l, a magyar mez\u0151gazdas\u00e1gi \u00e9s \u00e9lelmiszeripari termel\u00e9s t\u00e1mogat\u00e1s\u00e1r\u00f3l, valamint a k\u00f6zbeszerz\u00e9si elj\u00e1r\u00e1sok egyszer\u0171s\u00edt\u00e9s\u00e9r\u0151l \u2013 t\u00e1j\u00e9koztatott a t\u00e1rcavezet\u0151.\nVarga Mih\u00e1ly az Industrial Electric Bau Kft. 42 milli\u00f3 forintos beruh\u00e1z\u00e1sr\u00f3l sz\u00f3lva elmondta, hogy a c\u00e9g technol\u00f3giai-fejleszt\u00e9s\u00e9nek k\u00f6sz\u00f6nhet\u0151en tov\u00e1bb b\u0151v\u00edtheti piaci szerep\u00e9t \u00e9s a c\u00e9g szakember g\u00e1rd\u00e1j\u00e1t, amelyhez a korm\u00e1ny 30 milli\u00f3 forinttal j\u00e1rul hozz\u00e1.\n(P\u00e9nz\u00fcgyminiszt\u00e9rium)\n\n"}]