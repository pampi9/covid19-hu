[{"date": "2020-07-30 15:30", "url": "https://koronavirus.gov.hu/cikkek/kormanyinfo-cel-masodik-hullam-megelozese", "h1": "Korm\u00e1nyinf\u00f3: a c\u00e9l a m\u00e1sodik hull\u00e1m megel\u0151z\u00e9se ", "body": "\nA korm\u00e1ny nem k\u00edv\u00e1n v\u00e1ltoztatni a koronav\u00edrus-j\u00e1rv\u00e1ny elleni v\u00e9dekez\u00e9st szolg\u00e1l\u00f3, jelenleg hat\u00e1lyos int\u00e9zked\u00e9seken, mert b\u00e1rmilyen m\u00f3dos\u00edt\u00e1s kock\u00e1zatos lenne - k\u00f6z\u00f6lte Guly\u00e1s Gergely Minisztereln\u00f6ks\u00e9get vezet\u0151 miniszter a korm\u00e1nyinf\u00f3n.\n\nA korm\u00e1ny semmilyen kock\u00e1zatot nem v\u00e1llal, a c\u00e9l a m\u00e1sodik hull\u00e1m megel\u0151z\u00e9se - hangoztatta. Guly\u00e1s Gergely azt jel\u00f6lte meg c\u00e9lk\u00e9nt, hogy szeptember 1-j\u00e9vel az iskol\u00e1k rendes tanulm\u00e1nyi rendben kezdhess\u00e9k meg m\u0171k\u00f6d\u00e9s\u00fcket.\nMagyarorsz\u00e1g sikeresen v\u00e9dekezett, de t\u00f6bb k\u00f6rnyez\u0151 orsz\u00e1gban n\u0151 a fert\u0151z\u00e9sek sz\u00e1ma\n\n\u00a0\u00a0\u00a0\u00a0Guly\u00e1s Gergely a j\u00e1rv\u00e1nyhelyzetr\u0151l sz\u00f3lva kiemelte: Magyarorsz\u00e1g azon \u00e1llamok k\u00f6z\u00e9 tartozik, amelyek a v\u00edrus els\u0151 hull\u00e1m\u00e1t a legsikeresebben kezelt\u00e9k, sokkal jobban, hat\u00e9konyabban, mint p\u00e9ld\u00e1ul Spanyolorsz\u00e1g, Belgium, Olaszorsz\u00e1g, Hollandia vagy Sv\u00e9dorsz\u00e1g.\n\u00a0\u00a0\u00a0\u00a0De ez csak egy r\u00e9szsiker - folytatta -, mert b\u00e1r Magyarorsz\u00e1gon a helyzet stagn\u00e1l, a fert\u0151z\u00e9ssz\u00e1m kifejezetten alacsony, sok helyen m\u00e1r megindult egy er\u0151s m\u00e1sodik hull\u00e1m. Romlott a helyzet p\u00e9ld\u00e1ul Szerbi\u00e1ban, Rom\u00e1ni\u00e1ban, Koszov\u00f3ban, Alb\u00e1ni\u00e1ban \u00e9s Montenegr\u00f3ban, tov\u00e1bb\u00e1 Sv\u00e9dorsz\u00e1gban, az Egyes\u00fclt Kir\u00e1lys\u00e1gban, \u00e9s Olaszorsz\u00e1gban is tapasztalhat\u00f3 volt egy szer\u00e9ny m\u00e9rt\u00e9k\u0171 n\u00f6veked\u00e9s - sorolta, jelezve, hogy a helyzet roml\u00e1sa vil\u00e1gtendencia.\n\u00a0\u00a0\u00a0\u00a0R\u00e1mutatott ugyanakkor, hogy a k\u00f6rnyez\u0151 orsz\u00e1gok k\u00f6z\u00fcl Horv\u00e1torsz\u00e1gban \u00e9s Szlov\u00e9ni\u00e1ban cs\u00f6kkent az akt\u00edv esetek sz\u00e1ma. A Minisztereln\u00f6ks\u00e9g vezet\u0151je azt k\u00f6z\u00f6lte, hogy Magyarorsz\u00e1gon a jelenlegi keretek k\u00f6z\u00f6tt tarthat\u00f3 a fert\u0151z\u00e9ssz\u00e1mok stagn\u00e1l\u00e1sa.\n\u00a0\u00a0\u00a0\u00a0Hangs\u00falyozta, a v\u00e9dekez\u00e9s akkor eredm\u00e9nyes, ha mindenki tartja a v\u00e9d\u0151t\u00e1vols\u00e1got, \u00e9s a maszkvisel\u00e9sre vonatkoz\u00f3 el\u0151\u00edr\u00e1soknak is eleget tesz.\n\u00a0\u00a0\u00a0\u00a0A miniszter arra a k\u00e9rd\u00e9sre, hogy mikorra v\u00e1rhat\u00f3 a j\u00e1rv\u00e1ny m\u00e1sodik hull\u00e1ma, azt v\u00e1laszolta: Eur\u00f3pa sz\u00e1mtalan orsz\u00e1g\u00e1ban olyan fel\u00edvel\u00e9s tapasztalhat\u00f3 a sz\u00e1mokban, amit m\u00e1sodik hull\u00e1mnak kell tekinteni. Hozz\u00e1tette: Magyarorsz\u00e1gon az\u00e9rt kell mindent megtenni, hogy a m\u00e1sodik hull\u00e1m minim\u00e1lis legyen. Egy m\u00e1sik k\u00e9rd\u00e9sre v\u00e1laszolva kifejtette: amennyiben az akt\u00edv fert\u0151z\u00e9sek sz\u00e1ma az 1000-1500-at meghaladn\u00e1, akkor ez egy\u00e9rtelm\u0171en a m\u00e1sodik hull\u00e1mot jelenten\u00e9, jelenleg viszont 500 \u00e9s 600 k\u00f6z\u00f6tt stagn\u00e1l az akt\u00edv esetek sz\u00e1ma.\n\u00a0\u00a0\u00a0 Arra a k\u00e9rd\u00e9sre, hogy a rend\u0151rs\u00e9g szankcion\u00e1lt-e m\u00e1r a maszkvisel\u00e9si szab\u00e1lyok megszeg\u00e9se miatt, a miniszter azt v\u00e1laszolta: a rend\u0151rs\u00e9g t\u00f6rv\u00e9ny alapj\u00e1n int\u00e9zkedhet, b\u00edrs\u00e1got szabhat ki, ak\u00e1r t\u00f6bb t\u00edzezrest is, \u00e9s tudom\u00e1sa szerint n\u00e9h\u00e1ny esetben b\u00fcntettek is. Megjegyezte: van lehet\u0151s\u00e9g szankci\u00f3ra, de mindenkit \u00f6nk\u00e9ntes jogk\u00f6vet\u00e9sre k\u00e9rnek.\n500 f\u0151 feletti zen\u00e9s-t\u00e1ncos rendezv\u00e9ny tov\u00e1bbra sem tarthat\u00f3\n\n\u00a0\u00a0\u00a0\u00a0A zen\u00e9s-t\u00e1ncos rendezv\u00e9nyekre vonatkoz\u00f3 hat\u00e1lyos szab\u00e1lyokat ugyanakkor augusztus 15. ut\u00e1n is fenntartj\u00e1k - mondta.\n\nGar\u00e1zskoncert-sorozat indul\n\u00a0\u00a0\u00a0\u00a0A miniszter arr\u00f3l is t\u00e1j\u00e9koztatott, hogy a korm\u00e1ny 5,3 milli\u00e1rd forintos t\u00e1mogat\u00e1st ny\u00fajt a koronav\u00edrus-j\u00e1rv\u00e1ny miatt neh\u00e9z helyzetbe ker\u00fclt zen\u00e9szszakm\u00e1nak. A keretb\u0151l egy \u00fagynevezett gar\u00e1zskoncert-sorozat indul, a felv\u00e9teleket pedig mindenkinek el\u00e9rhet\u0151v\u00e9 teszik. Az 5,3 milli\u00e1rd forintb\u00f3l 800 milli\u00f3t kifejezetten a cig\u00e1nyzen\u00e9szek megseg\u00edt\u00e9s\u00e9re sz\u00e1nnak.\n\u00a0\u00a0\u00a0\u00a0A kiv\u00e1laszt\u00e1sba neves zenei producereket vonnak be, a programot pedig a Magyar Turisztikai \u00dcgyn\u00f6ks\u00e9g bonyol\u00edtja le - tette hozz\u00e1.\nEddig 1 milli\u00f3 192 ezren t\u00f6lt\u00f6tt\u00e9k ki a koronav\u00edrusr\u00f3l sz\u00f3l\u00f3 nemzeti konzult\u00e1ci\u00f3t\n\n\u00a0\u00a0\u00a0\u00a0Szentkir\u00e1lyi Alexandra korm\u00e1nysz\u00f3viv\u0151 arr\u00f3l sz\u00e1molt be, hogy a cs\u00fct\u00f6rt\u00f6k reggeli adatok szerint m\u00e1r 1 milli\u00f3 192 ezren t\u00f6lt\u00f6tt\u00e9k ki online vagy postai \u00faton a nemzeti konzult\u00e1ci\u00f3s \u00edveket. A konzult\u00e1ci\u00f3n val\u00f3 r\u00e9szv\u00e9telre augusztus 15-ig m\u00e9g mindenkinek lehet\u0151s\u00e9ge van - jelezte a korm\u00e1nysz\u00f3viv\u0151.\n\u00a0\u00a0\u00a0\u00a0Szentkir\u00e1lyi Alexandra azt mondta: a korm\u00e1ny eddig is minden fontos d\u00f6nt\u00e9se el\u0151tt kik\u00e9rte a magyar emberek v\u00e9lem\u00e9ny\u00e9t. Nincs ez m\u00e1sk\u00e9nt a koronav\u00edrus-j\u00e1rv\u00e1ny elleni v\u00e9dekez\u00e9s, illetve a gazdas\u00e1gi hat\u00e1sok eset\u00e9ben sem. Azt szeretn\u00e9k, ha egyet\u00e9rt\u00e9si pontok lenn\u00e9nek az emberek k\u00f6z\u00f6tt, ezzel is t\u00e1mogatva a korm\u00e1ny munk\u00e1j\u00e1t - k\u00f6z\u00f6lte.\nEgys\u00e9ges t\u00e1j\u00e9koztat\u00e1s lesz az augusztus 1-j\u00e9t k\u00f6vet\u0151 tesztel\u00e9si elj\u00e1r\u00e1srendr\u0151l\nA k\u00fclf\u00f6ldr\u0151l, s\u00e1rga, illetve v\u00f6r\u00f6s besorol\u00e1s\u00fa orsz\u00e1gokb\u00f3l visszat\u00e9r\u0151k augusztus 1-je ut\u00e1n tesztel\u00e9s\u00e9r\u0151l sz\u00f3lva elmondta: \u00e1llami vagy mag\u00e1n szolg\u00e1ltat\u00f3hoz is lehet menni tesztel\u00e9sre, \u00e9s a tesztel\u00e9s elv\u00e9gz\u00e9se \u00e9rdek\u00e9ben el lehet hagyni a karant\u00e9nt. A szakt\u00e1rca egys\u00e9ges t\u00e1j\u00e9koztat\u00e1s ad majd az augusztus 1-j\u00e9t k\u00f6vet\u0151 elj\u00e1r\u00e1srendr\u0151l - tette hozz\u00e1 a miniszter.\nA gazdas\u00e1g \u00fajraind\u00edt\u00e1s\u00e1r\u00f3l\n\u00a0\u00a0\u00a0A miniszter a gazdas\u00e1g \u00fajraind\u00edt\u00e1s\u00e1ra vonatkoz\u00f3 felvet\u00e9sre kifejtette: a v\u00e1llalkoz\u00e1sok ig\u00e9nybe vehetik egyebek mellett a munkahelyv\u00e9delmi, illetve munkahelyteremt\u0151 b\u00e9rt\u00e1mogat\u00e1st, a Sz\u00e9chenyi-k\u00e1rtya programot, a fejleszt\u00e9si bank term\u00e9keit, a high-tech- \u00e9s z\u00f6ldp\u00e1ly\u00e1zati konstrukci\u00f3t, a versenyk\u00e9pess\u00e9g-n\u00f6vel\u0151 t\u00e1mogat\u00e1st, a Kisfaludy sz\u00e1ll\u00e1shelyfejleszt\u00e9si programot \u00e9s a hitelmorat\u00f3riumot. Hozz\u00e1tette: t\u00e1rgyalnak a banksz\u00f6vets\u00e9ggel arr\u00f3l, hogy j\u00f6v\u0151re tudnak-e tov\u00e1bbi kedvezm\u00e9nyeket vagy r\u00e9szbeni morat\u00f3riumot biztos\u00edtani c\u00e9geknek.\n\u00a0\u00a0\u00a0\u00a0Azt, hogy a K\u00f6zponti Statisztikai Hivatal (KSH) adatai szerint a munkan\u00e9lk\u00fclis\u00e9g rekordszinten van, Guly\u00e1s Gergely \u00fagy komment\u00e1lta: a KSH foglalkoztatotti l\u00e9tsz\u00e1mra vonatkoz\u00f3 adatai szerint 4 milli\u00f3 457 ezren dolgoznak, ami az egy \u00e9vvel ezel\u0151tti sz\u00e1mhoz k\u00e9pest 38 ezerrel kevesebb \u00e9s mintegy 100 ezerrel t\u00f6bb mint a v\u00e1ls\u00e1g m\u00e9lypontj\u00e1n. Hozz\u00e1tette: azt rem\u00e9lik, hogy ebben m\u00e9g az \u00e9vben el\u00e9rhetik a tavalyi \u00e9v azonos id\u0151szak\u00e1nak a foglalkoztatotti adatait.\n\u00a0\u00a0\u00a0\u00a0A GDP alakul\u00e1s\u00e1ra vonatkoz\u00f3 k\u00e9rd\u00e9sre Guly\u00e1s Gergely k\u00f6z\u00f6lte: ma m\u00e9g mindig neh\u00e9z felel\u0151ss\u00e9gteljes progn\u00f3zist adni, de \u00fagy l\u00e1tj\u00e1k, hogy a m\u00ednusz 3 sz\u00e1zal\u00e9kos el\u0151rejelz\u00e9s nagy t\u00e9ved\u00e9st val\u00f3sz\u00edn\u0171leg nem jelent. Hozz\u00e1tette: nagy a bizonytalans\u00e1g, az \u00f6sszk\u00e9phez az augusztusi adatokat \u00e9s a j\u00e1rv\u00e1ny esetleges m\u00e1sodik hull\u00e1m\u00e1nak gazdas\u00e1gi k\u00f6vetkezm\u00e9nyeit is figyelembe kell venni.\nMegmarad az egyszer\u0171s\u00edtett receptkiv\u00e1lt\u00e1sra vonatkoz\u00f3 szab\u00e1lyoz\u00e1s\n\n\u00a0\u00a0\u00a0\u00a0Guly\u00e1s Gergely k\u00e9rd\u00e9sre v\u00e1laszolva meger\u0151s\u00edtette: szeptember 17-e ut\u00e1n, illetve a j\u00e1rv\u00e1ny\u00fcgyi k\u00e9sz\u00fclts\u00e9g elm\u00falt\u00e1val is megmarad az egyszer\u0171s\u00edtett receptkiv\u00e1lt\u00e1sra vonatkoz\u00f3 szab\u00e1lyoz\u00e1s.\n\u00a0\n\nMTI\n\u00a0\n\n"}]