[{"date": "2020-07-20 08:45", "url": "https://koronavirus.gov.hu/cikkek/penzugyminiszter-ketmilliard-forintos-panzioepitesi-palyazat-indul", "h1": "P\u00e9nz\u00fcgyminiszter: k\u00e9tmilli\u00e1rd forintos panzi\u00f3\u00e9p\u00edt\u00e9si p\u00e1ly\u00e1zat indul", "body": "\n\u00dajabb gazdas\u00e1gv\u00e9delmi int\u00e9zked\u00e9ssel seg\u00edti a korm\u00e1ny a turizmust, ez\u00fattal panzi\u00f3k \u00e9p\u00edt\u00e9s\u00e9re p\u00e1ly\u00e1zhatnak a v\u00e1llalkoz\u00e1sok 1,8 milli\u00e1rd forintos keret\u00f6sszegre - jelentette be a p\u00e9nz\u00fcgyminiszter a k\u00f6z\u00f6ss\u00e9gi oldal\u00e1ra felt\u00f6lt\u00f6tt vide\u00f3ban.\n\n\nVarga Mih\u00e1ly kiemelte: a turizmus egyike a koronav\u00edrus \u00e1ltal legink\u00e1bb s\u00fajtott \u00e1gazatoknak, ez\u00e9rt a korm\u00e1ny a gazdas\u00e1gv\u00e9delmi int\u00e9zked\u00e9seken kereszt\u00fcl m\u00e1r t\u00f6bb mint 300 milli\u00e1rd forinttal seg\u00edtette a turisztikai c\u00e9geket.\n\u00a0\u00a0\u00a0\u00a0A turizmus teljes\u00edtm\u00e9nye 2010 \u00f3ta \u00e9vr\u0151l \u00e9vre rekordokat d\u00f6nt, a j\u00e1rv\u00e1ny miatt azonban le\u00e1llt az \u00e1gazat - mondta, kiemelve, hogy m\u00e1jusban a vend\u00e9gforgalom 93 sz\u00e1zal\u00e9kkal, a rept\u00e9ri utasforgalom 98 sz\u00e1zal\u00e9kkal zuhant vissza.\n\u00a0\u00a0\u00a0\u00a0Ez\u00e9rt a korm\u00e1ny a gazdas\u00e1gv\u00e9delemben is k\u00fcl\u00f6n hangs\u00falyt helyez a turisztikai szektor \u00fajraind\u00edt\u00e1s\u00e1ra - tette hozz\u00e1.\n\u00a0\u00a0\u00a0\u00a0A Pest megyei v\u00e1llalkoz\u00e1sok \u00e9s \u00f6nkorm\u00e1nyzati tulajdon\u00fa gazdas\u00e1gi t\u00e1rsas\u00e1gok most a program keret\u00e9ben 1,8 milli\u00e1rd forint \u00e9rt\u00e9kben, 60 \u00e9s 300 milli\u00f3 forint k\u00f6z\u00f6tti t\u00e1mogat\u00e1st ig\u00e9nyelhetnek, amelyb\u0151l lehet\u0151s\u00e9g van \u00faj panzi\u00f3k \u00e9p\u00edt\u00e9s\u00e9re \u00e9s a m\u0171k\u00f6dtet\u00e9shez sz\u00fcks\u00e9ges eszk\u00f6z\u00f6k beszerz\u00e9s\u00e9re, informatikai \u00e9s infrastruktur\u00e1lis beruh\u00e1z\u00e1sokra.\n\u00a0\u00a0\u00a0\u00a0A miniszter eml\u00e9keztetett: Pest megye az uni\u00f3s el\u0151\u00edr\u00e1sok miatt a hasonl\u00f3 fejletts\u00e9g\u0171 megy\u00e9khez k\u00e9pest kevesebb uni\u00f3s fejleszt\u00e9si forr\u00e1shoz jut hozz\u00e1, ez\u00e9rt a korm\u00e1ny 2021-ig 80 milli\u00e1rd forint t\u00e1mogat\u00e1st ny\u00fajt hazai forr\u00e1sb\u00f3l a t\u00e9rs\u00e9g fejleszt\u00e9seire.\n\u00a0\u00a0\u00a0\u00a0Az \"\u00daj panzi\u00f3k l\u00e9tes\u00edt\u00e9se Pest megye ter\u00fclet\u00e9n\" c\u00edm\u0171 felh\u00edv\u00e1s p\u00e1ly\u00e1zati dokument\u00e1ci\u00f3ja h\u00e9tf\u0151t\u0151l\u00a0\u00a0el\u00e9rhet\u0151 a\u00a0www.allamkincstar.gov.hu\u00a0oldalon, a t\u00e1mogat\u00e1si k\u00e9relmeket 2020. szeptember 15. reggel 8 \u00f3r\u00e1t\u00f3l ny\u00fajthatj\u00e1k be majd a p\u00e1ly\u00e1z\u00f3k.\n\n\nMTI 2020. j\u00falius 20.\n\n"}]