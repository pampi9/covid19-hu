[{"date": "2020-07-13 15:37", "url": "https://koronavirus.gov.hu/cikkek/mav-atmenetileg-szunetel-nemzetkozi-szemelyszallitas-szerbia-es-magyarorszag-kozott", "h1": "M\u00c1V: \u00e1tmenetileg sz\u00fcnetel a nemzetk\u00f6zi szem\u00e9lysz\u00e1ll\u00edt\u00e1s Szerbia \u00e9s Magyarorsz\u00e1g k\u00f6z\u00f6tt", "body": "\n\u00c1tmenetileg sz\u00fcnetel a nemzetk\u00f6zi szem\u00e9lysz\u00e1ll\u00edt\u00e1s Szerbia \u00e9s Magyarorsz\u00e1g k\u00f6z\u00f6tt, az Ivo Andric nemzetk\u00f6zi gyorsvonat j\u00falius 14-t\u0151l nem k\u00f6zlekedik - k\u00f6z\u00f6lte a M\u00c1V h\u00e9tf\u0151n az MTI-vel.\n\n\nA szerb vas\u00fat t\u00e1j\u00e9koztatta a magyar vas\u00fatt\u00e1rsas\u00e1got, hogy j\u00falius 14-t\u0151l felf\u00fcggesztik a kelebiai hat\u00e1ron \u00e1t zajl\u00f3 vas\u00fati forgalmat a szerbiai v\u00edrusv\u00e9szhelyzet miatt, ez\u00e9rt \u00e1tmenetileg sz\u00fcnetel a nemzetk\u00f6zi szem\u00e9lysz\u00e1ll\u00edt\u00e1s Szerbia \u00e9s Magyarorsz\u00e1g k\u00f6z\u00f6tt.\n\u00a0\u00a0\u00a0\u00a0A M\u00c1V felh\u00edvja a figyelmet, hogy az Ivo Andric nemzetk\u00f6zi gyorsvonatp\u00e1r meghat\u00e1rozatlan ideig nem k\u00f6zlekedik egyik ir\u00e1nyban sem Kelebia \u00e9s \u00dajvid\u00e9k k\u00f6z\u00f6tt j\u00falius 14-t\u0151l. A vonatp\u00e1rral a belf\u00f6ldi utasok Budapest \u00e9s Kelebia k\u00f6z\u00f6tt tov\u00e1bbra is utazhatnak.\n\u00a0\u00a0\u00a0\u00a0A nemzetk\u00f6zi utaz\u00e1sr\u00f3l lemond\u00f3 utasoknak a M\u00c1V-Start az \u00e1ltala ki\u00e1ll\u00edtott nemzetk\u00f6zi menet- \u00e9s helyjegyeket kezel\u00e9si k\u00f6lts\u00e9g n\u00e9lk\u00fcl visszav\u00e1ltja. A jegyp\u00e9nzt\u00e1rban v\u00e1s\u00e1rolt nemzetk\u00f6zi jegyek eset\u00e9ben a nemzetk\u00f6zi p\u00e9nzt\u00e1rakn\u00e1l \u00e9s az \u00fcgyf\u00e9lszolg\u00e1latokon szem\u00e9lyesen ny\u00fajthatj\u00e1k be az utasok a visszat\u00e9r\u00edt\u00e9si k\u00e9relm\u00fcket. Ezt elektronikus \u00faton is jelezhetik az\u00a0eszrevetel@mav-start.hu\u00a0c\u00edmen, ebben az esetben az eredeti menetjegyet postai \u00faton el kell juttatni az \u00fcgyf\u00e9lszolg\u00e1latra, a 1426. Budapest, Pf.: 56. c\u00edmre - ismertetik.\n\u00a0\u00a0\u00a0\u00a0Abban az esetben, ha a p\u00e9nzt\u00e1rban k\u00e9szp\u00e9nzzel v\u00e1s\u00e1rolt nemzetk\u00f6zi menetjegy \u00e9rt\u00e9ke nem haladja meg az 50 ezer forintot, azonnali visszat\u00e9r\u00edt\u00e9st k\u00e9rhet az utas szem\u00e9lyesen a nemzetk\u00f6zi p\u00e9nzt\u00e1rakban vagy a szem\u00e9lyes \u00fcgyf\u00e9lszolg\u00e1latokon. Bankk\u00e1rty\u00e1s v\u00e1s\u00e1rl\u00e1s eset\u00e9n a menetjegy \u00e9rt\u00e9k\u00e9t a p\u00e9nzt\u00e1rban banksz\u00e1ml\u00e1ra visszautalj\u00e1k \u00f6sszeghat\u00e1r n\u00e9lk\u00fcl.\n\u00a0\u00a0\u00a0\u00a0Az 50 ezer forintn\u00e1l nagyobb \u00e9rt\u00e9k\u0171, k\u00e9szp\u00e9nz\u00e9rt v\u00e1s\u00e1rolt menetjegyek visszat\u00e9r\u00edt\u00e9se k\u00f6zpontilag, visszat\u00e9r\u00edt\u00e9si ig\u00e9nybejelent\u0151 nyomtatv\u00e1ny kit\u00f6lt\u00e9s\u00e9vel t\u00f6rt\u00e9nik - \u00edrja a M\u00c1V k\u00f6zlem\u00e9ny\u00e9ben.\n\nMTI 2020. j\u00falius 13.\n\n"}]