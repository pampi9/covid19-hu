[{"date": "2020-07-13 09:27", "url": "https://koronavirus.gov.hu/cikkek/palkovics-van-meg-mozgaster-jarvany-masodik-hullamanak-kezelesere", "h1": "Palkovics: van m\u00e9g mozg\u00e1st\u00e9r a j\u00e1rv\u00e1ny m\u00e1sodik hull\u00e1m\u00e1nak kezel\u00e9s\u00e9re", "body": "\nAz eddigi gazdas\u00e1gv\u00e9delmi int\u00e9zked\u00e9sek megfelel\u0151k \u00e9s ar\u00e1nyosak, de maradt k\u00f6lts\u00e9gvet\u00e9si mozg\u00e1st\u00e9r a beavatkoz\u00e1sra, ha j\u00f6n a koronav\u00edrus-j\u00e1rv\u00e1ny m\u00e1sodik hull\u00e1ma - mondta a Vil\u00e1ggazdas\u00e1g h\u00e9tf\u0151i sz\u00e1m\u00e1ban megjelent interj\u00faj\u00e1ban Palkovics L\u00e1szl\u00f3 innov\u00e1ci\u00f3s \u00e9s technol\u00f3giai miniszter.\n\n\n\"Az els\u0151 \u00fctemben nem akartuk az \u00f6sszes forr\u00e1st kihelyezni, hanem ar\u00e1nyosan rendelt\u00fcnk p\u00e9nzt a c\u00e9lok mell\u00e9, \u00edgy maradhat mozg\u00e1st\u00e9r a m\u00e1sodik hull\u00e1m kezel\u00e9s\u00e9re\" - fogalmazott a miniszter, k\u00f6nnyebbs\u00e9gnek nevezve, hogy nemcsak az eg\u00e9szs\u00e9g\u00fcgyi, hanem a gazdas\u00e1gi v\u00e9dekez\u00e9shez sz\u00fcks\u00e9ges strukt\u00far\u00e1k is ki\u00e9p\u00fcltek.\n\u00a0\u00a0\u00a0\u00a0Az energiastrat\u00e9gi\u00e1r\u00f3l sz\u00f3lva eml\u00e9keztetett arra, hogy a sz\u00e9n-dioxid semlegess\u00e9g el\u00e9r\u00e9s\u00e9ben az atomenergi\u00e1nak hatalmas szerepe van, \"a meg\u00fajul\u00f3 energiaforr\u00e1sok ter\u00e9n pedig nem a sz\u00e9l-, hanem a naper\u0151m\u0171vek mellett k\u00f6telezt\u00fck el magunkat\", mivel Magyarorsz\u00e1gon az \u00e9ves naps\u00fct\u00f6tte \u00f3r\u00e1k sz\u00e1ma magas, a sz\u00e9lbiztons\u00e1g viszont csek\u00e9ly. \"A r\u00e1nk v\u00e1r\u00f3 feladatok megold\u00e1s\u00e1hoz az elk\u00f6vetkez\u0151 t\u00edz \u00e9vben 600 \u00e9s 1500 milli\u00e1rd forint k\u00f6z\u00f6tti \u00f6sszegre lesz sz\u00fcks\u00e9g, de ebben az uni\u00f3s t\u00e1mogat\u00e1sok is seg\u00edts\u00e9get ny\u00fajthatnak\" - tette hozz\u00e1.\n\u00a0\u00a0\u00a0\u00a0A 2021-2027-es uni\u00f3s ciklus v\u00e1rhat\u00f3 p\u00e9nz\u00fcgyi keret\u00e9r\u0151l sz\u00f3lva kiemelte: re\u00e1lis c\u00e9l, hogy a nemzeti \u00f6nr\u00e9sszel, a kieg\u00e9sz\u00edt\u0151 programokkal \u00e9s a visszat\u00e9r\u00edtend\u0151 forr\u00e1sokkal egy\u00fctt a 2014-2020-as id\u0151szakra vonatkoz\u00f3 32 milli\u00e1rd eur\u00f3 ut\u00e1n 2021 \u00e9s 2027 k\u00f6z\u00f6tt ak\u00e1r 50 milli\u00e1rd eur\u00f3 \u00e1lljon Magyarorsz\u00e1g rendelkez\u00e9s\u00e9re. \"Az uni\u00f3s forr\u00e1skeretb\u0151l \u00e9s a magyar gazdas\u00e1g teljes\u00edt\u0151k\u00e9pess\u00e9ge r\u00e9v\u00e9n akkora ugr\u00e1st \u00e9rhet\u00fcnk el ebben a h\u00e9t \u00e9vben, amekkor\u00e1t eddig m\u00e9g nem\" - hangs\u00falyozta, megjegyezve: az is sokat seg\u00edthet, hogy egyre t\u00f6bb nagyv\u00e1llalat helyezi \u00e1t \u00c1zsi\u00e1b\u00f3l Eur\u00f3p\u00e1ba a gy\u00e1rt\u00e1s\u00e1t, \u00e9s a kontinensen bel\u00fcl is megfigyelhet\u0151 egyfajta \u00e1trendez\u0151d\u00e9s: d\u00e9lr\u0151l a kelet-k\u00f6z\u00e9p-eur\u00f3pai r\u00e9gi\u00f3ba v\u00e1ndorol a t\u0151ke.\n\u00a0\u00a0\u00a0\u00a0A miniszter r\u00e1mutatott, hogy a Nemzetk\u00f6zi Valutaalap felm\u00e9r\u00e9se szerint a magyar gazdas\u00e1g m\u00e1r high-tech p\u00e1ly\u00e1ra \u00e1llt: a magyar ipari termel\u00e9s 70 sz\u00e1zal\u00e9ka high-tech, ugyanekkora az ar\u00e1ny N\u00e9metorsz\u00e1gban. \u00dajabb m\u00e9rf\u00f6ldk\u0151 a molekul\u00e1ris biol\u00f3gia ter\u00e9n megval\u00f3sul\u00f3 HCEMM projekt, emellett letett\u00e9k egy pilot-olt\u00f3anyaggy\u00e1r alapk\u00f6v\u00e9t Debrecenben, de elkezdt\u00e9k a mesters\u00e9gesintelligencia-strat\u00e9gia megval\u00f3s\u00edt\u00e1s\u00e1t is. Az ut\u00f3bbi keret\u00e9ben m\u00e1r eld\u0151lt, hogy jelent\u0151sen megn\u00f6velik a magyar szupersz\u00e1m\u00edt\u00f3g\u00e9pes kapacit\u00e1st: 0,4 petaflopr\u00f3l el\u0151bb 5, majd 20 petaflopra. Tov\u00e1bb\u00e1 egyre ink\u00e1bb el\u0151t\u00e9rbe ker\u00fcl a kl\u00edmav\u00e9delem egyik alapj\u00e1ul szolg\u00e1l\u00f3 hidrog\u00e9ngazdas\u00e1g, valamint a hadiipari fejleszt\u00e9sek.\n\u00a0\u00a0\u00a0\u00a0A Budapest-Belgr\u00e1d vas\u00fatvonalr\u00f3l - amelyet korm\u00e1nybiztosk\u00e9nt fel\u00fcgyel - azt mondta, az el\u0151k\u00e9sz\u00fcletek az \u00fctemterv szerint haladnak, 2025-re k\u00e9sz\u00fclhet el a beruh\u00e1z\u00e1s. A Soroks\u00e1r \u00e9s Kelebia k\u00f6zti szakasz 578 milli\u00e1rd forintba ker\u00fcl, az eur\u00f3pai benchmarkokat alapul v\u00e9ve ez a realit\u00e1s - fogalmazott.\n\u00a0\u00a0\u00a0\u00a0Palkovics L\u00e1szl\u00f3, aki az aut\u00f3- \u00e9s motorsport meg\u00faj\u00edt\u00e1s\u00e1nak korm\u00e1nybiztosa is, a 65 milli\u00e1rd forintos hajd\u00fan\u00e1n\u00e1si MotoGP-p\u00e1ly\u00e1r\u00f3l sz\u00f3lva kijelentette, hogy arra egy megt\u00e9r\u00fcl\u0151 beruh\u00e1z\u00e1sk\u00e9nt gondolnak. A p\u00e1ly\u00e1n 2023-t\u00f3l rendezend\u0151 MotoGP-futam mellett \u00e9vente legal\u00e1bb 180-200 napnyi esem\u00e9ny t\u00f6ltheti meg a napt\u00e1rat. A jogtulajdonos Dorna csoport egy \u00faj gener\u00e1ci\u00f3s p\u00e1ly\u00e1t szeretett volna, amelyen izgalmas, l\u00e1tv\u00e1nyos versenyeket lehet rendezni, ezt a c\u00e9lt pedig nem lehetett volna el\u00e9rni a Hungaroring \u00e1t\u00e9p\u00edt\u00e9s\u00e9vel. Mogyor\u00f3don a k\u00f6vetkez\u0151 k\u00e9t \u00e9v legfontosabb feladat\u00e1nak az \u00e9p\u00fcletek \u00e1talak\u00edt\u00e1s\u00e1t, \u00fajj\u00e1\u00e9p\u00edt\u00e9s\u00e9t, illetve a zajv\u00e9delem megold\u00e1s\u00e1t nevezte. Mint mondta, a teljes rekonstrukci\u00f3 v\u00e1rhat\u00f3an 40-60 milli\u00e1rd forintba ker\u00fcl majd.\n\u00a0\n\n\nMTI 2020. j\u00falius 13.\n\n"}]