[{"date": "2020-07-28 14:14", "url": "https://koronavirus.gov.hu/cikkek/gyorgy-laszlo-meghaladhatja-varakozasokat-gazdasag-idei-teljesitmenye", "h1": "Gy\u00f6rgy L\u00e1szl\u00f3: meghaladhatja a v\u00e1rakoz\u00e1sokat a gazdas\u00e1g idei teljes\u00edtm\u00e9nye", "body": "\nMeghaladhatja a v\u00e1rakoz\u00e1sokat, \u00e9s az uni\u00f3s \u00e1tlagot a magyar gazdas\u00e1g idei teljes\u00edtm\u00e9nye - mondta keddi sajt\u00f3t\u00e1j\u00e9koztat\u00f3j\u00e1n Budapesten az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) gazdas\u00e1gszab\u00e1lyoz\u00e1s\u00e9rt \u00e9s strat\u00e9gi\u00e1\u00e9rt felel\u0151s \u00e1llamtitk\u00e1ra.\n\nGy\u00f6rgy\u00a0L\u00e1szl\u00f3 k\u00f6z\u00f6lte, hogy a korm\u00e1ny folyamatosan \u00e9rt\u00e9keli a nemzetk\u00f6zi helyzetet, ezek alapj\u00e1n pedig kedvez\u0151nek l\u00e1tja az orsz\u00e1g, \u00e9s a legfontosabb magyar exportpiacok kil\u00e1t\u00e1sait. A n\u00e9met \u00fczleti hangulat meghaladta a v\u00e1ls\u00e1g el\u0151tti szintet, az eur\u00f3\u00f6vezetben a megrendel\u00e9si \u00e1llom\u00e1nyok biztat\u00f3an alakulnak. A j\u00e1rv\u00e1ny ki\u00fajul\u00e1sa a kontinens nagy r\u00e9sz\u00e9n kev\u00e9sb\u00e9 fenyeget\u0151, mint m\u00e1sutt, a F\u00f6ld csaknem 200 \u00e1llama k\u00f6z\u00fcl a 20 legjobban v\u00e9dekez\u0151 majdnem fele eur\u00f3pai.\nMagyarorsz\u00e1g is az ut\u00f3bbiak k\u00f6z\u00e9 tartozik - indokolta a bizakod\u00e1st az \u00e1llamtitk\u00e1r. Az eg\u00e9szs\u00e9g\u00fcgyi v\u00e9dekez\u00e9s fenntart\u00e1s\u00e1t ugyanakkor ezzel egy\u00fctt is fontosnak nevezte. A korm\u00e1ny ez\u00e9rt a j\u00e1rv\u00e1ny\u00fcgyi munkacsoport k\u00f6zrem\u0171k\u00f6d\u00e9s\u00e9vel a v\u00e1llalkoz\u00e1sok sz\u00e1m\u00e1ra \u00f6sszefoglalja, \u00e9s augusztusban meg is jelenteti a fert\u0151z\u00e9s megf\u00e9kez\u00e9s\u00e9nek legfontosabb teend\u0151it. A kiadv\u00e1nyban olvashat\u00f3 aj\u00e1nl\u00e1sok sz\u00fcks\u00e9g eset\u00e9n k\u00f6telez\u0151v\u00e9 v\u00e1lhatnak.\u00a0\u00a0 \u00a0\u00a0\u00a0\u00a0\nGy\u00f6rgy\u00a0L\u00e1szl\u00f3 a belf\u00f6ldi folyamatok k\u00f6z\u00fcl kiemelte a munkaer\u0151piac legfrissebb adatait. Az \u00e1ll\u00e1skeres\u0151k sz\u00e1m\u00e1nak cs\u00f6kken\u00e9se felgyorsult, a foglalkoztatottak\u00e9 \u00fajra a 4,5 milli\u00f3t k\u00f6zel\u00edti, \u00edgy m\u00e1r csak 80 ezerrel t\u00f6bben keresnek munkahelyet, mint a v\u00e1ls\u00e1g el\u0151tt. A belf\u00f6ldi ipar, \u00e9s k\u00fcl\u00f6n\u00f6sen a j\u00e1rm\u0171ipar magas megrendel\u00e9s\u00e1llom\u00e1nyra sz\u00e1m\u00edt \u0151sszel, ez\u00e9rt augusztusban is folytat\u00f3dik a gy\u00e1rt\u00e1s - tette hozz\u00e1. \u00a0\u00a0\u00a0\u00a0Az \u00e1llamtitk\u00e1ri t\u00e1j\u00e9koztat\u00f3b\u00f3l kider\u00fclt az is, hogy a korm\u00e1ny k\u00f6lts\u00e9gvet\u00e9si keretb\u0151l eddig 500 milli\u00e1rd forint beruh\u00e1z\u00e1s\u00f6szt\u00f6nz\u00e9st hagyott j\u00f3v\u00e1, 920 ezer munkav\u00e1llal\u00f3t, \u00e9s t\u00f6bb mint 140 ezer \u00e1ll\u00e1skeres\u0151t seg\u00edt. A 200 ezer ember befogad\u00e1s\u00e1ra k\u00e9pes k\u00f6zmunk\u00e1kban mind\u00f6ssze 90 ezren dolgoznak. Az \u00e1llami t\u00e1mogat\u00e1sok \u00f6sszesen csaknem f\u00e9lmilli\u00f3 munkahely megtart\u00e1s\u00e1hoz, \u00e9s 70 ezer megteremt\u00e9s\u00e9hez j\u00e1rulnak hozz\u00e1. Az \u00e1llami, illetve jegybanki t\u00e1mogat\u00e1s\u00fa hitelekre 703,3 milli\u00e1rd forint ig\u00e9nyl\u00e9s \u00e9rkezett, ebb\u0151l 345,5 milli\u00e1rd forint a leszerz\u0151d\u00f6tt \u00e1llom\u00e1ny \u00f6sszege. \u00a0\u00a0\u00a0\u00a0\n\u00dajs\u00e1g\u00edr\u00f3i k\u00e9rd\u00e9sre v\u00e1laszolva\u00a0Gy\u00f6rgy\u00a0L\u00e1szl\u00f3 kifejtette, hogy augusztus v\u00e9g\u00e9t\u0151l, a Gazdas\u00e1gv\u00e9delmi akci\u00f3terv harmadik szakasz\u00e1ban \u00fajabb t\u00e1mogat\u00e1sok ny\u00edlhatnak meg a v\u00e1llalkoz\u00e1sok el\u0151tt. A v\u00e9dekez\u00e9s folytat\u00e1s\u00e1ban a korm\u00e1ny figyelembe veszi a nemzeti konzult\u00e1ci\u00f3 eredm\u00e9ny\u00e9t, \u00fajabb orsz\u00e1gos lez\u00e1r\u00e1s lehet\u0151s\u00e9g\u00e9vel ugyanakkor m\u00e1r nem sz\u00e1mol - tette hozz\u00e1.\n\nMTI 2020. j\u00falius 28.\n\n"}]