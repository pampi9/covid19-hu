[{"date": "2020-07-20 15:38", "url": "https://koronavirus.gov.hu/cikkek/otodik-hete-csokken-regisztralt-allaskeresok-szama", "h1": "\u00d6t\u00f6dik hete cs\u00f6kken a regisztr\u00e1lt \u00e1ll\u00e1skeres\u0151k sz\u00e1ma", "body": "\n\u00d6t\u00f6dik hete cs\u00f6kken a regisztr\u00e1lt \u00e1ll\u00e1skeres\u0151k sz\u00e1ma a munkahelyteremt\u0151 b\u00e9rt\u00e1mogat\u00e1si program eredm\u00e9nyek\u00e9ppen, amely csaknem 38 900 \u00faj munkahely l\u00e9trej\u00f6tt\u00e9hez j\u00e1rul hozz\u00e1 - mondta az Innov\u00e1ci\u00f3s \u00e9s Technol\u00f3giai Miniszt\u00e9rium gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra, a Gazdas\u00e1gv\u00e9delmi akci\u00f3terv v\u00e9grehajt\u00e1s\u00e1nak el\u0151rehalad\u00e1s\u00e1t ismertetve.\n\nGy\u00f6rgy L\u00e1szl\u00f3 hangs\u00falyozta, hogy a munkaer\u0151piaci folyamatok j\u00f3l alakultak, j\u00faniusban m\u00e1r 12 ezerrel t\u00f6bben dolgoztak, mint janu\u00e1rban, \u00e9s csak 30 ezerrel kevesebben, mint tavaly j\u00faniusban. Felid\u00e9zte azt is, hogy a t\u00edz \u00e9vvel ezel\u0151ttihez k\u00e9pest j\u00faniusban 742 ezerrel dolgoztak t\u00f6bben a magyar gazdas\u00e1gban.\nAz \u00e1llamtitk\u00e1r a legf\u0151bb c\u00e9lnak tov\u00e1bbra is a munkahelyek megv\u00e9d\u00e9s\u00e9t, illetve a megsz\u0171nt \u00e1ll\u00e1sok helyett \u00fajak l\u00e9trehoz\u00e1s\u00e1t nevezte. Mint mondta, a korm\u00e1nyzat a Gazdas\u00e1gv\u00e9delmi akci\u00f3terv keret\u00e9ben csaknem 920 ezer munkav\u00e1llal\u00f3t t\u00e1mogat valamilyen m\u00f3don.\nKiemelte, hogy a v\u00e1llalkoz\u00e1sok versenyk\u00e9pess\u00e9g\u00e9nek jav\u00edt\u00e1sa \u00e9rdek\u00e9ben a t\u00e1rca b\u00fcrokr\u00e1ciacs\u00f6kkent\u0151 int\u00e9zked\u00e9seket dolgoz ki a Magyar Kereskedelmi \u00e9s Iparkamar\u00e1val (MKIK) k\u00f6z\u00f6sen.\nA javaslatcsomag r\u00e9szleteir\u0151l Gy\u00f6rgy L\u00e1szl\u00f3 elmondta, tov\u00e1bb egyszer\u0171s\u00edten\u00e9k az eur\u00f3pai uni\u00f3s \u00e9s a hazai forr\u00e1sokb\u00f3l megval\u00f3sul\u00f3 p\u00e1ly\u00e1zatokat, t\u00e1maszkodva a 2014-2020-as programoz\u00e1si id\u0151szak eredm\u00e9nyeire.\nMegjegyezte, hogy a tervek szerint augusztus v\u00e9g\u00e9re a mikro-, kis- \u00e9s k\u00f6z\u00e9pv\u00e1llalkoz\u00e1soknak ki\u00edrt magyar, hightech \u00e9s z\u00f6ld p\u00e1ly\u00e1zati konstrukci\u00f3ban a t\u00e1mogat\u00f3 okiratok d\u00f6nt\u0151 t\u00f6bbs\u00e9g\u00e9t \u00e1tadj\u00e1k, ett\u0151l kezdve a v\u00e1llalkoz\u00e1sokon m\u00falik, hogy mikor jutnak forr\u00e1shoz.\nAz \u00e1llamtitk\u00e1r a fontos b\u00fcrokr\u00e1ciacs\u00f6kkent\u0151 int\u00e9zked\u00e9sek k\u00f6z\u00f6tt eml\u00edtette a k\u00f6zjegyz\u0151i d\u00edjak cs\u00f6kkent\u00e9s\u00e9t is. \u00dagy fogalmazott, szeretn\u00e9k, ha a hazai d\u00edjak ar\u00e1nyban lenn\u00e9nek a t\u00e9rs\u00e9gbeli versenyt\u00e1rsakn\u00e1l megszokott k\u00f6zjegyz\u0151i d\u00edjakkal.\nFelh\u00edvta a figyelmet arra, hogy a Nemzeti Ad\u00f3- \u00e9s V\u00e1mhivatal (NAV) \u00e1ll\u00e1sfoglal\u00e1sa alapj\u00e1n a koronav\u00edrus-tesztek k\u00f6lts\u00e9gk\u00e9nt elsz\u00e1molhat\u00f3ak.\nGy\u00f6rgy L\u00e1szl\u00f3 a munkahelyteremt\u0151 b\u00e9rt\u00e1mogat\u00e1sok c\u00e9lzottabb\u00e1 t\u00e9tel\u00e9r\u0151l elmondta, a munkaer\u0151piac folyamatai bizakod\u00e1sra adnak okot, ez\u00e9rt a t\u00e1mogat\u00e1s j\u00falius 16-t\u00f3l a nehezebben foglalkoztathat\u00f3k, a 25 \u00e9v alatti regisztr\u00e1lt \u00e1ll\u00e1skeres\u0151k \u00e9s a tart\u00f3s \u00e1ll\u00e1skeres\u0151k eset\u00e9ben ig\u00e9nyelhet\u0151.\nJelezte azt is, hogy rugalmasabb\u00e1 tenn\u00e9k a t\u00e1vmunk\u00e1t \u0151szt\u0151l, mint mondta, a t\u00e1vmunka szab\u00e1lyainak egyszer\u0171s\u00edt\u00e9se a tart\u00f3s tov\u00e1bbfoglalkoztat\u00e1st szolg\u00e1lja.\nAz \u00e1llamtitk\u00e1r kit\u00e9rt arra, hogy a v\u00e1llalkoz\u00f3i szervezetekkel t\u00f6rt\u00e9nt egyeztet\u00e9s alapj\u00e1n v\u00e1llalati feh\u00e9r k\u00f6nyvet, aj\u00e1nl\u00e1scsomagot \u00e1ll\u00edtanak \u00f6ssze; a munkahelyi szab\u00e1lyok \u00e9s elj\u00e1r\u00e1sok betart\u00e1s\u00e1val a minim\u00e1lisra cs\u00f6kkenthet\u0151 a koronav\u00edrus terjed\u00e9s\u00e9nek kock\u00e1zata.\nGy\u00f6rgy L\u00e1szl\u00f3 ismertette, hogy csaknem 145 ezer embert t\u00e1mogatnak, aki munk\u00e1t keres, a Di\u00e1khitel pluszt m\u00e1r k\u00f6zel 16 ezer hallgat\u00f3 vette ig\u00e9nybe, a t\u00e1mogat\u00e1si programokkal 496 ezer \u00e1ll\u00e1shelyet v\u00e9denek meg. A nyolchetes informatikai alapk\u00e9pz\u00e9sre t\u00f6bb mint 61 ezren jelentkeztek, a munkahelyteremt\u0151 programokkal t\u00f6bb 70 ezer munkahely l\u00e9trehoz\u00e1s\u00e1t seg\u00edti a korm\u00e1ny. A k\u00f6zfoglalkoztat\u00e1sban 90 ezren vesznek r\u00e9szt, de a keretsz\u00e1mot 200 ezerre emelt\u00e9k erre az \u00e9vre.\nMunkahelyv\u00e9delmi b\u00e9rt\u00e1mogat\u00e1st mintegy 200 ezer foglalkoztatott kap, 5400-zal t\u00f6bb, mint k\u00e9t h\u00e9ttel ezel\u0151tt, a be\u00e9rkezett k\u00e9relmek 94 sz\u00e1zal\u00e9k\u00e1t elfogadj\u00e1k. A t\u00e1mogatott v\u00e1llalatok k\u00e9tharmada kis- \u00e9s k\u00f6z\u00e9pv\u00e1llalkoz\u00e1s - jegyezte meg az \u00e1llamtitk\u00e1r.\nKutat\u00f3i-fejleszt\u0151i b\u00e9rt\u00e1mogat\u00e1st t\u00f6bb mint 18 500-an kapnak, 950-nel t\u00f6bben, mint k\u00e9t h\u00e9ttel ezel\u0151tt - tette hozz\u00e1.\nAz \u00e1llamilag t\u00e1mogatott hitel- \u00e9s garanciaprogramokr\u00f3l Gy\u00f6rgy L\u00e1szl\u00f3 elmondta: mintegy 12 400 a befogadott hitel- \u00e9s garanciak\u00e9relmek sz\u00e1ma. \u00d6sszesen 609,5 milli\u00e1rd forint \u00e9rt\u00e9kben \u00e9rkeztek be k\u00e9relmek, a leszerz\u0151d\u00f6tt \u00e1llom\u00e1ny pedig 271,2 milli\u00e1rd forint, ami 41, illetve 46 sz\u00e1zal\u00e9kkal haladja meg a k\u00e9t h\u00e9ttel ezel\u0151ttit.\n\u00a0\n\n\nMTI\n\n"}]