[{"date": "2020-07-09 12:54", "url": "https://koronavirus.gov.hu/cikkek/eliteltek-az-alhirek-gyartasaval-nyereszkedo-kattintasvadaszt", "h1": "El\u00edt\u00e9lt\u00e9k az \u00e1lh\u00edrek gy\u00e1rt\u00e1s\u00e1val nyer\u00e9szked\u0151 \"kattint\u00e1svad\u00e1szt\"", "body": "\nEl\u00edt\u00e9lte a b\u00edr\u00f3s\u00e1g a koronav\u00edrussal kapcsolatos \u00e1lh\u00edrek gy\u00e1rt\u00e1s\u00e1val nyer\u00e9szked\u0151 \"kattint\u00e1svad\u00e1sz\" f\u00e9rfit - k\u00f6z\u00f6lte a f\u0151v\u00e1rosi f\u0151\u00fcgy\u00e9sz cs\u00fct\u00f6rt\u00f6k\u00f6n az MTI-vel.\n\n\nIbolya Tibor k\u00f6zlem\u00e9ny\u00e9ben azt \u00edrta, a b\u00edr\u00f3s\u00e1g b\u00fcntet\u0151v\u00e9gz\u00e9s\u00e9ben k\u00f6zvesz\u00e9llyel fenyeget\u00e9s b\u0171ntette miatt 10 h\u00f3nap, 1 \u00e9v 6 h\u00f3nap pr\u00f3baid\u0151re felf\u00fcggesztett b\u00f6rt\u00f6nre \u00e9s 390 ezer forint p\u00e9nzb\u00fcntet\u00e9sre \u00edt\u00e9lte a v\u00e1dlottat.\n\u00a0\u00a0\u00a0\u00a0A f\u0151\u00fcgy\u00e9sz felid\u00e9zte: a Budapesti V. \u00e9s XIII. ker\u00fcleti \u00fcgy\u00e9szs\u00e9g m\u00e1jusban emelt v\u00e1dat a 31 \u00e9ves budapesti f\u00e9rfival szemben. A f\u00e9rfi saj\u00e1t - az egyik kereskedelmi telev\u00edzi\u00f3 h\u00edrad\u00f3j\u00e1nak weblapj\u00e1ra hasonl\u00edt\u00f3 - honlapj\u00e1n janu\u00e1r 28-29-\u00e9n \u00e1lh\u00edreket jelentetett meg t\u00f6bbek k\u00f6z\u00f6tt arr\u00f3l, hogy a Magyarorsz\u00e1gon tart\u00f3zkod\u00f3 - igazoltan koronav\u00edrussal - fert\u0151z\u00f6tt k\u00ednaiakat \u00e9s vel\u00fck kapcsolatban \u00e1ll\u00f3 magyar \u00e1llampolg\u00e1rokat sz\u00e1ll\u00edtottak k\u00f3rh\u00e1zba, t\u00f6bben m\u00e1r el is hunytak, k\u00f6zt\u00fck egy magyar idegenvezet\u0151 is. A f\u00e9rfi arr\u00f3l is \u00edrt, hogy a\u00a0\u00a0K\u00fcl\u00fcgyminiszt\u00e9rium bejelentette, az \u00f6sszes Budapest-Peking rep\u00fcl\u0151j\u00e1ratot t\u00f6r\u00f6lt\u00e9k, valamint, hogy Budapest frekvent\u00e1lt pontjain v\u00edrusfert\u0151z\u00f6tt emberek estek \u00f6ssze \u00e9s minden el\u0151zm\u00e9ny n\u00e9lk\u00fcl haltak meg, ez\u00e9rt a hat\u00f3s\u00e1gok otthonmarad\u00e1sra k\u00e9rik Magyarorsz\u00e1g lakoss\u00e1g\u00e1t.\n\u00a0\u00a0\u00a0\u00a0A f\u00e9rfi a k\u00f6znyugalmat megzavar\u00f3 helysz\u00edni fot\u00f3kkal illusztr\u00e1lta az \u00e1lh\u00edreket. A v\u00e1dlott az \u00e1lh\u00edreket megjelentette a k\u00f6z\u00f6ss\u00e9gi m\u00e9di\u00e1ban is, ahol azokat n\u00e9gyezren meg is osztott\u00e1k.\n\u00a0\u00a0\u00a0\u00a0A f\u00e9rfi c\u00e9lja az volt, hogy az \u00e1lh\u00edrek felzaklat\u00f3 hat\u00e1s\u00e1ra az \u00e1ltala \u00fczemeltetett m\u00e9dia-fel\u00fcleteken a megtekint\u00e9ssz\u00e1mokat - \u00e9s \u00edgy a hirdet\u00e9si bev\u00e9telt - n\u00f6velje.\n\n\nMTI 2020. j\u00falius 9.\n\n"}]