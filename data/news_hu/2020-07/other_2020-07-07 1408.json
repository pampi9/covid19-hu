[{"date": "2020-07-07 14:08", "url": "https://koronavirus.gov.hu/cikkek/25-milliardos-valsagkezelo-tamogatasra-keszul-az-agrartarca", "h1": "25 milli\u00e1rdos v\u00e1ls\u00e1gkezel\u0151 t\u00e1mogat\u00e1sra k\u00e9sz\u00fcl az agr\u00e1rt\u00e1rca", "body": "\nA mez\u0151gazdas\u00e1g \u00e9s az \u00e9lelmiszeripar szerepl\u0151inek 25 milli\u00e1rd forintos v\u00e1ls\u00e1gkezel\u0151 t\u00e1mogat\u00e1si programot k\u00e9sz\u00edtett el\u0151 az agr\u00e1rt\u00e1rca - jelentette be Nagy Istv\u00e1n agr\u00e1rminiszter kedden \u00dajharty\u00e1nban egy baromfitelep \u00e1tad\u00e1sa alkalm\u00e1b\u00f3l tartott \u00fcnneps\u00e9gen.\n\nAz agr\u00e1rminiszter kifejtette: a program c\u00e9lja az \u00e9lelmiszerell\u00e1t\u00e1s biztons\u00e1g\u00e1nak fenntart\u00e1sa, a termel\u00e9si kapacit\u00e1s meger\u0151s\u00edt\u00e9se, mintegy 140 ezer munkahely v\u00e9delme. Az elk\u00fcl\u00f6n\u00edtett keretb\u0151l az \u00e9lelmiszeripar nyolc, a baromfi \u00e1gazat h\u00e1rom milli\u00e1rd forintot kap - tette hozz\u00e1. Tov\u00e1bb\u00e1 jut bel\u0151le a t\u00f6bbi k\u00f6z\u00f6tt a d\u00edszn\u00f6v\u00e9ny-, a z\u00f6lds\u00e9g-, a bor\u00e1gazat, a m\u00e9h\u00e9szet \u00e9s a l\u00f3teny\u00e9szt\u00e9s szerepl\u0151inek is.\n\u00a0\u00a0\u00a0\u00a0Hamarosan egy tov\u00e1bbi 100 milli\u00e1rd forintos fejleszt\u00e9si programot ind\u00edt a t\u00e1rca, amelyb\u0151l 50 milli\u00e1rd forint az \u00e1llatteny\u00e9szt\u00e9si \u00e1gazatnak jut majd. Ebben \u00fajdons\u00e1g az, hogy az eddigi maximum 500 milli\u00f3 forintos t\u00e1mogat\u00e1si keretet 2 milli\u00e1rd forintra emelik, mert bebizonyosodott hogy egy optim\u00e1lis, az \u00e1llatj\u00f3l\u00e9ti \u00e9s az \u00f6kol\u00f3giai ig\u00e9nyeknek is megfelel\u0151 \u00fczem megval\u00f3s\u00edt\u00e1s\u00e1hoz ez a nagys\u00e1grend sz\u00fcks\u00e9ges - mondta Nagy Istv\u00e1n.\n\u00a0\u00a0\u00a0\u00a0A miniszter \u00f6rvendetesnek nevezte, hogy az elm\u00falt \u00e9vekben a piaci v\u00e1ls\u00e1gok \u00e9s j\u00e1rv\u00e1nyok ellen\u00e9re siker\u00fclt stabiliz\u00e1lni az \u00e1llatteny\u00e9szt\u00e9st, \u00edgy a baromfi \u00e1gazat helyzet\u00e9t is. Az \u00fajharty\u00e1ni Bro-Ker-B\u00e9t Kft. most \u00e1tadott \u00faj telepe is egy igazi sikert\u00f6rt\u00e9net amely megmutatja a magyar gazd\u00e1k versenyk\u00e9pess\u00e9g\u00e9t a nemzetk\u00f6zi piacon.\n\nMTI\n\n"}]