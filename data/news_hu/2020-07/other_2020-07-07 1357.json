[{"date": "2020-07-07 13:57", "url": "https://koronavirus.gov.hu/cikkek/onellato-lesz-magyarorszag-az-egeszsegugyi-vedofelszerelesekben", "h1": "\u00d6nell\u00e1t\u00f3 lesz Magyarorsz\u00e1g az eg\u00e9szs\u00e9g\u00fcgyi v\u00e9d\u0151felszerel\u00e9sekben is", "body": "\nA magyar korm\u00e1ny \u00f6tvenmilli\u00e1rd forintos kerettel t\u00e1mogat\u00e1si programot ind\u00edt az eg\u00e9szs\u00e9g\u00fcgyi gy\u00e1rt\u00f3kapacit\u00e1sok fejleszt\u00e9s\u00e9re \u2013 jelentette be Varga Mih\u00e1ly a k\u00f6z\u00f6ss\u00e9gi oldal\u00e1ra felt\u00f6lt\u00f6tt vide\u00f3ban\n\nA p\u00e9nz\u00fcgyminiszter kiemelte: Magyarorsz\u00e1gnak az az \u00e9rdeke, hogy az eg\u00e9szs\u00e9g\u00fcgyi v\u00e9d\u0151eszk\u00f6z\u00f6k ter\u00e9n is k\u00e9pes legyen az \u00f6nell\u00e1t\u00e1sra, mert \u00edgy a j\u00e1rv\u00e1ny \u00fajabb hull\u00e1ma eset\u00e9n sem lesz kiszolg\u00e1ltatva a nemzetk\u00f6zi piacnak.\nMeger\u0151s\u00edtett hazai eg\u00e9szs\u00e9g\u00fcgyi gy\u00e1rt\u00e1s n\u00e9lk\u00fcl kiszolg\u00e1ltatott helyzetbe ker\u00fclhet az orsz\u00e1g, ha a glob\u00e1lis ell\u00e1t\u00e1si l\u00e1ncok id\u0151legesen megszakadnak \u2013 emelte ki Varga Mih\u00e1ly. Mint mondta: a korm\u00e1ny c\u00e9lja, hogy felk\u00e9sz\u00fclj\u00f6n egy esetleges k\u00f6vetkez\u0151 j\u00e1rv\u00e1nyhelyzetre, valamint arra, hogy folyamatosan biztos\u00edthat\u00f3 legyen az eg\u00e9szs\u00e9g\u00fcgyi ell\u00e1t\u00e1s.\nA k\u00f3rh\u00e1zi ad\u00f3ss\u00e1grendez\u00e9skor megkezdett munk\u00e1t folytatva a P\u00e9nz\u00fcgyminiszt\u00e9rium egyeztet\u00e9seket folytatott olyan eg\u00e9szs\u00e9gipari szerepl\u0151kkel, akikkel lehet\u0151s\u00e9g van a sz\u00fcks\u00e9ges kapacit\u00e1sok megteremt\u00e9s\u00e9re. Az Eg\u00e9szs\u00e9g\u00fcgyi Vil\u00e1gszervezet (WHO) aj\u00e1nl\u00e1sai alapj\u00e1n meghat\u00e1roztuk az eg\u00e9szs\u00e9g\u00fcgyben haszn\u00e1lt kritikus term\u00e9kk\u00f6r\u00f6ket, amelyekre term\u00e9szeti, ipari vagy biol\u00f3giai katasztr\u00f3fa, vesz\u00e9lyhelyzet eset\u00e9n egy orsz\u00e1gnak sz\u00fcks\u00e9ge lehet \u2013 fejtette ki a miniszter hozz\u00e1t\u00e9ve, hogy a programnak k\u00f6sz\u00f6nhet\u0151en ezekb\u0151l \u00f6nell\u00e1t\u00f3 lesz Magyarorsz\u00e1g. A t\u00e1mogat\u00e1sb\u00f3l t\u00f6bbek k\u00f6z\u00f6tt megl\u00e9v\u0151 gy\u00e1rt\u00f3k b\u0151v\u00edthetik kapacit\u00e1saikat, de z\u00f6ldmez\u0151s beruh\u00e1z\u00e1sk\u00e9nt teljesen \u00faj kapacit\u00e1sok ki\u00e9p\u00edt\u00e9se is l\u00e9trej\u00f6het.\n\n(P\u00e9nz\u00fcgyminiszt\u00e9rium)\n\n"}]