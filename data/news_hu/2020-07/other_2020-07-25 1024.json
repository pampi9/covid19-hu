[{"date": "2020-07-25 10:24", "url": "https://koronavirus.gov.hu/cikkek/megmarad-az-egyszerusitett-gyogyszerkiadas", "h1": "Megmarad az egyszer\u0171s\u00edtett gy\u00f3gyszerkiad\u00e1s", "body": "\nMegmarad az egyszer\u0171s\u00edtett gy\u00f3gyszerkiad\u00e1s, a j\u00e1rv\u00e1ny\u00fcgyi vesz\u00e9lyhelyzetben \u00e9s annak elm\u00falt\u00e1val is sikeresnek bizonyult az elektronikus eg\u00e9szs\u00e9g\u00fcgyi rendszer - k\u00f6z\u00f6lte az Emberi Er\u0151forr\u00e1sok Miniszt\u00e9riuma.\n\nA v\u00e9nyfel\u00edr\u00e1son k\u00edv\u00fcl az Elektronikus Eg\u00e9szs\u00e9g\u00fcgyi Szolg\u00e1ltat\u00e1si T\u00e9r (EESZT) tov\u00e1bbi el\u0151nyek\u00e9nt lehet\u0151v\u00e9 v\u00e1lt a leletek, beutal\u00f3k pontos \u00e9s gyors elektronikus tov\u00e1bb\u00edt\u00e1sa is, \u00edgy a p\u00e1cienseknek m\u00e1r nem kell elmenni\u00fck a rendel\u0151kbe \u00e9rt\u00fck - \u00edrt\u00e1k.\n\u00a0\u00a0\u00a0\u00a0Hozz\u00e1tett\u00e9k: a vesz\u00e9lyhelyzet megsz\u0171n\u00e9s\u00e9vel r\u00e9szben m\u00f3dosultak az eRecept alkalmaz\u00e1s\u00e1val kapcsolatos szab\u00e1lyok. Megmarad az egyszer\u0171s\u00edtett receptkiv\u00e1lt\u00e1s, a TAJ-sz\u00e1m megad\u00e1s\u00e1val teh\u00e1t tov\u00e1bbra is ki lehet v\u00e1ltani a gy\u00f3gyszereket, de szeptember 17. ut\u00e1n az orvosok nem \u00edrhatnak majd fel gy\u00f3gyszert a telefonon vagy emailben jelentkez\u0151 p\u00e1cienseknek - emelt\u00e9k ki.\n\u00a0\u00a0\u00a0\u00a0Arr\u00f3l is t\u00e1j\u00e9koztattak, hogy a j\u00falius elseje el\u0151tt ki\u00e1ll\u00edtott eReceptek fel\u00edr\u00e1si igazol\u00e1sai a v\u00e9nyek lej\u00e1rat\u00e1nak v\u00e9g\u00e9ig tov\u00e1bbra is \u00e9rv\u00e9nyesek maradnak. Az igazol\u00e1st csak a beteg k\u00fcl\u00f6n k\u00e9r\u00e9s\u00e9re kell ki\u00e1ll\u00edtani, 14 \u00e9v alattiak gy\u00f3gyszer\u00e9nek rendel\u00e9se eset\u00e9n viszont minden esetben sz\u00fcks\u00e9ges az igazol\u00e1s. Ezeket id\u0151vel felv\u00e1lthatj\u00e1k azon fel\u00edr\u00e1si igazol\u00e1sok, amelyeket m\u00e1r nem k\u00f6telez\u0151 NEAK-formav\u00e9nyre nyomtatni, hanem egyszer\u0171 feh\u00e9r, A4-es pap\u00edron is elfogadhat\u00f3k lesznek. A patika a gy\u00f3gyszer kiad\u00e1sa ut\u00e1n m\u00e1r nem tarthatja meg a fel\u00edr\u00e1si igazol\u00e1st, azt a gy\u00f3gyszert kiv\u00e1lt\u00f3 szem\u00e9lynek vissza kell adni, hitelt \u00e9rdeml\u0151 megjel\u00f6l\u00e9ssel arr\u00f3l, hogy a gy\u00f3gyszerkiad\u00e1s megt\u00f6rt\u00e9nt - \u00edrt\u00e1k.\n\n\nMTI\n\n"}]