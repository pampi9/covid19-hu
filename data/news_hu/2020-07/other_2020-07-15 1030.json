[{"date": "2020-07-15 10:30", "url": "https://koronavirus.gov.hu/cikkek/nnk-tisztifoorvos-folyamatosan-figyeli-kulfoldi-jarvanyugyi-helyzetet", "h1": "NNK: a tisztif\u0151orvos folyamatosan figyeli a k\u00fclf\u00f6ldi j\u00e1rv\u00e1ny\u00fcgyi helyzetet is", "body": "\n\u00c9letbe l\u00e9ptek szerd\u00e1n a beutaz\u00e1ssal kapcsolatos korl\u00e1toz\u00f3 int\u00e9zked\u00e9sek, a k\u00fcl\u00f6nb\u00f6z\u0151 sz\u00ednnel jel\u00f6lt orsz\u00e1gok j\u00e1rv\u00e1ny\u00fcgyi helyzet\u00e9t az orsz\u00e1gos tisztif\u0151orvos folyamatosan figyelemmel k\u00eds\u00e9ri \u00e9s ha kell, a besorol\u00e1st fel\u00fclvizsg\u00e1lja - k\u00f6z\u00f6lte a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) szerd\u00e1n az MTI-vel.\n\nA k\u00f6zlem\u00e9nyben eml\u00e9keztettek, a vesz\u00e9ly elh\u00e1r\u00edt\u00e1sa \u00e9rdek\u00e9ben az orsz\u00e1gos tisztif\u0151orvos hat\u00e1rozatban tette k\u00f6zz\u00e9 a piros, s\u00e1rga \u00e9s z\u00f6ld jelz\u00e9ssel besorolt orsz\u00e1gok list\u00e1j\u00e1t, amelyet az aktu\u00e1lis j\u00e1rv\u00e1ny\u00fcgyi helyzet, a fert\u0151z\u00f6ttek sz\u00e1m\u00e1nak tendenci\u00e1ja \u00e9s az adott orsz\u00e1g eg\u00e9szs\u00e9g\u00fcgyi ell\u00e1t\u00f3rendszer\u00e9nek figyelembev\u00e9tel\u00e9vel hat\u00e1rozott meg.\nBel\u00e9ptet\u00e9skor a magyar \u00e9s nem magyar \u00e1llampolg\u00e1rs\u00e1gok egyar\u00e1nt eg\u00e9szs\u00e9g\u00fcgyi vizsg\u00e1latra k\u00f6telezettek.\nA s\u00e1rga vagy piros jelz\u00e9s\u0171 orsz\u00e1gb\u00f3l hazat\u00e9r\u0151 magyar \u00e1llampolg\u00e1rokat az illet\u00e9kes j\u00e1rv\u00e1ny\u00fcgyi hat\u00f3s\u00e1g k\u00f6telez\u0151 h\u00e1zi karant\u00e9nba helyezi.\nEz al\u00f3l kiv\u00e9telt k\u00e9pez az, aki a haza\u00e9rkez\u00e9st megel\u0151z\u0151, \u00f6t napn\u00e1l nem r\u00e9gebbi, legal\u00e1bb 48 \u00f3r\u00e1s id\u0151k\u00fcl\u00f6nbs\u00e9ggel, k\u00e9t alkalommal elv\u00e9gzett, az eg\u00e9szs\u00e9g\u00fcgyi szakmai szab\u00e1lyoknak megfelel\u0151 negat\u00edv PCR-teszt eredm\u00e9ny\u00e9t magyar vagy angol nyelv\u0171 okirattal igazolni tudja.\nHa nincsen igazol\u00e1sa elv\u00e9gzett - negat\u00edv - PCR-tesztr\u0151l, akkor is kiv\u00e1lthat\u00f3 a h\u00e1zikarant\u00e9n k\u00e9t, 48 \u00f3ra k\u00fcl\u00f6nbs\u00e9ggel Magyarorsz\u00e1gon v\u00e9gzett negat\u00edv PCR-teszttel.\nHa s\u00e1rga jelz\u00e9s\u0171 orsz\u00e1gb\u00f3l \u00e9rkezik a beutaz\u00f3, akkor az els\u0151 negat\u00edv teszt ut\u00e1n mentes\u00fcl a karant\u00e9nk\u00f6telezetts\u00e9g al\u00f3l azzal a felt\u00e9tellel, hogy a m\u00e1sodik PCR-tesztet is k\u00f6teles elv\u00e9geztetni.\nA piros jelz\u00e9s\u0171 orsz\u00e1gb\u00f3l \u00e9rkez\u0151 magyar \u00e1llampolg\u00e1rok csak k\u00e9t negat\u00edv PCR-teszt birtok\u00e1ban mentes\u00fclnek a karant\u00e9n al\u00f3l.\nS\u00e1rga jelz\u00e9s\u0171 orsz\u00e1gb\u00f3l \u00e9rkez\u0151 nem magyar \u00e1llampolg\u00e1rok eset\u00e9ben nem sz\u00fcks\u00e9ges a j\u00e1rv\u00e1ny\u00fcgyi megfigyel\u00e9s, ha magyar vagy angol nyelv\u0171 okirattal igazolni tudj\u00e1k, hogy a Magyarorsz\u00e1gra t\u00f6rt\u00e9n\u0151 bel\u00e9p\u00e9s\u00fcket megel\u0151z\u0151 \u00f6t napon bel\u00fcl, legal\u00e1bb 48 \u00f3r\u00e1s id\u0151k\u00fcl\u00f6nbs\u00e9ggel, k\u00e9t alkalommal elv\u00e9gzett, az eg\u00e9szs\u00e9g\u00fcgyi szakmai szab\u00e1lyoknak megfelel\u0151, molekul\u00e1ris biol\u00f3giai vizsg\u00e1lat - SARS-CoV-2 teszt - eredm\u00e9ny\u00fck negat\u00edv.\nHa k\u00fclf\u00f6ldi \u00e1llampolg\u00e1rok piros jelz\u00e9s\u0171 orsz\u00e1gb\u00f3l \u00e9rkeznek, akkor nem l\u00e9ptethet\u0151k be Magyarorsz\u00e1g ter\u00fclet\u00e9re. Kiv\u00e9telt csak a jogszab\u00e1ly szerinti k\u00fcl\u00f6n\u00f6s m\u00e9lt\u00e1nyl\u00e1st \u00e9rdeml\u0151 eset k\u00e9pez - hangs\u00falyozt\u00e1k.\nAz orsz\u00e1gba korl\u00e1toz\u00e1s n\u00e9lk\u00fcl bel\u00e9phetnek azok, akik hitelt \u00e9rdeml\u0151en, angol vagy magyar nyelv\u0171 okirattal igazolni tudj\u00e1k - p\u00e9ld\u00e1ul pozit\u00edv PCR-eredm\u00e9nyr\u0151l kiadott z\u00e1r\u00f3jelent\u00e9ssel, illetve eg\u00e9szs\u00e9g\u00fcgyi szolg\u00e1ltat\u00f3 vagy hat\u00f3s\u00e1g \u00e1ltal kiadott igazol\u00e1ssal -, hogy az elm\u00falt hat h\u00f3napban m\u00e1r \u00e1testek a betegs\u00e9gen - f\u0171zt\u00e9k hozz\u00e1.\nJelezt\u00e9k, az utaz\u00e1shoz k\u00f6t\u00f6tt mintav\u00e9telek ir\u00e1nti ig\u00e9nyt a h\u00e1ziorvosn\u00e1l - kijel\u00f6lt karant\u00e9n eset\u00e9n a tart\u00f3zkod\u00e1si hely szerint illet\u00e9kes h\u00e1ziorvosn\u00e1l - lehet jelezni j\u00falius 31-\u00e9ig.\nA 48 \u00f3ra k\u00fcl\u00f6nbs\u00e9ggel, k\u00e9t alkalommal t\u00f6rt\u00e9n\u0151 PCR-tesztet a h\u00e1ziorvos rendeli meg az Orsz\u00e1gos Ment\u0151szolg\u00e1latt\u00f3l.\nFelh\u00edvt\u00e1k figyelmet, hogy a vizsg\u00e1latk\u00e9r\u0151 lapon minden esetben fel kell t\u00fcntetni: \"utaz\u00e1shoz k\u00f6t\u00f6tt mintav\u00e9tel\".\nAz Orsz\u00e1gos Ment\u0151szolg\u00e1lat a mint\u00e1kat a Nemzeti N\u00e9peg\u00e9szs\u00e9g\u00fcgyi K\u00f6zpont \u00e1ltal kijel\u00f6lt mikrobiol\u00f3giai laborat\u00f3riummal rendelkez\u0151 eg\u00e9szs\u00e9g\u00fcgyi szolg\u00e1ltat\u00f3hoz sz\u00e1ll\u00edtja.\nA PCR-tesztek elv\u00e9gz\u00e9se j\u00falius v\u00e9g\u00e9ig \u00e1llami finansz\u00edroz\u00e1ssal t\u00f6rt\u00e9nhet az arra kijel\u00f6lt laborat\u00f3riumokban.\nA vizsg\u00e1latok k\u00f6lts\u00e9geit j\u00falius 31-\u00e9ig minden esetben v\u00e1llalja a korm\u00e1ny, ut\u00e1na azonban mindenkinek mag\u00e1nak kell viselnie a tesztel\u00e9s k\u00f6lts\u00e9g\u00e9t.\nAz eg\u00e9szs\u00e9g\u00fcgyi szakmai szab\u00e1lyoknak megfelel\u0151 PCR-teszt b\u00e1rmelyik mikrobiol\u00f3giai laborat\u00f3riumi diagnosztika tev\u00e9kenys\u00e9gre jogos\u00edt\u00f3 enged\u00e9llyel rendelkez\u0151 laborat\u00f3riumban elv\u00e9gezhet\u0151.\nA vizsg\u00e1lat eredm\u00e9ny\u00e9t az Elektronikus Eg\u00e9szs\u00e9g\u00fcgyi Szolg\u00e1ltat\u00e1si t\u00e9r (EESZT) rendszer\u00e9be t\u00f6ltik fel, ahonnan a h\u00e1ziorvos \u00e9s az \u00fcgyf\u00e9l is let\u00f6ltheti, de az adott laborat\u00f3rium is megk\u00fcldi az eredm\u00e9nyt az \u00fcgyf\u00e9lnek, k\u00fclf\u00f6ldiek eset\u00e9n is.\nA hat\u00f3s\u00e1gi karant\u00e9n al\u00f3li mentess\u00e9gi k\u00e9relmet - szem\u00e9lyenk\u00e9nt 3000 forintos \u00e1ltal\u00e1nos illet\u00e9k megfizet\u00e9se mellett - a lak\u00f3hely, illetve a tart\u00f3zkod\u00e1si hely szerint illet\u00e9kes j\u00e1r\u00e1si vagy ker\u00fcleti hivatalhoz kell beny\u00fajtani - \u00e1ll a k\u00f6zlem\u00e9nyben.\n\u00a0\n\n\nMTI\n\n"}]