[{"date": "2020-07-04 08:21", "url": "https://koronavirus.gov.hu/cikkek/humanitarius-korridor-nyilt-az-orszagon-atutazoknak-szombaton", "h1": " Humanit\u00e1rius korridor ny\u00edlt az orsz\u00e1gon \u00e1tutaz\u00f3knak szombaton ", "body": "\nOrb\u00e1n Viktor minisztereln\u00f6k cs\u00fct\u00f6rt\u00f6k\u00f6n, az operat\u00edv t\u00f6rzs \u00fcl\u00e9s\u00e9t k\u00f6vet\u0151en jelentette be, hogy \u00fagy d\u00f6nt\u00f6ttek, vissza\u00e1ll\u00edtj\u00e1k az \u00e1tutaz\u00f3k sz\u00e1m\u00e1ra a k\u00f6telez\u0151 korridor haszn\u00e1lat\u00e1t. A minisztereln\u00f6k tudatta: Magyarorsz\u00e1g - Szerbia kiv\u00e9tel\u00e9vel - nem enged be uni\u00f3n k\u00edv\u00fcli orsz\u00e1gokb\u00f3l \u00e9rkez\u0151 polg\u00e1rokat, mert az ellent\u00e9tes a magyar emberek eg\u00e9szs\u00e9ghez f\u0171z\u0151d\u0151 \u00e9rdek\u00e9vel.\n\n\u00a0 Az Orsz\u00e1gos Rend\u0151r-f\u0151kapit\u00e1nys\u00e1g k\u00f6zl\u00e9se szerint azok, akik a j\u00e1rv\u00e1ny\u00fcgyi k\u00e9sz\u00fclts\u00e9gi id\u0151szak utaz\u00e1si korl\u00e1toz\u00e1sair\u00f3l sz\u00f3l\u00f3 rendelet \u00e9rtelm\u00e9ben nem utazhatnak Magyarorsz\u00e1gra, az operat\u00edv t\u00f6rzs javaslata alapj\u00e1n, a korm\u00e1ny d\u00f6nt\u00e9s\u00e9nek megfelel\u0151en j\u00falius 4-\u00e9n 0 \u00f3r\u00e1t\u00f3l a humanit\u00e1rius korridor haszn\u00e1lat\u00e1val \u00e1tutazhatnak az orsz\u00e1gon, amennyiben eset\u00fckben nem \u00e1ll fenn a Covid-19 fert\u0151z\u00e9s gyan\u00faja.\n\u00a0\u00a0\u00a0\u00a0A rend\u0151rs\u00e9g k\u00f6zl\u00e9se szerint az \u00e1tutaz\u00f3k a kijel\u00f6lt \u00fatvonalat nem hagyhatj\u00e1k el, \u00e9s csak a kijel\u00f6lt hat\u00e1r\u00e1tkel\u0151helyeket, \u00fczemanyagt\u00f6lt\u0151 \u00e1llom\u00e1sokat, illetve pihen\u0151helyeket vehetik ig\u00e9nybe. A szab\u00e1lyok betart\u00e1s\u00e1t a rend\u0151rs\u00e9g a Magyar Honv\u00e9ds\u00e9g katonai rend\u00e9szeinek bevon\u00e1s\u00e1val ellen\u0151rzi.\n\u00a0\u00a0\u00a0\u00a0A rend\u0151rs\u00e9g a\u00a0www.police.hu\u00a0oldalon k\u00f6zz\u00e9tette az \u00e1tutaz\u00e1shoz ig\u00e9nybe vehet\u0151 hat\u00e1r\u00e1tl\u00e9p\u00e9si pontokat is, ezek a k\u00f6vetkez\u0151k: Hegyeshalom, Rajka, Hont-Parassapuszta, Tornyosn\u00e9meti, Z\u00e1hony, Beregsur\u00e1ny, Csengersima, V\u00e1llaj, Ny\u00edr\u00e1br\u00e1ny, \u00c1rt\u00e1nd, Gyula, Battonya, Csan\u00e1dpalota, Nagylak, R\u00f6szke, Tompa, Udvar, Letenye \u00e9s Tornyiszentmikl\u00f3s. A\u00a0www.police.hu\u00a0oldalon k\u00f6zz\u00e9tett\u00e9k az \u00e1tutaz\u00f3k \u00e1ltal ig\u00e9nybe vehet\u0151 \u00fczemanyagt\u00f6lt\u0151 \u00e1llom\u00e1sokat \u00e9s pihen\u0151helyeket is.\nMTI\n\n"}]