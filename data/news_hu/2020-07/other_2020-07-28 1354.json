[{"date": "2020-07-28 13:54", "url": "https://koronavirus.gov.hu/cikkek/domotor-mar-tobb-mint-egymillioan-toltottek-ki-kerdoivet", "h1": "D\u00f6m\u00f6t\u00f6r: m\u00e1r t\u00f6bb mint egymilli\u00f3an t\u00f6lt\u00f6tt\u00e9k ki a k\u00e9rd\u0151\u00edvet", "body": "\nM\u00e1r t\u00f6bb mint egymilli\u00f3an vettek r\u00e9szt a nemzeti konzult\u00e1ci\u00f3ban - jelentette be keddi budapesti sajt\u00f3t\u00e1j\u00e9koztat\u00f3j\u00e1n a Minisztereln\u00f6ki Kabinetiroda parlamenti \u00e1llamtitk\u00e1ra.\n\nD\u00f6m\u00f6t\u00f6r\u00a0Csaba k\u00f6z\u00f6lte: eddig 1 milli\u00f3 96 ezren t\u00f6lt\u00f6tt\u00e9k ki a k\u00e9rd\u0151\u00edvet, ami azt bizony\u00edtja: a k\u00e9rd\u00e9sek minden csal\u00e1dot \u00e9rintenek, ez\u00e9rt a magyarok sz\u00edvesen el is mondj\u00e1k a v\u00e9lem\u00e9ny\u00fcket.\nA k\u00e9rd\u0151\u00edven a koronav\u00edrus eg\u00e9szs\u00e9g\u00fcgyi, gazdas\u00e1gi \u00e9s nemzetk\u00f6zi \u00f6sszef\u00fcgg\u00e9seir\u0151l is \u00e1ll\u00e1st lehet foglalni - eml\u00e9keztetett. A t\u00f6bbi k\u00f6z\u00f6tt arr\u00f3l mondhatj\u00e1k el az emberek a v\u00e9lem\u00e9ny\u00fcket, hogy sz\u00fcks\u00e9g van-e a hazai gy\u00e1rt\u00f3kapacit\u00e1sok meger\u0151s\u00edt\u00e9s\u00e9re, egy \u00e1lland\u00f3 hazai j\u00e1rv\u00e1ny\u00fcgyi figyel\u0151szolg\u00e1latra vagy a bankok \u00e9s a multinacion\u00e1lis c\u00e9gek k\u00f6z\u00f6s tehervisel\u00e9s\u00e9re.\nA korl\u00e1toz\u00f3 int\u00e9zked\u00e9sekr\u0151l t\u00f6bb v\u00e1lasz is megjel\u00f6lhet\u0151, \u00edgy a korm\u00e1ny vil\u00e1gos k\u00e9pet kap arr\u00f3l, melyek a magyarok \u00e1ltal legink\u00e1bb t\u00e1mogatott int\u00e9zked\u00e9sek, a leghat\u00e9konyabbak ugyanis azok, amelyeket a t\u00e1rsadalom is t\u00e1mogat - hangs\u00falyozta.\nD\u00f6m\u00f6t\u00f6r\u00a0Csaba elmondta azt is, hogy a fenyeget\u00e9st ezut\u00e1n is komolyan kell venni, hiszen a vil\u00e1gban m\u00e1r 16,5 milli\u00f3 embern\u00e9l mutatt\u00e1k ki a koronav\u00edrus jelenl\u00e9t\u00e9t \u00e9s 650 ezren hunytak el. Ausztria a napokban szigor\u00edtott a beutaz\u00e1si szab\u00e1lyokon, Ukrajn\u00e1ban csak tegnap 800 \u00faj megbeteged\u00e9st regisztr\u00e1ltak, Rom\u00e1ni\u00e1ban pedig 46 ezer fert\u0151z\u00f6ttr\u0151l sz\u00e1moltak be.\nSzerinte a konzult\u00e1ci\u00f3 - amelynek lead\u00e1si hat\u00e1rideje augusztus 15. -, lehet\u0151s\u00e9g arra, hogy meger\u0151s\u00edtse azt a sz\u00e9lesk\u00f6r\u0171 p\u00e1rbesz\u00e9det, amely az elm\u00falt h\u00f3napokban l\u00e9trej\u00f6tt, \u00e9s j\u00f3 t\u00e1masz lehet a j\u00f6v\u0151beli d\u00f6nt\u00e9sekhez, meger\u0151s\u00edtheti a korm\u00e1nyzat politik\u00e1j\u00e1t.\nK\u00e9rd\u00e9sre elmondta: tudom\u00e1sa szerint a Minisztereln\u00f6ki Kabinetiroda m\u00e9g nem tett feljelent\u00e9st konzult\u00e1ci\u00f3s k\u00e9rd\u0151\u00edvek begy\u0171jt\u00e9se ok\u00e1n. K\u00f6z\u00f6lte ugyanakkor: ha t\u00f6rv\u00e9nytelens\u00e9get tapasztalnak, megteszik azt. Hangs\u00falyozta: t\u00f6rv\u00e9nytelen, ha valaki megakad\u00e1lyozza, hogy a k\u00e9rd\u0151\u00edv eljusson az \u00e1llampolg\u00e1rhoz, ahogy az is, ha valaki jogi felhatalmaz\u00e1s n\u00e9lk\u00fcl szem\u00e9lyes adatokkal gy\u0171jti azokat.\nUgyancsak meger\u0151s\u00edtette, hogy a korm\u00e1ny szerdai \u00fcl\u00e9s\u00e9n napirendre veszi a v\u00edrussal kapcsolatos korl\u00e1toz\u00e1sok k\u00e9rd\u00e9s\u00e9t. K\u00f6z\u00f6lte azt is, a kabinet dolgozik egy programon a zen\u00e9szt\u00e1rsadalom megseg\u00edt\u00e9se \u00e9rek\u00e9ben, ehhez t\u00f6bb m\u0171v\u00e9sz \u00e9s csoport k\u00fcld\u00f6tt javaslatot.\nA politikus k\u00e9rd\u00e9st kapott Szarvas Kopp\u00e1ny Bendeg\u00faz monentumos politikus kijelent\u00e9s\u00e9r\u0151l, aki szerint a v\u00e9res t\u00fcntet\u00e9s is alternat\u00edva lehet. Azt felelte: szerinte mindez a mondand\u00f3 hi\u00e1ny\u00e1ra utal, arra, hogy nem l\u00e1tszik, mi az alternat\u00edv programjuk. Hozz\u00e1tette: a magyarok nem vev\u0151k az er\u0151szakpolitiz\u00e1l\u00e1sra.\nGuly\u00e1s Bal\u00e1zs publicist\u00e1nak a Fidesz szavaz\u00f3it min\u0151s\u00edt\u0151 kijelent\u00e9s\u00e9re azt mondta: ezt az oszt\u00e1lyharcos felfog\u00e1st m\u00e1r a kommunizmusban is l\u00e1tni lehetett, amikor egyes t\u00e1rsadalmi csoportokat, gener\u00e1ci\u00f3kat pr\u00f3b\u00e1ltak egym\u00e1snak usz\u00edtani. \"Mi a gener\u00e1ci\u00f3k egy\u00fcttm\u0171k\u00f6d\u00e9s\u00e9ben hisz\u00fcnk\" - sz\u00f6gezte le.\nA M\u00e1trai Er\u0151m\u0171 beker\u00fcl\u00e9si k\u00f6lts\u00e9g\u00e9t firtat\u00f3 k\u00e9rd\u00e9sre azt felelte: a korm\u00e1ny legfontosabb szempontja az volt, hogy biztos\u00edtsa az \u00e9rintett mintegy 10 ezer ember munk\u00e1j\u00e1t. A v\u00e9tel\u00e1r alapja egy f\u00fcggetlen nemzetk\u00f6zi tan\u00e1csad\u00f3 c\u00e9g \u00e1ltal v\u00e9gzett v\u00e1llalat\u00e9rt\u00e9kel\u00e9s volt - tette hozz\u00e1.\nHozz\u00e1tette: a szakt\u00e1rca hamarosan r\u00e9szletes t\u00e1j\u00e9koztat\u00e1st ad.\nAz Eur\u00f3pai Bizotts\u00e1g h\u00e9tf\u0151i sajt\u00f3t\u00e1j\u00e9koztat\u00f3j\u00e1ra a magyar m\u00e9di\u00e1t \u00e9rint\u0151en \u00fagy reag\u00e1lt: a korm\u00e1ny b\u00e1rmilyen p\u00e1rbesz\u00e9det v\u00e1llal, ha az a t\u00e9nyeken alapul \u00e9s nem a lej\u00e1rat\u00f3 kamp\u00e1ny r\u00e9sze.\nAz index.hu \u00fcgy\u00e9t nem k\u00edv\u00e1nta komment\u00e1lni az \u00e1llamtitk\u00e1r, mind\u00f6ssze annyit mondott: b\u0151vebb t\u00e1j\u00e9koztat\u00e1st az \u00fcgyben Gyurcs\u00e1ny Ferenc p\u00e1rtja adhat, miut\u00e1n az elbocs\u00e1tott f\u0151szerkeszt\u0151 Dobrev Kl\u00e1ra DK-s eur\u00f3pai parlamenti k\u00e9pvisel\u0151vel egyeztetett.\n\nMTI 2020. j\u00falius 28.\n\n"}]