[{"date": "2020-07-14 11:34", "url": "https://koronavirus.gov.hu/cikkek/ovatos-fordulat-munkaeropiacon-juniusban-12-ezerrel-dolgoztak-tobben-mint-januarban", "h1": "\u00d3vatos fordulat a munkaer\u0151piacon, j\u00faniusban 12 ezerrel dolgoztak t\u00f6bben mint janu\u00e1rban", "body": "\nEredm\u00e9nyes volt a Gazdas\u00e1gv\u00e9delmi Akci\u00f3terv els\u0151 k\u00e9t f\u00e1zisa, siker\u00fclt a koronav\u00edrus-j\u00e1rv\u00e1ny \u00e1ltal vesz\u00e9lybe sodort munkahelyeket megmenteni \u00e9s a megsz\u0171n\u0151k hely\u00e9re \u00fajakat teremteni, de m\u00e9g nem d\u0151lhet\u00fcnk h\u00e1tra \u2013 mondta Gy\u00f6rgy L\u00e1szl\u00f3, az Innov\u00e1ci\u00f3s \u00e9s Technol\u00f3giai Miniszt\u00e9rium gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra az akci\u00f3terv v\u00e9grehajt\u00e1s\u00e1nak el\u0151rehalad\u00e1s\u00e1t ismertetve.\nR\u00e9szben a Gazdas\u00e1gv\u00e9delmi Akci\u00f3terv int\u00e9zked\u00e9seinek k\u00f6sz\u00f6nhet\u0151en a foglalkoztat\u00e1si adatok az elm\u00falt h\u00e9ten tov\u00e1bbra is kedvez\u0151en alakultak. Negyedik hete folyamatosan cs\u00f6kken a regisztr\u00e1lt \u00e1ll\u00e1skeres\u0151k sz\u00e1ma \u00e9s b\u0151v\u00fcl a foglalkoztat\u00e1s. M\u00edg a K\u00f6zponti Statisztikai Hivatal statisztik\u00e1i szerint a foglalkoztatottak sz\u00e1ma a v\u00e1ls\u00e1g m\u00e9lypontj\u00e1n, \u00e1prilisban 130 ezer f\u0151vel maradt alatta a febru\u00e1ri \u00e9rt\u00e9knek, a j\u00fanius v\u00e9gi adatok alapj\u00e1n m\u00e1r csak 30 ezerrel. S\u0151t a j\u00faniusi foglalkoztat\u00e1si szint 12 ezerrel meg is haladja a janu\u00e1ri szintet. Foglalkoztat\u00e1si helyzet\u00fcnk akkor \u00e9rthet\u0151 meg igaz\u00e1n, ha t\u00e1vlatosan gondolkodunk: 2020 j\u00fanius\u00e1ban 4 milli\u00f3 470 ezren dolgoztak, 742 ezerrel t\u00f6bben, mint 10 \u00e9ve,\u00a0 2010-ben.\n\nA munkahelyv\u00e9delmi b\u00e9rt\u00e1mogat\u00e1s eddig k\u00f6zel 14 ezer v\u00e1llalkoz\u00e1s eset\u00e9n j\u00e1rult hozz\u00e1 a munkav\u00e1llal\u00f3k megtart\u00e1s\u00e1hoz: eddig k\u00f6zel 200 ezer munkav\u00e1llal\u00f3 ut\u00e1n mintegy 33 milli\u00e1rd forint \u00e9rt\u00e9kben ig\u00e9nyelt\u00e9k a t\u00e1mogat\u00e1st a v\u00e1llalkoz\u00e1sok. Ezt eg\u00e9sz\u00edti ki a kutat\u00e1s-fejleszt\u00e9si munkak\u00f6rben dolgoz\u00f3k ut\u00e1n ig\u00e9nyelt, az eg\u00e9sz vil\u00e1gon egyed\u00fcl\u00e1ll\u00f3 t\u00e1mogat\u00e1si forma, amelyet k\u00f6zel ezer v\u00e1llalkoz\u00e1s ig\u00e9nyelt t\u00f6bb mint 18 ezer f\u0151 ut\u00e1n, nagyj\u00e1b\u00f3l 14 milli\u00e1rd forint \u00e9rt\u00e9kben. A r\u00e9giek megtart\u00e1sa mellett az \u00faj munkahelyek l\u00e9trehoz\u00e1s\u00e1t k\u00f6zvetlen\u00fcl a 24 ezer v\u00e1llalkoz\u00e1s \u00e1ltal ig\u00e9nyelt munkahelyteremt\u0151 b\u00e9rt\u00e1mogat\u00e1s szolg\u00e1lja. A konstrukci\u00f3 eddig t\u00f6bb mint 33 ezer munkahely l\u00e9trej\u00f6tt\u00e9hez j\u00e1rult hozz\u00e1, k\u00f6zel 39 milli\u00e1rd forint k\u00f6lts\u00e9gvet\u00e9si t\u00e1mogat\u00e1ssal.\nA k\u00f6zvetlen t\u00e1mogat\u00e1s mellett az int\u00e9zked\u00e9sek jelent\u0151s r\u00e9sze ink\u00e1bb k\u00f6zvetett m\u00f3don, a beruh\u00e1z\u00e1sok t\u00e1mogat\u00e1s\u00e1n kereszt\u00fcl j\u00e1rul hozz\u00e1 a munkahelyteremt\u00e9shez. A k\u00fcl\u00f6nf\u00e9le beruh\u00e1z\u00e1s-t\u00e1mogat\u00e1si programokkal a korm\u00e1ny eddig t\u00f6bb mint 500 milli\u00e1rd forinttal t\u00e1mogatta a hazai v\u00e1llalkoz\u00e1sokat. Ez\u00e1ltal k\u00f6zel 900 milli\u00e1rd forint \u00e9rt\u00e9k\u0171 \u00faj fejleszt\u00e9s tud megval\u00f3sulni a k\u00f6zelj\u00f6v\u0151ben. A beruh\u00e1z\u00e1sok hozz\u00e1j\u00e1rulnak a termel\u00e9kenys\u00e9g n\u00f6veked\u00e9s\u00e9hez, a magasabb hozz\u00e1adott \u00e9rt\u00e9k el\u0151\u00e1ll\u00edt\u00e1s\u00e1hoz, valamint a k\u00f6rnyezetbar\u00e1t megold\u00e1sok \u00e9s a z\u00f6ldgazdas\u00e1g er\u0151s\u00f6d\u00e9s\u00e9hez Magyarorsz\u00e1gon. Ezen t\u00falmen\u0151en az \u00e1llamilag t\u00e1mogatott kedvezm\u00e9nyes hitelkonstrukci\u00f3kra mostan\u00e1ig 486 milli\u00e1rd forintnyi hitelig\u00e9nyl\u00e9s \u00e9rkezett \u00e9s ebb\u0151l a kereskedelmi bankok \u00e1ltal m\u00e1r leszerz\u0151d\u00f6tt hitel\u00fcgyeletek m\u00e9rt\u00e9ke 209 milli\u00e1rd forint \u2013 t\u00e1j\u00e9koztatott Gy\u00f6rgy L\u00e1szl\u00f3.\nAz \u00e1llamtitk\u00e1r kiemelte, fontos, hogy a megl\u00e9v\u0151 int\u00e9zked\u00e9sek ellen\u00e9re ne d\u0151lj\u00fcnk h\u00e1tra. Ez\u00e9rt a korm\u00e1ny jelenleg is olyan int\u00e9zked\u00e9seken dolgozik, amelyek kifejezetten a bajbajutott c\u00e9gek sz\u00e1m\u00e1ra jelenthetnek megold\u00e1st, de csakis abban az esetben, ha az \u00e9rintett v\u00e1llalkoz\u00e1sok is kiveszik r\u00e9sz\u00fcket a v\u00e1ls\u00e1gkezel\u00e9sb\u0151l.\nITM\u00a0\n\n"}]