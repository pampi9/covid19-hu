[{"date": "2020-07-24 13:40", "url": "https://koronavirus.gov.hu/cikkek/varga-az-unios-forrasok-gazdasag-ujrainditasat-es-munkahelyek-megorzeset-szolgaljak", "h1": "Varga: az uni\u00f3s forr\u00e1sok is a gazdas\u00e1g \u00fajraind\u00edt\u00e1s\u00e1t \u00e9s a munkahelyek meg\u0151rz\u00e9s\u00e9t szolg\u00e1lj\u00e1k", "body": "\nAz uni\u00f3s forr\u00e1sok is a gazdas\u00e1g \u00fajraind\u00edt\u00e1s\u00e1t \u00e9s a munkahelyek meg\u0151rz\u00e9s\u00e9t szolg\u00e1lj\u00e1k - jelentette ki\u00a0Varga\u00a0Mih\u00e1ly p\u00e9nz\u00fcgyminiszter p\u00e9nteken Budapesten, a Gazdas\u00e1gfejleszt\u00e9si \u00e9s Innov\u00e1ci\u00f3s Operat\u00edv Program \u00fajabb t\u00e1mogat\u00e1si szerz\u0151d\u00e9seinek al\u00e1\u00edr\u00e1s\u00e1n. A p\u00e9nz\u00fcgyminiszter kiemelte: ezek a v\u00e1llalkoz\u00e1sok olyan fejleszt\u00e9seket val\u00f3s\u00edtanak meg, amelyekkel versenyk\u00e9pesebb\u00e9 teszik termel\u00e9s\u00fcket, meg\u0151rzik a munkahelyeket \u00e9s \u00fajakat hoznak l\u00e9tre, ezzel hozz\u00e1j\u00e1rulnak a magyar gazdas\u00e1g \u00fajraind\u00edt\u00e1s\u00e1hoz is.\n\n\u00a0 A miniszter h\u00e1rom kis- \u00e9s k\u00f6z\u00e9pv\u00e1llalkoz\u00e1s (kkv) vezet\u0151j\u00e9vel \u00edrt al\u00e1 t\u00e1mogat\u00e1si szerz\u0151d\u00e9st: a l\u00e9pcs\u0151szerkezeteket gy\u00e1rt\u00f3 hidasi Stadler VOSZK Kft. t\u00f6bb mint 90 milli\u00f3 forintos beruh\u00e1z\u00e1ssal b\u0151v\u00edti g\u00e9pparkj\u00e1t, amelyhez 58 milli\u00f3 forint t\u00e1mogat\u00e1st nyert el. A g\u00e9p- \u00e9s ac\u00e9lszerkezet gy\u00e1rt\u00f3 V\u00e1mosg\u00e9p Kft. 206 milli\u00f3 forintos eszk\u00f6zfejleszt\u00e9s\u00e9hez 144 milli\u00f3 forinttal j\u00e1rul hozz\u00e1 a korm\u00e1ny. A kiskunhalasi Halaspack Bt. k\u00f6zel 141 milli\u00f3 forintos beruh\u00e1z\u00e1s\u00e1hoz mintegy 99 milli\u00f3s forint seg\u00edts\u00e9get jelent a p\u00e1ly\u00e1zati t\u00e1mogat\u00e1s.\n\u00a0\u00a0\u00a0\u00a0Varga\u00a0Mih\u00e1ly r\u00e1mutatott arra, hogy az ipar ter\u00fclet\u00e9n megval\u00f3sul\u00f3 fejleszt\u00e9sek nemcsak az egyes v\u00e1llalatok, hanem az eg\u00e9sz magyar gazdas\u00e1g sz\u00e1m\u00e1ra fontosak. Ezek a beruh\u00e1z\u00e1sok hozz\u00e1j\u00e1rulnak a gazdas\u00e1g \u00fajraind\u00edt\u00e1s\u00e1hoz, a munkahelyteremt\u00e9shez \u00e9s a j\u00f6v\u0151 n\u00f6veked\u00e9s\u00e9nek megalapoz\u00e1s\u00e1hoz is.\n\u00a0\u00a0\u00a0\u00a0Elmondta: a kkv-kat t\u00e1mogat\u00f3 program sikeress\u00e9g\u00e9t j\u00f3l mutatja, hogy a p\u00e1ly\u00e1zati keret t\u00f6bb mint k\u00e9tszeres\u00e9re \u00e9rkezett t\u00e1mogat\u00e1si ig\u00e9ny. \u00cdgy a korm\u00e1ny a Ginop \u00e9s Vekop p\u00e1ly\u00e1zati keret\u00e9t tov\u00e1bbi 50 milli\u00e1rd forinttal megemelte.\n\u00a0\u00a0\u00a0\u00a0Az els\u0151dleges c\u00e9l a koronav\u00edrus-j\u00e1rv\u00e1ny gazdas\u00e1gi hat\u00e1sainak enyh\u00edt\u00e9se \u00e9rdek\u00e9ben olyan fejleszt\u00e9sek t\u00e1mogat\u00e1sa, amelyek a munkahelyek v\u00e9delm\u00e9t \u00e9s \u00faj munkahelyek l\u00e9trehoz\u00e1s\u00e1t seg\u00edtik - mondta, hozz\u00e1t\u00e9ve: ezzel orsz\u00e1gszerte 4500 c\u00e9g r\u00e9szes\u00fclhet fejleszt\u00e9si forr\u00e1sban.\n\u00a0\u00a0\u00a0\u00a0Kiemelte, hogy a korm\u00e1ny \u00e1ltal eddig bejelentett int\u00e9zked\u00e9sek jelent\u0151sen hozz\u00e1 tudtak j\u00e1rulni ahhoz, hogy a gazdas\u00e1g \u00fajraind\u00edt\u00e1sa elkezd\u0151dj\u00f6n.\n\u00a0\u00a0\u00a0\u00a0A folyamat els\u0151 szakaszaiban j\u00e1r a gazdas\u00e1g, az \u00e1prilisi m\u00e9lyponton m\u00e1r t\u00faljutott, a m\u00e1jusi visszaes\u00e9s m\u00e1r enyh\u00e9bb volt az \u00e1prilisin\u00e1l. J\u00faniusban m\u00e1r enyh\u00e9n \u00e9l\u00e9nk\u00fclt a gazdas\u00e1g, a kereskedelem, az ipar \u00e9s m\u00e1s ter\u00fcletek is kezdenek magukra tal\u00e1lni - k\u00f6z\u00f6lte\u00a0Varga\u00a0Mih\u00e1ly. A miniszter elmondta: az \u00e1prilisban v\u00e1rt 3,8 sz\u00e1zal\u00e9kos gazdas\u00e1gi visszaes\u00e9sn\u00e9l nagyobb m\u00e9rt\u00e9k\u0171 lehet az idei cs\u00f6kken\u00e9s.\n\u00a0\u00a0\u00a0\u00a0Az elind\u00edtott gazdas\u00e1gv\u00e9delmi, munkahelyteremt\u00e9si programok v\u00e1rhat\u00f3an hozz\u00e1j\u00e1rulnak ahhoz, hogy Magyarorsz\u00e1gon m\u00e9rs\u00e9keltebb legyen a gazdas\u00e1g visszaes\u00e9se, mint az EU t\u00f6bbi orsz\u00e1g\u00e1ban - k\u00f6z\u00f6lte.\n\u00a0\u00a0\u00a0\u00a0Varga\u00a0Mih\u00e1ly a tov\u00e1bbl\u00e9p\u00e9s z\u00e1logj\u00e1nak nevezte, hogy az elkezdett munk\u00e1t folytass\u00e1k, a korm\u00e1ny \u00e9s a magyar v\u00e1llalkoz\u00e1sok partnerk\u00e9nt\u00a0\u00a0val\u00f3s\u00edtsanak meg fejleszt\u00e9seket.\nMTI\n\n"}]