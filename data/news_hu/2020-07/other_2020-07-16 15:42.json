[{"date": "2020-07-16 15:42", "url": "https://koronavirus.gov.hu/cikkek/negy-megyeben-egyaltalan-nincs-aktiv-fertozott", "h1": "N\u00e9gy megy\u00e9ben egy\u00e1ltal\u00e1n nincs akt\u00edv fert\u0151z\u00f6tt", "body": "\nMagyarorsz\u00e1gon eddig \u00f6sszesen 4279 \u00faj koronav\u00edrussal fert\u0151z\u00f6ttet azonos\u00edtottak. A fert\u0151z\u00f6ttek 51%-a 60 \u00e9v feletti, 57%-uk n\u0151, 42%-uk f\u00e9rfi. A v\u00e9dekez\u00e9s els\u0151 szakasza sikeres volt, az id\u0151ben meghozott int\u00e9zked\u00e9seknek k\u00f6sz\u00f6nhet\u0151en elker\u00fclt\u00fck a t\u00f6meges megbeteged\u00e9seket \u00e9s t\u00f6bb ezres hal\u00e1leseteket. Az akt\u00edv fert\u0151z\u00f6ttek \u00e9s a k\u00f3rh\u00e1zban \u00e1poltak sz\u00e1ma az elm\u00falt id\u0151szakban fokozatosan cs\u00f6kken. Az \u00faj fert\u0151z\u00e9sek sz\u00e1ma az elm\u00falt hetekben stagn\u00e1l, egyel\u0151re nem n\u0151tt kiugr\u00f3an, \u00e9s a most \u00e9letbe l\u00e9pett beutaz\u00e1si korl\u00e1toz\u00e1sok c\u00e9lja is az, hogy ez \u00edgy maradjon, a v\u00edrust ne hurcolj\u00e1k be k\u00fclf\u00f6ldr\u0151l \u00e9s a j\u00e1rv\u00e1ny ne l\u00e1ngoljon fel. A korm\u00e1ny c\u00e9lja, hogy csak a legsz\u00fcks\u00e9gesebb korl\u00e1toz\u00e1sokat tartsa fenn.\n\nAz akt\u00edv fert\u0151z\u00f6ttek sz\u00e1ma jelenleg 528 f\u0151. A legt\u00f6bb akt\u00edv fert\u0151z\u00f6tt tov\u00e1bbra is Budapesten van, majd ezt k\u00f6veti Zala, Pest \u00e9s Borsod megye, n\u00e9gy megy\u00e9ben (Baranya, Somogy, Tolna, J\u00e1sz-Nagykun-Szolnok) nincs akt\u00edv fert\u0151z\u00f6tt.\u00a0 Minden \u00f6t\u00f6dik akt\u00edv beteg k\u00f3rh\u00e1zban van, \u00e9s jelenleg 5-en vannak l\u00e9legeztet\u0151g\u00e9pen.\n\n\nAz elhunytak sz\u00e1ma 595 f\u0151, az elm\u00falt \u00f6t napban nem t\u00f6rt\u00e9nt \u00faj hal\u00e1leset.\u00a0 Az elhunytak 93%-a 60 \u00e9v feletti, 6 f\u0151 elhunyt a 30-39 \u00e9ves, 10 f\u0151 elhunyt a 40-49 \u00e9ves \u00e9s 24 f\u0151 az 50-59 \u00e9ves korcsoportba tartozik. Az elhunytak 96%-a kr\u00f3nikus t\u00e1rsbetegs\u00e9ggel k\u00fczd\u00f6tt.\u00a0Az elhunytak 60%-a budapesti,\u00a0ezt k\u00f6vet\u0151en a legt\u00f6bb COVID-19 fert\u0151z\u00e9ssel \u00f6sszef\u00fcgg\u00e9sbe hozhat\u00f3 hal\u00e1lesetet Pest, Fej\u00e9r \u00e9s Kom\u00e1rom-Esztergom megy\u00e9ben regisztr\u00e1lt\u00e1k. H\u00e1rom olyan megye van, ahol a eddig nem t\u00f6rt\u00e9nt hal\u00e1loz\u00e1s: B\u00e9k\u00e9s, Vas, \u00e9s Hajd\u00fa-Bihar.\n\n\n\n"}]