[{"date": "2020-07-01 09:06", "url": "https://koronavirus.gov.hu/cikkek/varga-mihaly-masfel-milliard-forintbol-ujulhatnak-meg-konyhak-gyermeketkeztetesben", "h1": "Varga Mih\u00e1ly: m\u00e1sf\u00e9l milli\u00e1rd forintb\u00f3l \u00fajulhatnak meg konyh\u00e1k a gyermek\u00e9tkeztet\u00e9sben", "body": "\nA gyermeknevel\u00e9s t\u00e1mogat\u00e1sa a j\u00e1rv\u00e1ny\u00fcgyi k\u00e9sz\u00fclts\u00e9g alatt sem \u00e1llhat le, ez\u00e9rt az id\u00e9n is 1,5 milli\u00e1rd forintnyi t\u00e1mogat\u00e1st vehetnek ig\u00e9nybe az \u00f6nkorm\u00e1nyzatok a gyermek\u00e9tkeztet\u00e9s fejleszt\u00e9s\u00e9re - jelentette be Varga Mih\u00e1ly a k\u00f6z\u00f6ss\u00e9gi oldal\u00e1ra szerd\u00e1n felt\u00f6lt\u00f6tt vide\u00f3ban. A p\u00e9nz\u00fcgyminiszter kiemelte: a p\u00e1ly\u00e1zat keret\u00e9ben konyh\u00e1k, \u00e9tkez\u0151k fel\u00faj\u00edt\u00e1s\u00e1ra, fejleszt\u00e9s\u00e9re, vagy ak\u00e1r \u00faj konyh\u00e1k l\u00e9tes\u00edt\u00e9s\u00e9re is lehet\u0151s\u00e9g van.\n\n\nAz elm\u00falt 5 \u00e9vben \u00f6sszesen 554 telep\u00fcl\u00e9s konyh\u00e1ja \u00fajulhatott meg mintegy 14 milli\u00e1rd forintb\u00f3l - tette hozz\u00e1.\nA P\u00e9nz\u00fcgyminiszt\u00e9rium p\u00e1ly\u00e1zat\u00e1val 2015 \u00f3ta ny\u00edlik lehet\u0151s\u00e9g\u00fck az \u00f6nkorm\u00e1nyzatoknak \u00e1llami t\u00e1mogat\u00e1st ig\u00e9nyelni ahhoz, hogy az \u00e1ltaluk fenntartott, gyermek\u00e9tkeztet\u00e9st biztos\u00edt\u00f3 helyis\u00e9geket fel\u00faj\u00edts\u00e1k.\nA p\u00e1ly\u00e1zat idei fordul\u00f3j\u00e1ban az els\u0151dleges c\u00e9l tov\u00e1bbra is a b\u00f6lcs\u0151dei vagy \u00f3vodai konyh\u00e1k fejleszt\u00e9se. 2020-ban a nagyobb volumen\u0171 beruh\u00e1z\u00e1sokra \u00e9s a folyamatosan n\u00f6veked\u0151 \u00e9p\u00edt\u0151ipari k\u00f6lts\u00e9gekre tekintettel, a maxim\u00e1lisan ig\u00e9nyelhet\u0151 t\u00e1mogat\u00e1si \u00f6sszeg emelkedett. \u00daj f\u0151z\u0151konyha, illetve megl\u00e9v\u0151 konyha fejleszt\u00e9s\u00e9hez a kor\u00e1bbi 40 milli\u00f3 forinthoz k\u00e9pest az id\u00e9n 100 milli\u00f3 forintra lehet p\u00e1ly\u00e1zni.\nA p\u00e1ly\u00e1zatok beny\u00fajt\u00e1s\u00e1nak hat\u00e1rideje: 2020. augusztus 13. A p\u00e1ly\u00e1zatot elektronikus \u00faton lehet beny\u00fajtani.\n\n\nMTI 2020. j\u00falius 1.\n\n"}]