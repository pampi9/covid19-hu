[{"date": "2020-07-23 13:10", "url": "https://koronavirus.gov.hu/cikkek/emmi-haziorvosok-velemenyere-szamit-kormany-az-egeszsegugyi-ellatasok-javitasahoz", "h1": "EMMI: A h\u00e1ziorvosok v\u00e9lem\u00e9ny\u00e9re is sz\u00e1m\u00edt a korm\u00e1ny az eg\u00e9szs\u00e9g\u00fcgyi ell\u00e1t\u00e1sok jav\u00edt\u00e1s\u00e1hoz", "body": "\nAz Emberi Er\u0151forr\u00e1sok Miniszt\u00e9riuma \u00e9s a Bel\u00fcgyminiszt\u00e9rium nemzetk\u00f6zi \u00e9s magyar szak\u00e9rt\u0151k bevon\u00e1s\u00e1val megkezdte az eg\u00e9szs\u00e9g\u00fcgyi rendszer \u00e1ttekint\u00e9s\u00e9t \u00e9s meg\u00faj\u00edt\u00e1s\u00e1nak el\u0151k\u00e9sz\u00edt\u00e9s\u00e9t.\u00a0Az \u00e1talak\u00edt\u00e1s - valamennyi magyar \u00e1llampolg\u00e1r \u00e9s eg\u00e9szs\u00e9g\u00fcgyi dolgoz\u00f3 megel\u00e9ged\u00e9s\u00e9re - az \u00e1llampolg\u00e1rok \u00e9s az eg\u00e9szs\u00e9g\u00fcgyi dolgoz\u00f3k v\u00e9lem\u00e9ny\u00e9nek figyelembev\u00e9tel\u00e9vel zajlik majd.\n\nA t\u00f6bb mint 140 ezer eg\u00e9szs\u00e9g\u00fcgyben dolgoz\u00f3 bevon\u00e1s\u00e1val t\u00f6rt\u00e9n\u0151 sz\u00e9lesk\u00f6r\u0171 konzult\u00e1ci\u00f3ban eddig az int\u00e9zm\u00e9nyvezet\u0151k, a szakell\u00e1t\u00e1sban dolgoz\u00f3 orvosok, a k\u00f3rh\u00e1zi gy\u00f3gyszer\u00e9szek \u00e9s a szakdolgoz\u00f3k nyilatkozhattak az EMMI \u00e9s a Bel\u00fcgyminiszt\u00e9rium webes fel\u00fcletein. M\u00e1t\u00f3l az alapell\u00e1t\u00e1sban dolgoz\u00f3k oszthatj\u00e1k meg javaslataikat a d\u00f6nt\u00e9shoz\u00f3kkal. A\u00a0koronav\u00edrus-j\u00e1rv\u00e1ny t\u00f6bb olyan l\u00e9p\u00e9sre k\u00e9nyszer\u00edtette az eg\u00e9szs\u00e9g\u00fcgyi ell\u00e1t\u00e1st, amelyek felh\u00edvt\u00e1k a figyelmet eg\u00e9szs\u00e9g\u00fcgyi rendszer\u00fcnk s\u00e9r\u00fcl\u00e9keny pontjaira, de a pand\u00e9mia alatt t\u00f6bb j\u00f3 megold\u00e1s \u00e9s folyamat is utat t\u00f6rt mag\u00e1nak. A vesz\u00e9lyhelyzet idej\u00e9n j\u00f3l vizsg\u00e1z\u00f3 telemedicin\u00e1lis ell\u00e1t\u00e1si form\u00e1k kiterjeszt\u00e9se p\u00e9ld\u00e1ul az alapell\u00e1t\u00e1sban olyan napirenden l\u00e9v\u0151 k\u00e9rd\u00e9s, amelyb\u0151l a betegek \u00e9s a h\u00e1ziorvosi praxisok egyar\u00e1nt profit\u00e1lhatnak. Az Emberi Er\u0151forr\u00e1sok Miniszt\u00e9riuma v\u00e1rja az eg\u00e9szs\u00e9g\u00fcgyben dolgoz\u00f3k javaslatait, hogy ezzel is seg\u00edts\u00e9k az \u00e1gazat eredm\u00e9nyes \u00e1talak\u00edt\u00e1s\u00e1t \u00e9s az eg\u00e9szs\u00e9g\u00fcgyi ell\u00e1t\u00e1sok sz\u00ednvonal\u00e1nak jav\u00edt\u00e1s\u00e1t.\nMTI\n\n"}]