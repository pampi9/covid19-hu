[{"date": "2020-07-28 14:35", "url": "https://koronavirus.gov.hu/cikkek/szijjarto-magyar-gazdasag-sikeret-magyar-emberek-munkaja-jelenti", "h1": "Szijj\u00e1rt\u00f3: a magyar gazdas\u00e1g siker\u00e9t a magyar emberek munk\u00e1ja jelenti", "body": "\nNem a kiszolg\u00e1ltatotts\u00e1ghoz vezet\u0151 nemzetk\u00f6zi hitelek, hanem a magyar emberek munk\u00e1ja jelenti a magyar gazdas\u00e1g siker\u00e9nek z\u00e1log\u00e1t - mondta a k\u00fclgazdas\u00e1gi \u00e9s k\u00fcl\u00fcgyminiszter a s\u00fct\u0151- \u00e9s \u00e9desipari term\u00e9keket, alapanyagokat gy\u00e1rt\u00f3\u00a0N\u00e9bar\u00a0Kft. t\u00f6bb mint 665 milli\u00f3 forintos fejleszt\u00e9s\u00e9hez ny\u00fajtott, 282 milli\u00f3 forint t\u00e1mogat\u00e1sr\u00f3l sz\u00f3l\u00f3 okirat \u00e1tad\u00e1s\u00e1n kedden Baj\u00e1n.\n\nSzijj\u00e1rt\u00f3 P\u00e9ter kijelentette, a most megval\u00f3s\u00edtott fejleszt\u00e9sek Magyarorsz\u00e1g sz\u00e1m\u00e1ra biztos\u00edtj\u00e1k azt, hogy m\u00e1s orsz\u00e1gokkal, m\u00e1s gazdas\u00e1gokkal szemben versenyel\u0151nyre tegyen szert. \u00c9ppen ez\u00e9rt a most beruh\u00e1z\u00e1sokat v\u00e9grehajt\u00f3 v\u00e1llalatok sz\u00e1m\u00e1ra az eg\u00e9sz nemzet h\u00e1l\u00e1val tartozik.\u00a0Magyarorsz\u00e1gon 806 v\u00e1llalat k\u00f6telezte el mag\u00e1t \u00f6sszesen 377 milli\u00e1rd forint \u00e9rt\u00e9k\u0171 beruh\u00e1z\u00e1sok megval\u00f3s\u00edt\u00e1sa mellett, amelyhez a korm\u00e1ny a versenyk\u00e9pess\u00e9g-n\u00f6vel\u0151 t\u00e1mogat\u00e1si program keret\u00e9ben 169 milli\u00e1rd forint t\u00e1mogat\u00e1st biztos\u00edt, \u00e9s ez\u00e1ltal t\u00f6bb mint 143 ezer munkahelyet tudnak megv\u00e9deni - tette hozz\u00e1. A miniszter hangs\u00falyozta: a magyar \u00e9lelmiszeripar egy kifejezetten innovat\u00edv, nemzetk\u00f6zi szinten is versenyk\u00e9pes \u00e1gazat, amely komoly hagyom\u00e1nyokkal, \u00f6r\u00f6ks\u00e9ggel rendelkezik Magyarorsz\u00e1gon. A legt\u00f6bben, 122-en ebb\u0151l az ipar\u00e1gb\u00f3l p\u00e1ly\u00e1ztak. A malomipari \u00e9s tart\u00f3s \u00e9lelmiszereket gy\u00e1rt\u00f3\u00a0N\u00e9bar\u00a0Kft. kapacit\u00e1sb\u0151v\u00edt\u0151 fejleszt\u00e9se, az\u00e9rt is nagy jelent\u0151s\u00e9g\u0171, mert ez a beruh\u00e1z\u00e1s a magyar gazdas\u00e1g export teljes\u00edtm\u00e9ny\u00e9nek tov\u00e1bbi n\u00f6vel\u00e9s\u00e9hez vezet. Term\u00e9keiket ugyanis Nyugat-Eur\u00f3p\u00e1ban, az Egyes\u00fclt \u00c1llamokban \u00e9s Izraelben is keresik - fogalmazott. Szijj\u00e1rt\u00f3 P\u00e9ter elmondta: a versenyk\u00e9pess\u00e9g-n\u00f6vel\u0151 program keret\u00e9ben B\u00e1cs-Kiskun megy\u00e9ben a k\u00f6vetkez\u0151 h\u00f3napokban 42 v\u00e1llalat \u00f6sszesen 20 milli\u00e1rd forint \u00e9rt\u00e9k\u0171 beruh\u00e1z\u00e1st hajt v\u00e9gre, amelyhez a korm\u00e1ny 9,8 milli\u00e1rd forint \u00f6sszeg\u0171 t\u00e1mogat\u00e1st biztos\u00edt. Ezzel 6700 munkahelyet tudnak megv\u00e9deni. A t\u00e9rs\u00e9gben az ipari termel\u00e9s a n\u00e9gyszeres\u00e9re n\u0151tt, a munkan\u00e9lk\u00fclis\u00e9g pedig 11 sz\u00e1zal\u00e9kr\u00f3l 4,5 sz\u00e1zal\u00e9kra cs\u00f6kkent az elm\u00falt t\u00edz \u00e9vben- sorolta a miniszter.\nZsig\u00f3 R\u00f3bert a t\u00e9rs\u00e9g fideszes orsz\u00e1ggy\u0171l\u00e9si k\u00e9pvisel\u0151je, az Agr\u00e1rminiszt\u00e9rium \u00e9lelmiszerl\u00e1nc-fel\u00fcgyelet\u00e9rt felel\u0151s \u00e1llamtitk\u00e1ra elmondta: az elm\u00falt h\u00f3napok igazolt\u00e1k, hogy a magyar \u00e9lelmiszeripar strat\u00e9giai \u00e1gazat, \u00e9s t\u00e1mogat\u00e1s\u00e1\u00e9rt mindent el is k\u00f6vettek a j\u00e1rv\u00e1ny id\u0151szak\u00e1ban. \u00cdgy lehetett biztos\u00edtani, hogy a vesz\u00e9lyhelyzetben a magyar gazd\u00e1k \u00e1ltal megtermelt alapanyagok, megfelel\u0151 m\u00f3don feldolgozva eg\u00e9szs\u00e9ges, biztons\u00e1gos \u00e9s kiv\u00e1l\u00f3 min\u0151s\u00e9g\u0171 \u00e9lemiszerekk\u00e9nt ker\u00fclhettek a magyar csal\u00e1dok asztalaira. Eml\u00e9keztetett: a versenyk\u00e9pess\u00e9g-n\u00f6vel\u0151 program a gazdas\u00e1gv\u00e9delmi int\u00e9zked\u00e9sek egyike, amelyet a beruh\u00e1z\u00e1sokat v\u00e1llal\u00f3 \u00e9s ind\u00edt\u00f3 t\u00e1rsas\u00e1gok t\u00e1mogat\u00e1s\u00e1ra, az \u00e1ll\u00e1shelyek megtart\u00e1sa \u00e9s l\u00e9trehoz\u00e1sa \u00e9rdek\u00e9ben ind\u00edtott el a k\u00fclgazdas\u00e1gi \u00e9s k\u00fcl\u00fcgyminiszt\u00e9rium. \u00a0\u00a0\u00a0\u00a0\nT\u00f3th Andr\u00e1s, a\u00a0N\u00e9bar\u00a0Kft. \u00fcgyvezet\u0151 igazgat\u00f3ja elmondta: a 25 \u00e9ve m\u0171k\u00f6d\u0151 csal\u00e1di v\u00e1llalkoz\u00e1s \u00e1rbev\u00e9tele tavaly 17 sz\u00e1zal\u00e9kkal n\u0151tt az el\u0151z\u0151 \u00e9vhez k\u00e9pest. A koronav\u00edrus okozta j\u00e1rv\u00e1ny id\u0151szak\u00e1ban valamennyi munkahely\u00fcket meg\u0151rizve term\u00e9kfejleszt\u00e9sbe kezdtek, a n\u00e9h\u00e1ny h\u00f3napos megtorpan\u00e1st k\u00f6vet\u0151en pedig m\u00e1r \u00fajra teljes kapacit\u00e1ssal termelnek. A t\u00e1mogat\u00e1snak k\u00f6sz\u00f6nhet\u0151en egy korszer\u0171 \u00fczemet \u00e9p\u00edtenek telephely\u00fck\u00f6n, n\u00f6velik kapacit\u00e1sukat, technol\u00f3giai fejleszt\u00e9st hajtanak v\u00e9gre \u00e9s k\u00edn\u00e1latukat b\u0151v\u00edtve kr\u00e9kerek, \u00edzes\u00edtett term\u00e9kek, illetve magpaszt\u00e1k gy\u00e1rt\u00e1s\u00e1ba kezdenek.\nA nyilv\u00e1nos c\u00e9gadatok szerint a 34 embert foglalkoztat\u00f3\u00a0N\u00e9bar\u00a0Kft. \u00e9rt\u00e9kes\u00edt\u00e9sb\u0151l sz\u00e1rmaz\u00f3 nett\u00f3 \u00e1rbev\u00e9tele 2018-ban 506 milli\u00f3 forint volt. A v\u00e1llalat ad\u00f3zott eredm\u00e9nye 2018-ban 43 milli\u00f3 forint volt.\u00a0\n\nMTI 2020. j\u00falius 28.\n\n"}]