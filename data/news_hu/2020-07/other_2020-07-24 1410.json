[{"date": "2020-07-24 14:10", "url": "https://koronavirus.gov.hu/cikkek/szijjarto-kormany-szovetsegesenek-tekinti-magyar-vallalkozasokat", "h1": "Szijj\u00e1rt\u00f3: a korm\u00e1ny sz\u00f6vets\u00e9ges\u00e9nek tekinti a magyar v\u00e1llalkoz\u00e1sokat", "body": "\nA korm\u00e1ny sz\u00f6vets\u00e9gesnek tekinti a magyar v\u00e1llalkoz\u00e1sokat a munkan\u00e9lk\u00fclis\u00e9g elleni harcban - jelentette ki a k\u00fclgazdas\u00e1gi \u00e9s k\u00fcl\u00fcgyminiszter a Hajd\u00fa-Bihar megyei Balmaz\u00fajv\u00e1rosban p\u00e9nteken, ahol \u00e1tadta a Balmaz-S\u00fct\u00f6de Kft. t\u00f6bb mint 508 milli\u00f3 forint \u00e9rt\u00e9k\u0171 fejleszt\u00e9s\u00e9nek t\u00e1mogat\u00f3i okirat\u00e1t.\u00a0Szijj\u00e1rt\u00f3 P\u00e9ter kijelentette, hogy az eg\u00e9sz nemzet k\u00f6sz\u00f6nettel tartozik azoknak a v\u00e1llalkoz\u00e1soknak, amelyek a koronav\u00edrus-j\u00e1rv\u00e1ny alatt hajtott\u00e1k v\u00e9gre fejleszt\u00e9seiket.\n\n\u00a0A gazdas\u00e1gi h\u00edrek vil\u00e1gszerte elbocs\u00e1t\u00e1sokr\u00f3l \u00e9s gy\u00e1rbez\u00e1r\u00e1sokr\u00f3l sz\u00f3lnak, ehhez k\u00e9pest Magyarorsz\u00e1gon 806 v\u00e1llalat k\u00f6telezte el mag\u00e1t beruh\u00e1z\u00e1sok v\u00e9grehajt\u00e1sa mellett, 377 milli\u00e1rd forint \u00e9rt\u00e9kben, amelyhez a korm\u00e1ny 169 milli\u00e1rd forint t\u00e1mogat\u00e1st ny\u00fajt. Ezzel t\u00f6bb mint 143 ezer munkahelyet tudnak megmenteni - tette hozz\u00e1.\n\u00a0\u00a0\u00a0\u00a0Hangs\u00falyozta: a munkan\u00e9lk\u00fclis\u00e9g finansz\u00edroz\u00e1sa helyett a munkan\u00e9lk\u00fclis\u00e9ggel szembeni harcot kell finansz\u00edrozni, ebben partnerek a magyar v\u00e1llalkoz\u00e1sok.\n\u00a0\u00a0\u00a0\u00a0Szijj\u00e1rt\u00f3 P\u00e9ter eml\u00e9keztetett: az \u00e1ll\u00e1shelyek megtart\u00e1sa \u00e9s l\u00e9trehoz\u00e1sa \u00e9rdek\u00e9ben ind\u00edtotta el a kabinet versenyk\u00e9pess\u00e9g-n\u00f6vel\u0151 programj\u00e1t, amelyben a beruh\u00e1z\u00e1sokat v\u00e1llal\u00f3 \u00e9s ind\u00edt\u00f3 t\u00e1rsas\u00e1gok kapnak nagym\u00e9rt\u00e9k\u0171 t\u00e1mogat\u00e1st.\n\u00a0\u00a0\u00a0\u00a0A korm\u00e1ny c\u00e9lja ezzel az, hogy Magyarorsz\u00e1g er\u0151sebb legyen a vil\u00e1gj\u00e1rv\u00e1ny ut\u00e1n, mint azt megel\u0151z\u0151en volt - tette hozz\u00e1.\n\u00a0\u00a0\u00a0\u00a0Mint mondta, a programban az elm\u00falt hetekben 122 \u00e9lelmiszeripari t\u00e1rsas\u00e1g nyert el k\u00fcl\u00f6nb\u00f6z\u0151 m\u00e9rt\u00e9k\u0171 forr\u00e1st.\n\u00a0\u00a0\u00a0\u00a0Mindez al\u00e1t\u00e1masztja, hogy Magyarorsz\u00e1g az \u00e9lelmiszeripart tekintve abszol\u00fat els\u0151 a r\u00e9gi\u00f3ban, tavaly az \u00e1gazat termel\u00e9si \u00e9rt\u00e9ke t\u00edz sz\u00e1zal\u00e9kkal n\u0151tt, \u00e9s meghaladta a 3500 milli\u00e1rd forintot, az idei els\u0151 \u00f6t h\u00f3napban pedig t\u00edz sz\u00e1zal\u00e9kkal tudott b\u0151v\u00fclni - k\u00f6z\u00f6lte Szijj\u00e1rt\u00f3 P\u00e9ter.\n\u00a0\u00a0\u00a0\u00a0A Balmaz-S\u00fct\u00f6de Kft. a beruh\u00e1z\u00e1s\u00e1hoz elnyert t\u00f6bb mint 254 milli\u00f3 forint korm\u00e1nyzati t\u00e1mogat\u00e1snak k\u00f6sz\u00f6nhet\u0151en n\u00f6veli p\u00e9ks\u00e9g\u00e9nek kapacit\u00e1s\u00e1t, modern g\u00e9pek beszerz\u00e9s\u00e9vel pedig jelent\u0151sen jav\u00edtja az \u00e9lelmiszerbiztons\u00e1gi k\u00f6r\u00fclm\u00e9nyeket. A s\u00fct\u0151ipari t\u00e1rsas\u00e1g dagaszt\u00f3g\u00e9peket v\u00e1s\u00e1rol, b\u0151v\u00edti t\u00e1rol\u00f3kapacit\u00e1s\u00e1t \u00e9s keleszt\u0151kamr\u00e1t \u00e9p\u00edt - ismertette a miniszter.\n\u00a0\u00a0\u00a0\u00a0A k\u00fclgazdas\u00e1gi \u00e9s k\u00fcl\u00fcgyminiszter Hajd\u00fa-Bihar megye gazdas\u00e1gi mutat\u00f3ir\u00f3l azt mondta, hogy a t\u00e9rs\u00e9gben t\u00edz \u00e9v alatt 13 sz\u00e1zal\u00e9kr\u00f3l 4 sz\u00e1zal\u00e9kra cs\u00f6kkent a munkan\u00e9lk\u00fclis\u00e9g \u00e9s 60 sz\u00e1zal\u00e9kkal n\u0151tt az ipari termel\u00e9s.\n\u00a0\u00a0\u00a0\u00a0A versenyk\u00e9pess\u00e9g-n\u00f6vel\u0151 programnak k\u00f6sz\u00f6nhet\u0151en jelenleg 35 megyei v\u00e1llalkoz\u00e1s 16,5 milli\u00e1rd forint fejleszt\u00e9si \u00e9rt\u00e9kben hajt v\u00e9gre beruh\u00e1z\u00e1sokat, ehhez az \u00e1llam 8,2 milli\u00e1rd forint t\u00e1mogat\u00e1st biztos\u00edt - sorolta a miniszter.\n\u00a0\nMTI\n\n"}]