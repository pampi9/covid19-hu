[{"date": "2020-07-01 17:51", "url": "https://koronavirus.gov.hu/cikkek/uj-maszkgyarto-gep-kezdte-meg-mukodeset-budapesten", "h1": "\u00daj maszkgy\u00e1rt\u00f3 g\u00e9p kezdte meg m\u0171k\u00f6d\u00e9s\u00e9t Budapesten", "body": "\n\u00daj maszkgy\u00e1rt\u00f3 g\u00e9pet \u00e1ll\u00edtott \u00fczembe az \u00e1llami tulajdon\u00fa Bay Zolt\u00e1n Alkalmazott Kutat\u00e1si K\u00f6zhaszn\u00fa Nonprofit Kft. Budapesten - jelentette be az Innov\u00e1ci\u00f3s \u00e9s Technol\u00f3giai Miniszt\u00e9rium parlamenti \u00e1llamtitk\u00e1ra a t\u00e1rsas\u00e1g telephely\u00e9n tartott szerdai sajt\u00f3t\u00e1j\u00e9koztat\u00f3n.\n\n\nSchanda Tam\u00e1s hangs\u00falyozta: a vil\u00e1gj\u00e1rv\u00e1ny megmutatta, hogy a piaci szerepl\u0151kt\u0151l val\u00f3 f\u00fcgg\u0151s\u00e9g\u00fcnk cs\u00f6kkent\u00e9se \u00e9rdek\u00e9ben a lehet\u0151 legt\u00f6bb v\u00e9d\u0151eszk\u00f6z gy\u00e1rt\u00e1s\u00e1t itthon \u00e9rdemes megoldani; ezt a t\u00f6rekv\u00e9st seg\u00edti a g\u00e9p.\n\u00a0\u00a0\u00a0\u00a0A politikus \u00fagy v\u00e9lekedett, hogy Magyarorsz\u00e1g megnyerte a koronav\u00edrus elleni els\u0151 csat\u00e1t, \u00e9s Eur\u00f3p\u00e1ban a magyar v\u00e9dekez\u00e9s sz\u00e1m\u00edt az egyik legsikeresebbnek.\n\u00a0\u00a0\u00a0\u00a0Ehhez sz\u00fcks\u00e9g volt arra, hogy a rendk\u00edv\u00fcli felhatalmaz\u00e1snak k\u00f6sz\u00f6nhet\u0151en a lehet\u0151 leggyorsabban tudjon d\u00f6nteni \u00e9s int\u00e9zked\u00e9seket hozni a korm\u00e1ny - tette hozz\u00e1.\n\u00a0\u00a0\u00a0\u00a0Megjegyezte: ha a baloldalon m\u00falt volna, ez nem v\u00e1lik lehet\u0151v\u00e9, hiszen nem szavazt\u00e1k meg a parlamentben az err\u0151l sz\u00f3l\u00f3 t\u00f6rv\u00e9nyt.\n\u00a0\u00a0\u00a0\u00a0Ugyanakkor az eredm\u00e9nyes v\u00e9dekez\u00e9shez hozz\u00e1j\u00e1rult az is - folytatta -, hogy a magyar v\u00e1llalatok \u00e9s int\u00e9zm\u00e9nyek, kutat\u00f3k is csatlakoztak az \u00f6sszefog\u00e1shoz, \u00e9s a tudom\u00e1nyos vil\u00e1g vizsg\u00e1latokba, fejleszt\u00e9sekbe fogott.\n\u00a0\u00a0\u00a0\u00a0Ebben a munk\u00e1ban vesz r\u00e9szt az \u00e1llami tulajdon\u00fa Bay Zolt\u00e1n Nonprofit Kft. is a maszkgy\u00e1rt\u00f3 g\u00e9ppel - mondta Schanda Tam\u00e1s.\n\u00a0\u00a0\u00a0\u00a0Arr\u00f3l is sz\u00f3lt, hogy nem ez az egyetlen olyan projekt, amelyet a korm\u00e1ny a j\u00e1rv\u00e1ny elleni v\u00e9dekez\u00e9s jegy\u00e9ben t\u00e1mogat.\n\u00a0\u00a0\u00a0\u00a0A budapesti m\u0171szaki egyetemen p\u00e9ld\u00e1ul l\u00e9legeztet\u0151g\u00e9pek fejleszt\u00e9s\u00e9t seg\u00edtik, l\u00e9gz\u00e9st\u00e1mogat\u00e1sra alkalmas tov\u00e1bbi k\u00e9sz\u00fcl\u00e9kek fejleszt\u00e9se zajlik a Semmelweis Egyetem \u00e9s az \u00d3budai Egyetem egy\u00fcttm\u0171k\u00f6d\u00e9s\u00e9ben, a Szegedi Tudom\u00e1nyegyetemen pedig olyan kutat\u00e1st t\u00e1mogatnak, amelynek keret\u00e9ben matematikusok modellezik a j\u00e1rv\u00e1ny magyarorsz\u00e1gi terjed\u00e9s\u00e9t. Mindezekkel p\u00e1rhuzamosan gy\u00f3gyszeripari fejleszt\u00e9sek is zajlanak - f\u0171zte hozz\u00e1 a politikus.\n\u00a0\u00a0\u00a0\u00a0Guly\u00e1s Tibor, az Innov\u00e1ci\u00f3s \u00e9s Technol\u00f3giai Miniszt\u00e9rium innov\u00e1ci\u00f3\u00e9rt felel\u0151s helyettes \u00e1llamtitk\u00e1ra \u00fagy v\u00e9lekedett: az elm\u00falt id\u0151szak bizony\u00edtotta, hogy az innov\u00e1ci\u00f3 seg\u00edts\u00e9g\u00e9vel jelent\u0151s eredm\u00e9nyek \u00e9rhet\u0151ek el a j\u00e1rv\u00e1ny elleni k\u00fczdelemben.\n\u00a0\u00a0\u00a0\u00a0Ez annak is k\u00f6sz\u00f6nhet\u0151, hogy a t\u00e1rca a lehet\u0151 leggyorsabban biztos\u00edtotta a tud\u00e1st\u0151ke hasznos\u00edt\u00e1s\u00e1hoz, a megel\u0151z\u00e9s \u00e9s a gy\u00f3gy\u00edt\u00e1s hat\u00e9konys\u00e1g\u00e1nak n\u00f6vel\u00e9s\u00e9hez sz\u00fcks\u00e9ges forr\u00e1sokat - f\u0171zte hozz\u00e1.\n\u00a0\u00a0\u00a0\u00a0Ennek a munk\u00e1nak a folytat\u00e1sa ann\u00e1l is ink\u00e1bb fontos, mert a j\u00e1rv\u00e1ny egy esetleges m\u00e1sodik hull\u00e1ma el\u0151tt lehet\u0151s\u00e9g ny\u00edlik \u00faj, a v\u00e9dekez\u00e9st seg\u00edt\u0151 kapacit\u00e1sok ki\u00e9p\u00edt\u00e9s\u00e9re - mondta.\n\u00a0\u00a0\u00a0\u00a0Grasselli Norbert, a t\u00e1rsas\u00e1g \u00fcgyvezet\u0151 igazgat\u00f3ja k\u00f6z\u00f6lte: az \u00faj g\u00e9p percenk\u00e9nt 60 FFP2-es t\u00edpus\u00fa, \u00f6tr\u00e9teg\u0171 maszk el\u0151\u00e1ll\u00edt\u00e1s\u00e1ra alkalmas.\n\u00a0\u00a0\u00a0\u00a0Egyel\u0151re 400-500 ezer maszk gy\u00e1rt\u00e1s\u00e1hoz sz\u00fcks\u00e9ges alapanyaggal rendelkeznek, \u00e1m folyamatos az alapanyagok besz\u00e1ll\u00edt\u00e1sa - ismertette az \u00fcgyvezet\u0151.\n\nMTI 2020. j\u00falius 1.\n\n"}]