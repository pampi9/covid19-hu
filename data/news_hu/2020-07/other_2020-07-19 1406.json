[{"date": "2020-07-19 14:06", "url": "https://koronavirus.gov.hu/cikkek/orban-ha-nem-sikerul-megallapodasra-jutni-vitas-kerdesekrol-az-hollandia-miatt-lesz", "h1": "Orb\u00e1n: ha nem siker\u00fcl meg\u00e1llapod\u00e1sra jutni a vit\u00e1s k\u00e9rd\u00e9sekr\u0151l, az Hollandia miatt lesz", "body": "\nHa nem siker\u00fcl meg\u00e1llapod\u00e1sra jutni a vit\u00e1s k\u00e9rd\u00e9sekr\u0151l a k\u00f6lts\u00e9gvet\u00e9ssel \u00e9s a ment\u0151csomaggal \u00f6sszef\u00fcgg\u00e9sben, az Hollandi\u00e1nak lesz k\u00f6sz\u00f6nhet\u0151 - jelentette ki Orb\u00e1n Viktor minisztereln\u00f6k Br\u00fcsszelben vas\u00e1rnap, a k\u00f6vetkez\u0151 h\u00e9t\u00e9ves eur\u00f3pai uni\u00f3s k\u00f6lts\u00e9gvet\u00e9sr\u0151l \u00e9s az ahhoz kapcsol\u00f3d\u00f3 gazdas\u00e1gi helyre\u00e1ll\u00edt\u00e1si csomagr\u00f3l sz\u00f3l\u00f3 uni\u00f3s cs\u00facstal\u00e1lkoz\u00f3 harmadik munkanapj\u00e1t megel\u0151z\u0151en.\n\n\n\u00a0A nemzetk\u00f6zi sajt\u00f3nak nyilatkozva a korm\u00e1nyf\u0151 azt mondta, a hollandok egy olyan eszk\u00f6zt k\u00edv\u00e1nnak bevezetni, amely ellen\u0151rzi az uni\u00f3s p\u00e9nzek kifizet\u00e9s\u00e9t \u00e9s felhaszn\u00e1l\u00e1s\u00e1t, k\u00fcl\u00f6n\u00f6sen a d\u00e9li orsz\u00e1gok eset\u00e9ben. Al\u00e1h\u00fazta: ez az eszk\u00f6z teljesen \u00faj mechanizmus a jog\u00e1llamis\u00e1ggal \u00f6sszef\u00fcgg\u00e9sben is.\n\u00a0\u00a0\u00a0\u00a0A m\u00e9g nyitott vit\u00e1s k\u00e9rd\u00e9sek k\u00f6z\u00f6tt felsorolt jog\u00e1llamis\u00e1gr\u00f3l azt mondta, megl\u00e9te \u00e9s biztos\u00edt\u00e1sa mind a 27 tagorsz\u00e1g sz\u00e1m\u00e1ra alapvet\u0151 fontoss\u00e1g\u00fa.\n\u00a0\u00a0\u00a0\u00a0\"Az uni\u00f3 a jog\u00e1llamis\u00e1gon alapszik, az\u00e9rt ha valamely orsz\u00e1g nem fogadja el a jog\u00e1llamis\u00e1g fontoss\u00e1g\u00e1t, azonnal el kell hagynia az Eur\u00f3pai Uni\u00f3t\" - fogalmazott.\n\u00a0\u00a0\u00a0\u00a0Kiemelte, mivel a jog\u00e1llamis\u00e1g k\u00e9rd\u00e9se alapvet\u0151en fontos az Eur\u00f3pai Uni\u00f3 szempontj\u00e1b\u00f3l, Magyarorsz\u00e1g azt k\u00e9rte, adjanak garanci\u00e1t arra, hogy mihamarabb lez\u00e1rj\u00e1k az orsz\u00e1g ellen ind\u00edtott jog\u00e1llamis\u00e1gi elj\u00e1r\u00e1st - tette hozz\u00e1.\n\u00a0\u00a0\u00a0\u00a0Lesz\u00f6gezte: egy teljesen \u00faj mechanizmus bevezet\u00e9s\u00e9hez az uni\u00f3s szerz\u0151d\u00e9sek megv\u00e1ltoztat\u00e1s\u00e1ra van sz\u00fcks\u00e9g. Magyarorsz\u00e1g szerint nincs sz\u00fcks\u00e9g \u00faj mechanizmusra, de k\u00e9szen \u00e1ll annak megvitat\u00e1s\u00e1ra. Egy ilyen feladat elv\u00e9gz\u00e9se azonban nem n\u00e9h\u00e1ny odavetett mondatb\u00f3l \u00e1ll, hanem komoly \u00e9s \u00e1tgondolt munk\u00e1t ig\u00e9nyel - h\u00fazta al\u00e1.\n\u00a0\u00a0\u00a0\u00a0A holland-magyar viszonyr\u00f3l k\u00f6z\u00f6lte: \"Nem tudom, hogy mik szerepelnek Mark Rutte holland minisztereln\u00f6k szem\u00e9lyes okai k\u00f6z\u00f6tt, hogy gy\u0171l\u00f6li Magyarorsz\u00e1got \u00e9s szem\u00e9ly szerint engem, de v\u00e9gtelen\u00fcl durv\u00e1n t\u00e1madja az orsz\u00e1got\" - fogalmazott.\n\u00a0\u00a0\u00a0\u00a0Felid\u00e9zte: Rutte kifejezi, hogy v\u00e9lem\u00e9nye szerint Magyarorsz\u00e1g nem tartja tiszteletben a jog\u00e1llamis\u00e1got, ez\u00e9rt gazdas\u00e1gi b\u00fcntet\u00e9st kell alkalmazni vele szemben. Ez elfogadhatatlan, ugyanis nincs d\u00f6nt\u00e9s a jog\u00e1llamis\u00e1g magyarorsz\u00e1gi helyzet\u00e9vel \u00f6sszef\u00fcgg\u00e9sben - mutatott r\u00e1.\n\u00a0\u00a0\u00a0\u00a0Orb\u00e1n Viktor elmondta, a tan\u00e1cskoz\u00e1son el\u00e9rt jelent\u0151s el\u0151rehalad\u00e1s annak k\u00f6sz\u00f6nhet\u0151, hogy minden uni\u00f3s tagorsz\u00e1gi vezet\u0151 tiszt\u00e1ban van a j\u00e1rv\u00e1ny miatt kialakult gazdas\u00e1gi helyzet \u00e9s a v\u00e1rhat\u00f3 k\u00f6vetkezm\u00e9nyek s\u00falyoss\u00e1g\u00e1val.\n\n\u00a0\u00a0\u00a0\u00a0Kiemelte: tucatnyi helyett m\u00e1r csak n\u00e9gy sarkalatos k\u00e9rd\u00e9s megvitat\u00e1sa van h\u00e1tra, ez\u00e9rt j\u00f3 es\u00e9ly van a meg\u00e1llapod\u00e1s elfogad\u00e1s\u00e1ra. A megvitat\u00e1sra v\u00e1r\u00f3 k\u00e9rd\u00e9sek k\u00f6z\u00f6tt eml\u00edtette a jog\u00e1llamis\u00e1gon t\u00fal a helyre\u00e1ll\u00edt\u00e1si alap nagys\u00e1g\u00e1t, amelynek v\u00e9lem\u00e9nye szerint megfelel\u0151 m\u00f3don kell kezelnie a kialakult gazdas\u00e1gi v\u00e1ls\u00e1got. Nyitott k\u00e9rd\u00e9s a csomagban szerepl\u0151 vissza nem t\u00e9r\u00edtend\u0151 t\u00e1mogat\u00e1sok \u00e9s hitelek ar\u00e1nya. Ezzel \u00f6sszef\u00fcgg\u00e9sben kiemelte, Hollandia olyan mechanizmus bevezet\u00e9s\u00e9t szorgalmazza, amely jelent\u0151s befoly\u00e1st biztos\u00edtana sz\u00e1m\u00e1ra az uni\u00f3s p\u00e9nzek kifizet\u00e9s\u00e9t illet\u0151en, f\u0151k\u00e9nt a d\u00e9li orsz\u00e1gok eset\u00e9ben.\n\u00a0\u00a0\u00a0\u00a0Hozz\u00e1tette, Magyarorsz\u00e1g t\u00e1mogatja az olasz \u00e1ll\u00e1spontot, ugyanis azoknak az orsz\u00e1goknak kell adni a p\u00e9nzt, m\u00e9gpedig mihamarabb, amelyeknek a legnagyobb \u00e9s legs\u00fcrg\u0151sebb sz\u00fcks\u00e9ge van r\u00e1.\n\u00a0\u00a0\u00a0\u00a0A t\u00e1mogat\u00e1sok \u00e9s hitelek ar\u00e1ny\u00e1val \u00f6sszef\u00fcgg\u00e9sben kiemelte, ha a hasonl\u00f3 m\u00e9ret\u0171 \u00e9s lakoss\u00e1g\u00fa, hasonl\u00f3 bev\u00e9telekkel rendelkez\u0151 orsz\u00e1goknak jut\u00f3 \u00f6sszegeket n\u00e9zz\u00fck, akkor a Magyarorsz\u00e1gnak jut\u00f3 r\u00e9sz eset\u00e9ben a k\u00fcl\u00f6nbs\u00e9g megal\u00e1z\u00f3, sokmilli\u00e1rd eur\u00f3s. Ezt Magyarorsz\u00e1g tisztess\u00e9gtelennek tartja, de az eur\u00f3pai egys\u00e9g \u00e9rdek\u00e9ben hajland\u00f3 elfogadni egy ilyen megold\u00e1st is - mondta.\n\u00a0\u00a0\u00a0\u00a0A tehet\u0151sebb orsz\u00e1goknak az uni\u00f3s befizet\u00e9sekb\u0151l j\u00e1r\u00f3 visszat\u00e9r\u00edt\u00e9sr\u0151l a magyar korm\u00e1nyf\u0151 azt k\u00f6z\u00f6lte, noha ezt a privil\u00e9giumukat a gazdag orsz\u00e1gok meg akarj\u00e1k tartani, Nagy-Britannia uni\u00f3s kil\u00e9p\u00e9s\u00e9t (Brexit) k\u00f6vet\u0151en \"ezt a mechanizmust meg kell sz\u00fcntetni\".\n\u00a0\u00a0\u00a0\u00a0A civil szervezetekkel \u00f6sszef\u00fcgg\u00e9sben azt mondta, \u00e1t kell gondolni uni\u00f3s t\u00e1mogat\u00e1sukat, ugyanis a kapott p\u00e9nzb\u0151l t\u00e1madj\u00e1k a tag\u00e1llamok korm\u00e1nyait. Ez\u00e9rt a cs\u00facstal\u00e1lkoz\u00f3n azt javasolta, hogy az ilyen szervezetek a politikai p\u00e1rtokhoz hasonl\u00f3 elb\u00edr\u00e1l\u00e1sban r\u00e9szes\u00fcljenek az uni\u00f3s t\u00e1mogat\u00e1sokn\u00e1l. A javaslatot a tag\u00e1llamok v\u00e9g\u00fcl elvetett\u00e9k - t\u00e1j\u00e9koztatott.\n\u00a0\u00a0\u00a0\u00a0Orb\u00e1n Viktor kijelentette: a Br\u00fcsszelben most t\u00e1rgyalt meg\u00e1llapod\u00e1s elfogad\u00e1sa elengedhetetlen, \u00e9s ak\u00e1r a j\u00f6v\u0151 h\u00e9t folyam\u00e1n is k\u00e9sz folytatni a t\u00e1rgyal\u00e1sokat azok sikere \u00e9rdek\u00e9ben.\n\nMTI 2020. j\u00falius 19.\n\n"}]