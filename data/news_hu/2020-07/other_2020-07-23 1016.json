[{"date": "2020-07-23 10:16", "url": "https://koronavirus.gov.hu/cikkek/varga-mihaly-juniusban-mar-kisse-elenkult-gazdasag-de-az-egesz-eves-gdp-5-szazalekkal", "h1": "Varga Mih\u00e1ly: j\u00faniusban m\u00e1r kiss\u00e9 \u00e9l\u00e9nk\u00fclt a gazdas\u00e1g, de az eg\u00e9sz \u00e9ves GDP 5 sz\u00e1zal\u00e9kkal cs\u00f6kkenhet", "body": "\nJ\u00faniusban m\u00e1r enyh\u00e9n \u00e9l\u00e9nk\u00fclt a gazdas\u00e1g, de a m\u00e1sodik negyed\u00e9vi GDP \u00edgy is 10 sz\u00e1zal\u00e9kkal cs\u00f6kkenhet \u00e9ves \u00f6sszehasonl\u00edt\u00e1sban, az eg\u00e9sz \u00e9vben pedig 5 sz\u00e1zal\u00e9kkal zsugorodhat, meghaladva a kor\u00e1bban v\u00e1rt, ma m\u00e1r optimist\u00e1nak t\u0171n\u0151 m\u00ednusz 3 sz\u00e1zal\u00e9kos j\u00f3slatot - k\u00f6z\u00f6lte a p\u00e9nz\u00fcgyminiszter cs\u00fct\u00f6rt\u00f6k\u00f6n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\nVarga Mih\u00e1ly azt mondta, hogy a legnagyobb \u00e9ves visszaes\u00e9st \u00e1prilisban m\u00e9rt\u00e9k, akkor volt olyan h\u00e9t, amikor 20 sz\u00e1zal\u00e9kos volt a cs\u00f6kken\u00e9s. M\u00e1jusban lassult a gazdas\u00e1g visszaes\u00e9se, a h\u00f3nap v\u00e9g\u00e9n pedig megfordult a trend, \u00e9s j\u00faniusban m\u00e1r az enyhe \u00e9l\u00e9nk\u00fcl\u00e9s jelei is mutatkoztak.\nA miniszter besz\u00e9lt arr\u00f3l is, hogy id\u00e9n a GDP ar\u00e1ny\u00e1ban 1 sz\u00e1zal\u00e9kos, 488 milli\u00e1rd forintos \u00e1llamh\u00e1ztart\u00e1si hi\u00e1nnyal sz\u00e1moltak, de a f\u00e9l \u00e9v v\u00e9g\u00e9re m\u00e1r 3,8-4 sz\u00e1zal\u00e9kos, t\u00f6bb mint 1800 milli\u00e1rd forintos hi\u00e1ny alakult ki.\nA koronav\u00edrus-j\u00e1rv\u00e1ny elleni v\u00e9dekez\u00e9si alapra mintegy 600 milli\u00e1rd, a gazdas\u00e1g v\u00e9delmi alapra t\u00f6bb mint 1100 milli\u00e1rd forintot k\u00fcl\u00f6n\u00edtettek el, ezek hat\u00e1rozt\u00e1k meg az els\u0151 f\u00e9l \u00e9vet - tette hozz\u00e1.\n\u00c9v v\u00e9g\u00e9re m\u00e9g magasabb lehet a hi\u00e1ny, mert a gazdas\u00e1g \u00fajraind\u00edt\u00e1sa tov\u00e1bbi forr\u00e1sokat ig\u00e9nyel, \u00e9s a j\u00e1rv\u00e1ny m\u00e1sodik hull\u00e1m\u00e1ra is lehet sz\u00e1m\u00edtani - fejtette ki.\nVarga Mih\u00e1ly ism\u00e9t hangs\u00falyozta, hogy a j\u00e1rv\u00e1ny j\u00f3 gazdas\u00e1gi helyzetben \u00e9rte az orsz\u00e1got, ezt mutatja a tavalyi 5 sz\u00e1zal\u00e9kos \u00e9s az idei els\u0151 negyed\u00e9vi t\u00f6bb mint 2 sz\u00e1zal\u00e9kos gazdas\u00e1gi n\u00f6veked\u00e9s.\n\nMTI 2020. j\u00falius 23.\n\n"}]