[{"date": "2020-07-05 08:18", "url": "https://koronavirus.gov.hu/cikkek/varga-mihaly-jarvany-elleni-keszultseg-fenntartasa-es-gazdasagi-novekedes-egyforman-cel", "h1": "Varga Mih\u00e1ly: a j\u00e1rv\u00e1ny elleni k\u00e9sz\u00fclts\u00e9g fenntart\u00e1sa \u00e9s a gazdas\u00e1gi n\u00f6veked\u00e9s egyform\u00e1n c\u00e9l", "body": "\nA korm\u00e1ny a j\u00f6v\u0151 \u00e9vi k\u00f6lts\u00e9gvet\u00e9ssel egyszerre k\u00edv\u00e1nja fenntartani a koronav\u00edrus-j\u00e1rv\u00e1ny elleni v\u00e9dekez\u00e9si k\u00e9sz\u00fclts\u00e9get \u00e9s minden er\u0151vel seg\u00edteni a gazdas\u00e1gi n\u00f6veked\u00e9st - mondta a p\u00e9nz\u00fcgyminiszter a Kossuth r\u00e1di\u00f3 Vas\u00e1rnapi \u00fajs\u00e1g c\u00edm\u0171 m\u0171sor\u00e1nak nyilatkozva.\n\nVarga Mih\u00e1ly elengedhetetlen\u00fcl fontosnak nevezte a korm\u00e1nyzati gazdas\u00e1gi r\u00e1seg\u00edt\u0151 int\u00e9zked\u00e9seket, mivel szerinte azok n\u00e9lk\u00fcl ugyan\u00fagy nem v\u00e1rhat\u00f3 \u00e9rdemi n\u00f6veked\u00e9s, mint a 2000-es \u00e9vekben, amikor a magyar gazdas\u00e1g az eur\u00f3pai konjunkt\u00fara ellen\u00e9re is szinte csak stagn\u00e1l\u00e1sra volt k\u00e9pes.\n\u00a0\u00a0\u00a0\u00a0Eml\u00e9keztetett, a p\u00e9nteken elfogadott 2021-es b\u00fcdzs\u00e9 4,8 sz\u00e1zal\u00e9kos n\u00f6veked\u00e9ssel sz\u00e1mol, mik\u00f6zben az \u00e1llamh\u00e1ztart\u00e1si hi\u00e1ny \u00fajra 3 sz\u00e1zal\u00e9k, az \u00e1llamad\u00f3ss\u00e1g pedig ism\u00e9t 70 sz\u00e1zal\u00e9k al\u00e1 cs\u00f6kken.\n\u00a0\u00a0\u00a0\u00a0A p\u00e9nz\u00fcgyminiszter szerint a n\u00f6veked\u00e9s lehet\u0151v\u00e9 teszi, hogy j\u00f6v\u0151re t\u00f6bb jusson a k\u00f6zbiztons\u00e1gra, az oktat\u00e1sra \u00e9s az eg\u00e9szs\u00e9g\u00fcgyre, mik\u00f6zben a j\u00e1rv\u00e1ny elleni v\u00e9dekez\u00e9shez is rendelkez\u00e9sre \u00e1llnak a forr\u00e1sok.\n\u00a0\u00a0\u00a0\u00a0Hangs\u00falyozta, a korm\u00e1ny emellett tov\u00e1bbra is elk\u00f6telezetten t\u00e1mogatja a csal\u00e1dokat, a gyermeknevel\u00e9st, valamint az id\u0151seket is.\n\u00a0\u00a0\u00a0\u00a0Varga Mih\u00e1ly rem\u00e9nykelt\u0151nek min\u0151s\u00edtette az idei sz\u00fclet\u00e9si \u00e9s h\u00e1zass\u00e1gk\u00f6t\u00e9si adatokat, amelyek szerinte azt mutatj\u00e1k, hogy eredm\u00e9nyesek a kabinet csal\u00e1dpolitikai int\u00e9zked\u00e9sei. Sz\u00f3lt arr\u00f3l is, j\u00f6v\u0151re tov\u00e1bbi l\u00e9p\u00e9sek v\u00e1rhat\u00f3k ezen a ter\u00fcleten, p\u00e9ldak\u00e9nt eml\u00edtette a csecsem\u0151gondoz\u00e1si d\u00edj emelked\u00e9s\u00e9t, a gyermekdiab\u00e9tesz-centrumok tov\u00e1bbi fejleszt\u00e9s\u00e9t, valamint az iskola\u0151ri h\u00e1l\u00f3zat t\u00e1mogat\u00e1s\u00e1t.\nMTI\n\n"}]