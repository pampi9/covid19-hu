[{"date": "2020-07-24 19:25", "url": "https://koronavirus.gov.hu/cikkek/az-egeszsegugy-tovabbra-szamit-65-ev-feletti-orvosokra-es-szakdolgozokra", "h1": "Az eg\u00e9szs\u00e9g\u00fcgy tov\u00e1bbra is sz\u00e1m\u00edt a 65 \u00e9v feletti orvosokra \u00e9s szakdolgoz\u00f3kra", "body": "\nProf. Dr. K\u00e1sler Mikl\u00f3s, az emberi er\u0151forr\u00e1sok minisztere p\u00e9nteken visszavonta a 65 \u00e9v feletti eg\u00e9szs\u00e9g\u00fcgyi dolgoz\u00f3k k\u00f6zvetlen eg\u00e9szs\u00e9g\u00fcgyi betegell\u00e1t\u00e1s al\u00f3li mentes\u00edt\u00e9s\u00e9re vonatkoz\u00f3 utas\u00edt\u00e1sokat.\n\nMint ismeretes m\u00e1rcius k\u00f6zep\u00e9n - a kialakult j\u00e1rv\u00e1ny\u00fcgyi helyzetre tekintettel - a miniszter arra k\u00e9rte az eg\u00e9szs\u00e9g\u00fcgyi szolg\u00e1ltat\u00f3kat, hogy a 65 \u00e9v feletti orvosok \u00e9s szakdolgoz\u00f3k ne tal\u00e1lkozzanak szem\u00e9lyesen betegekkel. A h\u00e1ziorvosok \u00e9s az eg\u00e9szs\u00e9g\u00fcgyi dolgoz\u00f3k eg\u00e9szs\u00e9g\u00e9nek meg\u0151rz\u00e9se \u00e9rdek\u00e9ben cs\u00f6kkenteni kellett az orvos-betegtal\u00e1lkoz\u00f3k sz\u00e1m\u00e1t \u00e9s \u00edgy el\u0151t\u00e9rbe ker\u00fclt a t\u00e1vkonzult\u00e1ci\u00f3. Az eg\u00e9szs\u00e9g\u00fcgyi szolg\u00e1ltat\u00f3knak azt is fel kellett m\u00e9rni\u00fck, hogy\u00a0\u00a0h\u00e1ny olyan kr\u00f3nikus betegs\u00e9ggel \u00e9l\u0151, 65 \u00e9vn\u00e9l fiatalabb dolgoz\u00f3juk van, akikre a koronav\u00edrus szint\u00e9n fokozottan vesz\u00e9lyes lehet.\nA szem\u00e9lyes betegell\u00e1t\u00e1s al\u00f3l felmentett orvosok \u00e9s szakdolgoz\u00f3k telefonon vagy elektronikus csatorn\u00e1kon vett\u00e9k fel a betegek k\u00f3rel\u0151zm\u00e9ny\u00e9t, tan\u00e1csot adtak, illetve e-receptet rendeltek.\nA meghozott int\u00e9zked\u00e9seknek \u00e9s a lakoss\u00e1g fegyelmezetts\u00e9g\u00e9nek k\u00f6sz\u00f6nhet\u0151en m\u00e1jus 4-e \u00f3ta fokozatosan \u00fajraindulhattak az eg\u00e9szs\u00e9g\u00fcgyi ell\u00e1t\u00e1sok, \u00e9s a higi\u00e9n\u00e9s szab\u00e1lyok fokozott betart\u00e1sa mellett m\u00e1r biztons\u00e1ggal visszat\u00e9rhetnek a kor\u00e1bban a s\u00e9r\u00fcl\u00e9keny csoportba tartoz\u00f3 orvosok, \u00e1pol\u00f3k, n\u0151v\u00e9rek. Az eg\u00e9szs\u00e9g\u00fcgy tov\u00e1bbra is sz\u00e1m\u00edt a 65 \u00e9v feletti orvosok \u00e9s szakdolgoz\u00f3k fegyelmezett egy\u00fcttm\u0171k\u00f6d\u00e9s\u00e9re \u00e9s elk\u00f6telezett munk\u00e1j\u00e1ra.\nMTI\n\n"}]