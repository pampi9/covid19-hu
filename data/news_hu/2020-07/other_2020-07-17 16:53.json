[{"date": "2020-07-17 16:53", "url": "https://koronavirus.gov.hu/cikkek/varga-mihaly-tamogatni-kell-beruhazasokat-gazdasagvedelem-erdekeben", "h1": "Varga Mih\u00e1ly: t\u00e1mogatni kell a beruh\u00e1z\u00e1sokat a gazdas\u00e1gv\u00e9delem \u00e9rdek\u00e9ben", "body": "\nA korm\u00e1ny \u00e1ll\u00e1spontja v\u00e1ltozatlan, a gazdas\u00e1gv\u00e9delem \u00e9rdek\u00e9ben t\u00e1mogatni kell a beruh\u00e1z\u00e1sokat, mert azok munkahelyeket teremtenek, \u00e9s ma a munkahelyek a legfontosabbak - jelentette ki Varga Mih\u00e1ly a PreBeton Zrt. \u00faj \u00fczem\u00e9nek p\u00e9nteki \u00e1tad\u00f3 \u00fcnneps\u00e9g\u00e9n, Erd\u0151teleken.\n\n\nA p\u00e9nz\u00fcgyminiszter arr\u00f3l is besz\u00e9lt, hogy a nagyv\u00e1llalati beruh\u00e1z\u00e1si t\u00e1mogat\u00e1si program keret\u00e9t 40 milli\u00e1rd forintra megemelt\u00e9k. \"A korm\u00e1ny gazdas\u00e1gv\u00e9delmi programja eddig 1,2 milli\u00f3 munkahelyet \u0151rz\u00f6tt meg, 225 ezer munkahely r\u00e9szes\u00fclt b\u00e9rt\u00e1mogat\u00e1sban\" - jelentette ki a p\u00e9nz\u00fcgyminiszter. \u00a0\u00a0\u00a0\u00a0A PreBeton Zrt. 5,3 milli\u00e1rd forintos munkahelyteremt\u0151 beruh\u00e1z\u00e1s\u00e1hoz a korm\u00e1ny t\u00f6bb mint 2,5 milli\u00e1rd forintos t\u00e1mogat\u00e1st ny\u00fajtott - mondta. Hangs\u00falyozta, hogy a j\u00f6v\u0151ben is sz\u00fcks\u00e9g lesz az \u00e9p\u00edt\u0151ipari beruh\u00e1z\u00e1sok tov\u00e1bbi t\u00e1mogat\u00e1s\u00e1ra.\n\u00a0\u00a0\u00a0\u00a0A vesz\u00e9lyhelyzet kih\u00edv\u00e1saira Magyarorsz\u00e1g id\u0151ben hozta meg a v\u00e9delmi int\u00e9zked\u00e9seket - emelte ki a t\u00e1rcavezet\u0151, hozz\u00e1t\u00e9ve, hogy \u00edgy most a munkahelyek meg\u0151rz\u00e9s\u00e9re \u00e9s a beruh\u00e1z\u00e1sok t\u00e1mogat\u00e1s\u00e1ra tud f\u00f3kusz\u00e1lni a korm\u00e1ny.\n\u00a0\u00a0\u00a0\u00a0Varga Mih\u00e1ly a Gazdas\u00e1gv\u00e9delmi akci\u00f3tervvel kapcsolatban elmondta, a korm\u00e1ny nem hagy fel a magyar v\u00e1llalatok t\u00e1mogat\u00e1s\u00e1val, a gazdas\u00e1g \u00fajraind\u00edt\u00e1s\u00e1hoz erre sz\u00fcks\u00e9g van.\n\u00a0\u00a0\u00a0\u00a0A miniszter az uni\u00f3s hitelcsomag k\u00f6r\u00fcli vita kapcs\u00e1n kijelentette: Magyarorsz\u00e1gnak nincs sz\u00fcks\u00e9ge hitelre, ugyanakkor m\u00e9lt\u00e1nytalan lenne, ha \u00fajra a szeg\u00e9nyebb orsz\u00e1gokt\u00f3l csoportos\u00edtan\u00e1nak \u00e1t. Arra van sz\u00fcks\u00e9g, hogy a keretet politikamentesen, m\u00e9lt\u00e1nyosan ossz\u00e1k el, s a p\u00e9nzeket kiz\u00e1r\u00f3lag a gazdas\u00e1g \u00fajraind\u00edt\u00e1s\u00e1ra lehessen haszn\u00e1lni - hangs\u00falyozta a t\u00e1rcavezet\u0151.\n\u00a0\u00a0\u00a0\u00a0Szab\u00f3 Zsolt, a t\u00e9rs\u00e9g orsz\u00e1ggy\u0171l\u00e9si k\u00e9pvisel\u0151je azt mondta: nem csak munkahelyteremt\u00e9st \u00e9s gazdas\u00e1gi fellend\u00fcl\u00e9st hoz a t\u00e9rs\u00e9gbe a betonelemgy\u00e1rt\u00f3 \u00fczem, a t\u00e1rsadalmi \u00e9s kultur\u00e1lis \u00e9letben is fejl\u0151d\u00e9st ind\u00edt el. Erd\u0151telek felz\u00e1rk\u00f3z\u00e1s\u00e1t \u00e9s fellend\u00fcl\u00e9s\u00e9t v\u00e1rj\u00e1k a beruh\u00e1z\u00e1st\u00f3l.\n\u00a0\u00a0\u00a0\u00a0Scheer S\u00e1ndor, a Market Zrt. vez\u00e9rigazgat\u00f3ja egyebek k\u00f6z\u00f6tt arr\u00f3l besz\u00e9lt, hogy a 185 milli\u00e1rdos forgalom \u00e9s a c\u00e9g tavalyi eredm\u00e9nye tette lehet\u0151v\u00e9 a beruh\u00e1z\u00e1st. \"Az \u00fczem termel, elegend\u0151 munk\u00e1ja van\" - jelentette ki. Most 50 dolgoz\u00f3juk van, s a foglalkoztatottak sz\u00e1m\u00e1t ak\u00e1r sz\u00e1zra is tudj\u00e1k emelni - tette hozz\u00e1.\n\u00a0\u00a0\u00a0\u00a0Forg\u00e1cs J\u00e1nosn\u00e9, Erd\u0151telek polg\u00e1rmestere szerint a beruh\u00e1z\u00e1s h\u00e1rom c\u00e9lt is megval\u00f3s\u00edt: hozz\u00e1j\u00e1rul a munkehelyteremt\u00e9sre vonatkoz\u00f3 kamp\u00e1ny\u00edg\u00e9ret\u00fck megval\u00f3s\u00edt\u00e1s\u00e1hoz; az \u00e9rkez\u0151 c\u00e9gek r\u00e9v\u00e9n az \u00f6nkorm\u00e1nyzati bev\u00e9telek n\u00f6vekedhetnek; el\u0151seg\u00edti a korm\u00e1nyzat csal\u00e1dok \u00e9s emberek v\u00e9delm\u00e9t c\u00e9lz\u00f3 programj\u00e1nak a megval\u00f3s\u00edt\u00e1s\u00e1t.\n\n\nMTI 2020. j\u00falius 17.\n\n"}]