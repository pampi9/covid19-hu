[{"date": "2020-07-31 14:10", "url": "https://koronavirus.gov.hu/cikkek/tisztifoorvos-szombattol-magyarorszagra-erkezo-fizeti-pcr-tesztet", "h1": "Tisztif\u0151orvos: szombatt\u00f3l a Magyarorsz\u00e1gra \u00e9rkez\u0151 fizeti a PCR-tesztet", "body": "\nSzombatt\u00f3l a s\u00e1rga vagy piros besorol\u00e1s\u00fa orsz\u00e1gb\u00f3l Magyarorsz\u00e1gra \u00e9rkez\u0151knek kell fizetni\u00fck a k\u00e9thetes k\u00f6telez\u0151 h\u00e1zi karant\u00e9nt kiv\u00e1lt\u00f3 PCR-teszteket - eml\u00e9keztetett az orsz\u00e1gos tisztif\u0151orvos p\u00e9nteken az M1 aktu\u00e1lis csatorna m\u0171sor\u00e1ban.\n\n\nM\u00fcller\u00a0Cec\u00edlia elmondta: a s\u00e1rga vagy piros besorol\u00e1s\u00fa orsz\u00e1gb\u00f3l Magyarorsz\u00e1gra \u00e9rkez\u0151knek tov\u00e1bbra is k\u00f6telez\u0151 14 napra h\u00e1zi karant\u00e9nba kell vonulniuk, amit kiv\u00e1lthatnak k\u00e9t negat\u00edv PCR-teszttel.\n\u00a0\u00a0\u00a0\u00a0Az orsz\u00e1gba l\u00e9p\u0151k a hat\u00e1ron eg\u00e9szs\u00e9g\u00fcgyi vizsg\u00e1laton esnek \u00e1t, kapnak egy \u00e9rtes\u00edt\u00e9st a k\u00f6telez\u0151 karant\u00e9n elrendel\u00e9s\u00e9r\u0151l, valamint egy piros c\u00e9dul\u00e1t, amit k\u00f6telesek elhelyezni a lak\u00e1suk ajtaj\u00e1n.\n\u00a0\u00a0\u00a0\u00a0Aki mentes\u00fcni szeretne a karant\u00e9n al\u00f3l, annak az orsz\u00e1gba l\u00e9p\u00e9st k\u00f6vet\u0151en k\u00e9relmet kell beny\u00fajtania a ter\u00fcletileg illet\u00e9kes j\u00e1r\u00e1si hivatalhoz, illetve Budapesten a ker\u00fcleti hivatalhoz, melynek d\u00edja h\u00e1romezer forint. A k\u00e9relmez\u0151 ezut\u00e1n kap egy rendelkez\u00e9st, amelynek birtok\u00e1ban a tesztel\u00e9s idej\u00e9re elhagyhatja a karant\u00e9nt \u00e9s felkeresheti az \u00e1ltala v\u00e1lasztott mintav\u00e9teli helyet.\n\u00a0\u00a0\u00a0\u00a0Hozz\u00e1tette: a mintav\u00e9teli helyek list\u00e1ja megtal\u00e1lhat\u00f3 a Nemzeti N\u00e9peg\u00e9szs\u00e9g\u00fcgyi K\u00f6zpont honlapj\u00e1n. A vizsg\u00e1latok k\u00f6lts\u00e9g\u00e9t az eg\u00e9szs\u00e9g\u00fcgyi szolg\u00e1ltat\u00f3k hat\u00e1rozz\u00e1k meg, ezekr\u0151l \u00e9rdemes el\u0151zetesen t\u00e1j\u00e9koz\u00f3dni.\n\u00a0\u00a0\u00a0\u00a0A tisztif\u0151orvos ismertette: a mintav\u00e9teli helyek felkeres\u00e9s\u00e9hez t\u00f6megk\u00f6zleked\u00e9si eszk\u00f6zt nem lehet ig\u00e9nybe venni, \u00e9s el\u0151zetesen egyeztetett id\u0151pontban, maszkban kell \u00e9rkezni.\n\u00a0\u00a0\u00a0\u00a0A teszt eredm\u00e9ny\u00e9t e-mailen vagy - az \u00fcgyf\u00e9lkapuval rendelkez\u0151knek - az Elektronikus Eg\u00e9szs\u00e9g\u00fcgyi Szolg\u00e1ltat\u00e1si T\u00e9ren kereszt\u00fcl k\u00fcldik el a laborat\u00f3riumok, az eredm\u00e9nyr\u0151l a k\u00e9relmez\u0151nek kell t\u00e1j\u00e9koztatni a hat\u00f3s\u00e1got (a ter\u00fcletileg illet\u00e9kes korm\u00e1nyhivatal ker\u00fcleti vagy a j\u00e1r\u00e1si hivatal n\u00e9peg\u00e9szs\u00e9g\u00fcgyi oszt\u00e1ly\u00e1t).\n\u00a0\u00a0\u00a0\u00a0A s\u00e1rga besorol\u00e1s\u00fa orsz\u00e1gb\u00f3l \u00e9rkez\u0151k az els\u0151 negat\u00edv PCR-teszt ut\u00e1n elhagyhatj\u00e1k a karant\u00e9nt, de k\u00f6telez\u0151 elv\u00e9gezni\u00fck a m\u00e1sodik tesztet is. A piros besorol\u00e1s\u00fa orsz\u00e1gb\u00f3l \u00e9rkez\u0151k a m\u00e1sodik teszt eredm\u00e9ny\u00e9ig k\u00f6telesek karant\u00e9nban maradni - mondta\u00a0M\u00fcller\u00a0Cec\u00edlia.\n\u00a0\u00a0\u00a0\u00a0Kit\u00e9rt arra is: a karant\u00e9n, illetve a tesztel\u00e9s k\u00f6telezetts\u00e9ge al\u00f3l mentes\u00fcl az, aki a hat\u00e1ron bemutat k\u00e9t, a Magyarorsz\u00e1gra l\u00e9p\u00e9st megel\u0151z\u0151 5 napon bel\u00fcl, de 48 \u00f3ra k\u00fcl\u00f6nbs\u00e9ggel elv\u00e9gzett, negat\u00edv PCR-tesztet vagy egy igazol\u00e1st arr\u00f3l, hogy az elm\u00falt f\u00e9l \u00e9vben \u00e1tesett a koronav\u00edrus okozta betegs\u00e9gen.\n\u00a0\u00a0\u00a0\u00a0Hozz\u00e1tette: piros besorol\u00e1s\u00fa orsz\u00e1gb\u00f3l k\u00fclf\u00f6ldi \u00e1llampolg\u00e1r nem l\u00e9phet be Magyarorsz\u00e1gra, a s\u00e1rga besorol\u00e1s\u00fa orsz\u00e1gokb\u00f3l bel\u00e9p\u0151 nem magyar \u00e1llampolg\u00e1rokra ugyanazok a szab\u00e1lyok vonatkoznak, mint a magyarokra.\n\nMTI 2020. j\u00falius 31.\n\n"}]