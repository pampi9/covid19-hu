[{"date": "2020-07-09 19:08", "url": "https://koronavirus.gov.hu/cikkek/semjen-potolhatatlan-karitativ-szervezetek-tevekenysege", "h1": "Semj\u00e9n: p\u00f3tolhatatlan a karitat\u00edv szervezetek tev\u00e9kenys\u00e9ge", "body": "\nA karitat\u00edv szervezetek szolg\u00e1lata p\u00f3tolhatatlan, mivel k\u00e9pesek szem\u00e9lyess\u00e9 tenni a seg\u00edts\u00e9gny\u00fajt\u00e1st - mondta Semj\u00e9n Zsolt minisztereln\u00f6k-helyettes cs\u00fct\u00f6rt\u00f6k\u00f6n a budav\u00e1ri Karmelita kolostorban.\n\n\nSemj\u00e9n Zsolt a fogad\u00e1son, amelyen a korm\u00e1ny megk\u00f6sz\u00f6nte a karitat\u00edv szervezetek koronav\u00edrus-j\u00e1rv\u00e1ny idej\u00e9n v\u00e9gzett munk\u00e1j\u00e1t, illetve az adom\u00e1nyozok felaj\u00e1nl\u00e1sait, kiemelte: a magyar \u00e1llam egy j\u00e1rv\u00e1ny idej\u00e9n k\u00e9pes lez\u00e1rni az orsz\u00e1ghat\u00e1rokat, tud eg\u00e9szs\u00e9g\u00fcgyi int\u00e9zked\u00e9seket hozni \u00e9s l\u00e9legeztet\u0151g\u00e9peket beszerezni, meg tudja szervezni az orsz\u00e1g ell\u00e1t\u00e1s\u00e1t, de a seg\u00edts\u00e9get szem\u00e9lyess\u00e9 tenni csak a karitat\u00edv szervezetek \u00e9s az adom\u00e1nyoz\u00f3k k\u00e9pesek.\n\u00a0\u00a0\u00a0\u00a0A minisztereln\u00f6k-helyettes megk\u00f6sz\u00f6nte a karitat\u00edv szervezeteknek azt is, hogy k\u00e9pesek voltak \u00f6sszehangolni a munk\u00e1jukat.\n\u00a0\u00a0\u00a0\u00a0Kit\u00e9rt arra: a seg\u00e9lyszervezetek munk\u00e1ja a t\u00e1rsadalom koh\u00e9zi\u00f3ja szempontj\u00e1b\u00f3l is megker\u00fclhetetlen, hiszen szem\u00e9lyes h\u00e1l\u00f3zatot alak\u00edtanak ki a seg\u00edt\u0151 \u00e9s a seg\u00edtett k\u00f6z\u00f6tt. A neh\u00e9z helyzetbe ker\u00fclt ember pedig nemcsak a kapott adom\u00e1nynak \u00f6r\u00fclhet, hanem annak is, hogy valaki gondolt r\u00e1, valakinek fontos.\n\u00a0\u00a0\u00a0\u00a0Semj\u00e9n Zsolt hozz\u00e1tette: a korm\u00e1ny a tov\u00e1bbiakban is megad minden seg\u00edts\u00e9get a karitat\u00edv szervezetek m\u0171k\u00f6d\u00e9s\u00e9hez.\n\u00a0\u00a0\u00a0\u00a0Solt\u00e9sz Mikl\u00f3s, a Minisztereln\u00f6ks\u00e9g egyh\u00e1zi \u00e9s nemzetis\u00e9gi kapcsolatok\u00e9rt felel\u0151s \u00e1llamtitk\u00e1ra, a Nemzeti Humanit\u00e1rius Koordin\u00e1ci\u00f3s Tan\u00e1cs (NHKT) eln\u00f6ke kiemelte: a nemzeti \u00f6sszefog\u00e1s telefonvonal\u00e1n, illetve \u00e1tutal\u00e1ssal t\u00f6bb mint 270 milli\u00f3 forint t\u00e1mogat\u00e1s \u00e9rkezett a humanit\u00e1rius tan\u00e1cs sz\u00e1ml\u00e1j\u00e1ra, emellett sok c\u00e9g seg\u00edtett p\u00e9ld\u00e1ul gy\u00f3gyszerek, maszkok, higi\u00e9niai term\u00e9kek, aut\u00f3k felaj\u00e1nl\u00e1s\u00e1val.\n\u00a0\u00a0\u00a0\u00a0A c\u00e9gek felaj\u00e1nl\u00e1saib\u00f3l 14 h\u00e9ten kereszt\u00fcl 19 megy\u00e9ben \u00e9s Budapesten csaknem 500 \u00e1llami, egyh\u00e1zi \u00e9s civil fenntart\u00e1s\u00fa int\u00e9zm\u00e9nyben tudtak seg\u00edteni t\u00f6bb sz\u00e1zezer embernek, valamint bajba jutott csal\u00e1doknak - k\u00f6z\u00f6lte.\n\u00a0\u00a0\u00a0\u00a0Kiemelte, a karitat\u00edv szervezetek munk\u00e1ja a j\u00e1rv\u00e1ny idej\u00e9n m\u00e1s volt, mint a kor\u00e1bban sokszor gyakorolt seg\u00edts\u00e9gny\u00fajt\u00e1s term\u00e9szeti katasztr\u00f3f\u00e1k alkalm\u00e1val Magyarorsz\u00e1gon \u00e9s az eg\u00e9sz K\u00e1rp\u00e1t-medenc\u00e9ben.\n\u00a0\u00a0\u00a0\u00a0A koronav\u00edrus-j\u00e1rv\u00e1ny idej\u00e9n \u00faj szab\u00e1lyokat kellett hozni, de az emberek meg\u00e9rtett\u00e9k, hogy m\u00e1sk\u00e9nt kell seg\u00edteni\u00fck, hogy nem mehetnek szem\u00e9lyesen seg\u00edteni, ahogy kor\u00e1bban, ugyanakkor sz\u00fcks\u00e9g van a t\u00e1mogat\u00e1sukra.\n\u00a0\u00a0\u00a0\u00a0Hozz\u00e1tette: az NHKT jogszab\u00e1ly alapj\u00e1n a vesz\u00e9lyhelyzet megsz\u0171n\u00e9se ut\u00e1n m\u00e9g f\u00e9l \u00e9vig m\u0171k\u00f6dik. Ez id\u0151 alatt a felaj\u00e1nlott \u00e9s el nem k\u00f6lt\u00f6tt p\u00e9nzb\u0151l aut\u00f3kat vesznek, amelyeket \u00e1pol\u00f3n\u0151k \u00e9s orvosok haszn\u00e1lnak majd, illetve a karitat\u00edv szervezeteknek higi\u00e9niai szereket v\u00e1s\u00e1rolnak, k\u00e9sz\u00fclve a j\u00e1rv\u00e1ny esetleges m\u00e1sodik hull\u00e1m\u00e1ra.\n\u00a0\u00a0\u00a0\u00a0Herczegh Anita, a k\u00f6zt\u00e1rsas\u00e1gi eln\u00f6k feles\u00e9ge, a Magyar M\u00e1ltai Szeretetszolg\u00e1lat j\u00f3szolg\u00e1lati nagyk\u00f6vete a fogad\u00e1son lej\u00e1tszott video\u00fczenetben arr\u00f3l besz\u00e9lt: a j\u00e1rv\u00e1ny idej\u00e9n v\u00e9gzett karitat\u00edv munka legfontosabb r\u00e9sze az volt, hogy a hat nagy seg\u00e9lyszervezet m\u00e1r a j\u00e1rv\u00e1ny elej\u00e9n \u00f6sszefogott, \u00e9s ezzel m\u00e9g hat\u00e9konyabb\u00e1 tett\u00e9k munk\u00e1jukat.\n\u00a0\u00a0\u00a0\u00a0Ugyancsak fontos volt, hogy az \u00f6nk\u00e9nteseiket igazol\u00f3 azonos\u00edt\u00f3 k\u00e1rty\u00e1t k\u00e9sz\u00edtettek, megel\u0151zve ezzel a vissza\u00e9l\u00e9seket - mondta.\n\u00a0\u00a0\u00a0\u00a0A hat legnagyobb hazai karitat\u00edv szervezet: a Katolikus Karit\u00e1sz, a Magyar M\u00e1ltai Szeretetszolg\u00e1lat, a Magyar V\u00f6r\u00f6skereszt, a Magyar \u00d6kumenikus Seg\u00e9lyszervezet, a Magyar Reform\u00e1tus Szeretetszolg\u00e1lat \u00e9s a Baptista Szeretetszolg\u00e1lat alkotja a Karitat\u00edv Tan\u00e1csot, amely vesz\u00e9lyhelyzet idej\u00e9n Nemzeti Humanit\u00e1rius Koordin\u00e1ci\u00f3s Tan\u00e1csk\u00e9nt m\u0171k\u00f6dik, kieg\u00e9sz\u00fclve a Bel\u00fcgyminiszt\u00e9rium, az Orsz\u00e1gos Katasztr\u00f3fav\u00e9delmi F\u0151igazgat\u00f3s\u00e1g \u00e9s az Emberi Er\u0151forr\u00e1sok Miniszt\u00e9riuma szoci\u00e1lis \u00fcgyek\u00e9rt felel\u0151s \u00e1llamtitk\u00e1rs\u00e1g\u00e1nak k\u00e9pvisel\u0151ivel.\nMTI 2020. j\u00falius 9.\n\n"}]