[{"date": "2020-07-08 16:05", "url": "https://koronavirus.gov.hu/cikkek/domotor-csaba-mar-232-ezer-nemzeti-konzultacios-kerdoivet-toltottek-ki-magyar-emberek", "h1": "D\u00f6m\u00f6t\u00f6r Csaba: m\u00e1r 232 ezer nemzeti konzult\u00e1ci\u00f3s k\u00e9rd\u0151\u00edvet t\u00f6lt\u00f6ttek ki a magyar emberek", "body": "\nNagyon nagy az \u00e9rdekl\u0151d\u00e9s a nemzeti konzult\u00e1ci\u00f3 ir\u00e1nt, a szerda reggeli \u00f6sszes\u00edtett adatok alapj\u00e1n m\u00e1r 232 ezer k\u00e9rd\u0151\u00edvet t\u00f6lt\u00f6ttek ki a magyar emberek - mondta D\u00f6m\u00f6t\u00f6r Csaba, a Minisztereln\u00f6ki Kabinetiroda parlamenti \u00e1llamtitk\u00e1ra szerdai budapesti sajt\u00f3t\u00e1j\u00e9koztat\u00f3n.\n\n\nD\u00f6m\u00f6t\u00f6r Csaba t\u00e1j\u00e9koztat\u00e1sa szerint az \u00edvek t\u00falnyom\u00f3 r\u00e9sz\u00e9t postai \u00faton k\u00fcldt\u00e9k vissza.\n\u00a0\u00a0\u00a0\u00a0Figyelembe v\u00e9ve, hogy messze m\u00e9g a felad\u00e1si hat\u00e1rid\u0151, \u00e9s m\u00e9g messze nincs v\u00e9ge a k\u00e9zbes\u00edt\u00e9seknek, ez nagyon nagy \u00e9rdekl\u0151d\u00e9st jelez - \u00e9rt\u00e9kelt a parlamenti \u00e1llamtitk\u00e1r.\n\u00a0\u00a0\u00a0\u00a0D\u00f6m\u00f6t\u00f6r Csaba r\u00e1mutatott: b\u00e1r a koronav\u00edrus-j\u00e1rv\u00e1ny elleni k\u00fczdelem els\u0151 szakasz\u00e1t sikeresen z\u00e1rt\u00e1k, de a v\u00edrus v\u00e1ltozatlanul jelen van, a k\u00f6rnyez\u0151 orsz\u00e1gokban n\u00f6vekv\u0151 sz\u00e1mokr\u00f3l sz\u00f3lnak a besz\u00e1mol\u00f3k, \u00e9s mivel vakcina v\u00e1ltozatlanul nem \u00e1ll rendelkez\u00e9sre, Magyarorsz\u00e1gnak is fel kell k\u00e9sz\u00fclnie a m\u00e1sodik hull\u00e1mra. Akkor tudj\u00e1k mindezt a legeredm\u00e9nyesebben megtenni, ha tudj\u00e1k, melyek a j\u00e1rv\u00e1ny elleni k\u00fczdelem legink\u00e1bb t\u00e1mogatott int\u00e9zked\u00e9sei, a konzult\u00e1ci\u00f3 ebben ad majd vil\u00e1gosabb k\u00e9pet - hangs\u00falyozta.\n\u00a0\u00a0\u00a0\u00a0A parlamenti \u00e1llamtitk\u00e1r sajn\u00e1lat\u00e1t fejezte ki, hogy a baloldali p\u00e1rtok \u00e9s m\u00e1s szerepl\u0151k a kor\u00e1bbi rossz gyakorlatuknak megfelel\u0151en most is t\u00e1madj\u00e1k a konzult\u00e1ci\u00f3t. Van, ahol postal\u00e1d\u00e1b\u00f3l veszik ki a k\u00e9rd\u0151\u00edvet, van, ahol a k\u00fcldem\u00e9nyeket gy\u0171jtik \u00f6ssze, \u00e9s a szerdai p\u00e9lda alapj\u00e1n a konzult\u00e1ci\u00f3s honlapot is t\u00e1madj\u00e1k. Minden egyes ilyen t\u00e1mad\u00e1s \u00fajabb ok arra, hogy mindenki elmondja a v\u00e9lem\u00e9ny\u00e9t - mondta D\u00f6m\u00f6t\u00f6r Csaba.\n\u00a0\u00a0\u00a0\u00a0Kit\u00e9rt arra is, minden politikai szerepl\u0151t, k\u00fcl\u00f6n\u00f6sen a baloldali p\u00e1rtokat, arra k\u00e9rnek, hogy ne l\u00e9pjenek ki a t\u00f6rv\u00e9nyess\u00e9g z\u00f3n\u00e1j\u00e1b\u00f3l. Ha nem akarnak r\u00e9szt venni a koronav\u00edrusr\u00f3l sz\u00f3l\u00f3 p\u00e1rbesz\u00e9dben, akkor legal\u00e1bb ne akad\u00e1lyozz\u00e1k azt, m\u00e1r csak az\u00e9rt sem, mert a v\u00edrus teljesen k\u00f6z\u00f6mb\u00f6s a belpolitikai vit\u00e1k ir\u00e1nt\u00a0\u00a0- fogalmazott.\n\u00a0\u00a0\u00a0\u00a0Arra a k\u00e9rd\u00e9sre, hogy a DK ism\u00e9t gy\u0171jti a konzult\u00e1ci\u00f3s \u00edveket, most Veresegyh\u00e1zon t\u00f6rt\u00e9nt ilyen eset, azt mondta: alapjaiban probl\u00e9m\u00e1s, ha egyes politikai szerepl\u0151k megpr\u00f3b\u00e1lj\u00e1k a konzult\u00e1ci\u00f3t, a p\u00e1rbesz\u00e9det megakad\u00e1lyozni egy olyan k\u00e9rd\u00e9sr\u0151l, amely mindannyiunk j\u00f6v\u0151j\u00e9t \u00e9rinti. A korm\u00e1nynak az az \u00e1ll\u00e1spontja, hogy fontos k\u00e9t v\u00e1laszt\u00e1s k\u00f6z\u00f6tt is kik\u00e9rni az emberek v\u00e9lem\u00e9ny\u00e9t. Ha jogi felhatalmaz\u00e1s n\u00e9lk\u00fcl gy\u0171jtenek szem\u00e9lyes adatokat, azzal t\u00f6rv\u00e9nytelens\u00e9get k\u00f6vetnek el. \u00c9rdemes az adatv\u00e9delmi biztosnak is elj\u00e1rnia, \u00e9s \u00e9rdemes feljelent\u00e9st is tenni - mondta a parlamenti \u00e1llamtitk\u00e1r.\n\u00a0\u00a0\u00a0\u00a0Arra biztatott, hogy ink\u00e1bb a baloldali p\u00e1rtok is foglaljanak \u00e1ll\u00e1st a feltett k\u00e9rd\u00e9sekben.\n\u00a0\u00a0\u00a0\u00a0Az elm\u00falt napokban vit\u00e1t kiv\u00e1ltott orvosi m\u0171szerr\u0151l is k\u00e9rdezt\u00e9k D\u00f6m\u00f6t\u00f6r Csab\u00e1t. Azt mondta: nem tudj\u00e1k, mikor \u00e9rkezik meg a v\u00edrus m\u00e1sodik hull\u00e1ma, de azt l\u00e1thatj\u00e1k, hogy az \u00e1lh\u00edrek m\u00e1sodik hull\u00e1ma meg\u00e9rkezett. Ebben az esetben arr\u00f3l van sz\u00f3, hogy azt \u00e1ll\u00edtott\u00e1k, l\u00e9tezik egy m\u0171szer, amely vill\u00e1mgyorsan kimutatja a koronav\u00edrus jelenl\u00e9t\u00e9t. Ezzel szemben a gy\u00f3gyszer\u00e9szeti \u00e9s \u00e9lelmez\u00e9s-eg\u00e9szs\u00e9g\u00fcgyi int\u00e9zet rendszer\u00e9ben nincs nyoma annak, hogy ilyen m\u0171szert regisztr\u00e1ltak volna. Az \u00e1ll\u00edt\u00e1sokkal ellent\u00e9tben sem az emberi er\u0151forr\u00e1sok miniszter\u00e9t, sem az eg\u00e9szs\u00e9g\u00fcgyi \u00e1llamtitk\u00e1rt nem kerest\u00e9k meg - r\u00f6gz\u00edtette. Ezek alapj\u00e1n nem neh\u00e9z kik\u00f6vetkeztetni, hogy ilyen v\u00edrustesztel\u0151 \"csodamasina\" nem l\u00e9tezik - tette hozz\u00e1.\n\u00a0\u00a0\u00a0\u00a0Kit\u00e9rt arra is, hogy nem ez az els\u0151 \u00e1lh\u00edr az elm\u00falt id\u0151szakb\u00f3l. Az \u00e1ll\u00edt\u00f3lagos ment\u0151s tiszt mellett - aki a nyilv\u00e1ntart\u00e1sban egy\u00e1ltal\u00e1n nem szerepelt - p\u00e9ldak\u00e9nt eml\u00edtette a hal\u00e1loz\u00e1si adatokr\u00f3l val\u00f3 sz\u00f3l\u00f3 val\u00f3tlan \u00e1ll\u00edt\u00e1sokat. A P\u00e1rbesz\u00e9d azt mondta a parlamentben, hogy Magyarorsz\u00e1gon a legrosszabbak a hal\u00e1loz\u00e1si ar\u00e1nyok a vil\u00e1gon, mik\u00f6zben a t\u00e9nyek szerint a legjobban v\u00e9dekez\u0151 \u00e1llamok k\u00f6z\u00f6tt vagyunk. Azt is \u00e1ll\u00edtott\u00e1k egyes baloldali k\u00e9pvisel\u0151k, hogy az orvosok nem kaptak megfelel\u0151 v\u00e9d\u0151felszerel\u00e9st, amit az egyes int\u00e9zm\u00e9nyek vezet\u0151inek kellett megc\u00e1folni. Azt is mondt\u00e1k, hogy nem \u00fcl\u00e9sezik a parlament, de ez nem akad\u00e1lyozta meg \u0151ket, hogy az \u00fcl\u00e9sekre bej\u00e1rjanak - sorolta.\n\u00a0\u00a0\u00a0\u00a0\u00dagy fogalmazott: j\u00f3 lenne, ha a baloldali \u00e1lh\u00edrgy\u00e1r v\u00e9gre bez\u00e1rn\u00e1 a kapuit.\n\u00a0\u00a0\u00a0\u00a0Az airbnb tervezett szab\u00e1lyoz\u00e1s\u00e1r\u00f3l elmondta: a korm\u00e1ny a szerdai \u00fcl\u00e9s\u00e9n t\u00e1rgyal r\u00f3la. Els\u0151 helyen t\u00e1mogatott verzi\u00f3k\u00e9nt az ker\u00fclt a korm\u00e1ny\u00fcl\u00e9s napirendj\u00e9re, hogy az \u00f6nkorm\u00e1nyzatok kapj\u00e1k meg a szab\u00e1lyoz\u00e1s jog\u00e1t.\n\u00a0\n\n\nMTI 2020. j\u00falius 8.\n\n"}]