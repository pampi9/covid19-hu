[{"date": "2020-07-17 16:30", "url": "https://koronavirus.gov.hu/cikkek/emmi-magyarorszag-sikeresen-vedekezo-europai-orszagok-egyike", "h1": "Emmi: Magyarorsz\u00e1g a sikeresen v\u00e9dekez\u0151 eur\u00f3pai orsz\u00e1gok egyike", "body": "\nA koronav\u00edrus pand\u00e9mia els\u0151 hull\u00e1m\u00e1b\u00f3l az EU-tag\u00e1llamok k\u00fcl\u00f6nb\u00f6z\u0151 m\u00e9rt\u00e9k\u0171 vesztes\u00e9ggel ker\u00fcltek ki. Magyarorsz\u00e1g a nagyon sikeresen v\u00e9dekez\u0151k k\u00f6z\u00f6tt szerepel - tudatta az Emberi Er\u0151forr\u00e1sok Miniszt\u00e9riuma (Emmi) k\u00f6zlem\u00e9nyben p\u00e9nteken.\n\n\nA kialakult j\u00e1rv\u00e1nyhelyzet r\u00e1vil\u00e1g\u00edtott a tag\u00e1llamok \u00e1ltal fenntartott Eur\u00f3pai Betegs\u00e9gmegel\u0151z\u00e9si \u00e9s J\u00e1rv\u00e1nyv\u00e9delmi K\u00f6zpont (ECDC) funkci\u00f3inak hi\u00e1nyoss\u00e1gaira, az orsz\u00e1gok egy\u00fcttm\u0171k\u00f6d\u00e9si neh\u00e9zs\u00e9geire, kih\u00edv\u00e1saira \u00e9s az ECDC munkafolyamat\u00e1nak \u00fajragondol\u00e1s\u00e1ra k\u00e9nyszer\u00edtette a tag\u00e1llamokat, illetve az Eur\u00f3pai Bizotts\u00e1got is.\n\u00a0\u00a0\u00a0\u00a0Az eur\u00f3pai eg\u00e9szs\u00e9g\u00fcgyi miniszterek virtu\u00e1lis inform\u00e1lis tal\u00e1lkoz\u00f3ja Jens Spahn n\u00e9met sz\u00f6vets\u00e9gi eg\u00e9szs\u00e9g\u00fcgyi miniszter megh\u00edv\u00e1s\u00e1ra, a n\u00e9met EU-eln\u00f6ks\u00e9g szervez\u00e9s\u00e9ben val\u00f3sult meg. A tan\u00e1cskoz\u00e1son sz\u00f3 esett a COVID-19 j\u00e1rv\u00e1ny eddigi kezel\u00e9s\u00e9nek tanuls\u00e1gair\u00f3l, ECDC szerep\u00e9nek meger\u0151s\u00edt\u00e9s\u00e9r\u0151l, a gy\u00f3gyszerekhez val\u00f3 hozz\u00e1f\u00e9r\u00e9sr\u0151l, valamint t\u00e1j\u00e9koztat\u00e1s hangzott el az eur\u00f3pai eg\u00e9szs\u00e9g\u00fcgyi digit\u00e1lis adatt\u00e9r aktu\u00e1lis helyzet\u00e9r\u0151l \u00e9s az uni\u00f3s k\u00f6z\u00f6s beszerz\u00e9si elj\u00e1r\u00e1ssal kapcsolatos t\u00e1rgyal\u00e1sok \u00e1ll\u00e1s\u00e1r\u00f3l is.\n\u00a0\u00a0\u00a0\u00a0A Magyarorsz\u00e1got k\u00e9pvisel\u0151 Horv\u00e1th Ildik\u00f3, az Emmi eg\u00e9szs\u00e9g\u00fcgy\u00e9rt felel\u0151s \u00e1llamtitk\u00e1ra \u00fcdv\u00f6z\u00f6lte az ECDC meger\u0151s\u00edt\u00e9s\u00e9t c\u00e9lz\u00f3 eln\u00f6ks\u00e9gi kezdem\u00e9nyez\u00e9st \u00e9s az evidencia-alap\u00fa, id\u0151ben reag\u00e1l\u00f3, tudom\u00e1nyos \u00e9rt\u00e9kel\u00e9ssel t\u00e1mogatott eur\u00f3pai egy\u00fcttm\u0171k\u00f6d\u00e9s fontoss\u00e1g\u00e1t hangs\u00falyozta.\n\u00a0\u00a0\u00a0\u00a0Mint elmondta: a fert\u0151z\u0151 betegs\u00e9gek elleni k\u00fczdelem tov\u00e1bbra is jelent\u0151s kih\u00edv\u00e1s marad. \u00c1tfog\u00f3 k\u00e9pet kell kapnunk az \u00f6sszes EU-int\u00e9zm\u00e9ny \u00e9s \u00fcgyn\u00f6ks\u00e9g szerep\u00e9r\u0151l. Amit m\u00e1r l\u00e1thatunk, hogy az inform\u00e1ci\u00f3\u00e1raml\u00e1s \u00e9s a tapasztalatcsere t\u00f6bb mechanizmuson \u00e9s csatorn\u00e1n kereszt\u00fcl zajlott, ez\u00e9rt a koordin\u00e1ci\u00f3, az egycsatorn\u00e1s kommunik\u00e1ci\u00f3 elker\u00fclhetetlen lenne az adatszolg\u00e1ltat\u00e1si k\u00f6vetelm\u00e9nyek cs\u00f6kkent\u00e9se \u00e9s a p\u00e1rhuzamoss\u00e1gok kik\u00fcsz\u00f6b\u00f6l\u00e9se \u00e9rdek\u00e9ben - emelte ki az \u00e1llamtitk\u00e1r. Mindezek f\u00e9ny\u00e9ben Magyarorsz\u00e1g k\u00e9sz k\u00f6zrem\u0171k\u00f6dni az ECDC mand\u00e1tum\u00e1nak \u00fajragondol\u00e1s\u00e1ban.\n\u00a0\u00a0\u00a0\u00a0Az eur\u00f3pai gy\u00f3gyszerstrat\u00e9gi\u00e1val kapcsolatban Horv\u00e1th Ildik\u00f3 hangs\u00falyozta: a biztons\u00e1gos gy\u00f3gyszerell\u00e1t\u00e1s eur\u00f3pai biztos\u00edt\u00e1sa kiemelt fontoss\u00e1g\u00fa. Cs\u00f6kkenten\u00fcnk kell a harmadik orsz\u00e1gbeli gy\u00e1rt\u00e1snak val\u00f3 kitetts\u00e9g\u00fcnket, \u00e9s erre a c\u00e9lra \u00f6szt\u00f6nz\u0151ket kell alkalmazni nemcsak a gy\u00e1rt\u00f3k, hanem a nagykeresked\u0151k sz\u00e1m\u00e1ra is. Hat\u00e9kony ellen\u0151rz\u00e9si egy\u00fcttm\u0171k\u00f6d\u00e9sre van sz\u00fcks\u00e9g\u00fcnk a nem megfelel\u0151 gy\u00f3gyszer-hat\u00f3anyag elleni fell\u00e9p\u00e9shez. Ebben a tekintetben m\u00e9rlegeln\u00fcnk kell egy kiterjesztett, gyors riaszt\u00e1si rendszer l\u00e9trehoz\u00e1s\u00e1t, amely t\u00falmutat a gy\u00e1rt\u00e1si probl\u00e9m\u00e1kon. Az olt\u00f3anyaggy\u00e1rt\u00e1s kapacit\u00e1sait szint\u00e9n meg kell n\u00f6velni a helyi el\u0151\u00e1ll\u00edt\u00e1st is mag\u00e1ba foglal\u00f3 tag\u00e1llamok k\u00f6z\u00f6tti egy\u00fcttm\u0171k\u00f6d\u00e9s r\u00e9v\u00e9n.\n\n\nMTI 2020. j\u00falius 17.\n\n"}]