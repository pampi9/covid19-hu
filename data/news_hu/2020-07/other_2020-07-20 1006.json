[{"date": "2020-07-20 10:06", "url": "https://koronavirus.gov.hu/cikkek/itm-rugalmasabba-valhat-tavmunka-szabalyozasa", "h1": "ITM: rugalmasabb\u00e1 v\u00e1lhat a t\u00e1vmunka szab\u00e1lyoz\u00e1sa", "body": "\nA korm\u00e1ny c\u00e9lja, hogy min\u00e9l korszer\u0171bb szab\u00e1lyoz\u00e1ssal seg\u00edtse el\u0151 a nem hagyom\u00e1nyos foglalkoztat\u00e1si form\u00e1k terjed\u00e9s\u00e9t, ami a munk\u00e1ltat\u00f3k \u00e9s munkav\u00e1llal\u00f3k \u00e9rdeke is - mondta Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra a t\u00e1rca h\u00e9tf\u0151i k\u00f6zlem\u00e9nye szerint.\n\n\nK\u00f6z\u00f6lte, a koronav\u00edrus-j\u00e1rv\u00e1nyban nyert tapasztalatok alapj\u00e1n a t\u00e1vmunka sz\u00e1mos ter\u00fcleten bev\u00e1lt, \u00e9s egyar\u00e1nt el\u0151ny\u00f6s a munkaad\u00f3knak \u00e9s a foglalkoztatottaknak.\n\u00a0\u00a0\u00a0\u00a0Mivel e megold\u00e1s seg\u00edti a munkahelyek v\u00e9delm\u00e9t \u00e9s hozz\u00e1j\u00e1rul a foglalkoztat\u00e1s n\u00f6vel\u00e9s\u00e9hez, sz\u00e9les k\u00f6r\u0171 egyeztet\u00e9sek kezd\u0151dtek a gazdas\u00e1g szerepl\u0151ivel a t\u00e1vmunka szab\u00e1lyainak m\u00f3dos\u00edt\u00e1s\u00e1r\u00f3l, a t\u00f6rv\u00e9nyi szint\u0171 v\u00e1ltoztat\u00e1sok m\u00e1r \u0151sszel az Orsz\u00e1ggy\u0171l\u00e9s el\u00e9 ker\u00fclhetnek - olvashat\u00f3 a k\u00f6zlem\u00e9nyben.\n\u00a0\u00a0\u00a0\u00a0Bod\u00f3 S\u00e1ndor elmondta, a technika fejl\u0151d\u00e9s\u00e9nek k\u00f6sz\u00f6nhet\u0151en egyre n\u00e9pszer\u0171bbek a nem hagyom\u00e1nyos foglalkoztat\u00e1si form\u00e1k, amelyek jelent\u0151s\u00e9ge a v\u00edrushelyzet idej\u00e9n hatv\u00e1nyozottan megn\u0151tt. A jogszab\u00e1lyi k\u00f6rnyezetnek igazodnia kell a gazdas\u00e1gi, t\u00e1rsadalmi kih\u00edv\u00e1sokhoz \u00e9s a munkaer\u0151piac v\u00e1ltoz\u00e1saihoz, a t\u00e1vmunka szab\u00e1lyoz\u00e1sa a foglalkoztat\u00e1s n\u00f6vel\u00e9se \u00e9rdek\u00e9ben is id\u0151szer\u0171v\u00e9 v\u00e1lt - \u00edrt\u00e1k.\n\u00a0\u00a0\u00a0\u00a0A tervek k\u00f6z\u00f6tt szerepel a t\u00e1vmunka fogalm\u00e1nak kiterjeszt\u00e9se, a munk\u00e1ltat\u00f3 \u00e9s munkav\u00e1llal\u00f3 k\u00f6z\u00f6tti meg\u00e1llapod\u00e1s \u00faj alapokra helyez\u00e9se, ami mindk\u00e9t f\u00e9l \u00e9rdekeinek \u00e9rv\u00e9nyes\u00edt\u00e9s\u00e9t seg\u00edtheti. A munkav\u00e9gz\u00e9s helye a munkav\u00e9delmi el\u0151\u00edr\u00e1sok betart\u00e1sa mellett szabadon v\u00e1laszthat\u00f3v\u00e1 v\u00e1lna - tudatt\u00e1k.\n\u00a0\u00a0\u00a0\u00a0A k\u00e9s\u0151bbiekben a t\u00e1vmunka ak\u00e1r r\u00e9szlegesen, a felek meg\u00e1llapod\u00e1sa szerint a munkanapok egy r\u00e9sz\u00e9ben is megval\u00f3sulhatna. A szab\u00e1lyoz\u00e1s lehet\u0151s\u00e9get biztos\u00edtana arra, hogy a munk\u00e1ltat\u00f3 t\u00e1vmunkav\u00e9gz\u00e9s eset\u00e9n hozz\u00e1j\u00e1ruljon a munkav\u00e1llal\u00f3 k\u00f6lts\u00e9geihez, a sz\u00fcks\u00e9ges eszk\u00f6z\u00f6k beszerz\u00e9s\u00e9hez, ak\u00e1r kedvezm\u00e9nyes ad\u00f3z\u00e1si felt\u00e9telek mellett. A c\u00e9geknek tev\u00e9kenys\u00e9gi k\u00f6reiket, m\u0171k\u00f6d\u00e9si saj\u00e1toss\u00e1gaikat, a dolgoz\u00f3ik munkak\u00f6r\u00e9t figyelembe v\u00e9ve \u00e9rdemes a t\u00e1vmunka mellett d\u00f6nteni\u00fck, amennyiben az nem jelent g\u00e1tat a munkav\u00e1llal\u00f3nak feladatai elv\u00e9gz\u00e9s\u00e9ben - k\u00f6z\u00f6lte az ITM.\n\u00a0\u00a0\u00a0\u00a0A korm\u00e1ny elk\u00f6telezett a munkahelyek megtart\u00e1sa mellett, amelyet az eredm\u00e9nyes gazdas\u00e1gv\u00e9delmi int\u00e9zked\u00e9sek mellett rugalmas munkajogi szab\u00e1lyoz\u00e1ssal is k\u00e9sz t\u00e1mogatni - \u00e1ll a k\u00f6zlem\u00e9nyben.\n\nMTI 2020. j\u00falius 20.\n\n"}]