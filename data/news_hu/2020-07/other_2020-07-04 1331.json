[{"date": "2020-07-04 13:31", "url": "https://koronavirus.gov.hu/cikkek/szijjarto-uj-program-indul-magyar-vallalatok-tamogatasaert", "h1": "Szijj\u00e1rt\u00f3: \u00faj program indul a magyar v\u00e1llalatok t\u00e1mogat\u00e1s\u00e1\u00e9rt", "body": "\n\u00daj program indul azoknak a magyar v\u00e1llalatoknak a t\u00e1mogat\u00e1s\u00e1\u00e9rt, amelyek hajland\u00f3ak legal\u00e1bb 560 milli\u00f3 forint beruh\u00e1z\u00e1st v\u00e9grehajtani a koronav\u00edrus-j\u00e1rv\u00e1ny miatt vesz\u00e9lybe ker\u00fclt munkahelyek megv\u00e9d\u00e9s\u00e9\u00e9rt - k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter szombaton a Facebook-oldal\u00e1n.\n\n\u00a0\u00a0\u00a0\u00a0Szijj\u00e1rt\u00f3 P\u00e9ter a k\u00f6zz\u00e9tett vide\u00f3ban elmondta: Magyarorsz\u00e1g meg\u00e1llapodott az Eur\u00f3pai Bizotts\u00e1ggal abban, hogy fels\u0151 korl\u00e1t n\u00e9lk\u00fcl adhat \u00e1llami t\u00e1mogat\u00e1st azoknak a v\u00e1llalatoknak, amelyek beruh\u00e1z\u00e1sokat v\u00e1llalnak a munkahelyek megv\u00e9d\u00e9s\u00e9\u00e9rt.\n\u00a0\u00a0\u00a0\u00a0A c\u00e9gek t\u00e1mogat\u00e1si k\u00e9relmeiket j\u00f6v\u0151 h\u00e9tt\u0151l ny\u00fajthatj\u00e1k be. A t\u00e1mogat\u00e1s \u00f6sszege a beruh\u00e1z\u00e1s \u00e9rt\u00e9k\u00e9nek maximum fele lehet, teh\u00e1t egy 560 milli\u00f3 forintos beruh\u00e1z\u00e1s eset\u00e9n 280 milli\u00f3 forint t\u00e1mogat\u00e1s j\u00e1r - ismertette.\n\u00a0\u00a0\u00a0\u00a0Kiemelte, hogy Magyarorsz\u00e1g a j\u00e1rv\u00e1ny elleni v\u00e9dekez\u00e9s els\u0151, eg\u00e9szs\u00e9g\u00fcgyi szakasz\u00e1t megnyerte, \u00e9s k\u00e9szen \u00e1ll arra, hogy a magyar v\u00e1llalatokkal \u00e9s emberekkel \u00f6sszefogva megnyerje a v\u00e9dekez\u00e9s m\u00e1sodik, gazdas\u00e1gi szakasz\u00e1t is. Ez szerinte akkor lehets\u00e9ges, ha az emberek dolgoznak, van munkahely\u00fck, a program c\u00e9lja ez\u00e9rt az, hogy a v\u00e1llalatok meg\u0151rizz\u00e9k a munkahelyeket, \u00e9s \u00fajakat hozzanak l\u00e9tre.\n\u00a0\u00a0\u00a0\u00a0A miniszter a vide\u00f3hoz f\u0171z\u00f6tt bejegyz\u00e9s\u00e9ben azt \u00edrta: a gazdas\u00e1g nem a \"kiszolg\u00e1ltatotts\u00e1ghoz vezet\u0151 nemzetk\u00f6zi hitelekt\u0151l\", hanem az emberek munk\u00e1j\u00e1t\u00f3l lesz er\u0151s.\n\u00a0\u00a0\u00a0\u00a0A t\u00e1mogat\u00e1si k\u00e9relmeket szeptember 30-ig lehet beadni, a beruh\u00e1z\u00e1sokat pedig a k\u00f6vetkez\u0151 k\u00e9t \u00e9vben kell v\u00e9grehajtani - tette hozz\u00e1 Szijj\u00e1rt\u00f3 P\u00e9ter.\n\nMTI\n\n"}]