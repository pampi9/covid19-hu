[{"date": "2020-07-09 14:10", "url": "https://koronavirus.gov.hu/cikkek/gulyas-nem-zarhato-ki-hogy-szigoritanak-az-intezkedeseken", "h1": "Guly\u00e1s: nem z\u00e1rhat\u00f3 ki, hogy szigor\u00edtanak az int\u00e9zked\u00e9seken", "body": "\nB\u00e1r Magyarorsz\u00e1gon napr\u00f3l napra cs\u00f6kken a koronav\u00edrus-esetsz\u00e1m, a k\u00f6rnyez\u0151 orsz\u00e1gok t\u00f6bbs\u00e9g\u00e9re ez nem igaz, ez\u00e9rt nem z\u00e1rhat\u00f3 ki, hogy a korm\u00e1ny az operat\u00edv t\u00f6rzs tan\u00e1cs\u00e1ra szigor\u00edt\u00e1sokat vezet be, ak\u00e1r a k\u00f6vetkez\u0151 napokban - mondta Guly\u00e1s Gergely Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6k\u00f6n, a Korm\u00e1nyinf\u00f3n.\n\n\nHat\u00e1rok\nA hat\u00e1rok nyitva vannak, lehet k\u00fclf\u00f6ldre menni, de itthon biztons\u00e1gosabb - jelentette ki.\nHozz\u00e1tette: ahol Magyarorsz\u00e1gon kisebb fert\u0151z\u00e9sg\u00f3c alakult ki, oda minden esetben k\u00fclf\u00f6ldr\u0151l hozt\u00e1k be a v\u00edrust. Hangs\u00falyozta: c\u00e9l, hogy a hazai kedvez\u0151 folyamatok ne forduljanak meg.\nGuly\u00e1s Gergely hangs\u00falyozta: Magyarorsz\u00e1gon tov\u00e1bbra is cs\u00f6kken az akt\u00edv esetsz\u00e1m, de am\u00edg nincs vakcina, a fert\u0151z\u00e9s vel\u00fcnk \u00e9l.\nR\u00e1mutatott ugyanakkor arra is, hogy t\u00f6bb orsz\u00e1gban aggaszt\u00f3 az esetsz\u00e1m-n\u00f6veked\u00e9s. A miniszter ismertette: j\u00fanius 22-e \u00f3ta Horv\u00e1torsz\u00e1gban 87-r\u0151l 934-re emelkedett az akt\u00edv esetek sz\u00e1ma, \u00e9s szint\u00e9n jelent\u0151s n\u00f6veked\u00e9s tapasztalhat\u00f3 a t\u00f6bbi k\u00f6z\u00f6tt Szlov\u00e9ni\u00e1ban, Szerbi\u00e1ban, Szlov\u00e1ki\u00e1ban \u00e9s Ausztri\u00e1ban is. Guly\u00e1s Gergely \u00fagy \u00f6sszegzett: a folyamat a t\u00e9rs\u00e9gben megfordult.\nArr\u00f3l, hogy az operat\u00edv t\u00f6rzs milyen szigor\u00edt\u00e1sokr\u00f3l hat\u00e1rozhat, azt mondta: a szabad hat\u00e1r\u00e1tj\u00e1r\u00e1st a fenti esetekben fel\u00fcl kell vizsg\u00e1lni, de a d\u00f6nt\u00e9st nem k\u00edv\u00e1nta megel\u0151legezni. Arra a felvet\u00e9sre, hogy hat\u00e1ron bel\u00fcl terveznek-e szigor\u00edt\u00e1sokat, k\u00f6z\u00f6lte: az operat\u00edv t\u00f6rzs \u00e9s a korm\u00e1ny minden lehets\u00e9ges int\u00e9zked\u00e9st megvizsg\u00e1l.\nL\u00e9legeztet\u0151-g\u00e9pek\n\nA beszerzett l\u00e9legeztet\u0151-g\u00e9pekkel kapcsolatos szerz\u0151d\u00e9sek nyilv\u00e1noss\u00e1g\u00e1t firtat\u00f3 k\u00e9rd\u00e9sre azt felelte: nincs olyan adat, amelyet a nyilv\u00e1noss\u00e1g a k\u00f6zp\u00e9nzek kiad\u00e1s\u00e1val kapcsolatban ne ismerhetne meg.\n\u00c1ll\u00e1skeres\u0151k\n\nA foglalkoztatottak sz\u00e1ma a m\u00e1jus v\u00e9gi adatok szerint 4,4 milli\u00f3 k\u00f6r\u00fcl van, ami azt jelenti, hogy 125-130 ezerr\u0151l, 100 ezer k\u00f6r\u00fclire m\u00e9rs\u00e9kl\u0151d\u00f6tt a koronav\u00edrus-j\u00e1rv\u00e1ny miatt \u00e1ll\u00e1sukat elvesz\u00edt\u0151k sz\u00e1ma - v\u00e1laszolta egy m\u00e1sik felvet\u00e9sre.\nUni\u00f3s hitelcsomag\n\nGuly\u00e1s Gergely k\u00f6z\u00f6lte azt is: az Orsz\u00e1ggy\u0171l\u00e9s \u00fcl\u00e9s\u00e9nek \u00f6sszeh\u00edv\u00e1s\u00e1t kezdem\u00e9nyezik a korm\u00e1nyp\u00e1rtok h\u00e9tf\u0151re \u00e9s keddre, hogy a parlament egy hat\u00e1rozat form\u00e1j\u00e1ban vil\u00e1gos mand\u00e1tumot adhasson a korm\u00e1nynak a koronav\u00edrus-j\u00e1rv\u00e1ny miatt tervezett eur\u00f3pai uni\u00f3s hitelcsomag \u00fcgy\u00e9ben.\nA t\u00e1rcavezet\u0151 azt mondta: olyan csomag kell, amely igazs\u00e1gos, amely a gazdagabb tag\u00e1llamoknak nem ad t\u00f6bb p\u00e9nzt, mint a szeg\u00e9nyebbeknek, amely a gazdas\u00e1g n\u00f6veked\u00e9s\u00e9re \u00e9s \u00fajraind\u00edt\u00e1s\u00e1ra koncentr\u00e1l, \u00e9s amely politikamentes.\nKifejtette: az Eur\u00f3pai Tan\u00e1cs j\u00f6v\u0151 cs\u00fct\u00f6rt\u00f6k\u00f6n \u00e9s p\u00e9nteken \u00fcl\u00e9sezik, a tan\u00e1cskoz\u00e1s t\u00e9tje pedig \u00f3ri\u00e1si, hiszen az EU t\u00f6rt\u00e9net\u00e9ben eddig sosem fordult el\u0151 ilyen k\u00f6z\u00f6s ad\u00f3ss\u00e1g. A tervezett hitelfelv\u00e9tel 750 milli\u00e1rd eur\u00f3, a Next Generation (K\u00f6vetkez\u0151 Gener\u00e1ci\u00f3) elnevez\u00e9s viszont kifejezetten cinikus, hiszen a jelenlegi tervek azt jelenten\u00e9k, hogy a k\u00f6vetkez\u0151 gener\u00e1ci\u00f3 fizeti majd vissza a k\u00f6lcs\u00f6nt - mondta.\nA magyar korm\u00e1ny mindig azon az \u00e1ll\u00e1sponton volt - folytatta -, hogy az elad\u00f3sod\u00e1s nem j\u00f3 v\u00e1ls\u00e1gkezel\u00e9s, ez\u00e9rt nem tartja szerencs\u00e9snek az uni\u00f3s ment\u0151csomag ir\u00e1ny\u00e1t, de vannak - f\u0151k\u00e9nt d\u00e9li - tag\u00e1llamok, amelyek pillanatnyi k\u00f6lts\u00e9gvet\u00e9si helyzete s\u00falyosabb, mint Magyarorsz\u00e1g\u00e9. Ez\u00e9rt Magyarorsz\u00e1g az EU szolid\u00e1ris tagjak\u00e9nt hajland\u00f3 elfogadni a saj\u00e1tj\u00e1t\u00f3l elt\u00e9r\u0151 v\u00e1ls\u00e1gkezel\u00e9si m\u00f3dot, de nem felt\u00e9tel n\u00e9lk\u00fcl - k\u00f6z\u00f6lte Guly\u00e1s Gergely.\nA miniszter rem\u00e9ny\u00e9t fejezte ki, hogy az EU k\u00e9pes lesz olyan d\u00f6nt\u00e9st hozni, amely alkalmas lehet a nehezebb k\u00f6lts\u00e9gvet\u00e9si helyzet\u0171 d\u00e9li \u00e1llamok megseg\u00edt\u00e9s\u00e9re, egy\u00fattal megadja a lehet\u0151s\u00e9get a k\u00f6z\u00e9p-eur\u00f3paiaknak, hogy a gazdas\u00e1g \u00fajraind\u00edt\u00e1s\u00e1hoz j\u00f3l haszn\u00e1lhasson fel forr\u00e1sokat.\nA t\u00e1rcavezet\u0151t k\u00e9rdezt\u00e9k arr\u00f3l, hogy az uni\u00f3s k\u00f6lts\u00e9gvet\u00e9s eset\u00e9ben elk\u00e9pzelhet\u0151-e Orb\u00e1n Viktor v\u00e9t\u00f3ja. Azt mondta: term\u00e9szetesen, b\u00e1rmelyik korm\u00e1nyf\u0151 eset\u00e9ben ez lehets\u00e9ges, \u00edgy a magyar minisztereln\u00f6kn\u00e9l is. Vannak alapvet\u0151 elv\u00e1r\u00e1sok, amelyeket, ha nem tudnak \u00e9rv\u00e9nyes\u00edteni, akkor nem tudnak hozz\u00e1j\u00e1rulni az uni\u00f3s cs\u00facs siker\u00e9hez - jelezte.\n\u00a0\u00a0\u00a0\u00a0\nNemzeti konzult\u00e1ci\u00f3\n\nJelent\u0151s az \u00e9rdekl\u0151d\u00e9s a nemzeti konzult\u00e1ci\u00f3 ir\u00e1nt - mondta a miniszter. Eddig 232 ezer k\u00e9rd\u0151\u00edv \u00e9rkezett vissza - fogalmazott.\nGuly\u00e1s Gergely kijelentette: a korm\u00e1ny az ellent\u00e9tes v\u00e9lem\u00e9nyt is tiszteletben tartja, azt azonban nem tudja meg\u00e9rteni, ha valaki egy k\u00e9rd\u0151\u00edv kit\u00f6lt\u00e9s\u00e9nek lehet\u0151s\u00e9g\u00e9t\u0151l fosztan\u00e1 meg az embereket. Megjegyezte: ha valaki illet\u00e9ktelen\u00fcl szem\u00e9lyes adatokhoz jut, b\u0171ncselekm\u00e9nyt val\u00f3s\u00edt meg.\n\u00a0\nDezinform\u00e1ci\u00f3s kamp\u00e1ny Magyarrosz\u00e1g ellen\n\nArr\u00f3l, hogy a vesz\u00e9lyhelyzet idej\u00e9n k\u00fclf\u00f6ldi dezinform\u00e1ci\u00f3s k\u00eds\u00e9rlet zajlott Magyarorsz\u00e1g ellen, \u00e9s az ellenz\u00e9k is \u00e1lvide\u00f3kat jelentetett meg, azt mondta: rem\u00e9li nincs \u00f6sszef\u00fcgg\u00e9s a kett\u0151 k\u00f6z\u00f6tt.\n\n"}]