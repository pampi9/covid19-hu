[{"date": "2020-07-10 20:45", "url": "https://koronavirus.gov.hu/cikkek/operativ-torzs-megbetegedesek-jelentos-resze-kulfoldi-vonatkozasu", "h1": "Operat\u00edv t\u00f6rzs: a megbeteged\u00e9sek jelent\u0151s r\u00e9sze k\u00fclf\u00f6ldi vonatkoz\u00e1s\u00fa", "body": "\nA magyarorsz\u00e1gi koronav\u00edrus-fert\u0151z\u00f6ttek jelent\u0151s r\u00e9sze k\u00fclf\u00f6ldr\u0151l \u00e9rkez\u0151kkel ker\u00fclt kapcsolatba - hangs\u00falyozta az operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151je a k\u00f6zm\u00e9di\u00e1nak nyilatkozva.\n\nLakatos Tibor hozz\u00e1tette: legink\u00e1bb olyan k\u00f6rnyez\u0151 orsz\u00e1gokb\u00f3l ker\u00fclt be a v\u00edrus, ahol emelkedett a fert\u0151z\u00e9sek sz\u00e1ma.\nAzt mondta: az operat\u00edv t\u00f6rzs cs\u00fct\u00f6rt\u00f6ki \u00fcl\u00e9s\u00e9n t\u00e1rgyalt\u00e1k meg a szomsz\u00e9dos orsz\u00e1gokban kialakult helyzetet. Az Emberi Er\u0151forr\u00e1sok Miniszt\u00e9riuma, az Innov\u00e1ci\u00f3s \u00e9s Technol\u00f3giai Miniszt\u00e9rium, a Bel\u00fcgyminiszt\u00e9rium \u00e9s a Nemzeti N\u00e9peg\u00e9szs\u00e9g\u00fcgyi K\u00f6zpontot (NNK) azt a feladatot kapta, \u00e1ll\u00edtsanak \u00f6ssze egy javaslatcsomagot, hogy milyen int\u00e9zked\u00e9sekkel tudj\u00e1k megakad\u00e1lyozni a v\u00edrus terjed\u00e9s\u00e9nek \u00fajabb felfut\u00e1s\u00e1t. \u00dagy tudja, ezt a javaslatcsomagot Orb\u00e1n Viktor minisztereln\u00f6k a h\u00e9tv\u00e9g\u00e9n \u00e1ttanulm\u00e1nyozza, \u00e9s a j\u00f6v\u0151 h\u00e9ten v\u00e1rhat\u00f3ak k\u00fcl\u00f6nb\u00f6z\u0151 int\u00e9zked\u00e9sek.\nLakatos Tibor kiemelt egy Tolna megyei esetet, ahol egy esk\u00fcv\u0151re Ausztri\u00e1b\u00f3l \u00e9rkezett a tan\u00fa; t\u00fcnetmentes volt, hazautaz\u00e1sa ut\u00e1n der\u00fclt ki a betegs\u00e9ge. Ezt k\u00f6vet\u0151en a nemzetk\u00f6zi jelz\u0151rendszer \u00e9rtes\u00edtette az NNK-t, \u00e9s 60 ember ker\u00fclt megfigyel\u00e9s al\u00e1; 14 napos karant\u00e9njuk hamarosan lej\u00e1r.\nKifejtette: az Eg\u00e9szs\u00e9g\u00fcgyi Vil\u00e1gszervezet (WHO) inform\u00e1ci\u00f3s h\u00e1l\u00f3zata lehet\u0151v\u00e9 teszi az \u00e1llamok inform\u00e1ci\u00f3cser\u00e9j\u00e9t. Ezen a rendszeren kereszt\u00fcl Magyarorsz\u00e1g is \u00e9rtes\u00edt\u00e9st kap, ha olyan fert\u0151z\u00f6ttet \u00e9szlelnek, aki magyar \u00e1llampolg\u00e1rral ker\u00fclt kapcsolatba, vagy Magyarorsz\u00e1gon tart\u00f3zkodott. Ezut\u00e1n a magyar hat\u00f3s\u00e1gok is megteszik a sz\u00fcks\u00e9ges int\u00e9zked\u00e9seket.\nLakatos Tibor sz\u00f3lt arr\u00f3l is: t\u00f6bbsz\u00f6r el\u0151fordult az, hogy egy rep\u00fcl\u0151g\u00e9ppel utaz\u00f3r\u00f3l der\u00fclt ki, hogy fert\u0151z\u00f6tt; a magyar hat\u00f3s\u00e1gok az utaslista alapj\u00e1n felkerest\u00e9k az \u00e9rintetteket \u00e9s h\u00e1zi karant\u00e9nba helyezt\u00e9k \u0151ket.\nK\u00e9rd\u00e9sre v\u00e1laszolva azt mondta: az esetek z\u00f6m\u00e9ben 24 \u00f3r\u00e1n bel\u00fcl felder\u00edtik a kontaktokat.\nKit\u00e9rt a mez\u0151k\u00f6vesdi \u00e1ltal\u00e1nos iskol\u00e1ban t\u00f6rt\u00e9nt megbeteged\u00e9sekre is. Elmond\u00e1sa szerint egy fert\u0151z\u00f6tt tan\u00e1r t\u00fcnetei ellen\u00e9re bej\u00e1rt dolgozni, r\u00e9szt vett egy tantest\u00fcleti \u00e9rtekezleten \u00e9s az \u00e9vz\u00e1ron is. Amikor diagnosztiz\u00e1lt\u00e1k a betegs\u00e9g\u00e9t, a kontaktkutat\u00e1s t\u00e1rta fel a t\u00f6bbi vele \u00e9rintkez\u0151t. \u00d6sszesen 21 fert\u0151z\u00f6ttet tal\u00e1ltak. A tan\u00e1r egy m\u00e1sik telep\u00fcl\u00e9sre is elment egy tov\u00e1bbk\u00e9pz\u00e9sre, ahol 17 emberrel ker\u00fclt kapcsolatba, de ott az eddigi adatok alapj\u00e1n senkin\u00e9l nem diagnosztiz\u00e1lt\u00e1k a koronav\u00edrust.\nAz operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151je a k\u00fclf\u00f6ldi utaz\u00e1st tervez\u0151knek azt aj\u00e1nlja, k\u00f6vess\u00e9k, hogy egyes orsz\u00e1gokban milyenek a j\u00e1rv\u00e1ny\u00fcgyi adatok, milyen korl\u00e1toz\u00f3 int\u00e9zked\u00e9sek vannak \u00e9rv\u00e9nyben. Ezzel egy\u00fctt - mint hozz\u00e1tette - nem \u00e1rt a fokozott \u00f3vatoss\u00e1g, a 1,5-2 m\u00e9teres v\u00e9d\u0151t\u00e1vols\u00e1g tart\u00e1sa \u00e9s a maszk visel\u00e9se.\nLakatos Tibor azt is hangs\u00falyozta, hogy minden fert\u0151z\u00e9sgyan\u00fas ember sz\u00e1m\u00e1ra kiemelten fontos a maszkvisel\u00e9s. \u00dagy fogalmazott: a j\u00e1rv\u00e1ny \"legborzalmasabb r\u00e9sz\u00e9n\" t\u00fal vagyunk, de ha nem vagyunk el\u0151vigy\u00e1zatosak, \u00fajra felfuthat a megbeteged\u00e9sek sz\u00e1ma. Akinek fels\u0151l\u00e9g\u00fati t\u00fcnetei vannak, azonnal k\u00e9rjen orvosi vizsg\u00e1latot, gy\u0151z\u0151dj\u00f6n meg r\u00f3la, hogy nem fert\u0151z\u00f6tt-e. Emellett fontos, hogy ne menjen k\u00f6z\u00f6ss\u00e9gbe, ha m\u00e9gis, akkor viseljen maszkot - h\u00edvta fel a figyelmet az \u00fcgyeleti k\u00f6zpont vezet\u0151je.\n\n\nMTI\n\n"}]