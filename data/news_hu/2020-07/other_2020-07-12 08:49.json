[{"date": "2020-07-12 08:49", "url": "https://koronavirus.gov.hu/cikkek/kormanyszovivo-fontos-ismerni-hogy-az-emberek-mely-korabbi-jarvanyellenes-intezkedeseket", "h1": "Korm\u00e1nysz\u00f3viv\u0151: fontos ismerni, hogy az emberek mely kor\u00e1bbi j\u00e1rv\u00e1nyellenes int\u00e9zked\u00e9seket t\u00e1mogatj\u00e1k legink\u00e1bb", "body": "\nA koronav\u00edrus-j\u00e1rv\u00e1ny esetleges fell\u00e1ngol\u00e1sa miatt fontos ismerni, hogy az emberek mely kor\u00e1bbi int\u00e9zked\u00e9seket t\u00e1mogatj\u00e1k a legnagyobb ar\u00e1nyban - mondta a korm\u00e1nysz\u00f3viv\u0151 szombaton, a k\u00f6z\u00f6ss\u00e9gi oldal\u00e1n k\u00f6zz\u00e9tett Korm\u00e1nyinf\u00f3 Plusz t\u00e1j\u00e9koztat\u00f3n.\n\n\u00a0 \u00a0Szentkir\u00e1lyi Alexandra k\u00f6z\u00f6lte: az els\u0151 csat\u00e1t Magyarorsz\u00e1g megnyerte v\u00edrus ellen, ugyanakkor aggaszt\u00f3nak nevezte a horv\u00e1t, a szerb, a szlov\u00e1k, az osztr\u00e1k, a montenegr\u00f3i, a cseh \u00e9s a bolg\u00e1r j\u00e1rv\u00e1ny\u00fcgyi adatokat. \"\u00c9ppen ez\u00e9rt Magyarorsz\u00e1gnak is fel kell k\u00e9sz\u00fclnie erre a helyzetre\" - fogalmazott. \u00a0\u00a0\u00a0\u00a0Ez \u00fagy lehet a legeredm\u00e9nyesebb, ha tudj\u00e1k, melyek a legink\u00e1bb t\u00e1mogatott j\u00e1rv\u00e1ny elleni int\u00e9zked\u00e9sek - k\u00f6z\u00f6lte\u00a0\u00a0hangs\u00falyozva, hogy \"a Nemzeti konzult\u00e1ci\u00f3 ebben ad majd vil\u00e1gosabb k\u00e9pet\". \u00a0\u00a0\u00a0\u00a0Hozz\u00e1tette: a konzult\u00e1ci\u00f3 m\u00e1r online is kit\u00f6lthet\u0151 a nemzetikonzultacio.kormany.hu oldalon, majd mindenkit arra biztatott, hogy t\u00f6ltse ki a konzult\u00e1ci\u00f3s k\u00e9rd\u0151\u00edvet. \u00a0\u00a0\u00a0\u00a0Egy\u00fattal figyelmeztetett: az \u00edvek visszak\u00fcld\u00e9s\u00e9n\u00e9l figyelni kell arra, hogy azokat kinek adj\u00e1k \u00e1t, mert - mint fogalmazott - \"a baloldali p\u00e1rtok \u00e9s m\u00e1s szerepl\u0151k most is t\u00e1madj\u00e1k a konzult\u00e1ci\u00f3t \u00e9s ak\u00e1r t\u00f6rv\u00e9nytelen akci\u00f3kat is szerveznek ellene\".\n\u00a0\u00a0\u00a0\u00a0Ezzel , mint mondta,\u00a0\u00a0egy\u00e9rtelm\u0171v\u00e9 tett\u00e9k, hogy nem t\u00e1mogatj\u00e1k, hogy az emberek olyan fontos t\u00e9m\u00e1kban, mint a j\u00e1rv\u00e1ny, a migr\u00e1ci\u00f3 \u00e9s a gazdas\u00e1g \u00fajraind\u00edt\u00e1sa, elmondj\u00e1k a v\u00e9lem\u00e9ny\u00fcket. \u00a0\u00a0\u00a0\u00a0Szentkir\u00e1lyi Alexandra a r\u00f6vidt\u00e1v\u00fa lak\u00e1skiad\u00e1sr\u00f3l (airbnb)\u00a0\u00a0sz\u00f3lva elmondta: a korm\u00e1ny megadja a lehet\u0151s\u00e9get az \u00f6nkorm\u00e1nyzatoknak \u00e9s a ker\u00fcleteknek, hogy azok szab\u00e1lyozz\u00e1k ezt a tev\u00e9kenys\u00e9get. \u00cdgy enged\u00e9lyezhetik, korl\u00e1tozhatj\u00e1k, vagy ak\u00e1r meg is tilthatj\u00e1k r\u00f6vidt\u00e1v\u00fa lak\u00e1skiad\u00e1st - ismertette. \u00a0\u00a0\u00a0\u00a0A gyermekpornogr\u00e1f felv\u00e9telek birtokl\u00e1sa miatt felf\u00fcggesztett b\u00f6rt\u00f6nb\u00fcntet\u00e9sre \u00edt\u00e9lt Kaleta G\u00e1bor volt perui nagyk\u00f6vet \u00fcgy\u00e9re reag\u00e1lva a korm\u00e1nysz\u00f3viv\u0151 k\u00f6z\u00f6lte: elfogadhatatlannak tartja, ami a konkr\u00e9t esetben t\u00f6rt\u00e9nt. \u00a0\u00a0\u00a0\u00a0 \"Felh\u00e1bor\u00edt\u00f3, amit tett \u00e9s a b\u00edr\u00f3s\u00e1gi \u00edt\u00e9letet - azt hiszem nagyon sokakkal egy\u00fctt - \u00e9n is enyh\u00e9nek \u00e9rzem\" - jelentette ki Szentkir\u00e1lyi Alexandra.\u00a0\u00a0Kiemelte, hogy a korm\u00e1ny \u00e9s az Orsz\u00e1ggy\u0171l\u00e9s az elm\u00falt \u00e9vekben is sokat szigor\u00edtott a gyermekek elleni b\u0171ncselekm\u00e9nyek b\u00fcntet\u00e9si t\u00e9tel\u00e9n. P\u00e9ldak\u00e9nt eml\u00edtette, hogy a pedofilokat eltiltott\u00e1k minden olyan munkak\u00f6rt\u0151l, ahol gyerekekkel \u00e9rintkezhetnek. Besz\u00e1molt arr\u00f3l, hogy gyermekv\u00e9delmi munkacsoport alakul.\u00a0\u00a0A korm\u00e1ny pedig k\u00e9sz t\u00e1mogatni a b\u00fcntet\u0151jogi szigor\u00edt\u00e1st - hangs\u00falyozta. \u00a0\u00a0\u00a0\u00a0K\u00f6zl\u00e9se szerint a nyugd\u00edjasok eddig is dolgozhattak, azonban j\u00falius elsej\u00e9t\u0151l m\u00e9g kedvez\u0151bb ad\u00f3szab\u00e1lyok \u00e9rv\u00e9nyesek r\u00e1juk, mert sem eg\u00e9szs\u00e9gbiztos\u00edt\u00e1si, sem nyugd\u00edjj\u00e1rul\u00e9kot nem kell fizetni\u00fck azoknak, akik bet\u00f6lt\u00f6tt\u00e9k az \u00f6regs\u00e9gi nyugd\u00edjkorhat\u00e1rt. \u00cdgy \u0151k 14 sz\u00e1zal\u00e9kos plusz j\u00f6vedelemmel sz\u00e1molhatnak - jelezte. \u00a0\u00a0\u00a0\u00a0A korm\u00e1nysz\u00f3viv\u0151 azt mondta: az\u00e9rt, hogy a koronav\u00edrus-j\u00e1rv\u00e1ny miatt elmaradt oszt\u00e1lykir\u00e1ndul\u00e1sokat min\u00e9l t\u00f6bb oszt\u00e1ly tudja p\u00f3tolni, az ilyen utaz\u00e1sokra vonatkoz\u00f3, a tan\u00e9v sor\u00e1n egy\u00e9bk\u00e9nt \u00e9rv\u00e9nyes ingyenes utaz\u00e1s eg\u00e9szen augusztus v\u00e9g\u00e9ig megmarad a vonatokon. \u00a0\u00a0\u00a0\u00a0A Hol vagy, Kajla? elnevez\u00e9s\u0171 orsz\u00e1gos turisztikai programr\u00f3l, amelynek keret\u00e9ben j\u00falius 1. \u00e9s augusztus 31. k\u00f6z\u00f6tt minden 6-11 \u00e9ves kor k\u00f6z\u00f6tti gyermek Kajla \u00datlevel\u00e9t \u00e9s di\u00e1k igazolv\u00e1ny\u00e1t felmutatva d\u00edjmentesen veheti ig\u00e9nybe a vonatokat \u00e9s egyes haj\u00f3j\u00e1ratokat, a korm\u00e1nysz\u00f3viv\u0151 azt mondta, azzal a \"nagymam\u00e1t is meg lehet l\u00e1togatni\". \u00a0\u00a0\u00a0\u00a0Besz\u00e1molt arr\u00f3l is, hogy az \u00f6r\u00f6kbefogad\u00f3 sz\u00fcl\u0151knek is j\u00e1r a csecsem\u0151gondoz\u00e1si d\u00edj (csed), amit azok a n\u0151k vehetnek ig\u00e9nybe, akik a sz\u00fcl\u00e9st megel\u0151z\u0151 k\u00e9t \u00e9vben legal\u00e1bb 365 napig biztos\u00edtottak voltak. A csed \u00f6sszege a kor\u00e1bbi 70 sz\u00e1zal\u00e9kr\u00f3l 2021 j\u00falius elsej\u00e9t\u0151l brutt\u00f3 fizet\u00e9s 100 sz\u00e1zal\u00e9k\u00e1ra emelkedik. \u00a0\u00a0\u00a0\u00a0 Szentkir\u00e1lyi Alexandra eml\u00e9keztetett, hogy a parlament j\u00fanius 16-\u00e1n megszavazta az illet\u00e9kt\u00f6rv\u00e9ny m\u00f3dos\u00edt\u00e1s\u00e1t, a t\u00f6rv\u00e9ny m\u00e1r \u00e9letbe is l\u00e9pett, \u00edgy az egyenes \u00e1gi rokonok ut\u00e1n, m\u00e1r a testv\u00e9rek eset\u00e9ben is ingyenes az \u00f6r\u00f6kl\u00e9s \u00e9s az aj\u00e1nd\u00e9koz\u00e1s \u00e9rt\u00e9kt\u0151l f\u00fcggetlen\u00fcl. A mentess\u00e9g a f\u00e9ltestv\u00e9rekre \u00e9s az \u00f6r\u00f6kbefogadott gyermekekre is vonatkozik - k\u00f6z\u00f6lte.\nMTI\n\n"}]