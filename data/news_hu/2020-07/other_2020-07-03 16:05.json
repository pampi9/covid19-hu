[{"date": "2020-07-03 16:05", "url": "https://koronavirus.gov.hu/cikkek/varga-jovo-evi-koltsegvetes-kozeppontjaban-jarvany-elleni-vedekezes-fenntartasa-es-gazdasag", "h1": "Varga: A j\u00f6v\u0151 \u00e9vi k\u00f6lts\u00e9gvet\u00e9s k\u00f6z\u00e9ppontj\u00e1ban a j\u00e1rv\u00e1ny elleni v\u00e9dekez\u00e9s fenntart\u00e1sa \u00e9s a gazdas\u00e1g \u00fajraind\u00edt\u00e1sa \u00e1ll", "body": "\nA j\u00f6v\u0151 \u00e9vi k\u00f6lts\u00e9gvet\u00e9s k\u00f6z\u00e9ppontj\u00e1ban a j\u00e1rv\u00e1ny elleni v\u00e9dekez\u00e9s fenntart\u00e1sa, a gazdas\u00e1g \u00fajraind\u00edt\u00e1sa, a munkahelyek megv\u00e9d\u00e9se \u00e9s \u00faj munkahelyek l\u00e9trej\u00f6tt\u00e9nek t\u00e1mogat\u00e1sa \u00e1ll. A 2021-es k\u00f6lts\u00e9gvet\u00e9si t\u00f6rv\u00e9nyjavaslatot 133 igen \u00e9s 61 nem szavazattal fogadta el a parlament, ami azt jelenti, hogy a jogszab\u00e1lynak 68,5 sz\u00e1zal\u00e9kos t\u00e1mogatotts\u00e1ga van - mondta\u00a0Varga\u00a0Mih\u00e1ly p\u00e9nteken, a t\u00f6rv\u00e9nyjavaslat elfogad\u00e1sa ut\u00e1n tartott budapesti sajt\u00f3t\u00e1j\u00e9koztat\u00f3n.\n\nHangs\u00falyozta: \u00f6r\u00f6m a korm\u00e1ny sz\u00e1m\u00e1ra, hogy a k\u00e9pvisel\u0151k d\u00f6nt\u0151 t\u00f6bbs\u00e9ge egyet\u00e9rt azzal, hogy a vesz\u00e9lyhelyzetben az emberek v\u00e9delm\u00e9ben meghozott int\u00e9zked\u00e9sei helyesek voltak, hogy a gazdas\u00e1gv\u00e9delmi alapot fenn kell tartani, \u00e9s t\u00e1mogatt\u00e1k azt is, hogy a k\u00f6vetkez\u0151 \u00e9vben az eg\u00e9szs\u00e9gbiztos\u00edt\u00e1si \u00e9s j\u00e1rv\u00e1ny elleni v\u00e9dekez\u00e9si alappal, valamint a gazdas\u00e1gv\u00e9delmi alapra \u00e9p\u00edtve ind\u00edts\u00e1k \u00fajra az orsz\u00e1got.\n\u00a0\u00a0\u00a0\u00a0A j\u00f6v\u0151 \u00e9vi k\u00f6lts\u00e9gvet\u00e9s k\u00f6z\u00e9ppontj\u00e1ban a j\u00e1rv\u00e1ny elleni v\u00e9dekez\u00e9s fenntart\u00e1sa, a gazdas\u00e1g \u00fajraind\u00edt\u00e1sa, a munkahelyek megv\u00e9d\u00e9se \u00e9s \u00faj munkahelyek l\u00e9trej\u00f6tt\u00e9nek t\u00e1mogat\u00e1sa \u00e1ll. Ezek mellett azonban megmaradnak azok az \u00e9rt\u00e9kek is, amelyekre a kor\u00e1bbi k\u00f6lts\u00e9gvet\u00e9sek \u00e9s a korm\u00e1ny gazdas\u00e1gpolitik\u00e1ja \u00e9p\u00fclt. A korm\u00e1ny elk\u00f6telezett a csal\u00e1dok, a gyermeknevel\u00e9s t\u00e1mogat\u00e1sa, az id\u0151sek megbecs\u00fcl\u00e9se mellett, \u00e9s tov\u00e1bbra is fenn k\u00edv\u00e1nja tartani az orsz\u00e1g biztons\u00e1g\u00e1t - mondta a miniszter.\n\u00a0\u00a0\u00a0\u00a0Hozz\u00e1tette: gazdas\u00e1gpolitikai felfog\u00e1s\u00e1ban is k\u00f6vetkezetes maradt a korm\u00e1ny. Tov\u00e1bbra is a magyar gazdas\u00e1g v\u00e9delm\u00e9t \u00e9s meger\u0151s\u00edt\u00e9s\u00e9t tekinti k\u00f6zponti feladatnak, folytatja az ad\u00f3cs\u00f6kkent\u00e9s politik\u00e1j\u00e1t \u00e9s a beruh\u00e1z\u00e1sok t\u00e1mogat\u00e1s\u00e1t, \u00e9s fegyelmezett \u00e1llamh\u00e1ztart\u00e1si gazd\u00e1lkod\u00e1st folytat.\n\u00a0\u00a0\u00a0\u00a0A korm\u00e1ny - imm\u00e1r parlamenti meger\u0151s\u00edt\u00e9ssel - tov\u00e1bbra is azzal sz\u00e1mol, hogy 2021-ben 4,8 sz\u00e1zal\u00e9kkal n\u0151 a gazdas\u00e1g, az \u00e1llamh\u00e1ztart\u00e1s hi\u00e1nya 2,9 sz\u00e1zal\u00e9k lesz, az \u00e1llamad\u00f3ss\u00e1g a GDP 69,3 sz\u00e1zal\u00e9k\u00e1ra cs\u00f6kken, az infl\u00e1ci\u00f3 m\u00e9rt\u00e9ke pedig 3 sz\u00e1zal\u00e9k k\u00f6r\u00fcl alakul az \u00e9v eg\u00e9sz\u00e9ben. V\u00e1ltozatlan maradt a tartal\u00e9k nagys\u00e1ga is, a GDP 0,4 sz\u00e1zal\u00e9k\u00e1t meghalad\u00f3, 211 milli\u00e1rd forintos tartal\u00e9kkal tervezt\u00e9k meg a k\u00f6vetkez\u0151 \u00e9vi k\u00f6lts\u00e9gvet\u00e9st.\n\u00a0\u00a0\u00a0\u00a0A parlamenti vita sor\u00e1n z\u00f6ld jelz\u00e9st kapott m\u00f3dos\u00edt\u00e1sok k\u00f6z\u00fcl kiemelte, hogy 2021. j\u00falius 1-j\u00e9t\u0151l a csecsem\u0151gondoz\u00e1si d\u00edj 70 sz\u00e1zal\u00e9kr\u00f3l 100 sz\u00e1zal\u00e9kra emelkedik. A Magyar falu program keret\u00e9ben az \u00fat\u00e9p\u00edt\u00e9sek t\u00e1mogat\u00e1sa 52 milli\u00e1rd forinttal, az \u00e9lelmiszerbiztons\u00e1got, -ell\u00e1t\u00e1sbiztons\u00e1got szolg\u00e1l\u00f3 keret pedig 50 milli\u00e1rd forinttal n\u0151. Hozz\u00e1tette, az ezekhez sz\u00fcks\u00e9ges forr\u00e1sokat az ad\u00f3bev\u00e9telek emelked\u00e9se, a gazdas\u00e1g feh\u00e9red\u00e9se teremti meg.\n\u00a0\u00a0\u00a0\u00a0Ugyancsak az elfogadott m\u00f3dos\u00edt\u00f3 ind\u00edtv\u00e1nyok teremtik meg a lehet\u0151s\u00e9get a gyermek diab\u00e9tesz centrumok fejleszt\u00e9s\u00e9re, az iskola\u0151ri h\u00e1l\u00f3zat m\u0171k\u00f6dtet\u00e9s\u00e9re, az E\u00f6tv\u00f6s Lor\u00e1nd Kutat\u00e1si H\u00e1l\u00f3zat kutat\u00f3inak b\u00e9rrendez\u00e9s\u00e9re, Budapest \u00e9s a f\u0151v\u00e1rosi agglomer\u00e1ci\u00f3, a ker\u00fcleti \u00fath\u00e1l\u00f3zat indokolt fejleszt\u00e9s\u00e9nek a t\u00e1mogat\u00e1s\u00e1ra, valamint a Diaszp\u00f3ra fels\u0151oktat\u00e1si \u00f6szt\u00f6nd\u00edjprogram folytat\u00e1s\u00e1ra - fejtette ki a miniszter.\n\u00a0\u00a0\u00a0\u00a0Varga\u00a0Mih\u00e1ly kiemelte, hogy j\u00f6v\u0151re 16 sz\u00e1zal\u00e9kkal - 739 milli\u00e1rd forintr\u00f3l 865 milli\u00e1rd forintra - emelkedik az \u00f6nkorm\u00e1nyzati rendszer \u00e1llami t\u00e1mogat\u00e1sa.\n\u00a0\u00a0\u00a0\u00a0A f\u0151v\u00e1rosi \u00f6nkorm\u00e1nyzat t\u00e1mogat\u00e1sa is jelent\u0151s m\u00e9rt\u00e9kben n\u0151ni fog - mondta. Hangs\u00falyozta tov\u00e1bb\u00e1: ha a gazdas\u00e1g j\u00f6v\u0151re k\u00f6zel 5 sz\u00e1zal\u00e9kkal n\u0151, azok a bev\u00e9telek is ar\u00e1nyosan emelkedni fognak, amelyek az \u00f6nkorm\u00e1nyzatok stabil gazd\u00e1lkod\u00e1s\u00e1t szolg\u00e1lj\u00e1k.\n\u00a0\u00a0\u00a0\u00a0A p\u00e9nz\u00fcgyminiszter k\u00e9rd\u00e9sekre v\u00e1laszolva arr\u00f3l is besz\u00e9lt, nincs olyan ter\u00fclet a k\u00f6lts\u00e9gvet\u00e9sben, amire az ideihez k\u00e9pest ne t\u00f6bb forr\u00e1s \u00e1llna rendelkez\u00e9sre j\u00f6v\u0151re.\n\u00a0\u00a0\u00a0\u00a0Arra is kit\u00e9rt, hogy eddig 480 milli\u00e1rd forintot fizettek ki j\u00e1rv\u00e1ny\u00fcgyi v\u00e9dekez\u00e9sre, de vannak m\u00e9g fut\u00f3 szerz\u0151d\u00e9sek, teljes elsz\u00e1mol\u00e1st a z\u00e1rsz\u00e1mad\u00e1sban tudnak majd adni.\n\u00a0\u00a0\u00a0\u00a0Ugyancsak k\u00e9rd\u00e9sre elmondta: \"b\u00e1r \u00e1rgus szemekkel figyeltek\", nem tal\u00e1ltak elfogadhat\u00f3 ellenz\u00e9ki m\u00f3dos\u00edt\u00f3t. Az ellenz\u00e9ki oldal 800 m\u00f3dos\u00edt\u00f3 ind\u00edtv\u00e1nyt ny\u00fajtott be, amelyek 6400 milli\u00e1rd forintra - 17 sz\u00e1zal\u00e9kra - n\u00f6velt\u00e9k volna az \u00e1llamh\u00e1ztart\u00e1s hi\u00e1ny\u00e1t - mondta a miniszter.\nMTI\n\n"}]