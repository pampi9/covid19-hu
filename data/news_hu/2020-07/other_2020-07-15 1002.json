[{"date": "2020-07-15 10:02", "url": "https://koronavirus.gov.hu/cikkek/zold-sarga-piros-besorolasu-orszagokkal-kapcsolatos-szabalyok", "h1": "Z\u00f6ld, s\u00e1rga, piros besorol\u00e1s\u00fa orsz\u00e1gokkal kapcsolatos szab\u00e1lyok", "body": "\nItt olvashatja a m\u00e1t\u00f3l \u00e9letbe l\u00e9pett beutaz\u00e1si korl\u00e1toz\u00e1sokkal \u00e9s a hat\u00f3s\u00e1gi h\u00e1zi karant\u00e9nnal\u00a0 illetve az al\u00f3li felment\u00e9ssel kapcsolatos tudnival\u00f3kat. A beutaz\u00e1si korl\u00e1toz\u00e1sok c\u00e9lja, hogy megakad\u00e1lyozzuk a fert\u0151z\u00e9s k\u00fclf\u00f6ldr\u0151l t\u00f6rt\u00e9n\u0151 behurcol\u00e1s\u00e1t \u00e9s a j\u00e1rv\u00e1ny magyarorsz\u00e1gi fell\u00e1ngol\u00e1s\u00e1t. Csak akkor van es\u00e9ly arra, hogy az \u00e9let\u00fcnket korl\u00e1toz\u00f3 int\u00e9zked\u00e9sek \u00fajb\u00f3li bevezet\u00e9s\u00e9t elker\u00fclj\u00fck, ha a v\u00edrust a hat\u00e1rokon k\u00edv\u00fcl tartjuk.\n\n\nA k\u00fclf\u00f6ldi az orsz\u00e1gokat h\u00e1rom - piros, s\u00e1rga, z\u00f6ld \u00a0- kateg\u00f3ri\u00e1ba soroltuk. A\u00a0\u00a0s\u00e1rg\u00e1val \u00e9s pirossal jel\u00f6lt orsz\u00e1gokb\u00f3l val\u00f3 beutaz\u00e1s eset\u00e9n, a hat\u00e1ron bel\u00e9p\u0151ket sz\u00far\u00f3pr\u00f3baszer\u0171en ( k\u00f6z\u00faton \u00e9s rep\u00fcl\u0151t\u00e9ren is) eg\u00e9szs\u00e9g\u00fcgyileg sz\u0171rik, testh\u0151m\u00e9rs\u00e9klet-m\u00e9r\u00e9st v\u00e9geznek n\u00e1luk \u00e9s k\u00e9rd\u0151\u00edvet kell kit\u00f6lteni\u00fck, valamint hat\u00f3s\u00e1gi h\u00e1zi karant\u00e9nt rendelnek el n\u00e1luk a kor\u00e1bban megszokott m\u00f3don.\u00a0 A hat\u00e1rellen\u0151rz\u00e9ssel kapcsolatos feladatokat a\u00a0rend\u0151rs\u00e9g v\u00e9gzi.\u00a0 A hat\u00f3s\u00e1gi h\u00e1zi karant\u00e9nra kijel\u00f6lt szem\u00e9ly k\u00f6teles otthon\u00e1ban maradni 14 napig \u00e9s t\u00fcnetek eset\u00e9n h\u00e1ziorvos\u00e1t \u00e9rtes\u00edteni.\u00a0Amennyiben valaki mentes\u00fclni szeretne a hat\u00f3s\u00e1gi h\u00e1zi karant\u00e9n al\u00f3l, akkor PCR-tesztet v\u00e9geztethet el, s\u00e1rga jel\u00f6l\u00e9s\u0171 orsz\u00e1g eset\u00e9n m\u00e1r 1 db negat\u00edv, piros jel\u00f6l\u00e9s\u0171 orsz\u00e1g eset\u00e9n 2 db negat\u00edv PCR-teszt eset\u00e9n oldhat\u00f3 fel a karant\u00e9n.\n\nHogyan k\u00e9rhet PCR-tesztet az a magyar \u00e1llampolg\u00e1r, akit s\u00e1rga vagy piros\u00a0 besorol\u00e1s\u00fa orsz\u00e1gb\u00f3l \u00e9rkezik haza \u00e9s hat\u00f3s\u00e1gi h\u00e1zi karant\u00e9nt rendeltek el n\u00e1la?\nAz a magyar \u00e1llampolg\u00e1r , aki piros vagy s\u00e1rga besorol\u00e1s\u00fa orsz\u00e1gb\u00f3l \u00e9rkezik haza, az orsz\u00e1gba val\u00f3 bel\u00e9p\u00e9skor\u00a0 (a k\u00f6z\u00fati hat\u00e1r\u00e1tkel\u0151helyn\u00e9l vagy a rep\u00fcl\u0151t\u00e9ren)\u00a0 hat\u00f3s\u00e1gi h\u00e1zi karant\u00e9n elrendel\u00e9s\u00e9r\u0151l sz\u00f3l\u00f3 t\u00e1j\u00e9koztat\u00f3t kap, \u00e9s piros c\u00e9dul\u00e1t, melyet k\u00f6teles a lak\u00e1sa bej\u00e1rat\u00e1ra kiragasztani.\u00a0 A hat\u00f3s\u00e1gi h\u00e1zi karant\u00e9n betart\u00e1s\u00e1t ahogy eddig, ezut\u00e1n is a rend\u0151rs\u00e9g ellen\u0151rzi.\nAmennyiben valaki szeretne a hat\u00f3s\u00e1gi h\u00e1zi karant\u00e9n al\u00f3l felment\u00e9st kapni \u00e9s PCR-vizsg\u00e1latot v\u00e9geztetni,\u00a0azt elv\u00e9gezheti saj\u00e1t k\u00f6lts\u00e9g\u00e9n vagy az \u00e1llam k\u00f6lts\u00e9g\u00e9n. A\u00a0 laborvizsg\u00e1lat k\u00f6lts\u00e9geit augusztus 1-j\u00e9ig minden esetben a korm\u00e1ny v\u00e1llalja ezt k\u00f6vet\u0151en azonban mindenkinek mag\u00e1nak kell viselnie a tesztel\u00e9s k\u00f6lts\u00e9g\u00e9t.\n2020. augusztus 1. napj\u00e1ig az utaz\u00e1shoz k\u00f6t\u00f6tt mintav\u00e9telek ir\u00e1nti\u00a0 ig\u00e9nyt a h\u00e1ziorvosn\u00e1l \u2013 kijel\u00f6lt karant\u00e9n eset\u00e9n a tart\u00f3zkod\u00e1si hely szerint illet\u00e9kes h\u00e1ziorvosn\u00e1l -\u00a0 lehet jelezni.\u00a0 K\u00e9rj\u00fck, hogy a h\u00e1ziorvost ilyen esetben telefonon keress\u00e9k. A 48 \u00f3r\u00e1s k\u00fcl\u00f6nbs\u00e9ggel k\u00e9t alkalommal t\u00f6rt\u00e9n\u0151 PCR-tesztet a h\u00e1ziorvos rendeli meg az Orsz\u00e1gos Ment\u0151szolg\u00e1latt\u00f3l.\u00a0 A ment\u0151k h\u00e1zhoz mennek garat- \u00e9s torokv\u00e1lad\u00e9k mintav\u00e9telre. A teszt eredm\u00e9ny\u00e9ig az \u00e1llampolg\u00e1r k\u00f6teles otthon\u00e1ban, karant\u00e9nban maradni.\nA vizsg\u00e1lat eredm\u00e9nye az EESZT rendszerbe ker\u00fcl felt\u00f6lt\u00e9sre, ahonnan a h\u00e1ziorvos \u00e9s az \u00fcgyf\u00e9l is let\u00f6ltheti. Adott labor k\u00f6zvetlen\u00fcl is megk\u00fcldi\u00a0 az eredm\u00e9nyt az \u00fcgyf\u00e9l r\u00e9sz\u00e9re. A felment\u00e9s ir\u00e1nti k\u00e9relmet a lak\u00f3hely/tart\u00f3zkod\u00e1si hely szerint illet\u00e9kes j\u00e1r\u00e1si vagy ker\u00fcleti hivatal r\u00e9sz\u00e9re kell beny\u00fajtani. A\u00a0 j\u00e1rv\u00e1ny\u00fcgyi hat\u00f3s\u00e1g hat\u00e1rozatban menti fel az \u00e9rintett \u00e1llampolg\u00e1rt karant\u00e9n al\u00f3l \u00e9s egyben k\u00f6telezi is a m\u00e1sodik PCR-teszt elv\u00e9gz\u00e9s\u00e9re. Nem magyar \u00e1llampolg\u00e1r eset\u00e9n a vizsg\u00e1latot rendel\u0151 h\u00e1ziorvost\u00f3l kaphat eredm\u00e9nyt.\n\u00a0Amennyiben a vizsg\u00e1lat eredm\u00e9nye negat\u00edv, vagyis nem mutathat\u00f3 ki koronav\u00edrus-fert\u0151z\u00e9s, akkor a ter\u00fcletileg illet\u00e9kes j\u00e1rv\u00e1ny\u00fcgyi hat\u00f3s\u00e1gn\u00e1l kell k\u00e9relmezni a hat\u00f3s\u00e1gi h\u00e1zi karant\u00e9n al\u00f3li mentes\u00edt\u00e9st. Ezt hat\u00e1rozat form\u00e1j\u00e1ban kiadja a hat\u00f3s\u00e1g \u00e9s k\u00f6telezi az \u00e1llampolg\u00e1rt a m\u00e1sodik teszt elv\u00e9gz\u00e9s\u00e9re.\nAmennyiben a tesz pozit\u00edv, vagyis koronav\u00edrus-fert\u0151z\u00e9st mutat ki, akkor hat\u00f3s\u00e1gi h\u00e1zi karant\u00e9n nem felf\u00fcggeszthet\u0151 \u00e9s az NNK \u00e1ltal kiadott \u00a0aktu\u00e1lis elj\u00e1r\u00e1srendnek megfelel\u0151en j\u00e1rv\u00e1ny\u00fcgyi kivizsg\u00e1l\u00e1s \u00e9s j\u00e1rv\u00e1ny\u00fcgyi int\u00e9zked\u00e9sek t\u00f6rt\u00e9nnek.\n\u00a0\nKoronav\u00edrus Sajt\u00f3k\u00f6zpont\n\n"}]