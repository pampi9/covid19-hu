[{"date": "2020-07-14 10:22", "url": "https://koronavirus.gov.hu/cikkek/farkas-ors-kormany-intezkedeseinek-celja-hogy-megakadalyozzuk-fertozes-behurcolasat", "h1": "Farkas \u00d6rs: a korm\u00e1ny int\u00e9zked\u00e9seinek c\u00e9lja, hogy megakad\u00e1lyozzuk a fert\u0151z\u00e9s behurcol\u00e1s\u00e1t", "body": "\nA korm\u00e1ny int\u00e9zked\u00e9seinek c\u00e9lja, hogy megakad\u00e1lyozzuk a koronav\u00edrus behurcol\u00e1s\u00e1t k\u00fclf\u00f6ldr\u0151l - mondta Farkas \u00d6rs, a Korm\u00e1nyzati T\u00e1j\u00e9koztat\u00e1si K\u00f6zpont sz\u00f3viv\u0151je az M1 aktu\u00e1lis csatorn\u00e1n.\n\nA sz\u00f3viv\u0151 kifejtette: Magyarorsz\u00e1g sikeresen v\u00e9dekezett a koronav\u00edrus-j\u00e1rv\u00e1ny els\u0151 szakasz\u00e1ban; a magyarok fegyelmezett viselked\u00e9s\u00e9nek k\u00f6sz\u00f6nhet\u0151en siker\u00fclt \"ellapos\u00edtani\" a j\u00e1rv\u00e1nyg\u00f6rb\u00e9t.\nA hazai helyzet most is kedvez\u0151, az \u00faj fert\u0151z\u00f6ttek sz\u00e1ma nagyon alacsony, \u00e9s t\u00f6bb nap is eltelik a v\u00edrus okozta hal\u00e1lesetek k\u00f6z\u00f6tt - mondta.\nNem minden orsz\u00e1g volt azonban ennyire sikeres, azt tapasztalni, Eur\u00f3p\u00e1n bel\u00fcl is, hogy a j\u00e1rv\u00e1ny \u00fajra fel\u00fct\u00f6tte a fej\u00e9t; egyes uni\u00f3s tag\u00e1llamokban \u00e9s Magyarorsz\u00e1g szomsz\u00e9djain\u00e1l is jelent\u0151sen megn\u0151tt az esetsz\u00e1m - h\u00edvta fel a figyelmet.\nA korm\u00e1ny rem\u00e9nyei szerint a hat\u00e1rellen\u0151rz\u00e9s vissza\u00e1ll\u00edt\u00e1s\u00e1val a fert\u0151z\u00e9s behurcol\u00e1sa meg\u00e1ll\u00edthat\u00f3, \u00edgy a kedvez\u0151 v\u00edrushelyzet tov\u00e1bbra is fenntarthat\u00f3 Magyarorsz\u00e1gon - mondta a sz\u00f3viv\u0151.\nA j\u00e1rv\u00e1ny esetleges m\u00e1sodik hull\u00e1m\u00e1r\u00f3l azt k\u00f6z\u00f6lte, a korm\u00e1ny abban b\u00edzik, hogy az alapvet\u0151 t\u00e1vols\u00e1gtart\u00e1si \u00e9s higi\u00e9niai szab\u00e1lyok betart\u00e1sa \u00e9s a hat\u00e1rellen\u0151rz\u00e9s vissza\u00e1ll\u00edt\u00e1sa, valamint - ha sz\u00fcks\u00e9ges - a hat\u00e1r\u00e1tkel\u0151k lez\u00e1r\u00e1sa elegend\u0151 lesz ellene, de a j\u00e1rv\u00e1ny\u00fcgyi helyzet indokolhat tov\u00e1bbi l\u00e9p\u00e9seket is.\nA sz\u00f3viv\u0151 sz\u00f3lt arr\u00f3l is, hogy a h\u00e9tf\u0151i \u00f6sszes\u00edt\u00e9s szerint m\u00e1r mintegy 400 ezren t\u00f6lt\u00f6tt\u00e9k ki \u00e9s k\u00fcldt\u00e9k vissza a nemzeti konzult\u00e1ci\u00f3s k\u00e9rd\u0151\u00edvet.\n\u00a0\n\n\nMTI\n\n"}]