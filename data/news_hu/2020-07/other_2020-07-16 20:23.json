[{"date": "2020-07-16 20:23", "url": "https://koronavirus.gov.hu/cikkek/kormanyszovivo-az-unios-helyreallitasi-csomag-szetosztasa-legyen-politikamentes-es-igazsagos", "h1": "Korm\u00e1nysz\u00f3viv\u0151: az uni\u00f3s helyre\u00e1ll\u00edt\u00e1si csomag sz\u00e9toszt\u00e1sa legyen politikamentes \u00e9s igazs\u00e1gos!", "body": "\nAz uni\u00f3s helyre\u00e1ll\u00edt\u00e1si csomag sz\u00e9toszt\u00e1sa legyen politikamentes \u00e9s igazs\u00e1gos - err\u0151l besz\u00e9lt Szentkir\u00e1lyi Alexandra korm\u00e1nysz\u00f3viv\u0151 az M1 aktu\u00e1lis csatorn\u00e1n cs\u00fct\u00f6rt\u00f6k este.\n\n\nA 750 milli\u00e1rd eur\u00f3s csomag kapcs\u00e1n a sz\u00f3viv\u0151 elmondta: Magyarorsz\u00e1gnak nincs sz\u00fcks\u00e9ge erre a hitelre, hiszen j\u00f3l kezelte a koronav\u00edrus-j\u00e1rv\u00e1ny miatti v\u00e1ls\u00e1got, de szolid\u00e1ris a bajba jutott orsz\u00e1gokkal \u00e9s nem akad\u00e1lyozza meg a csomagot. Ugyanakkor azt nem tudja elfogadni, hogy \"Br\u00fcsszelben mondj\u00e1k meg a magyar embereknek, hogy mire tudj\u00e1k elk\u00f6lteni ezt a p\u00e9nzt\".\nA magyar t\u00e1mogat\u00e1s felt\u00e9tele, hogy a sz\u00e9toszt\u00e1s politikamentes \u00e9s igazs\u00e1gos legyen, tov\u00e1bb\u00e1 az adott tag\u00e1llamok d\u00f6nthessenek a felhaszn\u00e1l\u00e1sr\u00f3l, hiszen \u0151k tudj\u00e1k, mire van legink\u00e1bb sz\u00fcks\u00e9g - mondta Szentkir\u00e1lyi Alexandra.\nA korm\u00e1nysz\u00f3viv\u0151 elmondta azt is, hogy a koronav\u00edrus-j\u00e1rv\u00e1ny miatt id\u00e9n elmarad az augusztus 20-ai t\u0171zij\u00e1t\u00e9k, l\u00e9gi par\u00e1d\u00e9 \u00e9s \u00fcnneps\u00e9gsorozat, csak a tisztavat\u00e1st tartj\u00e1k meg.\nMost j\u00f3 a helyzet az orsz\u00e1gban, ezt kell meg\u0151rizni a g\u00f3cpontok kialakul\u00e1sa \u00e9s t\u00f6meges fert\u0151z\u00e9s megel\u0151z\u00e9s\u00e9vel - f\u0171zte hozz\u00e1 Szentkir\u00e1lyi Alexandra.\n\n\nMTI 2020. j\u00falius 16.\n\n"}]