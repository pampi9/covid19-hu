[{"date": "2020-07-29 12:33", "url": "https://koronavirus.gov.hu/cikkek/itm-tobb-mint-260-ezer-ember-munkahelyet-mentette-meg-kormany", "h1": "ITM: t\u00f6bb mint 260 ezer ember munkahely\u00e9t mentette meg a korm\u00e1ny", "body": "\nA korm\u00e1ny int\u00e9zked\u00e9seinek k\u00f6sz\u00f6nhet\u0151en t\u00f6bb mint 260 ezer ember munkahelye maradhatott meg a koronav\u00edrus-j\u00e1rv\u00e1nyban - mondta az Innov\u00e1ci\u00f3s \u00e9s Technol\u00f3giai Miniszt\u00e9rium\u00a0foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra szerd\u00e1n az M1 aktu\u00e1lis csatorn\u00e1n.\n\nBod\u00f3 S\u00e1ndor a legfrissebb munkan\u00e9lk\u00fclis\u00e9gi adatokat elemezve elmondta, mintegy 100 ezer ember vesz\u00edtette el a munk\u00e1j\u00e1t a koronav\u00edrus-j\u00e1rv\u00e1ny miatt, \u00edgy a 4,5 milli\u00f3t meghalad\u00f3 foglakoztat\u00e1s mintegy 4,4 milli\u00f3ra esett vissza Magyarorsz\u00e1gon.\n\u00a0\u00a0\u00a0\u00a0\"Ezeket a neh\u00e9zs\u00e9geket nyilv\u00e1n nagyon nehezen \u00e9lte meg a magyar gazdas\u00e1g \u00e9s nagyon komoly szakmai int\u00e9zked\u00e9seket kellett tenn\u00fcnk\" - hangs\u00falyozta, hozz\u00e1t\u00e9ve, a munkahelyv\u00e9delmi b\u00e9rt\u00e1mogat\u00e1sok 200 ezer embernek seg\u00edtettek, a munkahelyteremt\u0151 b\u00e9rt\u00e1mogat\u00e1s t\u00f6bb mint 40 ezernek, \u00e9s a kutat\u00e1s-fejleszt\u00e9s ter\u00fclet\u00e9n dolgoz\u00f3 m\u00e9rn\u00f6k\u00f6k k\u00f6z\u00fcl is k\u00f6r\u00fclbel\u00fcl 20 ezer embernek ny\u00fajtottak t\u00e1mogat\u00e1st.\n\u00a0\u00a0\u00a0\u00a0Bod\u00f3 S\u00e1ndor \u00fagy \u00e9rt\u00e9kelte, a pand\u00e9mi\u00e1s id\u0151szakot viszonylag sikeresen lek\u00fczd\u00f6tt\u00e9k, \u00e9s most az a feladat, hogy tov\u00e1bbi int\u00e9zked\u00e9sekkel seg\u00edts\u00e9k azokat, akik vissza akarnak t\u00e9rni a munkaer\u0151piacra.\n\u00a0\u00a0\u00a0\u00a0A K\u00f6zponti Statisztikai Hivatal (KSH) szerd\u00e1n k\u00f6z\u00f6lte, az \u00e1prilis-j\u00faniusi h\u00e1rom h\u00f3napos id\u0151szakban a munkan\u00e9lk\u00fcliek \u00e1tlagos l\u00e9tsz\u00e1ma 214 ezer, a munkan\u00e9lk\u00fclis\u00e9gi r\u00e1ta 4,6 sz\u00e1zal\u00e9kos volt. A koronav\u00edrus-j\u00e1rv\u00e1ny gazdas\u00e1gi k\u00f6vetkezm\u00e9nyei a vizsg\u00e1lt id\u0151szakot teljes eg\u00e9sz\u00e9ben \u00e9rintett\u00e9k, \u00edgy hat\u00e1sai a k\u00f6z\u00f6lt munkan\u00e9lk\u00fclis\u00e9gi adatokban megjelennek. J\u00faniusban az el\u0151z\u0151 h\u00f3naphoz viszony\u00edtva mintegy 25 ezerrel n\u0151tt a munkan\u00e9lk\u00fcliek sz\u00e1ma.\nMTI\n\n"}]