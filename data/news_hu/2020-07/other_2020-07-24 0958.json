[{"date": "2020-07-24 09:58", "url": "https://koronavirus.gov.hu/cikkek/orban-viktor-ot-targyalasi-nap-alatt-3-milliard-eurot-szereztunk-magyarorszagnak", "h1": "Orb\u00e1n Viktor: \u00f6t t\u00e1rgyal\u00e1si nap alatt 3 milli\u00e1rd eur\u00f3t szerezt\u00fcnk Magyarorsz\u00e1gnak", "body": "\nAz EU-cs\u00facs eredm\u00e9ny\u00e9t \u00fagy lehet \u00e9rt\u00e9kelni, hogy a magyar \u00e9s a lengyel er\u0151k Br\u00fcsszeln\u00e9l meg\u00e1ll\u00edtott\u00e1k a liber\u00e1lis brig\u00e1dok nemzetk\u00f6zi t\u00e1mad\u00e1s\u00e1t - mondta Orb\u00e1n Viktor minisztereln\u00f6k a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 p\u00e9nteki m\u0171sor\u00e1ban.\n\nA korm\u00e1nyf\u0151 kiemelte: Magyarorsz\u00e1g \u00e9s Lengyelorsz\u00e1g visszaverte azt a k\u00eds\u00e9rletet, hogy az \u0151ket megillet\u0151 p\u00e9nzekr\u0151l m\u00e1sok d\u00f6ntsenek. Voltak, akik azt akart\u00e1k el\u00e9rni, hogy ugyan megkapjuk a nek\u00fcnk j\u00e1r\u00f3 \u00f6sszegeket, de a felhaszn\u00e1l\u00e1st politikai felt\u00e9telekhez k\u00f6tn\u00e9k - mondta.\n\u00a0\u00a0\u00a0\u00a0\u00dagy v\u00e9lte, tipikusan olyan orsz\u00e1gokr\u00f3l van sz\u00f3, amelyek bev\u00e1ndorl\u00e1sp\u00e1rtiak, \u00e9s \"gy\u0171l\u00f6lnek benn\u00fcnket\", mert nem engedj\u00fck, hogy az \u0151 migr\u00e1ci\u00f3s politik\u00e1juk \u00e9rv\u00e9nyes\u00fclj\u00f6n, \u00e9s mert Magyarorsz\u00e1g meg\u00e1ll\u00edtja a migr\u00e1nsokat. Soros Gy\u00f6rgy \u00e1ll a h\u00e1tuk m\u00f6g\u00f6tt - tette hozz\u00e1.\n\u00a0\u00a0\u00a0\u00a0Azt akart\u00e1k, hogy legyen olyan p\u00e9nz\u00fcgyi eszk\u00f6z, amellyel zsarolni lehet Magyarorsz\u00e1got \u00e9s Lengyelorsz\u00e1got - k\u00f6z\u00f6lte Orb\u00e1n Viktor.\nEU-cs\u00facs a gazdas\u00e1g talpra \u00e1ll\u00edt\u00e1s\u00e1r\u00f3l\n\n\u00a0\u00a0\u00a0\u00a0Kifejtette: nem h\u00e1bor\u00fat nyertek, hanem egy fontos csat\u00e1t. \u00a0\u00a0\u00a0\u00a0Eur\u00f3p\u00e1ban ugyanis k\u00e9t egym\u00e1ssal verseng\u0151 n\u00e9zet van a j\u00f6v\u0151r\u0151l, az egyik t\u00fal van a kereszt\u00e9nys\u00e9gen \u00e9s a nemzeti kult\u00far\u00e1k korszak\u00e1n, sok idegen kult\u00far\u00e1j\u00fa embert engedne be, hogy \u00f6sszekeveredjenek az itt \u00e9l\u0151kkel, \u00e9s ebb\u0151l egy saj\u00e1tos kult\u00fara ad\u00f3djon - mondta Orb\u00e1n Viktor.\n\u00a0\u00a0\u00a0\u00a0Mi viszont ezt nem akarjuk, mi szeretj\u00fck, ha biztons\u00e1g, rend van, ha nincs terrorizmus, nem akarjuk, hogy nek\u00fcnk kelljen alkalmazkodni az ide \u00e9rkezettekhez, \"mi nem akarunk arra az \u00f6sv\u00e9nyre l\u00e9pni\". Azonban a m\u00e1sik n\u00e9zet h\u00edvei nem engedik, hogy err\u0151l mi d\u00f6nts\u00fcnk, azt mondj\u00e1k, Eur\u00f3p\u00e1nak mindenhol egyform\u00e1nak kell lennie - f\u0171zte hozz\u00e1.\n\u00a0\u00a0\u00a0\u00a0A korm\u00e1nyf\u0151 hangs\u00falyozta: ez a vita nem d\u0151lt el, \u00e9s fel kell k\u00e9sz\u00fclni, hogy m\u00e9g egy \u00e9vtizeden kereszt\u00fcl v\u00edvni kell ezeket a csat\u00e1kat.\u00a0\u00a0\u00a0Ez\u00e9rt csak olyan nemzeti korm\u00e1ny \u00e9s minisztereln\u00f6k \u00e1llhat az orsz\u00e1g \u00e9l\u00e9n, aki \u00e9rti ezt az \u00f6sszef\u00fcgg\u00e9st \u00e9s k\u00e9pes ki\u00e1llni Magyarorsz\u00e1g mellett - v\u00e9lekedett.\n\u00a0\u00a0\u00a0\u00a0Orb\u00e1n Viktor arr\u00f3l is besz\u00e9lt, hogy az EU-cs\u00facs fontos pillanat volt Magyarorsz\u00e1g \u00e9s a m\u00e1sik 26 tag\u00e1llam t\u00f6rt\u00e9net\u00e9ben, mert olyasmivel pr\u00f3b\u00e1lkoztak, amivel kor\u00e1bban m\u00e9g nem.\n\u00a0\u00a0\u00a0\u00a0Mivel baj van t\u00f6bb uni\u00f3s orsz\u00e1gban, nemcsak a h\u00e9t\u00e9ves k\u00f6lts\u00e9gvet\u00e9st \u00e1ll\u00edtott\u00e1k \u00f6ssze, hanem egy gazdas\u00e1gi talpra \u00e1ll\u00edt\u00f3 csomagot is l\u00e9tre kellett hozni - mutatott r\u00e1. \u00a0\u00a0Eml\u00e9keztetett: van olyan tag\u00e1llam, amelynek az \u00e1llamad\u00f3ss\u00e1ga a GDP 150-160 sz\u00e1zal\u00e9k\u00e1ra fog n\u0151ni. 2010-ben Magyarorsz\u00e1gon 83-85 sz\u00e1zal\u00e9k volt ez az ar\u00e1ny, \u00e9s az is lehangol\u00f3 volt - id\u00e9zte fel.\n\u00a0\u00a0\u00a0\u00a0Megjegyezte: nagyon sok k\u00fcl\u00f6nb\u00f6z\u0151 \u00e9rdek volt a cs\u00facson, ez\u00e9rt nagyon neh\u00e9z volt megtal\u00e1lni azt a pontot, amelyr\u0151l mindenki azt \u00e9rezte, hogy j\u00f3.\n\u00a0\u00a0\u00a0\u00a0A minisztereln\u00f6k k\u00f6z\u00f6lte: az \u00f6t t\u00e1rgyal\u00e1si nap alatt szereztek Magyarorsz\u00e1gnak 3 milli\u00e1rd eur\u00f3t.\n\u00a0\u00a0\u00a0\u00a0Amikor meg\u00e9rkeztek, volt egy meg\u00e1llapod\u00e1si javaslat arr\u00f3l, hogy melyik orsz\u00e1g mennyit fizet be \u00e9s mennyit kaphat az uni\u00f3t\u00f3l, de ez igazs\u00e1gtalan volt az orsz\u00e1g szempontj\u00e1b\u00f3l, korrig\u00e1lni kellett, \u00e9s ez siker\u00fclt is - mondta Orb\u00e1n Viktor.\n\u00a0\u00a0\u00a0\u00a0Arr\u00f3l is besz\u00e9lt, hogy Magyarorsz\u00e1g r\u00e9sze a nemzetk\u00f6zi munkamegoszt\u00e1snak, a nagy eur\u00f3pai piacnak.\n\u00a0\u00a0\u00a0\u00a0De van egy kommunizmusb\u00f3l hozott nagy lemarad\u00e1sunk, \u00f6r\u00f6k\u00f6lt t\u00f6rt\u00e9nelmi h\u00e1tr\u00e1nyunk, \u00e9s ha kinyitjuk a hat\u00e1rainkat, mik\u00f6zben nincs v\u00e9d\u0151v\u00e1m, a szerencs\u00e9sebb m\u00falt\u00fa orsz\u00e1gok c\u00e9gei idej\u00f6nnek, \u00e9s neh\u00e9z versenyt t\u00e1masztanak a magyar v\u00e1llalkoz\u00e1sokkal szemben - k\u00f6z\u00f6lte.\n\u00a0\u00a0\u00a0\u00a0Azt mondta: van egy \u00f6sszeg, amit \u0151k kivisznek az orsz\u00e1gb\u00f3l, ez\u00e9rt az a c\u00e9l, hogy \"legal\u00e1bb annyi p\u00e9nzt keress\u00fcnk rajtuk, mint amennyi p\u00e9nzt \u0151k keresnek rajtunk\".\n\u00a0\u00a0\u00a0\u00a0Ha kivisznek egy nagy \u00f6sszeget, meg kell oldani, hogy ugyanennyi p\u00e9nz j\u00f6jj\u00f6n be, p\u00e9ld\u00e1ul uni\u00f3s t\u00e1mogat\u00e1sok form\u00e1j\u00e1ban. Az egyens\u00faly el\u00e9r\u00e9s\u00e9\u00e9rt kell k\u00fczdeni, \u00e9s ett\u0151l nem vagyunk messze - jelentette ki.\nA j\u00e1rv\u00e1ny\nOrb\u00e1n Viktor a koronav\u00edrus-j\u00e1rv\u00e1nyt illet\u0151en kifejtette: az elm\u00falt napokban azt l\u00e1tni, hogy a hal\u00e1lesetek tekintet\u00e9ben kezd j\u00f3l \u00e1llni a helyzet. A k\u00f6rnyez\u0151 orsz\u00e1gokban viszont baj van, \u00e9s ha nem tesz\u00fcnk semmit, behurcolj\u00e1k ide a v\u00edrust - k\u00f6z\u00f6lte.\u00a0\u00dagy l\u00e1tja, ez\u00e9rt arra kell figyelni, hogy a hat\u00e1r\u00e1tkel\u0151helyeken vil\u00e1gos, egy\u00e9rtelm\u0171 szab\u00e1lyok legyenek, amelyeket az emberek betartanak.\u00a0A korm\u00e1nyf\u0151 mindenkit arra k\u00e9rt, hogy t\u00e1j\u00e9koz\u00f3djon miel\u0151tt utazik. Azt is mondta, senkit nem besz\u00e9l le a k\u00fclf\u00f6ldi nyaral\u00e1sr\u00f3l, de \"t\u00f6bb Balaton, kevesebb Adria\", a nyaral\u00e1s s\u00falypontja maradjon Magyarorsz\u00e1gon.\nIskola\u0151rs\u00e9g\nAz iskola\u0151rs\u00e9g bevezet\u00e9s\u00e9r\u0151l k\u00f6z\u00f6lte: vannak olyan r\u00e9szek az orsz\u00e1gban, ahol \u00fagy elvadultak a dolgok, hogy nem garant\u00e1lhat\u00f3, hogy a sz\u00fcl\u0151k \u00e9s a gyerekek megadj\u00e1k a tiszteletet a pedag\u00f3gusnak. \u00a0\u00a0\u00a0\u00a0Elfogadhatatlan, hogy a pedag\u00f3gusok kiszolg\u00e1ltatottnak \u00e9rezz\u00e9k magukat, rettegjenek, mik\u00f6zben m\u00e1sok jav\u00e1ra v\u00e9gzik a munk\u00e1jukat - jelentette ki. Elmondta: csak oda k\u00fcldik az iskola\u0151r\u00f6ket, ahol k\u00e9rik az iskol\u00e1k. \u00a0Az iskola\u0151r\u00f6knek az a k\u00f6teless\u00e9g\u00fck, hogy fenntarts\u00e1k a rendet. Meg kell \u00fczenni a gyerekeknek \u00e9s a sz\u00fcl\u0151knek, hogy b\u00e1r szabads\u00e1g, demokr\u00e1cia van, az iskol\u00e1ban rendnek kell lenni, \u00e9s ott el kell v\u00e9gezni a munk\u00e1t - hangs\u00falyozta.\nNemzeti konzult\u00e1ci\u00f3\n\u00a0A minisztereln\u00f6k a nemzeti konzult\u00e1ci\u00f3t illet\u0151en k\u00f6z\u00f6lte, hogy a baloldalra nem lehet sz\u00e1m\u00edtani, ha baj van. Az \u00f6sszefog\u00e1s erk\u00f6lcsi k\u00f6teless\u00e9ge a p\u00e1rtoknak, de a baloldal ennek nem tesz eleget \u00e9s meg akarja akad\u00e1lyozni azt is, hogy az emberek maguk mondhass\u00e1k el a v\u00e9lem\u00e9ny\u00fcket a v\u00e9dekez\u00e9sr\u0151l - k\u00f6z\u00f6lte.\u00a0\u00a0A konzult\u00e1ci\u00f3ra sz\u00fcks\u00e9g van, mert lehet m\u00e1sodik hull\u00e1ma a j\u00e1rv\u00e1nynak, \u00e9s fontos, hogy az emberek elmondj\u00e1k, mely int\u00e9zked\u00e9seket tartanak fontosnak - mondta Orb\u00e1n Viktor.\n\nMTI\n\u00a0\n\n"}]