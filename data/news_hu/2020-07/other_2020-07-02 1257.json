[{"date": "2020-07-02 12:57", "url": "https://koronavirus.gov.hu/cikkek/koznevelesi-allamtitkar-varjak-az-emberek-velemenyet-tanulok-es-tanarok-ingyenes", "h1": "K\u00f6znevel\u00e9si \u00e1llamtitk\u00e1r: v\u00e1rj\u00e1k az emberek v\u00e9lem\u00e9ny\u00e9t a tanul\u00f3k \u00e9s a tan\u00e1rok ingyenes internethaszn\u00e1lat\u00e1r\u00f3l", "body": "\n\u00a0A korm\u00e1ny v\u00e1rja az emberek v\u00e9lem\u00e9ny\u00e9t a di\u00e1kok \u00e9s a tan\u00e1rok ingyenes internethaszn\u00e1lat\u00e1r\u00f3l - mondta az Emberi Er\u0151forr\u00e1sok Miniszt\u00e9rium\u00e1nak k\u00f6znevel\u00e9s\u00e9rt felel\u0151s \u00e1llamtitk\u00e1ra cs\u00fct\u00f6rt\u00f6k\u00f6n Budapesten, sajt\u00f3t\u00e1j\u00e9koztat\u00f3n.\u00a0Maruzsa\u00a0Zolt\u00e1n azzal \u00f6sszef\u00fcgg\u00e9sben besz\u00e9lt err\u0151l, hogy a koronav\u00edrusr\u00f3l \u00e9s a gazdas\u00e1g \u00fajraind\u00edt\u00e1s\u00e1r\u00f3l sz\u00f3l\u00f3 nemzeti konzult\u00e1ci\u00f3 k\u00e9rd\u00e9sei k\u00f6z\u00f6tt arra is v\u00e1laszt v\u00e1r a korm\u00e1ny: j\u00e1rv\u00e1ny idej\u00e9n ingyenes legyen-e az internet az iskol\u00e1s gyermekeket nevel\u0151 csal\u00e1doknak \u00e9s a tan\u00e1roknak.\n\n\u00a0 Az \u00e1llamtitk\u00e1r hangs\u00falyozta: internet, valamint megfelel\u0151 eszk\u00f6zell\u00e1totts\u00e1g n\u00e9lk\u00fcl nem tudt\u00e1k volna megval\u00f3s\u00edtani a vesz\u00e9lyhelyzetben az \u00e1t\u00e1ll\u00e1st a digit\u00e1lis oktat\u00e1sra, \u00e9s sikeresen lez\u00e1rni a tan\u00e9vet.\n\u00a0\u00a0\u00a0\u00a0Ha a korm\u00e1ny meger\u0151s\u00edt\u00e9st, felhatalmaz\u00e1st kap a lakoss\u00e1gt\u00f3l, a k\u00f6vetkez\u0151 h\u00f3napokban megsz\u00fclethetnek az ezzel kapcsolatos d\u00f6nt\u00e9sek - mondta\u00a0Maruzsa\u00a0Zolt\u00e1n a konzult\u00e1ci\u00f3ra utalva.\n\u00a0\u00a0\u00a0\u00a0K\u00f6z\u00f6lte: k\u00e9sz\u00fclnek a k\u00f6vetkez\u0151 tan\u00e9vben el\u0151tt\u00fck \u00e1ll\u00f3 kih\u00edv\u00e1sokra, \u00e9s az ezzel \u00f6sszef\u00fcgg\u0151 kapacit\u00e1sok b\u0151v\u00edt\u00e9s\u00e9t tervezik.\n\u00a0\u00a0\u00a0\u00a0Maruzsa\u00a0Zolt\u00e1n jelezte: a koronav\u00edrus-j\u00e1rv\u00e1ny eg\u00e9szen \u00faj helyzetet teremtett a magyar oktat\u00e1s\u00fcgyben, komoly kih\u00edv\u00e1s el\u00e9 \u00e1ll\u00edtotta a tan\u00e1rokat, a sz\u00fcl\u0151ket \u00e9s a tanul\u00f3kat egyar\u00e1nt. A rendk\u00edv\u00fcli helyzetben egyik napr\u00f3l a m\u00e1sikra kellett m\u00e1rciusban \u00e1t\u00e1llni az \u00faj, tantermen k\u00edv\u00fcli digit\u00e1lis munkarendre, aminek egyik alapfelt\u00e9tele volt az internet, valamint a technikai eszk\u00f6z\u00f6kkel val\u00f3 ell\u00e1totts\u00e1g. Hozz\u00e1tette: ezzel \"nem \u00e1lltunk rosszul\", mivel a korm\u00e1ny m\u00e9g 2016-ban fogadta el a digit\u00e1lis oktat\u00e1si strat\u00e9gi\u00e1t, amelynek v\u00e9grehajt\u00e1sa sor\u00e1n olyan k\u00e9pess\u00e9geket \u00e9p\u00edtettek ki, amelyeket j\u00f3l tudtak haszn\u00e1lni az elm\u00falt h\u00f3napokban.\n\u00a0\u00a0\u00a0\u00a0Utalt arra is, hogy az kompetenciam\u00e9r\u00e9s adatai szerint a magyar csal\u00e1dok t\u00f6bb mint 90 sz\u00e1zal\u00e9ka rendelkezik szem\u00e9lyi sz\u00e1m\u00edt\u00f3g\u00e9ppel, a h\u00e1ztart\u00e1sok internet-ell\u00e1totts\u00e1ga pedig el\u00e9ri a 98 sz\u00e1zal\u00e9kot. Szinte 100 sz\u00e1zal\u00e9kos az okostelefonnal val\u00f3 ell\u00e1totts\u00e1g a sz\u00fcl\u0151k \u00e9s a tanul\u00f3k k\u00f6r\u00e9ben, \u00e9s a felm\u00e9r\u00e9sben r\u00e9sztvev\u0151k 88 sz\u00e1zal\u00e9ka jelezte, hogy a csal\u00e1dban t\u00f6bb mint 3 okostelefon van.\n\u00a0\u00a0\u00a0\u00a0Maruzsa\u00a0Zolt\u00e1n elmondta: a j\u00e1rv\u00e1ny kit\u00f6r\u00e9sekor a k\u00f6znevel\u00e9si int\u00e9zm\u00e9nyrendszerben 330 ezer informatikai eszk\u00f6z \u00e1llt rendelkez\u00e9sre, ebb\u0151l t\u00f6bb mint 100 ezret - p\u00e9ld\u00e1ul 45 ezer notebookot pedag\u00f3gusoknak, 24 ezer tanul\u00f3i tabletet, 3 ezer interakt\u00edv panelt - az elm\u00falt k\u00e9t \u00e9vben v\u00e1s\u00e1roltak k\u00fcl\u00f6nb\u00f6z\u0151 projektek sor\u00e1n.\n\u00a0\u00a0\u00a0\u00a0Az \u00f6sszes \u00e1llami \u00e1ltal\u00e1nos \u00e9s k\u00f6z\u00e9piskol\u00e1ban jelent\u0151s wifi-h\u00e1l\u00f3zatb\u0151v\u00edt\u00e9st hajtottak v\u00e9gre, illetve megdupl\u00e1zt\u00e1k a s\u00e1vsz\u00e9less\u00e9get. Hozz\u00e1tette: ezt a j\u00e1rv\u00e1ny idej\u00e9n csak a gyermekfel\u00fcgyeletben lev\u0151 tanul\u00f3k tudt\u00e1k haszn\u00e1lni.\n\u00a0\u00a0\u00a0\u00a0K\u00fcl\u00f6n megeml\u00edtette a Kr\u00e9ta tanulm\u00e1nyi rendszert, amelyben naponta \u00e1tlagosan 500 ezer tanul\u00f3 \u00e9s 90 ezer pedag\u00f3gus tudott dolgozni, illetve a digit\u00e1lis tanrendet seg\u00edt\u0151 \u00e1llami tartalomszolg\u00e1ltat\u00e1sok k\u00f6z\u00e9 sorolta a nemzeti k\u00f6znevel\u00e9si port\u00e1lt, a Sulinet rendszert \u00e9s a tank\u00f6nyvkatal\u00f3gust is.\n\u00a0\u00a0\u00a0\u00a0Megeml\u00edtette: a m\u00falt \u00e9vben 40 ezer pedag\u00f3gus vett r\u00e9szt olyan k\u00e9pz\u00e9sben, amely valamilyen m\u00f3don az inform\u00e1ci\u00f3technol\u00f3gi\u00e1hoz kapcsol\u00f3dott, ez is seg\u00edtette a digit\u00e1lis oktat\u00e1sra \u00e1t\u00e1ll\u00e1st.\n\u00a0\u00a0\u00a0\u00a0Felh\u00edvta a figyelmet arra, hogy jelenleg is zajlik a \"szupergyors internetprogram\" b\u0151v\u00edt\u00e9se, \u00e9s meg\u00edt\u00e9l\u00e9se szerint az internet \u00e1f\u00e1j\u00e1nak cs\u00f6kkent\u00e9se is olyan l\u00e9p\u00e9s volt, ami hozz\u00e1j\u00e1rult ahhoz az elm\u00falt \u00e9vekben, hogy a csal\u00e1dok internet-ell\u00e1totts\u00e1ga magas legyen.\n\u00a0\nMTI\n\n"}]