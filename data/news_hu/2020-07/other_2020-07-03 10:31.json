[{"date": "2020-07-03 10:31", "url": "https://koronavirus.gov.hu/cikkek/orban-magyarorszag-megerosodve-kerulhet-ki-valsagbol", "h1": "Orb\u00e1n: Magyarorsz\u00e1g meger\u0151s\u00f6dve ker\u00fclhet ki a v\u00e1ls\u00e1gb\u00f3l", "body": "\nMagyarorsz\u00e1g a j\u00e1rv\u00e1ny els\u0151 hull\u00e1m\u00e1val szemben gy\u0151zelmet aratott, de ez egy szakaszgy\u0151zelem, nem a h\u00e1bor\u00fat nyert\u00fck meg, hanem csak egy csat\u00e1t. Ha Magyarorsz\u00e1g nem engedi, hogy a koronav\u00edrus-j\u00e1rv\u00e1ny ism\u00e9t felszaladjon, ha \u00e9szn\u00e9l van a hat\u00e1rv\u00e9delemn\u00e9l, ha t\u00e1mogatja a beruh\u00e1z\u00e1sokat \u00e9s a munkahelyteremt\u00e9st, akkor meger\u0151s\u00f6dve ker\u00fclhet ki a koronav\u00edrus-j\u00e1rv\u00e1ny okozta v\u00e1ls\u00e1gb\u00f3l - jelentette ki\u00a0Orb\u00e1n\u00a0Viktor minisztereln\u00f6k a Kossuth r\u00e1di\u00f3 m\u0171sor\u00e1ban p\u00e9nteken. \n\nA j\u00e1rv\u00e1ny elleni tov\u00e1bbi v\u00e9dekez\u00e9sr\u0151l\n\u00a0 Ha Magyarorsz\u00e1g nem engedi, hogy a koronav\u00edrus-j\u00e1rv\u00e1ny ism\u00e9t \"felszaladjon\", ha \"\u00e9szn\u00e9l van a hat\u00e1rv\u00e9delemn\u00e9l\", ha t\u00e1mogatja a beruh\u00e1z\u00e1sokat \u00e9s a munkahelyteremt\u00e9st, \u00e9s ha nem engedi, hogy \"baleknak\" n\u00e9zz\u00e9k Nyugaton, akkor meger\u0151s\u00f6dve ker\u00fclhet ki a v\u00e1ls\u00e1gb\u00f3l - mondta a korm\u00e1nyf\u0151. Azt is kiemelte: ha j\u00f3l k\u00e9sz\u00fclnek fel, j\u00f3l dolgoznak az eg\u00e9szs\u00e9g\u00fcgyi szakemberek - akiknek k\u00f6sz\u00f6netet mondott a Semmelweis-nap alkalm\u00e1b\u00f3l -, akkor nem lesz m\u00e1sodik hull\u00e1m.\n\u00a0\u00a0\u00a0\u00a0Az ut\u00f3bbit, a j\u00e1rv\u00e1ny esetleges m\u00e1sodik hull\u00e1m\u00e1t firtat\u00f3 felvet\u00e9sre\u00a0Orb\u00e1n\u00a0Viktor azt v\u00e1laszolta: Magyarorsz\u00e1g a j\u00e1rv\u00e1ny els\u0151 hull\u00e1m\u00e1val szemben gy\u0151zelmet aratott, de \"ez egy szakaszgy\u0151zelem\", \"nem a h\u00e1bor\u00fat nyert\u00fck meg, hanem csak egy csat\u00e1t\". Mivel a k\u00f6rnyez\u0151 vil\u00e1g hat\u00e1ssal van Magyarorsz\u00e1gra is, j\u00f3l \u00e9s okosan kell d\u00f6nteni p\u00e9ld\u00e1ul a nyaral\u00e1sr\u00f3l, meg kell gondolni a k\u00fclf\u00f6ldi vak\u00e1ci\u00f3t. \"Lehet, hogy most ink\u00e1bb a Balatont \u00e9rdemes v\u00e1lasztani\" - hangs\u00falyozta.\n\u00a0\u00a0\u00a0\u00a0A korm\u00e1ny feladata pedig - jelezte -, hogy figyeljen, \"ne nyaralgasson\", \"m\u00e9g j\u00f3 n\u00e9h\u00e1ny h\u00e9tig itt kell lenn\u00fcnk, a hivatalban\".\nA hat\u00e1rellen\u0151rz\u00e9sekr\u0151l\n\n\u00a0\u00a0\u00a0\u00a0Meger\u0151s\u00edtette tov\u00e1bb\u00e1: a korm\u00e1ny ellen\u00e1ll annak a br\u00fcsszeli nyom\u00e1snak, hogy engedjen be \u00fajabb \u00e9s \u00fajabb orsz\u00e1gokb\u00f3l ellen\u0151rz\u00e9s n\u00e9lk\u00fcl embereket. Ez\u00e9rt egyel\u0151re - Szerbi\u00e1n k\u00edv\u00fcl - nem EU-s orsz\u00e1gokb\u00f3l nem engednek be Magyarorsz\u00e1gra ellen\u0151rz\u00e9s n\u00e9lk\u00fcl senkit, az \u00e1tutaz\u00e1s pedig mindenkinek csak korridorokon kereszt\u00fcl lehets\u00e9ges.\nA migr\u00e1ci\u00f3 feler\u0151s\u00f6d\u00e9s\u00e9r\u0151l\n\n\u00a0\u00a0\u00a0\u00a0Arra is t\u00f6rekedni kell, hogy a migr\u00e1ci\u00f3 feler\u0151s\u00f6d\u00e9se ne vesz\u00e9lyeztesse a magyar eg\u00e9szs\u00e9g\u00fcgyi helyzetet - tette hozz\u00e1 a minisztereln\u00f6k, megjegyezve: a hagyom\u00e1nyos migr\u00e1ns\u00fatvonalak ment\u00e9n fekv\u0151 \u00e1llamokban n\u0151 a fert\u0151z\u00e9sek sz\u00e1ma, vagyis most a hat\u00e1rv\u00e9delem egyben eg\u00e9szs\u00e9g\u00fcgyi v\u00e9delem is, ez\u00e9rt meg is er\u0151s\u00edtett\u00e9k a hat\u00e1rv\u00e9delmet. K\u00f6z\u00f6lte azt is: az embercsemp\u00e9szek aktivit\u00e1sa v\u00e1ratlanul megn\u0151tt.\n\u00a0\u00a0\u00a0\u00a0\"Sz\u00fcks\u00e9g van a rend\u0151reinkre, katon\u00e1inkra. (...) Amit Nyugat-Eur\u00f3p\u00e1ban meg Amerik\u00e1ban l\u00e1tunk, hogy a t\u00e1rsadalom, illetve a politika el\u00e1rulja a saj\u00e1t rend\u0151reit, ez megengedhetetlen K\u00f6z\u00e9p-Eur\u00f3p\u00e1ban\" - jelentette ki.\nA tranzitz\u00f3n\u00e1kr\u00f3l\n\n\u00a0\u00a0\u00a0\u00a0A tranzitz\u00f3n\u00e1kra is kit\u00e9rt, jelezve, az uni\u00f3s b\u00edr\u00f3s\u00e1g ezt fogvatart\u00e1snak min\u0151s\u00edtette, a magyar korm\u00e1ny v\u00e1lasza pedig az volt, hogy ezeket bez\u00e1rta, \u00e9s m\u00e9g kem\u00e9nyebb\u00e9 tette a hat\u00e1rv\u00e9delmet.\n\u00a0\u00a0\u00a0\u00a0\"Ha azt akarjuk, hogy Magyarorsz\u00e1g tov\u00e1bbra is b\u00e9k\u00e9s, biztons\u00e1gos \u00e9s nyugodt hely legyen, akkor a migr\u00e1ci\u00f3val szemben a legkem\u00e9nyebben kell fell\u00e9pn\u00fcnk\" - mondta\u00a0Orb\u00e1n\u00a0Viktor.\nHozz\u00e1f\u0171zte: a most zajl\u00f3 nemzeti konzult\u00e1ci\u00f3ban a migr\u00e1ci\u00f3 \u00e9s a j\u00e1rv\u00e1ny\u00fcgy \u00f6sszef\u00fcgg\u00e9s\u00e9r\u0151l is k\u00e9rdeznek, mert ezek \u00f6ssze\u00e9rnek n\u00e9h\u00e1ny ponton.\nA visszat\u00e9r\u00e9s-seg\u00edt\u0151 EU-s alapr\u00f3l\n\n\u00a0\u00a0\u00a0\u00a0A j\u00e1rv\u00e1ny miatt tervezett, \"visszat\u00e9r\u00e9s-seg\u00edt\u0151\" EU-s alapot \u00fagy komment\u00e1lta: \"ez val\u00f3j\u00e1ban egy \u00e1ltalunk ny\u00fajtott seg\u00edts\u00e9g a d\u00e9lieknek\". A p\u00e9nz\u00fcgyileg sokkal rendezettebb K\u00f6z\u00e9p-Eur\u00f3p\u00e1nak azt kell megfontolnia, akar-e seg\u00edteni kommunizmust el nem szenvedett, az EU-hoz kor\u00e1bban csatlakozott, n\u00e1la gazdagabb orsz\u00e1goknak - fogalmazott, k\u00f6z\u00f6lve: \"k\u00e9szen \u00e1llunk\" seg\u00edteni a bajba jutott d\u00e9lieknek, de cser\u00e9be fair elb\u00e1n\u00e1st k\u00e9rt, mert \"balekok nem akarunk lenni\".\n\u00a0\u00a0\u00a0\u00a0\u00dagy \u00e9rt\u00e9kelt: K\u00f6z\u00e9p-Eur\u00f3pa kih\u00fazhatja mag\u00e1t, a j\u00e1rv\u00e1ny elleni v\u00e9dekez\u00e9s sikeresebb volt, mint Nyugaton, a gazdas\u00e1gai versenyk\u00e9pesek, \"egy baj van, hogy szeg\u00e9nyebbek vagyunk\", de err\u0151l \"a kommunist\u00e1k tehetnek\".\n\u00a0\u00a0\u00a0\u00a0Arra is r\u00e1mutatott, hogy ma az a N\u00e9metorsz\u00e1g a leggazdagabb az EU-ban, amelyet a m\u00e1sodik vil\u00e1gh\u00e1bor\u00fa v\u00e9g\u00e9n visszabomb\u00e1ztak a \"k\u00f6z\u00e9pkorba\", K\u00f6z\u00e9p-Eur\u00f3pa pedig, amelyet \"odadobtak a Szovjetuni\u00f3nak\", fejl\u0151dik. T\u00f6rt\u00e9nelmi korszakv\u00e1lt\u00e1s t\u00f6rt\u00e9nik: N\u00e9metorsz\u00e1gt\u00f3l \u00e9s K\u00f6z\u00e9p-Eur\u00f3p\u00e1t\u00f3l rem\u00e9lik, hogy kih\u00fazza a kontinenst a bajb\u00f3l - hangoztatta.\n\u00a0\u00a0\u00a0\u00a0\"Egy\u00fctt kell sikeresnek lenn\u00fcnk, Eur\u00f3p\u00e1nak \u00f6ssze kell tartania (...), de ehhez az kell, hogy Br\u00fcsszelben ne akarjanak r\u00e1nk k\u00e9nyszer\u00edteni olyan \u00e9letm\u00f3dot, amit a magyar nem akar \u00e9lni, meg a csehek sem, meg a lengyelek sem\". \"Hagyj\u00e1k, hogy \u00e9lj\u00fck a saj\u00e1t \u00e9let\u00fcnket, \u00e9s akkor egy\u00fctt lesz\u00fcnk sikeresek\": nem a birodalom\u00e9p\u00edt\u00e9s ideje j\u00f6tt el, hanem a nemzet\u00e1llamok okos \u00f6sszefog\u00e1s\u00e1nak az ideje - jelentette ki.\nA 2021-es k\u00f6lts\u00e9gvet\u00e9s egy\u00a0 j\u00e1rv\u00e1ny\u00fcgyi \u00e9s egy gazdas\u00e1gv\u00e9delmi alapot tartalmaz\n\n\u00a0\u00a0\u00a0\u00a0A 2021-es magyar k\u00f6lts\u00e9gvet\u00e9sr\u0151l - amelyr\u0151l p\u00e9nteken szavaz a parlament - a korm\u00e1nyf\u0151 azt mondta: stabil sz\u00e1mokat, j\u00f3l felt\u00f6lt\u00f6tt j\u00e1rv\u00e1ny\u00fcgyi \u00e9s gazdas\u00e1gv\u00e9delmi alapot tartalmaz a b\u00fcdzs\u00e9. \u00dagy fogalmazott, most egy m\u00e1sodik csat\u00e1t kell megnyerni, a munkahelyv\u00e9delmet, amelynek egyik eszk\u00f6ze a k\u00f6lts\u00e9gvet\u00e9s.\n\u00a0\u00a0\u00a0\u00a0Kiemelte tov\u00e1bb\u00e1 a 13. havi nyugd\u00edj vissza\u00e9p\u00edt\u00e9s\u00e9t, \u00e9s hogy a csecsem\u0151gondoz\u00e1si d\u00edj \u00f6sszeg\u00e9t az \u00e9desanya fizet\u00e9s\u00e9nek 100 sz\u00e1zal\u00e9k\u00e1ra emelik.\n\u00a0\u00a0\u00a0\u00a0A r\u00e1di\u00f3m\u0171sorban a baloldali ellenz\u00e9kr\u0151l is sz\u00f3 volt, amelyr\u0151l\u00a0Orb\u00e1n\u00a0Viktor azt mondta: m\u00e1r nem tudja, mit csin\u00e1lnak a baloldalon, hiszen nem \u00e1lltak oda az orsz\u00e1g mell\u00e9 a bajban, az\u00e9rt dolgoztak, hogy gyeng\u00fclj\u00f6n a v\u00e1ls\u00e1gkezel\u0151 k\u00e9pess\u00e9g, majd az elm\u00falt 30 \u00e9v erk\u00f6lcsi m\u00e9lypontj\u00e1nak tekinthet\u0151 kamuvide\u00f3val r\u00e9misztgett\u00e9k az orsz\u00e1got.\n\u00a0\u00a0\u00a0\u00a0Azt pedig v\u00e9gk\u00e9pp nem \u00e9rti - folytatta -, mi\u00e9rt \"lopkodj\u00e1k ki\" a postal\u00e1d\u00e1kb\u00f3l a nemzeti konzult\u00e1ci\u00f3s k\u00e9rd\u0151\u00edveket. A magyarok feln\u0151ttek: ha nem tetszik nekik, majd nem k\u00fcldik vissza - mondta.\n\u00a0\u00a0\u00a0\u00a0A minisztereln\u00f6k \u00fagy fogalmazott: Magyarorsz\u00e1gon nem ideol\u00f3giai alapon szervez\u0151d\u0151 kabinet van, hanem egy nemzeti korm\u00e1ny, ez\u00e9rt \u00fagy is lehetne baloldalinak lenni, hogy k\u00f6zben t\u00e1mogatj\u00e1k a gondolkod\u00e1sukkal egybees\u0151 l\u00e9p\u00e9seket.\nA n\u00e9met EU-eln\u00f6ks\u00e9gr\u0151l\n\n\u00a0\u00a0\u00a0\u00a0V\u00e9g\u00fcl a soros n\u00e9met EU-eln\u00f6ks\u00e9gr\u0151l\u00a0Orb\u00e1n\u00a0Viktor azt mondta: ha Magyarorsz\u00e1g fair elb\u00e1n\u00e1st kap a most zajl\u00f3 gazdas\u00e1gi vit\u00e1kban, akkor egy\u00fctt tud m\u0171k\u00f6dni a n\u00e9met eln\u00f6ks\u00e9ggel.\n\u00a0\u00a0\u00a0\u00a0Egy k\u00e9rd\u00e9sben, a menek\u00fclt\u00fcgyben viszont a magyar korm\u00e1ny nem tud egy\u00fcttm\u0171k\u00f6dni a n\u00e9metekkel, mert m\u00edg \u0151k a demogr\u00e1fiai probl\u00e9m\u00e1kat migr\u00e1ci\u00f3val pr\u00f3b\u00e1lj\u00e1k orvosolni, addig a magyarok nem b\u00edznak abban, hogy a muszlim vil\u00e1gb\u00f3l \u00e9rkez\u0151 n\u00e9pess\u00e9g-ut\u00e1np\u00f3tl\u00e1s b\u00e9k\u00e9s, kereszt\u00e9ny, magyar \u00e9letet eredm\u00e9nyezne - k\u00f6z\u00f6lte.\n\nMTI 2020. j\u00falius 3.\n\n"}]