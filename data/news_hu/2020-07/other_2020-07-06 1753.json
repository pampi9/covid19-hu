[{"date": "2020-07-06 17:53", "url": "https://koronavirus.gov.hu/cikkek/pm-jarvany-okozta-valsag-ellenere-sem-nonek-lakossagi-adoterhek", "h1": "PM: A j\u00e1rv\u00e1ny okozta v\u00e1ls\u00e1g ellen\u00e9re sem n\u0151nek a lakoss\u00e1gi ad\u00f3terhek", "body": "\nA v\u00e1ls\u00e1g ellen\u00e9re sem n\u0151nek a lakoss\u00e1g \u00e9s a kisv\u00e1llalkoz\u00f3k ad\u00f3terhei, a t\u00f6bbletterheket els\u0151sorban a t\u0151keer\u0151s csoportoknak kell v\u00e1llalniuk.\u00a0 A korm\u00e1ny ugyanakkor azt is fontosnak tartja, hogy a v\u00e1ls\u00e1gkezel\u00e9st sz\u00e9les t\u00e1rsadalmi egyet\u00e9rt\u00e9s \u00f6vezze, ez\u00e9rt a k\u00fcl\u00f6nad\u00f3kr\u00f3l a nemzeti konzult\u00e1ci\u00f3n kereszt\u00fcl az emberek visszajelz\u00e9seit is v\u00e1rja. - mondta h\u00e9tf\u0151i sajt\u00f3t\u00e1j\u00e9koztat\u00f3j\u00e1n Budapesten a P\u00e9nz\u00fcgyminiszt\u00e9rium ad\u00f3\u00fcgyek\u00e9rt felel\u0151s \u00e1llamtitk\u00e1ra.\n\nIzer\u00a0Norbert hangs\u00falyozta, hogy Eur\u00f3p\u00e1ban m\u00e1sutt \u00e1ltal\u00e1nos ad\u00f3emel\u00e9seket fontolgatnak a d\u00f6nt\u00e9shoz\u00f3k, a magyar korm\u00e1ny viszont azt tartan\u00e1 igazs\u00e1gosnak, ha a p\u00e9nzint\u00e9zetek \u00e9s a jelent\u0151s piaci er\u0151f\u00f6l\u00e9nnyel rendelkez\u0151 kiskereskedelmi \u00fczletl\u00e1ncok fizetn\u00e9nek t\u00f6bbet. \u00a0\u00a0\u00a0\u00a0A bankok j\u00e1rv\u00e1ny\u00fcgyi k\u00fcl\u00f6nad\u00f3ja, \u00e9s a kiskereskedelmi k\u00fcl\u00f6nad\u00f3 a korm\u00e1ny sz\u00e1m\u00edt\u00e1sai szerint \u00f6sszesen 91 milli\u00e1rd forinttal j\u00e1rulhat hozz\u00e1 a v\u00e1ls\u00e1gkezel\u00e9shez - k\u00f6z\u00f6lte az \u00e1llamtitk\u00e1r, majd megjegyezte, hogy csaknem ugyanekkora \u00f6sszeg maradt a v\u00e1llalkoz\u00f3kn\u00e1l \u00e9s a v\u00e1llalatokn\u00e1l az elm\u00falt h\u00f3napokban ad\u00f3kedvezm\u00e9nyk\u00e9nt. J\u00falius 2-ig a kiskereskedelmi c\u00e9gek 11 milli\u00e1rd forintot, a bankok 18 milli\u00e1rd forintot fizettek be. A j\u00e1rv\u00e1nnyal \u00f6sszef\u00fcgg\u0151 k\u00f6zvetlen t\u00e1mogat\u00e1sok \u00e9s a v\u00e9dekez\u00e9si k\u00f6lts\u00e9gek el\u00e9rt\u00e9k a 600 milli\u00e1rd forintot, de a gazdas\u00e1gv\u00e9delem enn\u00e9l j\u00f3val nagyobb teher, \u00f6sszege az ad\u00f3kedvezm\u00e9nyeket, a hitelmorat\u00f3riumokat, a hitel- \u00e9s garanciaelemeket is belesz\u00e1molva a GDP 20 sz\u00e1zal\u00e9k\u00e1ra tehet\u0151 - tette hozz\u00e1. \u00a0\u00a0\u00a0\u00a0Izer\u00a0Norbert kifejtette, hogy a Magyarorsz\u00e1gon m\u0171k\u00f6d\u0151 35 ezer kiskereskedelmi v\u00e1llalkoz\u00e1sb\u00f3l 2 ezret terhel k\u00fcl\u00f6nad\u00f3. Ennyien vannak, akiknek az \u00e9ves \u00e1rbev\u00e9tele meghaladja a f\u00e9lmilli\u00e1rd forintot. A legmagasabb ad\u00f3s\u00e1v a 100 milli\u00e1rd forint felettiekre, vagyis alig egy tucat t\u00e1rsas\u00e1gra vonatkozik. A korm\u00e1ny az uni\u00f3s szab\u00e1lyoknak megfelel\u0151en d\u00f6nt\u00f6tt a kiskereskedelmi k\u00fcl\u00f6nad\u00f3r\u00f3l, hiszen az \u00e1rbev\u00e9telt terhel\u0151 s\u00e1vos ad\u00f3z\u00e1s az Eur\u00f3pai B\u00edr\u00f3s\u00e1g \u00edt\u00e9lete szerint nem korl\u00e1tozza a versenyt - hangs\u00falyozta. \u00a0\u00a0\u00a0\u00a0A bankok sz\u00e1m\u00e1ra a t\u00f6bbletteher nem ismeretlen, hiszen tranzakci\u00f3s illet\u00e9ket \u00e9s bankad\u00f3t is fizetnek, a hitelmorat\u00f3riummal pedig 2 ezer milli\u00e1rd forintot hagytak a v\u00e1llalkoz\u00e1sokn\u00e1l \u00e9s a h\u00e1ztart\u00e1sokn\u00e1l - mondta az \u00e1llamtitk\u00e1r. V\u00e9lem\u00e9nye szerint a j\u00e1rv\u00e1ny\u00fcgyi k\u00fcl\u00f6nad\u00f3 el\u0151rehozott ad\u00f3fizet\u00e9snek tekinthet\u0151, hiszen 5 \u00e9v alatt le\u00edrhat\u00f3 a bankad\u00f3b\u00f3l. \u00a0\u00a0\u00a0\u00a0Izer\u00a0Norbert a gazdas\u00e1gi int\u00e9zked\u00e9sek kulcsk\u00e9rd\u00e9s\u00e9nek nevezte a t\u00f6bbletterhek m\u00e9lt\u00e1nyos eloszt\u00e1s\u00e1t. A korm\u00e1ny ugyanakkor - mint fogalmazott - azt is fontosnak tartja, hogy a v\u00e1ls\u00e1gkezel\u00e9st sz\u00e9les t\u00e1rsadalmi egyet\u00e9rt\u00e9s \u00f6vezze, ez\u00e9rt a k\u00fcl\u00f6nad\u00f3kr\u00f3l a nemzeti konzult\u00e1ci\u00f3n kereszt\u00fcl az emberek visszajelz\u00e9seit is v\u00e1rja.\nMTI\n\n"}]