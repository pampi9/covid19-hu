[{"date": "2020-07-12 13:41", "url": "https://koronavirus.gov.hu/cikkek/gulyas-meg-kell-akadalyozni-virus-kulfoldrol-torteno-behurcolasat", "h1": "Guly\u00e1s: meg kell akad\u00e1lyozni a v\u00edrus k\u00fclf\u00f6ldr\u0151l t\u00f6rt\u00e9n\u0151 behurcol\u00e1s\u00e1t", "body": "\nBeutaz\u00e1si korl\u00e1toz\u00e1sokat jelentett be a koronav\u00edrus-j\u00e1rv\u00e1nnyal \u00f6sszef\u00fcgg\u00e9sben a Minisztereln\u00f6ks\u00e9get vezet\u0151 miniszter vas\u00e1rnap Budapesten.\n\nMagyarorsz\u00e1gnak meg kell v\u00e9denie saj\u00e1t biztons\u00e1g\u00e1t, meg kell akad\u00e1lyoznia azt, hogy a v\u00edrust k\u00fclf\u00f6ldr\u0151l be lehessen hurcolni - mondta Guly\u00e1s Gergely sajt\u00f3t\u00e1j\u00e9koztat\u00f3n.\n\u00a0\u00a0\u00a0\u00a0Hangs\u00falyozta, Magyarorsz\u00e1g k\u00f6z\u00f6s er\u0151fesz\u00edt\u00e9ssel megnyerte az els\u0151 csat\u00e1t a v\u00edrussal szemben, az \u00e9letet siker\u00fclt m\u00e1jus k\u00f6zepe \u00f3ta t\u00f6bb r\u00e9szletben \u00fajraind\u00edtani.\n\u00a0\u00a0\u00a0\u00a0\"Haz\u00e1nk ma eg\u00e9sz Eur\u00f3p\u00e1ban az egyik legbiztons\u00e1gosabb orsz\u00e1g a j\u00e1rv\u00e1ny szempontj\u00e1b\u00f3l\" - mondta Guly\u00e1s Gergely, hozz\u00e1t\u00e9ve, hogy a vil\u00e1gban azonban nem mindenhol ennyire sikeres a v\u00e9dekez\u00e9s, ez\u00e9rt a j\u00e1rv\u00e1ny \u00fajra \u00e9s \u00fajra t\u00f6bb helyen fell\u00e1ngol.\n\u00a0\u00a0\u00a0\u00a0\"Akkor van es\u00e9ly arra, hogy az \u00e9let\u00fcnket korl\u00e1toz\u00f3 int\u00e9zked\u00e9sek \u00fajb\u00f3li bevezet\u00e9s\u00e9t elker\u00fclj\u00fck, ha a v\u00edrust siker\u00fcl a hat\u00e1rokon k\u00edv\u00fcl tartani\" - tette hozz\u00e1.\n\u00a0\u00a0\u00a0\u00a0A t\u00e1rcavezet\u0151 al\u00e1h\u00fazta, a korm\u00e1nynak tov\u00e1bbra is a magyar emberek eg\u00e9szs\u00e9ge, \u00e9lete \u00e9s biztons\u00e1ga a legfontosabb, ez\u00e9rt mindent megtesz, hogy megakad\u00e1lyozza a v\u00edrus visszat\u00e9r\u00e9s\u00e9t.\n\u00a0\u00a0\u00a0\u00a0A korm\u00e1ny az operat\u00edv t\u00f6rzs javaslat\u00e1ra ez\u00e9rt arr\u00f3l d\u00f6nt\u00f6tt, hogy a koronav\u00edrus-j\u00e1rv\u00e1ny s\u00falyoss\u00e1ga szempontj\u00e1b\u00f3l h\u00e1rom - v\u00f6r\u00f6s, s\u00e1rga \u00e9s z\u00f6ld - kateg\u00f3ri\u00e1ba sorolja az \u00e1llamokat \u00e9s ennek megfelel\u0151en korl\u00e1tozza az onnan \u00e9rkez\u0151k hat\u00e1r\u00e1tl\u00e9p\u00e9s\u00e9t - fejtette ki Guly\u00e1s Gergely.\n\u00a0\u00a0\u00a0\u00a0A korm\u00e1ny folyamatosan figyelemmel k\u00eds\u00e9ri a fert\u0151z\u00f6tts\u00e9gi adatokat az orsz\u00e1ghat\u00e1rokon k\u00edv\u00fcl is, \u00e9s a k\u00f6rnyez\u0151 orsz\u00e1gokb\u00f3l, valamint az eg\u00e9sz vil\u00e1gb\u00f3l aggaszt\u00f3 jeleket tapasztaltak - mondta. Hozz\u00e1tette: Magyarorsz\u00e1gon az akt\u00edv fert\u0151z\u00f6ttek sz\u00e1ma cs\u00f6kkent \u00e9s a tov\u00e1bbi cs\u00f6kken\u00e9st szeretn\u00e9k garant\u00e1lni.\n\u00a0\u00a0\u00a0\u00a0A miniszter szerint ellentmond\u00e1sosnak t\u0171nik, de igaz, hogy min\u00e9l jobban tudjuk \u0151rizni a hat\u00e1rainkat, kontroll\u00e1lni, korl\u00e1tozni az orsz\u00e1gba val\u00f3 bel\u00e9p\u00e9st, ann\u00e1l\u00a0\u00a0jobban meg tudjuk \u0151rizni a biztons\u00e1gos \u00e9s szabad \u00e9let felt\u00e9teleit Magyarorsz\u00e1gon. A rendszerv\u00e1lt\u00e1st megel\u0151z\u0151en \u00e9vtizedekig \u00e9lt\u00fcnk \u00fagy, hogy a szigor\u00fa hat\u00e1rellen\u0151rz\u00e9s, a k\u00fclf\u00f6ldre vagy k\u00fclf\u00f6ldr\u0151l Magyarorsz\u00e1gra t\u00f6rt\u00e9n\u0151 beutaz\u00e1s korl\u00e1tozotts\u00e1ga egyet jelentett az orsz\u00e1g rabs\u00e1g\u00e1val, most viszont ford\u00edtott a helyzet, a korl\u00e1toz\u00f3 int\u00e9zked\u00e9sek a szabads\u00e1g meg\u00f3v\u00e1s\u00e1t, biztons\u00e1gunk meg\u0151rz\u00e9s\u00e9t szolg\u00e1lj\u00e1k - fogalmazott.\n\u00a0\u00a0\u00a0\u00a0K\u00f6z\u00f6lte: tov\u00e1bbi hazai korl\u00e1toz\u00f3 szab\u00e1lyok bevezet\u00e9s\u00e9t a korm\u00e1ny nem tartotta indokoltnak, mivel a fert\u0151z\u00e9sek sz\u00e1ma cs\u00f6kken Magyarorsz\u00e1gon, ugyanakkor a kedvez\u0151 folyamat fenntart\u00e1sa a hat\u00e1rellen\u0151rz\u00e9s szigor\u00edt\u00e1s\u00e1val biztos\u00edthat\u00f3.\n\u00a0\u00a0\u00a0\u00a0Ismertette: a z\u00f6ld kateg\u00f3ria eset\u00e9ben a fert\u0151z\u00f6tts\u00e9g \u00e9s a kock\u00e1zat is alacsony, a bel\u00e9p\u00e9s v\u00e1llalhat\u00f3. A s\u00e1rga kateg\u00f3ri\u00e1ba azok az orsz\u00e1gok tartoznak, ahol kev\u00e9sb\u00e9 s\u00falyos a helyzet, a v\u00f6r\u00f6sbe pedig azok, ahol s\u00falyos.\n\u00a0\u00a0\u00a0\u00a0K\u00fcl\u00f6n szab\u00e1lyok vonatkoznak a magyar \u00e1llampolg\u00e1rokra \u00e9s hozz\u00e1tartoz\u00f3ikra, illetve a nem magyarokra. Magyar \u00e1llampolg\u00e1r z\u00f6ld jelz\u00e9s\u0171 orsz\u00e1gb\u00f3l kontroll n\u00e9lk\u00fcl l\u00e9phet be. S\u00e1rga vagy piros jelz\u00e9s\u0171 orsz\u00e1gb\u00f3l bel\u00e9pve a hat\u00e1ron eg\u00e9szs\u00e9g\u00fcgyi ellen\u0151rz\u00e9s al\u00e1 vetik \u00e9s 14 napos karant\u00e9nba kell vonulnia. Ez al\u00f3l kiv\u00e9telt az jelent, ha a megel\u0151z\u0151 5 napban 48 \u00f3ra id\u0151k\u00fcl\u00f6nbs\u00e9ggel k\u00e9t negat\u00edv koronav\u00edrus-tesztet tud hitelt \u00e9rdeml\u0151en felmutatni. A s\u00e1rga jelz\u00e9s\u0171 orsz\u00e1gb\u00f3l \u00e9rkez\u0151 magyar \u00e1llampolg\u00e1r az els\u0151 koronav\u00edrus-tesztet k\u00f6vet\u0151en szabadulhat a karant\u00e9nb\u00f3l, m\u00edg v\u00f6r\u00f6s jelz\u00e9s\u0171 orsz\u00e1g eset\u00e9ben k\u00e9t negat\u00edv tesztre van ehhez sz\u00fcks\u00e9g.\n\u00a0\u00a0\u00a0\u00a0Nem magyar \u00e1llampolg\u00e1rok eset\u00e9n s\u00e1rga jelz\u00e9s\u0171 orsz\u00e1g \u00e1llampolg\u00e1rai ugyanolyan felt\u00e9telekkel l\u00e9phetnek be, mint a magyar \u00e1llampolg\u00e1rok, v\u00f6r\u00f6s jelz\u00e9s\u0171 orsz\u00e1gb\u00f3l t\u00f6rt\u00e9n\u0151 bel\u00e9p\u00e9sre viszont nincs lehet\u0151s\u00e9g - mondta.\n\u00a0\u00a0\u00a0\u00a0A tranzitforgalom \u00e9s az \u00e1ruforgalom a szab\u00e1lyok al\u00f3l kiv\u00e9telt k\u00e9pez, tov\u00e1bb\u00e1 a hivatalos \u00fat is, ugyanakkor az eg\u00e9szs\u00e9g\u00fcgyi vizsg\u00e1latokra ezekben az esetekben is sor ker\u00fclhet - ismertette a miniszter. Hozz\u00e1tette: ahogy kor\u00e1bban is, a h\u00e1zi karant\u00e9n szab\u00e1lya al\u00f3l k\u00fcl\u00f6n\u00f6s m\u00e9lt\u00e1nyl\u00e1st \u00e9rdeml\u0151 esetben a rend\u0151rs\u00e9g adhat, a k\u00e9relmet angol vagy magyar nyelven kell k\u00e9relmezni.\n\u00a0\u00a0\u00a0\u00a0Az orsz\u00e1gok besorol\u00e1s\u00e1val kapcsolatban r\u00f6gz\u00edtette: a korm\u00e1ny \u00fajra \u00e9s \u00fajra fel\u00fcl fogja vizsg\u00e1lni az orsz\u00e1gok list\u00e1j\u00e1t a szerd\u00e1nk\u00e9nt, \u00e9s ha sz\u00fcks\u00e9ges, akkor a s\u00e1rga vagy a v\u00f6r\u00f6s kateg\u00f3ri\u00e1ba tartoz\u00f3 orsz\u00e1gok sz\u00e1ma b\u0151v\u00fclhet. Ha valahol dr\u00e1maian romlik a helyzet, azonnal int\u00e9zkednek.\n\u00a0\u00a0\u00a0\u00a0Az eur\u00f3pai uni\u00f3s tag\u00e1llamokn\u00e1l k\u00fcl\u00f6n\u00f6s figyelmet ford\u00edtottak arra, hogy amennyiben lehet, a mozg\u00e1s szabads\u00e1g\u00e1t biztos\u00edts\u00e1k - sz\u00f6gezte le Guly\u00e1s Gergely.\n\u00a0\u00a0\u00a0\u00a0S\u00e1rga kateg\u00f3ri\u00e1ba tartozik ma a tag\u00e1llamok k\u00f6z\u00fcl Bulg\u00e1ria, Portug\u00e1lia, Rom\u00e1nia \u00e9s Sv\u00e9dorsz\u00e1g, tov\u00e1bb\u00e1 az uni\u00f3n k\u00edv\u00fcli orsz\u00e1gok k\u00f6z\u00fcl az Egyes\u00fclt Kir\u00e1lys\u00e1g, Norv\u00e9gia, Oroszorsz\u00e1g, Szerbia, Jap\u00e1n, K\u00edna \u00e9s az Egyes\u00fclt \u00c1llamok.\n\u00a0\u00a0\u00a0\u00a0V\u00f6r\u00f6s kateg\u00f3ri\u00e1ba tartozik az eur\u00f3pai orsz\u00e1gok k\u00f6z\u00fcl Alb\u00e1nia, Bosznia-Hercegovina, Feh\u00e9roroszorsz\u00e1g, Koszov\u00f3, \u00c9szak-Maced\u00f3nia, tov\u00e1bb\u00e1 Moldova, Montenegro \u00e9s a k\u00f6rnyez\u0151 orsz\u00e1gok k\u00f6z\u00fcl egyed\u00fclik\u00e9nt Ukrajna, valamint az eml\u00edtett kiv\u00e9telekkel az \u00e1zsiai, az afrikai \u00e9s a d\u00e9l-amerikai orsz\u00e1gok is.\n\u00a0\u00a0\u00a0\u00a0Horv\u00e1torsz\u00e1gban a fert\u0151z\u00f6ttek sz\u00e1ma alacsony a n\u00f6veked\u00e9s ellen\u00e9re is, ez\u00e9rt egyel\u0151re a z\u00f6ld kateg\u00f3ri\u00e1ban van - mondta.\n\u00a0\u00a0\u00a0\u00a0A vizsg\u00e1latok k\u00f6lts\u00e9geit augusztus 1-j\u00e9ig v\u00e1llalja a korm\u00e1ny, ezt k\u00f6vet\u0151en azonban mindenkinek mag\u00e1nak kell viselnie a tesztel\u00e9s k\u00f6lts\u00e9g\u00e9t, ha s\u00e1rga vagy v\u00f6r\u00f6s jelz\u00e9s\u0171 orsz\u00e1gb\u00f3l hazat\u00e9rve nem k\u00edv\u00e1n 14 napos hat\u00f3s\u00e1gi h\u00e1zi karant\u00e9nba ker\u00fclni - mondta.\n\u00a0\u00a0\u00a0\u00a0\u00dajs\u00e1g\u00edr\u00f3i k\u00e9rd\u00e9sre v\u00e1laszolva elmondta: szerdai korm\u00e1ny\u00fcl\u00e9s\u00e9n d\u00f6nt a korm\u00e1ny az augusztus 20-i \u00fcnneps\u00e9gek megrendez\u00e9s\u00e9r\u0151l. Ugyancsak k\u00e9rd\u00e9sre tagadta, hogy Magyarorsz\u00e1g nem szolg\u00e1ltat adatokat az Eur\u00f3pai Betegs\u00e9gmegel\u0151z\u00e9si \u00e9s J\u00e1rv\u00e1nyv\u00e9delmi K\u00f6zpontnak, szerinte f\u00e9lre\u00e9rt\u00e9sr\u0151l van sz\u00f3.\n\u00a0\u00a0\u00a0\u00a0Az MTI k\u00e9rd\u00e9s\u00e9re elmondta: szerd\u00e1t\u00f3l l\u00e9pnek hat\u00e1lyba az utaz\u00e1si korl\u00e1toz\u00f3 int\u00e9zked\u00e9sek. Meger\u0151s\u00edtette, azok is sz\u00e1m\u00edthatnak az \u00faj int\u00e9zked\u00e9sekre, akik G\u00f6r\u00f6gorsz\u00e1gb\u00f3l k\u00f6z\u00faton, Szerbi\u00e1n kereszt\u00fcl t\u00e9rnek haza.\nA j\u00e1rv\u00e1ny\u00fcgyi k\u00e9sz\u00fclts\u00e9gi id\u0151szak utaz\u00e1si korl\u00e1toz\u00e1sair\u00f3l sz\u00f3l\u00f3 Korm\u00e1nyrendelet itt, az aktu\u00e1lis fert\u0151z\u00f6tts\u00e9gi viszonyok alapj\u00e1n az\u00a0orsz\u00e1gok besorol\u00e1s\u00e1r\u00f3l sz\u00f3l\u00f3 orsz\u00e1gos tisztif\u0151orvosi hat\u00e1rozat pedig itt olvashat\u00f3.\n\n\u00a0\nMTI\n\n"}]