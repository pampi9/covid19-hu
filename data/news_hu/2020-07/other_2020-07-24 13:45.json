[{"date": "2020-07-24 13:45", "url": "https://koronavirus.gov.hu/cikkek/mar-880-ezren-toltottek-ki-kerdoivet", "h1": "M\u00e1r 880 ezren t\u00f6lt\u00f6tt\u00e9k ki a k\u00e9rd\u0151\u00edvet", "body": "\nEddig 880 ezren t\u00f6lt\u00f6tt\u00e9k ki a koronav\u00edrusr\u00f3l \u00e9s a gazdas\u00e1g \u00fajraind\u00edt\u00e1s\u00e1r\u00f3l sz\u00f3l\u00f3 nemzeti konzult\u00e1ci\u00f3s k\u00e9rd\u0151\u00edvet, amib\u0151l azt l\u00e1that\u00f3, hogy az emberek is \u00fagy gondolj\u00e1k: ezek a k\u00e9rd\u00e9sek fontosak, \u00e9rintik mindennapi \u00e9let\u00fcket - mondta Szentkir\u00e1lyi Alexandra korm\u00e1nysz\u00f3viv\u0151 p\u00e9nteki budapesti sajt\u00f3t\u00e1j\u00e9koztat\u00f3j\u00e1n.\n\nHangs\u00falyozta: a nemzeti konzult\u00e1ci\u00f3ra az\u00e9rt van sz\u00fcks\u00e9g, mert a korm\u00e1ny szeretne olyan egyet\u00e9rt\u00e9si pontokat l\u00e9trehozni, amelyek a j\u00e1rv\u00e1ny elleni v\u00e9dekez\u00e9s egy esetleges k\u00e9s\u0151bbi szakasz\u00e1ban megalapozz\u00e1k a d\u00f6nt\u00e9seket.\n\u00a0\u00a0\u00a0\u00a0A korm\u00e1nysz\u00f3viv\u0151 arra b\u00edztatott mindenkit, hogy t\u00f6ltse ki a k\u00e9rd\u0151\u00edvet, \u00edgy a korm\u00e1ny olyan szab\u00e1lyokat hozhat, amelyekkel a legt\u00f6bb ember egyet\u00e9rt, azonosulni tud, \u00edgy be is tartja azokat.\n\u00a0\u00a0\u00a0\u00a0Szentkir\u00e1lyi Alexandra \u00fagy \u00e9rt\u00e9kelt: Magyarorsz\u00e1g a koronav\u00edrus elleni v\u00e9dekez\u00e9s szempontj\u00e1b\u00f3l a legsikeresebb \u00e9s legeredm\u00e9nyesebb orsz\u00e1gok k\u00f6z\u00e9 tartozik, ami annak k\u00f6sz\u00f6nhet\u0151, hogy gyorsan \u00e9s hat\u00e9konyan tudt\u00e1k meghozni a sz\u00fcks\u00e9ges int\u00e9zked\u00e9seket \u00e9s a magyar emberek is partnerek voltak ebben.\n\u00a0\u00a0\u00a0\u00a0Szeretn\u00e9k, ha ez a j\u00f3 tendencia, a lapos j\u00e1rv\u00e1nyg\u00f6rbe a tov\u00e1bbiakban is megmaradna, ehhez pedig az kell, hogy a v\u00edrust a hat\u00e1rokon k\u00edv\u00fcl tudj\u00e1k tartani - hangs\u00falyozta.\n\u00a0\u00a0\u00a0\u00a0Hozz\u00e1tette: a korm\u00e1ny ez\u00e9rt vil\u00e1gos, \u00e1tl\u00e1that\u00f3 szab\u00e1lyrendszert alak\u00edtott ki, piros, s\u00e1rga \u00e9s z\u00f6ld jelz\u00e9ssel l\u00e1tta el az orsz\u00e1gokat, figyelembe v\u00e9ve az uni\u00f3s besorol\u00e1sokat, a fert\u0151z\u00f6tts\u00e9gi mutat\u00f3kat \u00e9s tendenci\u00e1kat, \u00e9s azt, hogy egy-egy \u00e1llamb\u00f3l mekkora a v\u00edrus behurcol\u00e1s\u00e1nak kock\u00e1zata.\n\u00a0\u00a0\u00a0\u00a0A korm\u00e1nysz\u00f3viv\u0151 meger\u0151s\u00edtette: a magyarorsz\u00e1gi helyzet kedvez\u0151, hiszen az \u00faj fert\u0151z\u00f6ttek sz\u00e1ma alacsony \u00e9s kevesen halnak meg a betegs\u00e9gben, viszont Eur\u00f3p\u00e1n bel\u00fcl \u00e9s k\u00edv\u00fcl is \u00fajra fel\u00fct\u00f6tte a fej\u00e9t a j\u00e1rv\u00e1ny.\n\u00a0\u00a0\u00a0\u00a0Egyes uni\u00f3s tag\u00e1llamokban \u00e9s a szomsz\u00e9dos orsz\u00e1gokban, \u00edgy p\u00e9ld\u00e1ul Ukrajn\u00e1ban is n\u00f6vekednek az esetsz\u00e1mok, t\u00f6bb \u00e1llam - k\u00f6zt\u00fck Ausztria - pedig szigor\u00edtott a j\u00e1rv\u00e1nyellenes int\u00e9zked\u00e9sekben vagy erre k\u00e9sz\u00fcl - mondta.\n\u00a0\u00a0\u00a0\u00a0Felh\u00edvta a figyelmet arra: a vil\u00e1gban 15,5 milli\u00f3 igazolt fert\u0151z\u00f6ttet tartanak nyilv\u00e1n, a hal\u00e1los \u00e1ldozatok sz\u00e1ma pedig a 630 ezret is \u00e1tl\u00e9pte, az elm\u00falt napokban pedig 220-240 ezres emelked\u00e9s volt a fert\u0151z\u00f6ttek sz\u00e1m\u00e1ban \u00e9s a hal\u00e1los \u00e1ldozatok sz\u00e1ma is n\u00f6vekszik.\n\u00a0\u00a0\u00a0\u00a0Szentkir\u00e1lyi Alexandra ez\u00e9rt arra figyelmeztetett: b\u00e1r a v\u00edrus m\u00e1r hossz\u00fa h\u00f3napok \u00f3ta vel\u00fcnk van \u00e9s \"kezd\u00fcnk beszokni ebbe a helyzetbe\", tov\u00e1bbra sincs vakcina, ez\u00e9rt be kell tartani a Magyarorsz\u00e1gon \u00e9rv\u00e9nyben l\u00e9v\u0151 szab\u00e1lyokat, \u00edgy az \u00fczletekben \u00e9s a t\u00f6megk\u00f6zleked\u00e9sben a maszk k\u00f6telez\u0151 hord\u00e1s\u00e1t, a gyakori k\u00e9zmos\u00e1st, valamint az id\u0151sek \u00e9s a kr\u00f3nikus betegs\u00e9gben szenved\u0151k ir\u00e1nti kiemelt figyelmet.\n\n\u00a0\u00a0\u00a0\u00a0Itthon m\u00e9g mindig a legbiztons\u00e1gosabb elt\u00f6lteni a ny\u00e1ri vak\u00e1ci\u00f3t, \u00edgy \u00e9rdemes id\u00e9n belf\u00f6ldi utaz\u00e1sban is gondolkodni - mondta.\n\u00a0\u00a0\u00a0\u00a0A tan\u00e9vkezd\u00e9sr\u0151l meger\u0151s\u00edtette: folyamatosan figyelemmel k\u00eds\u00e9rik a fert\u0151z\u00f6tts\u00e9gi sz\u00e1mokat, de korm\u00e1ny jelenleg arra k\u00e9sz\u00fcl, hogy \"rendes, norm\u00e1lis tan\u00e9vet\" tudnak kezdeni szeptemberben.\n\u00a0\u00a0\u00a0\u00a0Azt, hogy az MSZP-hez k\u00f6thet\u0151 hirklikk.hu oldalon \u00e1linterj\u00fa jelent meg Orb\u00e1n Viktor minisztereln\u00f6kkel, Szentkir\u00e1lyi Alexandra \u00fagy komment\u00e1lta: megd\u00f6bbent\u0151 \u00e9s elkeser\u00edt\u0151, hogy most is t\u00e9nykedhetnek olyan h\u00edrport\u00e1lok, amelyek \u00e1lh\u00edreket terjesztenek \u00e9s \"kamuinterj\u00fakat\" k\u00f6z\u00f6lnek.\n\u00a0\u00a0\u00a0\u00a0A Minisztereln\u00f6ki Kabinetiroda vizsg\u00e1lja a lehets\u00e9ges jogi l\u00e9p\u00e9seket a port\u00e1llal szemben, \u00e9s felsz\u00f3l\u00edtotta az oldalt, hogy t\u00e1vol\u00edtsa el a kamuinterj\u00fat - mondta.\n\u00a0\u00a0\u00a0\u00a0Felh\u00edvta a figyelmet arra: nem ez az els\u0151 ilyen eset, hiszen a hirklikk.hu egy \"\u00e1lh\u00edrgy\u00e1rport\u00e1l\", amely nagy szerepet j\u00e1tszott a \"baloldal \u00e1ltal k\u00e9sz\u00edtett \u00e1lment\u0151s-kamuvide\u00f3\" terjeszt\u00e9s\u00e9ben.\n\u00a0\u00a0\u00a0\u00a0\"Nagyon szomor\u00fa \u00e9s sajn\u00e1latos, hogy a baloldalnak \u00e9ppen ilyen neh\u00e9z id\u0151kben, mint a koronav\u00edrus-j\u00e1rv\u00e1ny ideje, annyira futja a nemzeti \u00f6sszefog\u00e1s helyett, hogy \u00e1lh\u00edreket, \u00e1lvide\u00f3kat terjeszt\" - fogalmazott.\n\nMTI\n\u00a0\n\n"}]