[{"date": "2020-07-01 11:01", "url": "https://koronavirus.gov.hu/cikkek/ader-janos-magyarorszag-tisztelettel-adozik-az-egeszsegugyi-dolgozok-teljesitmenyenek", "h1": "\u00c1der J\u00e1nos: Magyarorsz\u00e1g tisztelettel ad\u00f3zik az eg\u00e9szs\u00e9g\u00fcgyi dolgoz\u00f3k teljes\u00edtm\u00e9ny\u00e9nek", "body": "\nMagyarorsz\u00e1g tisztelettel ad\u00f3zik az eg\u00e9szs\u00e9g\u00fcgyi dolgoz\u00f3k teljes\u00edtm\u00e9ny\u00e9nek - mondta \u00c1der J\u00e1nos k\u00f6zt\u00e1rsas\u00e1gi eln\u00f6k az Orsz\u00e1gos Hematol\u00f3giai \u00e9s Infektol\u00f3giai Int\u00e9zet Semmelweis-napi \u00fcnneps\u00e9g\u00e9n kedden.\n\n\nK\u00f6sz\u00f6net a D\u00e9l-pesti Centrumk\u00f3rh\u00e1z dolgoz\u00f3inak, \u00e9s mindenkinek, aki a frontokon szolg\u00e1lt az orsz\u00e1g sz\u00e1mos m\u00e1s eg\u00e9szs\u00e9g\u00fcgyi int\u00e9zm\u00e9ny\u00e9ben: h\u00e1ziorvosi rendel\u0151kben, id\u0151sotthonokban, ment\u0151\u00e1llom\u00e1sokon, laborokban, k\u00f3rtermekben - fogalmazott.\n\u00a0\u00a0\u00a0\u00a0A mostani j\u00e1rv\u00e1ny idej\u00e9n minden kor\u00e1bbin\u00e1l er\u0151sebben \u00e9lt\u00fck \u00e1t, hogy az eg\u00e9szs\u00e9g\u00fcgyben, a betegek, id\u0151sek \u00e1pol\u00e1s\u00e1ban dolgoz\u00f3k munk\u00e1ja mit is jelent - mondta\u00a0\u00c1der\u00a0J\u00e1nos.\n\u00a0\u00a0\u00a0\u00a0\"\u00d6n\u00f6k az elm\u00falt hetek csat\u00e1it megnyert\u00e9k\" - int\u00e9zte szavait az eg\u00e9szs\u00e9g\u00fcgyi dolgoz\u00f3knak az \u00e1llamf\u0151. Hangs\u00falyozta, hogy Magyarorsz\u00e1gon a j\u00e1rv\u00e1nyt vil\u00e1gviszonylatban is irigyl\u00e9sre m\u00e9lt\u00f3 hat\u00e9konys\u00e1ggal siker\u00fclt kord\u00e1ban tartani. Hozz\u00e1tette ugyanakkor: a h\u00e1bor\u00fa m\u00e9g nem \u00e9rt v\u00e9get, m\u00e9g nincs gy\u00f3gyszer\u00fcnk, nincs v\u00e9d\u0151olt\u00e1sunk.\n\u00a0\u00a0\u00a0\u00a0Az \u00e1llamf\u0151 felid\u00e9zte: valah\u00e1nyszor a j\u00e1rv\u00e1nyr\u00f3l esett sz\u00f3 az elm\u00falt h\u00f3napokban, az ember szinte \u00f6ntudatlanul is h\u00e1bor\u00fas nyelvezetre v\u00e1ltott. Az eg\u00e9szs\u00e9g\u00fcgyi dolgoz\u00f3k sz\u00e1m\u00e1ra a t\u00e9nyleges h\u00e1bor\u00fas terepen, a szokatlan k\u00f6r\u00fclm\u00e9nyek a legnehezebbek, amikor a lehet\u0151s\u00e9gek korl\u00e1tozottak, de a terhel\u00e9s hatalmas, amikor orvos \u00e9s betege bajt\u00e1rsai egym\u00e1snak, \u00e9s mindennapos az \u00e9letvesz\u00e9ly - mondta.\n\u00a0\u00a0\u00a0\u00a0B\u00e1r az \u00faj koronav\u00edrussal els\u0151sorban a k\u00f3rh\u00e1zak falai k\u00f6z\u00f6tt kellett megk\u00fczdeni, m\u00e9gis sok minden eml\u00e9keztetett a h\u00e1bor\u00fas bizonytalans\u00e1gra, az \u00f6r\u00f6k\u00f6s fenyegetetts\u00e9gre - fogalmazott. Felid\u00e9zte, hogy egyszerre kellett meg\u00e9rteni \u00e9s kitanulni egy \u00faj, eddig ismeretlen v\u00edrus m\u0171k\u00f6d\u00e9s\u00e9t, gy\u00f3gyszer \u00e9s kor\u00e1bbi tapasztalatok h\u00edj\u00e1n keresni a megfelel\u0151 ter\u00e1pi\u00e1t. Felh\u00edvta a figyelmet arra is, hogy az eg\u00e9szs\u00e9g\u00fcgyben dolgoz\u00f3k - a legnagyobb k\u00f6r\u00fcltekint\u00e9s ellen\u00e9re is - mindenki m\u00e1sn\u00e1l nagyobb es\u00e9llyel v\u00e1lhattak maguk is betegg\u00e9.\n\u00a0\u00a0\u00a0\u00a0\"Ennek az esztend\u0151nek a kezdet\u00e9ig sem az \u00e9n, sem a gyermekeim gener\u00e1ci\u00f3ja nem tapasztalta m\u00e9g meg, hogy egyik pillanatr\u00f3l a m\u00e1sikra hogyan v\u00e1ltozhat meg az \u00e9let\u00fcnk, hogy egyik napr\u00f3l a m\u00e1sikra a kor\u00e1bbihoz semmiben sem hasonl\u00edt\u00f3 \u00e9letform\u00e1t kell kialak\u00edtanunk\" - fogalmazott az \u00e1llamf\u0151.\u00a0\u00c1der\u00a0J\u00e1nos p\u00e1rhuzamba \u00e1ll\u00edtotta a ki\u00fcr\u00fclt tereket, n\u00e9ptelenn\u00e9 v\u00e1l\u00f3 utc\u00e1kat \u00e9s a szem\u00e9lyes tal\u00e1lkoz\u00e1sokat felv\u00e1lt\u00f3 virtu\u00e1lis kapcsolattart\u00e1st a k\u00f3rh\u00e1zak falai k\u00f6z\u00f6tt egy m\u00e9g alig ismert ellens\u00e9ggel d\u00fal\u00f3 \u00e9let-hal\u00e1l harccal.\n\u00a0\u00a0\u00a0\u00a0Megtapasztalhattuk, hogy egy k\u00f6z\u00f6ss\u00e9g, egy orsz\u00e1g, mindannyiunk \u00e9letes\u00e9lye m\u00falik azon, hogy akik a legk\u00f6zelebb voltak \u00e9s vannak ma is a vesz\u00e9lyhez, mekkora lelkier\u0151vel dolgoznak - mondta.\n\u00a0\u00a0\u00a0\u00a0\"Megk\u00f6sz\u00f6nj\u00fck, hogy t\u00e1pl\u00e1lt\u00e1k benn\u00fcnk a rem\u00e9nyt (...), hogy er\u0151s\u00edtett\u00e9k hit\u00fcnket, hogy nemcsak a betegeket gy\u00f3gy\u00edtott\u00e1k, hanem egy kicsit mindannyiunkat, mindenkit, aki az elm\u00falt h\u00f3napokban tele volt f\u00e9lelemmel, aggodalommal, bizonytalans\u00e1ggal\" - fogalmazott.\n\u00a0\u00a0\u00a0\u00a0R\u00e1mutatott: a kit\u0171z\u0151, az \u00fcgyeleti beoszt\u00e1s, a z\u00e1r\u00f3jelent\u00e9sre \u00edrt n\u00e9v m\u00f6g\u00f6tt ott van egy anya, egy apa, egy f\u00e9rj, egy feles\u00e9g, egy gyermek, akinek a munk\u00e1ja miatt sok mindenr\u0151l le kellett mondania, akit az elm\u00falt h\u00f3napokban sokszor hi\u00e1nyolt a csal\u00e1dja, a kedvese, \u00e9s akinek minden kimer\u00edt\u0151 k\u00f3rh\u00e1zi m\u0171szak ut\u00e1n kezd\u0151d\u00f6tt a m\u00e1sik, az otthoni. Nekik minden egyes napjukat be\u00e1rny\u00e9kolta a f\u00e9lelem: vajon mindent megtettek-e, hogy a munk\u00e1juk \u00e1ltal ne vesz\u00e9lyeztess\u00e9k saj\u00e1t szeretteiket - fogalmazott az \u00e1llamf\u0151.\n\u00a0\u00a0\u00a0\u00a0\u00c1der\u00a0J\u00e1nos felid\u00e9zte, hogy a legr\u00e9gebbi magyar nyelv\u0171 szakmai \u00fajs\u00e1g, az Orvosi Hetilap t\u00f6bb mint m\u00e1sf\u00e9l sz\u00e1zaddal ezel\u0151tt, Semmelweis Ign\u00e1c akkor frissen megjelent, \u00faj k\u00f6nyv\u00e9t m\u00e9ltatva azt \u00edrta: \"A j\u00f3 \u00fcgy diadala sokszor k\u00e9sni szokott .\", \".a v\u00e9g siker azonban el nem maradhat.\" Hozz\u00e1tette: az eg\u00e9szs\u00e9g\u00fcgyi dolgoz\u00f3k tudj\u00e1k a legjobban, hogy orvostudom\u00e1nyi \u00e9rtelemben a \"v\u00e9gsiker\" el\u00e9r\u00e9se mennyivel nehezebb \u00e9s bonyolultabb, mint azt a laikusok gondolj\u00e1k, azonban az \u00e1llamf\u0151 szerint az eg\u00e9szs\u00e9g\u00fcgyi dolgoz\u00f3k elk\u00f6telezetts\u00e9g\u00e9t, lelkiismeretess\u00e9g\u00e9t l\u00e1tva, a megszerzett tapasztalatokat is figyelembe v\u00e9ve, j\u00f3 okunk van a bizakod\u00e1sra, hogy a \"v\u00e9gsiker\" ez\u00fattal sem marad el.\n\u00a0\u00a0\u00a0\u00a0Az \u00fcnneps\u00e9gen K\u00e1sler Mikl\u00f3s, az emberi er\u0151forr\u00e1sok minisztere k\u00f6sz\u00f6net\u00e9t \u00e9s nagyrabecs\u00fcl\u00e9s\u00e9t fejezte ki az int\u00e9zm\u00e9ny munkat\u00e1rsainak \u00e1ldozatos helyt\u00e1ll\u00e1s\u00e1\u00e9rt, majd Semmelweis Ign\u00e1cot m\u00e9ltatta, akit az emberis\u00e9g j\u00f3tev\u0151j\u00e9nek nevezett. Az any\u00e1k megment\u0151j\u00e9r\u0151l sz\u00f3lva azt hangs\u00falyozta: gyermekek sz\u00e1zezrei, milli\u00f3i k\u00f6sz\u00f6nhetik neki az \u00e9let\u00fcket, miut\u00e1n egy\u00e9rtelm\u0171en meghat\u00e1rozta a gyermek\u00e1gyi l\u00e1z t\u00fcneteit, s nem csup\u00e1n azt \u00edrta le hogyan terjed a fert\u0151z\u00e9s, hanem annak a folyamat\u00e1t is, hogyan lehet ezt kiz\u00e1rni, megakad\u00e1lyozni, illetve radikaliz\u00e1lni. Meg\u00e1llap\u00edt\u00e1sai ma is igazak, meg\u00e1llj\u00e1k a hely\u00fcket, amelyre az orvostudom\u00e1nyban kev\u00e9s p\u00e9ld\u00e1t tal\u00e1lni - mutatott r\u00e1 a miniszter. Arra is felh\u00edvta a figyelmet, hogy Semmelweis Ign\u00e1c tan\u00edt\u00e1sa akkor mer\u0151ben \u00faj volt \u00e9s nem fogadta be az akkori korszellem.\n\u00a0\u00a0\u00a0\u00a0A miniszter a g\u00f6r\u00f6g sorstrag\u00e9di\u00e1k k\u00f6z\u00fcl Prom\u00e9teuszhoz hasonl\u00edtotta Semmelweis Ign\u00e1cot, aki azonban nem a t\u00fczet, hanem az emberi \u00e9letet hozta el az emberis\u00e9gnek, hogy \u0151rizzen \u00e9s vil\u00e1g\u00edtson.\n\u00a0\u00a0\u00a0\u00a0V\u00e1lyi-Nagy Istv\u00e1n, a D\u00e9l-pesti Centrumk\u00f3rh\u00e1z f\u0151igazgat\u00f3ja hangs\u00falyozta: neh\u00e9z, embert pr\u00f3b\u00e1l\u00f3 id\u0151szak ut\u00e1n van az orsz\u00e1g, majd munkat\u00e1rsai mellett az operat\u00edv t\u00f6rzs, a lakoss\u00e1g, a civil szervezetek \u00e9s v\u00e1llalkoz\u00e1sok seg\u00edts\u00e9g\u00e9t is megk\u00f6sz\u00f6nte. Felid\u00e9zte: az \u00e1ltala vezetett int\u00e9zm\u00e9ny Magyarorsz\u00e1gon els\u0151k\u00e9nt vette fel a harcot a koronav\u00edrus-fert\u0151z\u00e9ssel szemben, a vesz\u00e9lyhelyzet sor\u00e1n mindv\u00e9gig akt\u00edv volt. A k\u00f3rh\u00e1z vezet\u0151 szerepet t\u00f6lt be az innovat\u00edv kezel\u00e9sekben - mutatott r\u00e1 a f\u0151igazgat\u00f3, aki p\u00e9ld\u00e1snak nevezte az int\u00e9zm\u00e9ny helyt\u00e1ll\u00e1s\u00e1t.\n\u00a0\u00a0\u00a0\u00a0A k\u00f6sz\u00f6nt\u0151besz\u00e9deket k\u00f6vet\u0151en kit\u00fcntet\u00e9seket adtak \u00e1t a koronav\u00edrus-j\u00e1rv\u00e1ny elleni k\u00fczdelemben r\u00e9szt vev\u0151 orvosoknak, kollekt\u00edv\u00e1knak.\n\n\nMTI 2020. j\u00fanius 30.\n\n"}]