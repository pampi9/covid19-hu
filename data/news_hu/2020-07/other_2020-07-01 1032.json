[{"date": "2020-07-01 10:32", "url": "https://koronavirus.gov.hu/cikkek/itm-bekes-megyeben-tobb-mint-5500-munkahelyet-mentett-meg-gazdasagvedelmi-akcioterv", "h1": "ITM: B\u00e9k\u00e9s megy\u00e9ben t\u00f6bb mint 5500 munkahelyet mentett meg a gazdas\u00e1gv\u00e9delmi akci\u00f3terv", "body": "\nB\u00e9k\u00e9s megy\u00e9ben 844 milli\u00f3 forintb\u00f3l 5512 ember munkahely\u00e9t siker\u00fclt megmenteni a gazdas\u00e1gv\u00e9delmi akci\u00f3tervvel - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra szerd\u00e1n B\u00e9k\u00e9scsab\u00e1n, ahol a K\u00f6r\u00f6s Aut\u00f3centrumban \u00e1tadta a b\u00e9rt\u00e1mogat\u00e1si okiratot.\n\n\nGy\u00f6rgy L\u00e1szl\u00f3 elmondta, orsz\u00e1gosan 188 ezer munkahelyet v\u00e9dett meg a korm\u00e1ny 31 milli\u00e1rd forintnyi t\u00e1mogat\u00e1ssal.\n\u00a0\u00a0\u00a0\u00a0Eml\u00e9keztetett, a gazdas\u00e1gv\u00e9delmi akci\u00f3terv 3+1 c\u00e9lja, hogy ar\u00e1nyos legyen, azaz annyit k\u00f6ltsenek, mint amennyi a munkahelyek megv\u00e9d\u00e9s\u00e9hez kell.; munka- \u00e9s tud\u00e1s alap\u00fa legyen; a tud\u00e1st \u0151rizz\u00e9k meg Magyarorsz\u00e1gon, \u00e9s hogy id\u0151ben, minden v\u00e1llalkoz\u00e1snak seg\u00edts\u00e9get tudjanak ny\u00fajtani.\n\u00a0\u00a0\u00a0\u00a0Az \u00e1llamtitk\u00e1r elmondta, 95 sz\u00e1zal\u00e9kban mikro-, kis- \u00e9s k\u00f6z\u00e9pv\u00e1llalkoz\u00e1sok vett\u00e9k ig\u00e9nybe a programot. Hozz\u00e1tette: ingyenes, nyolchetes informatikai tanfolyamukhoz a vesz\u00e9lyhelyzet alatt 62 ezren csatlakoztak.\n\u00a0\u00a0\u00a0\u00a0Gy\u00f6rgy L\u00e1szl\u00f3 sz\u00f3lt arr\u00f3l is, hogy 10 \u00e9v alatt 850 ezern\u00e9l t\u00f6bb munkahely j\u00f6tt l\u00e9tre, ennek k\u00f6sz\u00f6nhet\u0151en Magyarorsz\u00e1g az uni\u00f3s \u00e1tlagn\u00e1l jobban v\u00e9szeli \u00e1t a koronav\u00edrus-j\u00e1rv\u00e1nyt, mert rendelkezik tartal\u00e9kokkal.\n\u00a0\u00a0\u00a0\u00a0T\u00f3th P\u00e9ter, a K\u00f6r\u00f6s Aut\u00f3centrum Kereskedelmi \u00e9s Szolg\u00e1ltat\u00f3 Kft. vezet\u0151je elmondta, statisztikai \u00e1llom\u00e1nyi l\u00e9tsz\u00e1muk 42, 35 dolgoz\u00f3juk ut\u00e1n ig\u00e9nyelt\u00e9k a munkahelyv\u00e9delmi b\u00e9rt\u00e1mogat\u00e1st 11,7 milli\u00f3 forint \u00e9rt\u00e9kben, ugyanis a koronav\u00edrus-j\u00e1rv\u00e1ny alatt drasztikusan lecs\u00f6kkent a forgalmuk, vesz\u00e9lybe ker\u00fclt a m\u0171k\u00f6d\u0151k\u00e9pess\u00e9g\u00fck.\n\u00a0\u00a0\u00a0\u00a0Az Opel, Honda, Mazda, Kia, Isuzu aut\u00f3k \u00e9rt\u00e9kes\u00edt\u00e9s\u00e9vel \u00e9s szerv\u00edzel\u00e9s\u00e9vel foglalkoz\u00f3 v\u00e1llalkoz\u00e1st 26 \u00e9ve alap\u00edtott\u00e1k, \u00e1rbev\u00e9tel\u00fck tavaly 3,8 milli\u00e1rd forint volt - k\u00f6z\u00f6lte T\u00f3th P\u00e9ter.\n\u00a0\u00a0\u00a0\u00a0B\u00e9k\u00e9s megy\u00e9ben a munkav\u00e1llal\u00f3i b\u00e9rt\u00e1mogat\u00e1si k\u00e9relmek legnagyobb sz\u00e1mban a feldolgoz\u00f3ipar (t\u00f6bb mint 60 sz\u00e1zal\u00e9k), a kereskedelem, g\u00e9pj\u00e1rm\u0171jav\u00edt\u00e1s (k\u00f6zel 20 sz\u00e1zal\u00e9k); az inform\u00e1ci\u00f3, kommunik\u00e1ci\u00f3; valamint a sz\u00e1ll\u00e1shely-szolg\u00e1ltat\u00e1s \u00e9s vend\u00e9gl\u00e1t\u00e1s \u00e1gazatokb\u00f3l \u00e9rkezett - der\u00fcl ki a B\u00e9k\u00e9s Megyei Korm\u00e1nyhivatal foglalkoztat\u00e1si f\u0151oszt\u00e1ly\u00e1nak \u00f6ssze\u00e1ll\u00edt\u00e1s\u00e1b\u00f3l.\n\n\nMTI 2020. j\u00falius 1.\n\n"}]