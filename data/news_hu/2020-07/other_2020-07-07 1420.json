[{"date": "2020-07-07 14:20", "url": "https://koronavirus.gov.hu/cikkek/ujrainditas-konferencia-palkovics-hazai-kutatas-fejlesztesi-rendszer-jol-mukodik", "h1": "\u00dajraind\u00edt\u00e1s konferencia \u2013 Palkovics: A hazai kutat\u00e1s-fejleszt\u00e9si rendszer j\u00f3l m\u0171k\u00f6dik", "body": "\nA hazai kutat\u00e1s-fejleszt\u00e9si \u00e9s innov\u00e1ci\u00f3s (K+F+I)rendszer megmutatta, hogy minden k\u00f6r\u00fclm\u00e9nyek k\u00f6z\u00f6tt tud m\u0171k\u00f6dni, sikeres volt a koronav\u00edrus-j\u00e1rv\u00e1ny idej\u00e9n a kutat\u00f3k munk\u00e1ja, tud\u00e1sa a v\u00e9dekez\u00e9sben, hiszen sz\u00e1zn\u00e1l t\u00f6bb projektjavaslatot adtak, egyebek k\u00f6zt n\u00e9gy l\u00e9legeztet\u0151g\u00e9pet fejlesztettek, \u00e9s megkezd\u0151d\u00f6tt ezek gy\u00e1rt\u00e1sa - mondta Palkovics L\u00e1szl\u00f3 innov\u00e1ci\u00f3s \u00e9s technol\u00f3giai miniszter kedden a Fokozatv\u00e1lt\u00e1s 2.0 - \u00dajraind\u00edt\u00e1s c\u00edmmel tartott online konferencia megnyit\u00f3j\u00e1n.\n\nA miniszter kiemelte: j\u00f6v\u0151re tov\u00e1bb emelkedik a kutat\u00e1s-fejleszt\u00e9si \u00e9s innov\u00e1ci\u00f3s forr\u00e1s, p\u00e9ldak\u00e9nt eml\u00edtette, hogy 22 milli\u00e1rd forinttal n\u00f6vekszik az E\u00f6tv\u00f6s Lor\u00e1nd Kutat\u00e1si H\u00e1l\u00f3zat k\u00f6lts\u00e9gvet\u00e9se.\n\u00a0\u00a0\u00a0\u00a0Palkovics L\u00e1szl\u00f3 r\u00e1mutatott, hogy a fels\u0151oktat\u00e1si int\u00e9zm\u00e9nyekben modellv\u00e1lt\u00e1s val\u00f3sul meg, az egyetemek k\u00f6r\u00e9 tudom\u00e1nyos \u00e9s innov\u00e1ci\u00f3s parkok szervez\u0151dnek, a m\u00e1r l\u00e9trej\u00f6ttek helyzet\u00e9t \u00e9s finansz\u00edroz\u00e1s\u00e1t a korm\u00e1ny hamarosan \u00e1ttekinti.\n\u00a0\u00a0\u00a0\u00a0Hozz\u00e1tette: az eg\u00e9szs\u00e9gipar kutat\u00e1s-fejleszt\u00e9s\u00e9ben szerepet kapnak a tudom\u00e1nyos \u00e9s innov\u00e1ci\u00f3s parkok, k\u00f6zt\u00fck a Semmelweis Egyetem\u00e9. Hangs\u00falyozta, a v\u00e1ls\u00e1gs\u00e1g idej\u00e9n megmutatkozott, hogy a magyar eg\u00e9szs\u00e9gipar szerkezete nem rossz, lehet\u0151s\u00e9gei vannak a fejl\u0151d\u00e9sre.\n\u00a0\u00a0\u00a0\u00a0Jelezte, hogy az id\u00e9n 85 milli\u00e1rd forint \u00e1ll rendelkez\u00e9sre az eg\u00e9szs\u00e9gipari c\u00e9gek t\u00e1mogat\u00e1s\u00e1ra. A fels\u0151oktat\u00e1s int\u00e9zm\u00e9nyi modellv\u00e1lt\u00e1s\u00e1val kapcsolatban a miniszter hangs\u00falyozta, a magyar \u00e1llam nem vonul ki a fels\u0151oktat\u00e1s finansz\u00edroz\u00e1s\u00e1b\u00f3l, az \u00e1llam a fenntart\u00f3 funkci\u00f3j\u00e1t vagyonkezel\u0151 alap\u00edtv\u00e1nyok kurat\u00f3riumaira b\u00edzza.\n\u00a0\u00a0\u00a0\u00a0A miniszter sz\u00f3lt arr\u00f3l is, a v\u00edrushelyzet megmutatta azt is, hogy az online oktat\u00e1sb\u00f3l, a t\u00e1vk\u00e9pz\u00e9sb\u0151l lehet profit\u00e1lni.\n\u00a0\u00a0\u00a0\u00a0Gy\u00f6rgy L\u00e1szl\u00f3, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra a konferenci\u00e1n kiemelte, hogy van rem\u00e9ny a magyar gazdas\u00e1g kil\u00e1bal\u00e1s\u00e1ra a koronav\u00edrus okozta v\u00e1ls\u00e1gb\u00f3l. Rem\u00e9nyt ad, hogy a j\u00e1rv\u00e1ny okozta v\u00e1ls\u00e1g f\u0151leg bizalmi term\u00e9szet\u0171, \u00e9s nem struktur\u00e1lis probl\u00e9ma miatt alakult ki, a magyar gazdas\u00e1g exportpiac\u00e1n jelent\u0151sek a megtakar\u00edt\u00e1sok, Magyarorsz\u00e1g sikeresen v\u00e9dekezett a v\u00edrus ellen, \u00e9s ez bizalmi t\u0151k\u00e9t jelent a v\u00e1llalkoz\u00e1sok, a k\u00fclf\u00f6ldi befektet\u0151k fel\u00e9.\n\u00a0\u00a0\u00a0\u00a0Magyarorsz\u00e1gon ki\u00e9p\u00fclt a versenyk\u00e9pes exportkapacit\u00e1s, \u00e9s folyamatosan indul a termel\u00e9s. Az \u00e9rt\u00e9kl\u00e1ncok \u00e1talakul\u00e1s\u00e1val a profit helyett egyre ink\u00e1bb az ell\u00e1t\u00e1s biztons\u00e1ga ker\u00fcl el\u0151t\u00e9rbe. Emellett soha nem l\u00e1tott hazai \u00e9s uni\u00f3s fejleszt\u00e9si forr\u00e1sok ker\u00fclnek a magyar gazdas\u00e1gba 2021-t\u0151l a versenyk\u00e9pess\u00e9g n\u00f6vel\u00e9sre - tette hozz\u00e1 Gy\u00f6rgy L\u00e1szl\u00f3.\n\u00a0\u00a0\u00a0\u00a0Kot\u00e1n Attila, a Budapesti M\u0171szaki \u00e9s Gazdas\u00e1gtudom\u00e1nyi Egyetem (BME) kancell\u00e1rja bemutatta az egyetem science park programj\u00e1t, amelyben \u00faj innov\u00e1ci\u00f3s negyedet alak\u00edtanak ki, fejlesztik a kutat\u00e1s-fejleszt\u00e9si \u00e9s innov\u00e1ci\u00f3s infrastrukt\u00far\u00e1t \u00e9s tartalmat, egyebek k\u00f6zt kiemelten kezelik az ipari digitaliz\u00e1ci\u00f3t, az 5G kutat\u00e1st, az adatgy\u0171jt\u00e9st, a v\u00e1llalatokkal val\u00f3 egy\u00fcttm\u0171k\u00f6d\u00e9st. A BME science park programj\u00e1ban Balatonf\u00fcreden tud\u00e1scentrumot hoznak l\u00e9tre, amelyet a tervek szerint j\u00f6v\u0151re avatnak.\n\u00a0\u00a0\u00a0\u00a0B\u00f3dis J\u00f3zsef, az ITM fels\u0151oktat\u00e1s\u00e9rt, innov\u00e1ci\u00f3\u00e9rt \u00e9s szakk\u00e9pz\u00e9s\u00e9rt felel\u0151s \u00e1llamtitk\u00e1ra kifejtette, hogy a maga ter\u00fclet\u00e9n mindenki megfelel\u0151en kezelte a j\u00e1rv\u00e1ny kih\u00edv\u00e1sait, a digit\u00e1lis \u00e1t\u00e1ll\u00e1st a tan\u00e1rok, di\u00e1kok, oktat\u00f3k \u00e9s hallgat\u00f3k egyar\u00e1nt j\u00f3l fogadt\u00e1k, f\u00e9l\u00e9vet senki nem vesztett. Az \u00e1llamtitk\u00e1r a tapasztalatokat nevezte a j\u00e1rv\u00e1ny legf\u0151bb hozad\u00e9k\u00e1nak, mivel ezekre alapozva egy \u00fajabb vesz\u00e9lyhelyzetet az el\u0151z\u0151n\u00e9l hat\u00e9konyabban lehet kezelni.\n\u00a0\u00a0\u00a0\u00a0Merkely B\u00e9la, a Semmelweis Egyetem rektora el\u0151ad\u00e1s\u00e1ban a koronav\u00edrus-j\u00e1rv\u00e1nnyal kapcsolatban a felk\u00e9sz\u00fclts\u00e9g fenntart\u00e1s\u00e1t szorgalmazta, \u00e9s k\u00f6z\u00f6lte, hogy egy k\u00f6vetkez\u0151 fert\u0151z\u00e9shull\u00e1m eset\u00e9n \u00fajabb reprezentat\u00edv felm\u00e9r\u00e9s kezd\u0151dhet. Meger\u0151s\u00edtette, hogy a j\u00e1rv\u00e1ny m\u00e1sodik hull\u00e1ma Magyarorsz\u00e1got okt\u00f3berben \u00e9rheti el.\nMTI\n\n"}]