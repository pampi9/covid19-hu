[{"date": "2020-07-02 18:09", "url": "https://koronavirus.gov.hu/cikkek/varga-mihaly-gazdasag-ujrainditasahoz-burokraciat-egyszerusiteni-kell", "h1": "Varga Mih\u00e1ly: a gazdas\u00e1g \u00fajraind\u00edt\u00e1s\u00e1hoz a b\u00fcrokr\u00e1ci\u00e1t is egyszer\u0171s\u00edteni kell", "body": "\nAz ad\u00f3terhek m\u00e9rs\u00e9kl\u00e9se mellett a foglalkoztat\u00e1si adminisztr\u00e1ci\u00f3 cs\u00f6kkent\u00e9s\u00e9vel is t\u00e1mogatni kell a gazdas\u00e1gi \u00fajrakezd\u00e9st - jelentette ki a p\u00e9nz\u00fcgyminiszter cs\u00fct\u00f6rt\u00f6k\u00f6n Budapesten, a Gazdas\u00e1gv\u00e9delmi Operat\u00edv T\u00f6rzs \u00fcl\u00e9s\u00e9t k\u00f6vet\u0151 sajt\u00f3t\u00e1j\u00e9koztat\u00f3n.\u00a0Varga Mih\u00e1ly hangs\u00falyozta, hogy az ad\u00f3b\u00fcrokr\u00e1ci\u00e1hoz hasonl\u00f3an a foglalkoztat\u00e1shoz kapcsol\u00f3d\u00f3 b\u00fcrokr\u00e1cia is jelent\u0151s teher a v\u00e1llalkoz\u00e1sok sz\u00e1m\u00e1ra. A k\u00f6nny\u00edt\u00e9st a t\u00e1rcavezet\u0151 szerint az adatok hat\u00e9konyabb felhaszn\u00e1l\u00e1sa tenn\u00e9 lehet\u0151v\u00e9.\n\nA v\u00e1llalkoz\u00e1sok m\u0171k\u00f6d\u00e9s\u00e9t megk\u00f6nny\u00edt\u0151 int\u00e9zked\u00e9sek k\u00f6z\u00fcl a miniszter kiemelte egyebek k\u00f6z\u00f6tt, hogy az \u00e1fa-bevall\u00e1st j\u00f6v\u0151re az ad\u00f3hat\u00f3s\u00e1g k\u00e9sz\u00edti el, \u00e9s m\u00e1r m\u0171k\u00f6dik az online sz\u00e1ml\u00e1z\u00e1si rendszer. A szoci\u00e1lis hozz\u00e1j\u00e1rul\u00e1si ad\u00f3 cs\u00f6kkent\u00e9se a P\u00e9nz\u00fcgyminiszt\u00e9rium (PM) sz\u00e1m\u00edt\u00e1sai szerint 160 milli\u00e1rd forintot hagy a munk\u00e1ltat\u00f3kn\u00e1l. A kisad\u00f3z\u00f3 v\u00e1llalkoz\u00e1sok t\u00e9teles ad\u00f3j\u00e1nak \u00e1tmeneti elenged\u00e9se, az id\u0151szakos j\u00e1rul\u00e9kmentess\u00e9g sz\u00e1zezres nagys\u00e1grendben seg\u00edtette a v\u00e1llalkoz\u00f3k t\u00fal\u00e9l\u00e9s\u00e9t \u00e9s a munkahelyek megtart\u00e1s\u00e1t - tette hozz\u00e1. \u00d6sszegz\u00e9se szerint a korm\u00e1ny 2010 \u00f3ta 20 k\u00f6zterhet sz\u00fcntetett meg.\n\u00a0\u00a0\u00a0\u00a0Varga Mih\u00e1ly k\u00f6z\u00f6lte, hogy a Gazdas\u00e1gv\u00e9delmi Operat\u00edv T\u00f6rzs alakul\u00f3 \u00fcl\u00e9s\u00e9t k\u00f6vet\u0151en elk\u00e9sz\u00fcltek a v\u00e1llalkoz\u00f3i \u00e9rdekk\u00e9pviseletek \u00e9s a test\u00fclet munk\u00e1j\u00e1ban r\u00e9szt vev\u0151 \u00e1llami szervezetek szakmai javaslatai.\n\u00a0\u00a0\u00a0\u00a0A c\u00e9l tov\u00e1bbra is a gazdas\u00e1g gyors \u00e9s hat\u00e9kony \u00fajraind\u00edt\u00e1sa - mondta a miniszter.\n\u00a0\u00a0\u00a0\u00a0A Magyar Kereskedelmi \u00e9s Iparkamara (MKIK) eln\u00f6ke a v\u00e1ltoz\u00e1sokat m\u00e9ltatva versenyk\u00e9pess\u00e9gi t\u00e9nyez\u0151nek nevezte az alacsony b\u00fcrokratikus terheket.\n\u00a0\u00a0\u00a0\u00a0A j\u00f3l m\u0171k\u00f6d\u0151 ad\u00f3igazgat\u00e1s megk\u00f6nny\u00edti a gazdas\u00e1gi szerepl\u0151k \u00e9let\u00e9t, a felm\u00e9r\u00e9sek szerint az elm\u00falt \u00e9vek v\u00e1ltoz\u00e1sait a Magyarorsz\u00e1gon m\u0171k\u00f6d\u0151 c\u00e9gek \u00fcdv\u00f6zlik - fogalmazott Parragh L\u00e1szl\u00f3. \u00a0\u00a0\u00a0\u00a0Az MKIK eln\u00f6ke ugyanakkor l\u00e1t m\u00e9g lehet\u0151s\u00e9get a terhek tov\u00e1bbi cs\u00f6kkent\u00e9s\u00e9re, \u00e9s a p\u00e9nz\u00fcgyminiszterrel egyet\u00e9rtve javasolta p\u00e9ld\u00e1ul, hogy az \u00e1llam ne k\u00e9rjen a v\u00e1llalkoz\u00e1sokt\u00f3l olyan adatokat, amelyekkel maga is rendelkezik.\n\u00a0\u00a0\u00a0\u00a0A cs\u00fct\u00f6rt\u00f6ki \u00fcl\u00e9sen a b\u00fcrokratikus \u00e9s ad\u00f3z\u00e1si terhek mellett az idegenforgalom helyzet\u00e9t is t\u00e1rgyalta a test\u00fclet. A megbesz\u00e9l\u00e9st ismertetve a Magyar Turisztikai \u00dcgyn\u00f6ks\u00e9g (MT\u00dc) vez\u00e9rigazgat\u00f3ja elmondta, m\u00e1ra a vid\u00e9ki Magyarorsz\u00e1gon, a tavalyi \u00e9v azonos id\u0151szak\u00e1hoz hasonl\u00f3 sz\u00e1mban l\u00e1tunk magyar turist\u00e1kat, s\u0151t egyes telep\u00fcl\u00e9seken a tavalyi \u00e9vhez k\u00e9pest a magyarok k\u00f6lt\u00e9se ak\u00e1r 30 sz\u00e1zal\u00e9kkal magasabb is.\n\u00a0\u00a0\u00a0\u00a0Guller Zolt\u00e1n a korm\u00e1ny gyors int\u00e9zked\u00e9seinek tulajdon\u00edtja a fellend\u00fcl\u00e9st, \u00e9s \u00fagy l\u00e1tja, hogy mostant\u00f3l m\u00e1r nem k\u00f6lts\u00e9gvet\u00e9si t\u00e1mogat\u00e1sokkal, hanem jogszab\u00e1ly-v\u00e1ltoztat\u00e1sokkal kell az idegenforgalmat \u00e9s a vend\u00e9gl\u00e1t\u00e1st t\u00e1mogatni.\n\u00a0\u00a0\u00a0\u00a0A folyamat egy\u00e9rtelm\u0171, napr\u00f3l napra n\u0151 a vend\u00e9gek \u00e9s a vend\u00e9g\u00e9jszak\u00e1k sz\u00e1ma, \u00e9s emelkedik az turist\u00e1k \u00e1ltal elk\u00f6lt\u00f6tt \u00f6sszeg - tette hozz\u00e1.\n\u00a0\u00a0\u00a0\u00a0Az MT\u00dc vezet\u0151je \u00fcdv\u00f6z\u00f6lte, hogy a l\u00e9gi forgalom is kezd helyre\u00e1llni, ez\u00e9rt arra sz\u00e1m\u00edt, hogy augusztusra a tavalyi 80 sz\u00e1zal\u00e9k\u00e1ra emelkedhet a rep\u00fcl\u0151vel \u00e9rkez\u0151 vend\u00e9gek sz\u00e1ma Magyarorsz\u00e1gon.\n\nMTI\n\n"}]