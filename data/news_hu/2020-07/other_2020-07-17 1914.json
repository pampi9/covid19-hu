[{"date": "2020-07-17 19:14", "url": "https://koronavirus.gov.hu/cikkek/nnk-nem-igaz-hogy-minden-negyedik-beteg-korhazban-fertozodott-meg", "h1": "NNK: nem igaz, hogy minden negyedik beteg k\u00f3rh\u00e1zban fert\u0151z\u0151d\u00f6tt meg", "body": "\nVal\u00f3tlan \u00e9s f\u00e9lrevezet\u0151 azt \u00e1ll\u00edtani, hogy minden negyedik koronav\u00edrusos beteg k\u00f3rh\u00e1zban fert\u0151z\u0151d\u00f6tt meg, \u00e9s 260, t\u00f6bbs\u00e9g\u00e9ben id\u0151s, kr\u00f3nikus betegs\u00e9gt\u0151l szenved\u0151 ember ez\u00e9rt halt meg - h\u00edvta fel a figyelmet a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) k\u00f6zlem\u00e9nyben p\u00e9nteken.\n\nSz\u00e1mos h\u00edrad\u00e1s f\u00e9lremagyar\u00e1zta a tisztif\u0151orvos \u00e1ltal k\u00f6z\u00f6lt - a k\u00f3rh\u00e1zi fert\u0151z\u00e9sek sz\u00e1m\u00e1ra vonatkoz\u00f3 - adatokat. A fogalmak tiszt\u00e1z\u00e1sa \u00e9rdek\u00e9ben fontos elmondani, hogy a nemzetk\u00f6zi el\u0151\u00edr\u00e1sok szerint minden olyan esetet k\u00f3rh\u00e1zi fert\u0151z\u00e9snek kell min\u0151s\u00edteni, amelynek t\u00fcnetei 48 \u00f3r\u00e1val a k\u00f3rh\u00e1zba t\u00f6rt\u00e9nt felv\u00e9tel ut\u00e1n jelentkeznek, f\u00fcggetlen\u00fcl att\u00f3l, hogy hol fert\u0151z\u0151d\u00f6tt meg a beteg - \u00edrt\u00e1k.\n\u00a0\u00a0\u00a0\u00a0Hozz\u00e1tett\u00e9k: az \u00fajkoronav\u00edrus-fert\u0151z\u00e9s (Covid-19) lappang\u00e1si ideje egyt\u0151l 14 napig terjed. Teh\u00e1t amennyiben egy int\u00e9zm\u00e9nyben \u00e1polt koronav\u00edrusos betegn\u00e9l ez id\u0151 alatt jelentkeznek a fert\u0151z\u00e9sre jellemz\u0151 t\u00fcnetek, akkor nem lehet megmondani, hogy az adott int\u00e9zm\u00e9nyben fert\u0151z\u0151d\u00f6tt meg, vagy m\u00e1r a lappang\u00e1si id\u0151ben ker\u00fclt felv\u00e9telre.\n\u00a0\u00a0\u00a0\u00a0A j\u00e1rv\u00e1ny\u00fcgyi adatok megfelel\u0151 \u00e9rt\u00e9kel\u00e9s\u00e9hez szak\u00e9rtelem sz\u00fcks\u00e9ges - figyelmeztet a n\u00e9peg\u00e9szs\u00e9g\u00fcgyi k\u00f6zpont.\n\nMTI 2020. j\u00falius 17.\n\n"}]