[{"date": "2020-07-25 14:21", "url": "https://koronavirus.gov.hu/cikkek/szijjarto-leheto-legjobb-megallapodas-szuletett-meg-az-europai-helyreallitasi-alaprol", "h1": "Szijj\u00e1rt\u00f3: a lehet\u0151 legjobb meg\u00e1llapod\u00e1s sz\u00fcletett meg az eur\u00f3pai helyre\u00e1ll\u00edt\u00e1si alapr\u00f3l", "body": "\nSzijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter szerint a lehet\u0151 legjobb meg\u00e1llapod\u00e1s sz\u00fcletett az eur\u00f3pai helyre\u00e1ll\u00edt\u00e1si alapr\u00f3l a h\u00e9t elej\u00e9n v\u00e9get \u00e9rt uni\u00f3s cs\u00facson, ha nem a legjobb lett volna, akkor Magyarorsz\u00e1g nem fogadta volna el.\n\nErr\u0151l a France24 francia t\u00e9v\u00e9nek adott interj\u00faj\u00e1ban besz\u00e9lt p\u00e9ntek este.\n\"Ha nem ez lett volna a lehets\u00e9ges legjobb meg\u00e1llapod\u00e1s, akkor egyszer\u0171en nem fogadtuk volna el\" - jelentette ki a miniszter.\n\"A f\u0151 c\u00e9lunk az volt, hogy ezeket az eur\u00f3pai forr\u00e1sokat igazs\u00e1gosan \u00e9s objekt\u00edv krit\u00e9riumok alapj\u00e1n osszuk el k\u00f6z\u00f6sen. Sz\u00f3 sem lehetett arr\u00f3l, hogy engedj\u00fcnk b\u00e1rmilyen zsarol\u00e1snak, vagy annak, hogy bizonyos orsz\u00e1gok nyom\u00e1st gyakoroljanak m\u00e1sokra, szubjekt\u00edv krit\u00e9riumokat szabjanak meg a sz\u00e9toszt\u00e1s m\u00f3dszer\u00e9ben\" - tette hozz\u00e1.\nArr\u00f3l, hogy az \u00fagynevezett \"takar\u00e9kos\" orsz\u00e1gok felt\u00e9teleket szabtak volna a sz\u00e9toszt\u00e1shoz, azt mondta: \"Egyszer\u0171en elfogadhatatlan sz\u00e1munkra felt\u00e9telekhez k\u00f6tni, hogy egy bizonyos tagorsz\u00e1g hozz\u00e1f\u00e9rhet-e uni\u00f3s p\u00e9nzalapokhoz. Egyik tagorsz\u00e1g sem mondhatja meg egy m\u00e1siknak, hogy kaphat-e ezekb\u0151l a p\u00e9nzekb\u0151l.\"\nA riporternek arra a felvet\u00e9s\u00e9re, hogy ebben a p\u00e9nz\u00fcgyi seg\u00e9lysz\u00e9toszt\u00e1sban megnyilv\u00e1nul\u00f3 szolidarit\u00e1s lehet az els\u0151 l\u00e9p\u00e9s a f\u00f6der\u00e1lis Eur\u00f3pa fel\u00e9, Szijj\u00e1rt\u00f3 azt mondta: \"Egy\u00e1ltal\u00e1n nem hisz\u00fcnk abban az elk\u00e9pzel\u00e9sben, amelyet mondjuk Eur\u00f3pai Egyes\u00fclt \u00c1llamoknak h\u00edvhatn\u00e1nk. \u00dagy gondoljuk, hogy az Eur\u00f3pai Uni\u00f3 csak \u00fagy lehet er\u0151s, ha tag\u00e1llamai er\u0151sek, \u00e9s csak \u00fagy lesz er\u0151s, ha tag\u00e1llamai ragaszkodnak az identit\u00e1sukhoz, ami a nemzeti \u00e9s a t\u00f6rt\u00e9nelmi identit\u00e1st, a vall\u00e1si \u00e9s a kultur\u00e1lis \u00f6r\u00f6ks\u00e9get jelenti.\"\nA riporter sz\u00f3ba hozta Mark Rutte holland minisztereln\u00f6k\u00f6t, aki jog\u00e1llamis\u00e1gi krit\u00e9riumok teljes\u00fcl\u00e9s\u00e9hez k\u00f6t\u00f6tte volna a p\u00e9nzek sz\u00e9toszt\u00e1s\u00e1nak m\u00f3dj\u00e1t.\n\"Mark Rutte bev\u00e1ndorl\u00e1sp\u00e1rti politikus. Gy\u0171l\u00f6li a mi politik\u00e1nkat, amely nagyon hat\u00e1rozottan ellenzi a bev\u00e1ndorl\u00e1st. Egy\u00e9rtelm\u0171, hogy az ut\u00f3bbi \u00e9vekben nem mulasztott el egyetlen alkalmat sem, amikor megb\u00fcntethette Magyarorsz\u00e1got, amely ragaszkodik bev\u00e1ndorl\u00e1sellenes politik\u00e1j\u00e1hoz\" - mondta Szijj\u00e1rt\u00f3 P\u00e9ter.\nArr\u00f3l, hogy Magyarorsz\u00e1g hogyan k\u00e9sz\u00fcl fel a koronav\u00edrus-j\u00e1rv\u00e1ny esetleges m\u00e1sodik hull\u00e1m\u00e1ra, a miniszter azt mondta: \"Siker\u00fclt ellen\u0151rz\u00e9s\u00fcnk alatt tartani a helyzetet, viszonylag alacsony szintre szor\u00edtani a fert\u0151z\u00f6ttek sz\u00e1m\u00e1t. Nem szeretn\u00e9nk, ha er\u0151fesz\u00edt\u00e9seink hi\u00e1baval\u00f3k voln\u00e1nak. Ez\u00e9rt tov\u00e1bbra is \u00f3vatosak vagyunk az Eur\u00f3pai Uni\u00f3n k\u00edv\u00fcli orsz\u00e1gokkal szembeni hat\u00e1rnyit\u00e1sban, az uni\u00f3n bel\u00fcl azonban term\u00e9szetesen beengedj\u00fck az orsz\u00e1gba minden vend\u00e9g\u00fcnket.\"\n\u00a0\n\n\n\nMTI\n\n"}]