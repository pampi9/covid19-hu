[{"date": "2020-07-24 10:43", "url": "https://koronavirus.gov.hu/cikkek/ksh-beutazo-turizmusnal-jobban-csokkentek-magyarok-kulfoldi-latogatasai-az-elso-negyedevben", "h1": "KSH: a beutaz\u00f3 turizmusn\u00e1l is jobban cs\u00f6kkentek a magyarok k\u00fclf\u00f6ldi l\u00e1togat\u00e1sai az els\u0151 negyed\u00e9vben", "body": "\nA j\u00e1rv\u00e1ny miatt m\u00e1rcius k\u00f6zep\u00e9n bevezetett utaz\u00e1si korl\u00e1toz\u00e1sok k\u00f6vetkezt\u00e9ben az els\u0151 negyed\u00e9vben, azon bel\u00fcl m\u00e1rciusban cs\u00f6kken\u00e9sbe fordult a k\u00fclf\u00f6ldiek magyarorsz\u00e1gi l\u00e1togat\u00e1sainak, valamint a magyarok nemzetk\u00f6zi utaz\u00e1sainak a kor\u00e1bbi id\u0151szakokra jellemz\u0151 emelked\u0151 tendenci\u00e1ja. A k\u00fclf\u00f6ldi l\u00e1togat\u00f3k sz\u00e1ma 13 sz\u00e1zal\u00e9kkal cs\u00f6kkent az el\u0151z\u0151 \u00e9v azonos id\u0151szak\u00e1hoz k\u00e9pest, a magyar \u00e1llampolg\u00e1rok 19 sz\u00e1zal\u00e9kkal kevesebbszer utaztak k\u00fclf\u00f6ldre - \u00e1llap\u00edtotta meg legfrissebb \u00f6sszefoglal\u00f3j\u00e1ban a K\u00f6zponti Statisztikai Hivatal (KSH).\n\nA beutaz\u00f3 k\u00fclf\u00f6ldiek \u00e9s a k\u00fclf\u00f6ldre utaz\u00f3 magyarok kiad\u00e1sainak egyenlege az els\u0151 negyed\u00e9vben 4,7 sz\u00e1zal\u00e9kkal, 211 milli\u00e1rd forinttal cs\u00f6kkent az egy \u00e9vvel kor\u00e1bbihoz viszony\u00edtva.\nA k\u00fclf\u00f6ldi l\u00e1togat\u00f3k sz\u00e1ma els\u0151sorban a koronav\u00edrus-j\u00e1rv\u00e1ny miatt bevezetett int\u00e9zked\u00e9sek hat\u00e1s\u00e1ra 13 sz\u00e1zal\u00e9kkal cs\u00f6kkent az el\u0151z\u0151 \u00e9v azonos id\u0151szak\u00e1hoz k\u00e9pest. Az egynapos utaz\u00e1sok sz\u00e1ma 12, a t\u00f6bbnaposok\u00e9 15 sz\u00e1zal\u00e9kkal lett kevesebb.\nA magyar \u00e1llampolg\u00e1rok 19 sz\u00e1zal\u00e9kkal kevesebbszer utaztak k\u00fclf\u00f6ldre, mint egy \u00e9vvel kor\u00e1bban. Az egynapos utaz\u00e1sok sz\u00e1ma 21 sz\u00e1zal\u00e9kkal, a t\u00f6bbnaposok\u00e9 15 sz\u00e1zal\u00e9kkal cs\u00f6kkent. A bar\u00e1t- \u00e9s rokonl\u00e1togat\u00e1si c\u00e9l\u00fa utak sz\u00e1ma csup\u00e1n 8,6 sz\u00e1zal\u00e9kkal, m\u00edg a v\u00e1rosn\u00e9z\u00e9si c\u00e9l\u00fa utaz\u00e1sok\u00e9 21 sz\u00e1zal\u00e9kkal m\u00e9rs\u00e9kl\u0151d\u00f6tt.\nA szabadid\u0151, sz\u00f3rakoz\u00e1s, eg\u00e9szs\u00e9gmeg\u0151rz\u00e9s c\u00e9l\u00fa beutaz\u00e1sok sz\u00e1ma cs\u00f6kkent a legkisebb m\u00e9rt\u00e9kben, 7,2 sz\u00e1zal\u00e9kkal. A bar\u00e1t- \u00e9s rokonl\u00e1togat\u00e1sok sz\u00e1ma 11 sz\u00e1zal\u00e9kkal m\u00e9rs\u00e9kl\u0151d\u00f6tt, az \u00fczleti, \u00fczletel\u00e9si c\u00e9l\u00fa utak\u00e9 47 sz\u00e1zal\u00e9kkal visszaesett. A k\u00fclf\u00f6ldi beutaz\u00f3k \u00e1tlagos tart\u00f3zkod\u00e1si ideje az el\u0151z\u0151 \u00e9v azonos id\u0151szak\u00e1hoz k\u00e9pest v\u00e1ltozatlanul 2,1 nap, ezen bel\u00fcl a t\u00f6bb napra \u00e9rkez\u0151k\u00e9 0,1 nappal 5,0 napra m\u00e9rs\u00e9kl\u0151d\u00f6tt.\nA k\u00fclf\u00f6ldi l\u00e1togat\u00f3k fejenk\u00e9nt \u00e9s naponta \u00e1tlagosan 17 100 forintot k\u00f6lt\u00f6ttek Magyarorsz\u00e1gon, 1400 forinttal t\u00f6bbet az egy \u00e9vvel kor\u00e1bbin\u00e1l. A legmagasabb \u00f6sszeg\u0171 \u00e1tlagos kiad\u00e1sok a fog\u00e1szati kezel\u00e9sekhez (87 ezerforint/f\u0151/nap), az \u00fczleti utaz\u00e1sokhoz (41 ezer forint) \u00e9s a v\u00e1rosn\u00e9z\u00e9sekhez (26 ezer forint) kapcsol\u00f3dtak. A szabadid\u0151s c\u00e9l\u00fa utaz\u00e1sokon r\u00e9sztvev\u0151k kiad\u00e1sai \u00e1tlagosan 5,9 sz\u00e1zal\u00e9kkal, 20 700 forintra n\u0151ttek.\nA l\u00e1togat\u00f3k k\u00f6lt\u00e9s\u00e9nek 28 sz\u00e1zal\u00e9ka sz\u00e1ll\u00e1sra \u00e9s vend\u00e9gl\u00e1t\u00f3-szolg\u00e1ltat\u00e1sokra, 18 sz\u00e1zal\u00e9ka k\u00f6zleked\u00e9sre \u00e9s \u00fczemanyag-v\u00e1s\u00e1rl\u00e1sra ir\u00e1nyult. Az \u00e9lelmiszerekre \u00e9s egy\u00e9b \u00e1rucikkekre ford\u00edtott kiad\u00e1sok ar\u00e1nya 29 sz\u00e1zal\u00e9kra n\u0151tt.\nA magyarok k\u00fclf\u00f6ldi utaz\u00e1sainak 64 sz\u00e1zal\u00e9ka egynapos \u00fat volt. Jelent\u0151sen cs\u00f6kkentek az egynapos v\u00e1s\u00e1rl\u00e1sok, illetve az \u00fczletel\u00e9si c\u00e9l\u00fa utaz\u00e1sok. A legt\u00f6bben tov\u00e1bbra is Ausztri\u00e1ba \u00e9s Szlov\u00e1ki\u00e1ba utaztak, \u00e1m az odal\u00e1togat\u00f3k sz\u00e1ma egyar\u00e1nt \u00f6t\u00f6d\u00e9vel m\u00e9rs\u00e9kl\u0151d\u00f6tt az egy \u00e9vvel kor\u00e1bbihoz k\u00e9pest.\nA k\u00fclf\u00f6ldre utaz\u00f3 magyarok \u00e1tlagosan 2,5 napot t\u00f6lt\u00f6ttek el utaz\u00e1saik sor\u00e1n, 0,4 nappal kevesebbet az egy \u00e9vvel kor\u00e1bbin\u00e1l. Az utaz\u00f3k k\u00fclf\u00f6ld\u00f6n t\u00f6lt\u00f6tt \u00f6sszes ideje 30 sz\u00e1zal\u00e9kkal elmaradt az egy \u00e9vvel kor\u00e1bbit\u00f3l, leger\u0151teljesebben a munkav\u00e9gz\u00e9si \u00e9s az \u00fczleti utak eset\u00e9ben (48 \u00e9s 37 sz\u00e1zal\u00e9kkal) cs\u00f6kkent.\u00a0\u00a0\nA k\u00fclf\u00f6ldre utaz\u00f3 magyarok foly\u00f3 \u00e1ron 11 sz\u00e1zal\u00e9kkal kevesebbet, 162 milli\u00e1rd forintot, fejenk\u00e9nt \u00e9s naponta \u00e1tlagosan 14 500 forintot k\u00f6lt\u00f6ttek. A legnagyobb, egy f\u0151re jut\u00f3, napi 34 ezer forintnyi \u00e1tlagos kiad\u00e1s az \u00fczleti utaz\u00e1sokhoz kapcsol\u00f3dott.\n\nMTI 2020. j\u00falius 17.\n\n"}]