[{"date": "2020-07-31 10:08", "url": "https://koronavirus.gov.hu/cikkek/orban-viktor-minden-valtoztatas-kockazatot-jelentene", "h1": "Orb\u00e1n Viktor: minden v\u00e1ltoztat\u00e1s kock\u00e1zatot jelentene", "body": "\nJelenleg j\u00f3l van be\u00e1ll\u00edtva a koronav\u00edrus-j\u00e1rv\u00e1ny elleni v\u00e9dekez\u00e9s szintje, \u00e9s minden v\u00e1ltoztat\u00e1s kock\u00e1zatot jelentene, ez\u00e9rt \"ne kock\u00e1ztassunk, minden maradjon \u00fagy, ahogy van\" - mondta Orb\u00e1n Viktor minisztereln\u00f6k p\u00e9nteken a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\n\"A mostani \u00e1llapot j\u00f3, stagn\u00e1l a helyzet, \u00e9s minden v\u00e1ltoz\u00e1s, amit esetleg tenn\u00e9nk, az mag\u00e1val hordozhatja a helyzet roml\u00e1s\u00e1nak kock\u00e1zat\u00e1t, \u00e9s ezt nem szeretn\u00e9nk v\u00e1llalni\" - fogalmazott a korm\u00e1nyf\u0151, \u00fagy \u00e9rt\u00e9kelve: a magyar v\u00e9dekez\u00e9s bev\u00e1lt. Azt mondta, \"ha tartjuk azt, ahogy eddig \u00e9lt\u00fcnk, \u00e9s ahogy eddig egy\u00fctt \u00e9lt\u00fcnk a v\u00edrussal, akkor nem lesz baj\".\nMagyarorsz\u00e1gon ma minden rendelkez\u00e9sre \u00e1ll a v\u00e9dekez\u00e9shez\n\nOrb\u00e1n Viktor arr\u00f3l is besz\u00e9lt, hogy Magyarorsz\u00e1gon ma minden rendelkez\u00e9sre \u00e1ll a v\u00e9dekez\u00e9shez, \u00e9s \"a sz\u00fcks\u00e9ges eszk\u00f6z\u00f6ket mi gy\u00e1rtjuk\", mindenb\u0151l annyit, amennyi kell, a helyzet \u00edgy sokkal biztons\u00e1gosabb.\nMegjegyezte tov\u00e1bb\u00e1: a j\u00e1rv\u00e1ny\u00fcgyi helyzetben a magyar eg\u00e9szs\u00e9g\u00fcgyi rendszerr\u0151l kider\u00fclt, hogy Eur\u00f3pa egyik legjobban teljes\u00edt\u0151 eg\u00e9szs\u00e9g\u00fcgyi rendszere.\nA nemzeti konzult\u00e1ci\u00f3r\u00f3l\n\nMit sem \u00e9rnek azonban az eszk\u00f6z\u00f6k, ha a szab\u00e1lyok nem pontosak, illetve az emberek nem tartj\u00e1k be \u0151ket. Ez\u00e9rt is fontos a nemzeti konzult\u00e1ci\u00f3, hogy a k\u00f6vetkez\u0151 hull\u00e1m elleni v\u00e9dekez\u00e9sre \"\u00fagy fussunk r\u00e1, hogy ne legyen vita semmir\u0151l se\" - f\u0171zte hozz\u00e1.\nHangs\u00falyozta: a tervszer\u0171, higgadt, kisz\u00e1m\u00edthat\u00f3 v\u00e9dekez\u00e9st nem szabad feladni, \"nem szabad, hogy elragadjon benn\u00fcnket a h\u00e9v, a lelkesed\u00e9s, a sz\u00edv, a ny\u00e1r, a Balaton, a nyaral\u00e1s\", hanem \"legyen a fej\u00fcnkben, hogy a v\u00edrus itt van k\u00f6z\u00f6tt\u00fcnk\". A \"nyugalom h\u00e1tter\u00e9ben\" folyamatosan t\u00f6bb sz\u00e1z ember \u00e1ll k\u00e9szenl\u00e9tben \"egy g\u00e9ph\u00e1z megb\u00edzhat\u00f3 m\u00f3dj\u00e1n\" - jelezte.\nAz orsz\u00e1gbesorol\u00e1sokr\u00f3l\n\nA minisztereln\u00f6k elmondta: az operat\u00edv t\u00f6rzs \u00fcl\u00e9sezik, keddenk\u00e9nt tesz javaslatot a korm\u00e1nynak az esetleges m\u00f3dos\u00edt\u00e1sokra, err\u0151l a kabinet szerd\u00e1nk\u00e9nt tud hat\u00e1rozni, a d\u00f6nt\u00e9sek pedig p\u00e9nteken l\u00e9pnek hat\u00e1lyba. Ez els\u0151sorban a k\u00fclf\u00f6ldre utaz\u00f3knak fontos - folytatta -, mert a vesz\u00e9ly most a v\u00edrus behurcol\u00e1sa. Ez\u00e9rt arra k\u00e9rte az \u00e9rintetteket, hogy k\u00f6vess\u00e9k az orsz\u00e1gbesorol\u00e1sokat, \u00e9s k\u00fclf\u00f6ldre utaz\u00e1s eset\u00e9n a z\u00f6ld jelz\u00e9s\u0171 orsz\u00e1gokat v\u00e1lassz\u00e1k, ne a s\u00e1rg\u00e1kat \u00e9s a pirosakat, mert ezzel nemcsak magukra, hanem az itthon marad\u00f3kra is bajt hozhatnak. A vil\u00e1gban sok hely\u00fctt megindult a m\u00e1sodik hull\u00e1m - h\u00edvta fel a figyelmet.\nGar\u00e1zskoncert-sorozat indul a k\u00f6nny\u0171zen\u00e9vel foglalkoz\u00f3knak\n\nOrb\u00e1n Viktor sz\u00f3lt tov\u00e1bb\u00e1 arr\u00f3l, hogy a j\u00e1rv\u00e1ny miatt seg\u00edteni kell a k\u00f6nny\u0171zen\u00e9vel foglalkoz\u00f3knak is, ez\u00e9rt a korm\u00e1ny elk\u00fcl\u00f6n\u00edtett nekik t\u00f6bb mint 5 milli\u00e1rd forintot, \u00e9s egy olyan program indul, amelyben gar\u00e1zskoncerteket r\u00f6gz\u00edtenek, majd a m\u00e9dia bemutatja \u0151ket. A keretb\u0151l 800 milli\u00f3 forintot kifejezetten a cig\u00e1nyzen\u00e9szek megseg\u00edt\u00e9s\u00e9re sz\u00e1nnak.\nAnnyi munkahelyet hozunk l\u00e9tre, amennyit t\u00f6nkretett a v\u00edrus\nA munka\u00fcgyi helyzettel kapcsolatban arr\u00f3l besz\u00e9lt, hogy a j\u00e1rv\u00e1ny miatt \u00f6sszess\u00e9g\u00e9ben ugyan megt\u00f6rt a foglalkoztat\u00e1s lend\u00fclete, de ezt m\u00e1r siker\u00fclt vissza\u00e1ll\u00edtani, n\u00e9h\u00e1ny h\u00e9t m\u00falva pedig az is kijelenthet\u0151 lesz, hogy teljes\u00fclt az a korm\u00e1nyzati v\u00e1llal\u00e1s, amely szerint annyi munkahelyet hoznak l\u00e9tre, amennyit t\u00f6nkretett a v\u00edrus.\nA gazdas\u00e1gi v\u00e9dekez\u00e9sr\u0151l\n\nA korm\u00e1ny a gazdas\u00e1gi v\u00e9dekez\u00e9s egy speci\u00e1lis v\u00e1ltozat\u00e1t alak\u00edtotta ki - mondta a minisztereln\u00f6k, hozz\u00e1t\u00e9ve, hogy sokat szokott seg\u00edteni neki a \"szellemileg nagyon b\u00e1tor\" Matolcsy Gy\u00f6rgy jegybankeln\u00f6k, aki szerint \"kanyarban kell el\u0151zni\", vagyis ki kell tal\u00e1lni olyan speci\u00e1lis magyar v\u00e1ls\u00e1gkezel\u0151 l\u00e9p\u00e9seket, amelyekkel el\u0151nyre lehet szert tenni a v\u00e1ls\u00e1g id\u0151szak\u00e1ban.\nM\u00e1s orsz\u00e1gok v\u00e1ls\u00e1gkezel\u00e9s\u00e9hez k\u00e9pest a legfontosabb elt\u00e9r\u00e9snek a korm\u00e1nyf\u0151 azt tartja, hogy Magyarorsz\u00e1g nagyon jelent\u0151s \u00f6sszegeket \u00e9s szab\u00e1lyv\u00e1ltoz\u00e1sokat eszk\u00f6z\u00f6lt a beruh\u00e1z\u00e1sok ter\u00fclet\u00e9n. Ez pedig j\u00f6v\u0151re fantasztikus eredm\u00e9nyeket fog produk\u00e1lni, 2021-ben egy olyan \"beruh\u00e1z\u00e1si boom\" mutatkozik majd meg a magyar gazdas\u00e1gban, amire r\u00e9gen volt p\u00e9lda, \u00e9s \"jobb \u00e1llapotban fogunk kij\u00f6nni a j\u00e1rv\u00e1nyb\u00f3l, mint ahogyan belement\u00fcnk\" - \u00e9rt\u00e9kelt.\nMegjegyezte ugyanakkor, hogy ezt egy bizonytalans\u00e1gi t\u00e9nyez\u0151 z\u00e1r\u00f3jelbe teheti: ha van m\u00e1sodik hull\u00e1m, \u00e9s az t\u00e9rdre k\u00e9nyszer\u00edt benn\u00fcnket.\nA legut\u00f3bbi EU-cs\u00facson 3 milli\u00e1rd eur\u00f3t szerezt\u00fcnk Magyarorsz\u00e1gnak \nA legut\u00f3bbi EU-cs\u00faccsal kapcsolatban Orb\u00e1n Viktor arr\u00f3l besz\u00e9lt: a magyarok ne \u00fagy gondoljanak az eur\u00f3pai uni\u00f3s forr\u00e1sokra, mint \"amit mi kapunk valakit\u0151l, aki n\u00e1lunk gazdagabb \u00e9s er\u0151sebb\", hanem \u00fagy, hogy Magyarorsz\u00e1g a nyugati \u00e1ruk v\u00e9d\u0151v\u00e1mok n\u00e9lk\u00fcli behozatal\u00e1\u00e9rt \u00e9s beruh\u00e1z\u00e1sok\u00e9rt cser\u00e9be elv\u00e1rja a l\u00e9trej\u00f6v\u0151 profit egy m\u00e9lt\u00e1nyos r\u00e9sz\u00e9nek visszajuttat\u00e1s\u00e1t, mert \"az a mienk, az\u00e9rt mi dolgoztunk meg\". A versenyfelt\u00e9telek egyenl\u0151tlenek voltak, ez\u00e9rt \"j\u00e1r nek\u00fcnk valamifajta es\u00e9lyegyenl\u0151s\u00e9get teremt\u0151 p\u00e9nz\u00fcgyi visszat\u00e9r\u00edt\u00e9s\" - jegyezte meg.\nHangs\u00falyozta tov\u00e1bb\u00e1: a br\u00fcsszeli visszat\u00e9r\u00edt\u00e9seket gyorsan kell felhaszn\u00e1lni, k\u00fcl\u00f6n\u00f6sen j\u00e1rv\u00e1ny idej\u00e9n sz\u00e1m\u00edt az id\u0151 a gazdas\u00e1gban, ez\u00e9rt a korm\u00e1ny m\u00e1r beazonos\u00edtotta a gyors megval\u00f3s\u00edt\u00e1sra alkalmas programokat. P\u00e9ldak\u00e9nt eml\u00edtette a magyar v\u00edzrendszer meg\u00faj\u00edt\u00e1s\u00e1t, valamint a k\u00f6rnyezetv\u00e9delmi \u00e9s energiarendszer \u00e1talak\u00edt\u00e1s\u00e1t, amelyek ezermilli\u00e1rd forintos t\u00e9telek.\n\"A legutols\u00f3 br\u00fcsszeli csat\u00e1ban n\u00e9gy nap alatt 3 milli\u00e1rd eur\u00f3val, t\u00f6bb mint 1000 milli\u00e1rd forinttal n\u00f6velt\u00fck meg azt az \u00f6sszeget, amelyet be tudunk vonni a magyar gazdas\u00e1gba\" - k\u00f6z\u00f6lte Orb\u00e1n Viktor.\nA r\u00e1di\u00f3m\u0171sorban sz\u00f3 volt arr\u00f3l is, hogy 2023-ban Eur\u00f3pa Kultur\u00e1lis F\u0151v\u00e1rosa lesz Veszpr\u00e9m, amir\u0151l a korm\u00e1nyf\u0151 azt mondta: ez egy lehet\u0151s\u00e9g lesz arra, hogy ezt a fantasztikus orsz\u00e1got megmutass\u00e1k a vil\u00e1gnak, de akkor az nem lehet koszos, viharvert. Veszpr\u00e9m egy \u00e9kszerdoboz, a l\u00e1bain\u00e1l pedig ott a Balaton - fogalmazott. A kultur\u00e1lis f\u0151v\u00e1rosi program j\u00f3 kezekben van, Navracsics Tibor volt minisztereln\u00f6k-helyettes fogja \u00f6ssze korm\u00e1nybiztosk\u00e9nt, \u00e9s a t\u00e9rs\u00e9gre \u00f6sszesen mintegy 100 milli\u00e1rd forintot ford\u00edtanak - ismertette.\n\n\n"}]