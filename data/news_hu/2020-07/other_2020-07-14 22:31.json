[{"date": "2020-07-14 22:31", "url": "https://koronavirus.gov.hu/cikkek/benko-bebizonyosodott-hogy-katonak-nem-csak-fegyverekhez-ertenek", "h1": "Benk\u0151: bebizonyosodott, hogy a katon\u00e1k nem csak a fegyverekhez \u00e9rtenek", "body": "\nA koronav\u00edrus-j\u00e1rv\u00e1ny idej\u00e9n bebizonyosodott, hogy a Magyar Honv\u00e9ds\u00e9g, a katon\u00e1k nem csak a fegyverekhez \u00e9rtenek, nem csak h\u00e1bor\u00fas feladatokra, b\u00e9keteremt\u00e9sre alkalmasak - hangs\u00falyozta a honv\u00e9delmi miniszter egy budapesti h\u00e1tt\u00e9rbesz\u00e9lget\u00e9sen.\n\nBenk\u0151 Tibor elmondta, hogy a honv\u00e9ds\u00e9g mintegy 2 ezer katon\u00e1ja seg\u00edtette a j\u00e1rv\u00e1ny elleni v\u00e9dekez\u00e9st. 105 l\u00e9tfontoss\u00e1g\u00fa magyar v\u00e1llalatn\u00e1l honv\u00e9delmi ir\u00e1ny\u00edt\u00f3 t\u00f6rzsek koordin\u00e1lt\u00e1k a munk\u00e1t. A 108 eg\u00e9szs\u00e9g\u00fcgyi \u00e9s szoci\u00e1lis int\u00e9zm\u00e9nyben szolg\u00e1latot teljes\u00edt\u0151 k\u00f3rh\u00e1zparancsnok k\u00f6z\u00fcl 51 katona volt. Orsz\u00e1gszerte 1034 id\u0151sotthon fert\u0151tlen\u00edt\u00e9s\u00e9t v\u00e9gezt\u00e9k el. Mindemellett a katon\u00e1k el\u0151sz\u0171r\u0151 s\u00e1trakat \u00e9p\u00edtettek, j\u00e1r\u0151r\u00f6ztek, seg\u00edtett\u00e9k a hat\u00e1rv\u00e9delmet, a humanit\u00e1rius korridor biztos\u00edt\u00e1s\u00e1t, tov\u00e1bb\u00e1 \u0151rz\u00e9s-v\u00e9delmi feladatokat is ell\u00e1ttak.\nA miniszter kit\u00e9rt arra is, hogy a Magyar Honv\u00e9ds\u00e9g a gazdas\u00e1gv\u00e9delmi akci\u00f3terv munkahelyteremt\u0151 programj\u00e1b\u00f3l is kiveszi a r\u00e9sz\u00e9t. A speci\u00e1lis \u00f6nk\u00e9ntes tartal\u00e9kos katonai szolg\u00e1lat bevezet\u00e9s\u00e9vel 3000 embert ak\u00e1r 1 \u00e9ven kereszt\u00fcl tudnak ily m\u00f3don foglalkoztatni. Hozz\u00e1tette: szolg\u00e1latuk v\u00e9g\u00e9n a tartal\u00e9kosok hossz\u00fa t\u00e1von is v\u00e1laszthatj\u00e1k a katonai szolg\u00e1latot, de ehhez szigor\u00fabb felt\u00e9teleknek kell megfelelni\u00fck.\nBenk\u0151 Tibor elmondta, hogy a honv\u00e9ds\u00e9gn\u00e9l kiemelten fontos a nyug\u00e1llom\u00e1ny\u00fa katon\u00e1kr\u00f3l val\u00f3 gondoskod\u00e1s. Ezt seg\u00edti az \u00fagynevezett obsitos \u00e9s veter\u00e1n program, el\u0151bbi valamennyi, hosszabb ideig katonak\u00e9nt szolg\u00e1lt embert \u00e9rint, ut\u00f3bbi k\u00fcl\u00f6n foglalkozik a t\u0171zharcban is r\u00e9szt vett katon\u00e1kkal. Jelenleg is folynak a t\u00e1rgyal\u00e1sok a nyug\u00e1llom\u00e1ny\u00fa katon\u00e1k kedvezm\u00e9nyeinek, p\u00e9nz\u00fcgyi t\u00e1mogat\u00e1s\u00e1nak megval\u00f3s\u00edt\u00e1si lehet\u0151s\u00e9geir\u0151l - ismertette.\nA miniszter kiemelte: mindennek az alapja a biztons\u00e1g. A honv\u00e9delemre, a biztons\u00e1gra mindig kiemelt figyelmet kell ford\u00edtani. Ez volt a szeml\u00e9let a 2021-es k\u00f6lts\u00e9gvet\u00e9s tervez\u00e9sekor.\nBenk\u0151 Tibor hangs\u00falyozta: egy \u00e9v alatt 30 sz\u00e1zal\u00e9kkal, 778 milli\u00e1rd forintra emelkedik a honv\u00e9delmi k\u00f6lts\u00e9gvet\u00e9s, ami 1,66 sz\u00e1zal\u00e9kos GDP-ar\u00e1nynak felel meg. V\u00e1rhat\u00f3an 2024-re el\u00e9rj\u00fck a NATO \u00e1ltal elv\u00e1rt 2 sz\u00e1zal\u00e9kos m\u00e9rt\u00e9ket - tette hozz\u00e1.\nBenk\u0151 Tibor sz\u00f3lt arr\u00f3l is, hogy folytat\u00f3dik a hader\u0151fejleszt\u00e9si program. M\u00e9g ebben az \u00e9vben \u00e9rkezik 12 Leopard 2A4 t\u00edpus\u00fa harckocsi, 4 Zlin t\u00edpus\u00fa kik\u00e9pz\u0151 rep\u00fcl\u0151, \u00e9s \u00e9v v\u00e9g\u00e9ig 18 Airbus H-145 M k\u00f6nny\u0171 helikopter lesz m\u00e1r a Magyar Honv\u00e9ds\u00e9g hadrendj\u00e9ben.\n\u00a0\n\n\nMTI\n\n"}]