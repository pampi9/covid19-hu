[{"date": "2020-07-03 13:45", "url": "https://koronavirus.gov.hu/cikkek/elfogadta-2021-es-koltsegveteset-az-orszaggyules", "h1": "Elfogadta a 2021-es k\u00f6lts\u00e9gvet\u00e9s\u00e9t az Orsz\u00e1ggy\u0171l\u00e9s", "body": "\nVarga Mih\u00e1ly p\u00e9nz\u00fcgyminiszter a javaslat \u00e1ltal\u00e1nos vit\u00e1j\u00e1ban a j\u00f6v\u0151 \u00e9vi b\u00fcdzs\u00e9t a gazdas\u00e1gv\u00e9delem k\u00f6lts\u00e9gvet\u00e9s\u00e9nek nevezte, amely a j\u00e1rv\u00e1ny\u00fcgyi k\u00e9sz\u00fclts\u00e9g fenntart\u00e1sa mellett is tartalmazza a sz\u00fcks\u00e9ges forr\u00e1sokat a gyermeket nevel\u0151 csal\u00e1dok t\u00e1mogat\u00e1s\u00e1hoz, a nyugd\u00edjasok megbecs\u00fcl\u00e9s\u00e9hez, a munkahelyek megtart\u00e1s\u00e1hoz \u00e9s \u00faj munkahelyek l\u00e9trehoz\u00e1s\u00e1hoz.\n\nA k\u00e9pvisel\u0151k 133 igen, 61 nem szavazattal hagyt\u00e1k j\u00f3v\u00e1 a t\u00f6rv\u00e9nyjavaslatot, amelyben a korm\u00e1ny dinamikus, 4,8 sz\u00e1zal\u00e9kos GDP-b\u0151v\u00fcl\u00e9ssel, m\u00e9rs\u00e9kelt, 3 sz\u00e1zal\u00e9kos infl\u00e1ci\u00f3val \u00e9s a maastrichti referencia\u00e9rt\u00e9k alatti, 2,9 sz\u00e1zal\u00e9kos GDP-ar\u00e1nyos hi\u00e1nyc\u00e9llal, valamint a nemzeti j\u00f6vedelem f\u00e9l sz\u00e1zal\u00e9k\u00e1t meghalad\u00f3 biztons\u00e1gi tartal\u00e9kkal sz\u00e1mol, az \u00e1llamad\u00f3ss\u00e1g cs\u00f6kken\u00e9se mellett.\nA t\u00f6rv\u00e9ny szerint 2021-ben az \u00e1llamh\u00e1ztart\u00e1s k\u00f6zponti alrendszer\u00e9nek kiad\u00e1si f\u0151\u00f6sszege 23 465 402,0 milli\u00f3 forint, bev\u00e9teli f\u0151\u00f6sszege 21 974 178,3 milli\u00f3 forint, hi\u00e1nya pedig 1 491 223,7 milli\u00f3 forint.\nHasonl\u00f3an az el\u0151z\u0151 \u00e9vekhez az \u00e1llam m\u0171k\u00f6d\u00e9se 2021-ben is nullszald\u00f3s, teh\u00e1t a k\u00f6zszolg\u00e1ltat\u00e1sok - t\u00f6bbek k\u00f6z\u00f6tt az eg\u00e9szs\u00e9g\u00fcgy, az oktat\u00e1s \u00e9s a honv\u00e9delem - k\u00f6lts\u00e9g\u00e9t az \u00e1llam tov\u00e1bbra is a m\u0171k\u00f6d\u00e9si bev\u00e9teleib\u0151l finansz\u00edrozza.\nAz \u00e1llamad\u00f3ss\u00e1g-mutat\u00f3 2021-ben v\u00e1rhat\u00f3an 69,3 sz\u00e1zal\u00e9kra cs\u00f6kken a 2020 v\u00e9g\u00e9re v\u00e1rhat\u00f3 72,6 sz\u00e1zal\u00e9kr\u00f3l.\nA b\u00fcdzs\u00e9 egyik pill\u00e9re az eg\u00e9szs\u00e9gbiztos\u00edt\u00e1si \u00e9s j\u00e1rv\u00e1ny elleni v\u00e9dekez\u00e9si alap, amely tartalmazza az emberek v\u00e9delm\u00e9hez, a j\u00e1rv\u00e1ny elleni v\u00e9dekez\u00e9shez, illetve az eg\u00e9szs\u00e9g\u00fcgyi ell\u00e1t\u00f3rendszer m\u0171k\u00f6dtet\u00e9s\u00e9hez sz\u00fcks\u00e9ges forr\u00e1sokat, 2944 milli\u00e1rd forint \u00f6sszegben. Az alap bev\u00e9tel\u00e9t k\u00e9pezi a kiskereskedelmi ad\u00f3 (54 milli\u00e1rd forint) \u00e9s a g\u00e9pj\u00e1rm\u0171ad\u00f3 teljes bev\u00e9tele (87 milli\u00e1rd forint) is.\nEbben az alapban vannak t\u00e1rsadalombiztos\u00edt\u00e1si \u00e9s j\u00f3l\u00e9ti szolg\u00e1ltat\u00e1sok is, p\u00e9ld\u00e1ul a t\u00e1pp\u00e9nz vagy a csecsem\u0151gondoz\u00e1si d\u00edj. Ut\u00f3bbi j\u00f6v\u0151 \u00e9v k\u00f6zep\u00e9t\u0151l a kor\u00e1bbi 70 sz\u00e1zal\u00e9kr\u00f3l a brutt\u00f3 fizet\u00e9s 100 sz\u00e1zal\u00e9k\u00e1ra emelkedik, \u00edgy az idei 72 milli\u00e1rd forintr\u00f3l j\u00f6v\u0151re m\u00e1r 93 milli\u00e1rd forint szerepel ezen a soron.\nA k\u00f6lts\u00e9gvet\u00e9s m\u00e1sik kiemelt pill\u00e9re a gazdas\u00e1gv\u00e9delmi alap, amely a gazdas\u00e1g v\u00e9delm\u00e9vel \u00e9s az \u00fajraind\u00edt\u00e1s\u00e1val kapcsolatos programok folytat\u00e1s\u00e1ra, kiemelt fejleszt\u00e9sekre, beruh\u00e1z\u00e1sokra, tov\u00e1bb\u00e1 a foglalkoztat\u00e1s el\u0151seg\u00edt\u00e9s\u00e9vel kapcsolatos int\u00e9zked\u00e9sekre teremti meg a sz\u00fcks\u00e9ges fedezetet, 2600 milli\u00e1rd forintot meghalad\u00f3 \u00f6sszegben.\n\u00c1ll\u00e1skeres\u00e9si ell\u00e1t\u00e1sokra az idei 83 milli\u00e1rd forint helyett 108 milli\u00e1rd forint lesz j\u00f6v\u0151re, a k\u00f6zfoglalkoztat\u00e1sra, vagyis a Start-munkaprogramra a 2020-as mintegy 140 milli\u00e1rd forint ut\u00e1n 2021-ben 165 milli\u00e1rd forintot sz\u00e1nnak.\nNull\u00e1s \u00f6sszeggel szerepel a t\u00f6rv\u00e9nyben az Eur\u00f3pai Uni\u00f3b\u00f3l \u00e9rkez\u0151 j\u00e1rv\u00e1ny elleni t\u00e1mogat\u00e1sok alapja, amely az uni\u00f3b\u00f3l esetlegesen \u00e9rkez\u0151 t\u00e1mogat\u00e1sok fogad\u00e1s\u00e1t hivatott biztos\u00edtani.\nA p\u00e9nz\u00fcgyminiszter kor\u00e1bban azt mondta, 2021-ben minden kiemelt ter\u00fclet t\u00f6bb forr\u00e1ssal gazd\u00e1lkodhat, \u00edgy j\u00f6v\u0151re k\u00f6zel 2295 milli\u00e1rd forint \u00e1ll rendelkez\u00e9sre a csal\u00e1dok t\u00e1mogat\u00e1s\u00e1ra, ami 67 milli\u00e1rddal magasabb mint id\u00e9n. Fenntartj\u00e1k a csal\u00e1di ad\u00f3rendszert, emelik az \u00e1pol\u00e1si d\u00edjat, n\u00f6velik az \u00f3vodai \u00e9s b\u00f6lcs\u0151dei f\u00e9r\u0151helyeket.\nVarga Mih\u00e1ly k\u00f6z\u00f6lte azt is, oktat\u00e1sra 2021-ben mintegy 2230 milli\u00e1rd forintot ford\u00edtanak, ami 78 milli\u00e1rddal t\u00f6bb, mint id\u00e9n. J\u00f6v\u0151re 4477 milli\u00e1rd forintot biztos\u00edtanak a k\u00f6zszf\u00e9r\u00e1ban dolgoz\u00f3k b\u00e9r\u00e9re, ami 387 milli\u00e1rddal magasabb az idein\u00e9l.\n2021-ben 3915 milli\u00e1rd forintban hat\u00e1rozt\u00e1k meg a nyugd\u00edjbiztos\u00edt\u00e1si alap kiad\u00e1sait, amely k\u00f6zel 330 milli\u00e1rddal magasabb, mint id\u00e9n. Vissza\u00e9p\u00fcl a 13. havi nyugd\u00edj: az id\u0151sek 2021-ben a janu\u00e1ri nyugd\u00edjon fel\u00fcl egy heti nyugd\u00edjat kapnak, erre 77 milli\u00e1rd forint szerepel a k\u00f6lts\u00e9gvet\u00e9sben.\n2021. janu\u00e1r elsej\u00e9t\u0151l 11 sz\u00e1zal\u00e9kra m\u00e9rs\u00e9kl\u0151dik a kisv\u00e1llalati ad\u00f3 (kiva) kulcsa. A kisad\u00f3z\u00f3k t\u00e9teles ad\u00f3ja (kata) szab\u00e1lyainak szigor\u00edt\u00e1sa miatt pedig az eredetileg tervezett 197 milli\u00e1rd forint helyett 237 milli\u00e1rd forint bev\u00e9telre sz\u00e1m\u00edtanak.\nMintegy 860 milli\u00e1rd forintos forr\u00e1s jut az \u00f6nkorm\u00e1nyzatoknak 2021-ben, ami k\u00f6zel 120 milli\u00e1rddal t\u00f6bb, mint id\u00e9n. Ugyanakkor az alacsonyabb ad\u00f3erej\u0171 \u00f6nkorm\u00e1nyzatokra is kiterjesztik a szolidarit\u00e1si hozz\u00e1j\u00e1rul\u00e1s fizet\u00e9s\u00e9t, ez\u00e9rt az id\u00e9nre tervezett 43 milli\u00e1rd forint helyett j\u00f6v\u0151re 165 milli\u00e1rd forint folyhat be ezen a c\u00edmen.\nAz idei 75 milli\u00e1rd forintr\u00f3l j\u00f6v\u0151re 97 milli\u00e1rd forintra emelkedik a k\u00f6zszolg\u00e1lati m\u00e9diaszolg\u00e1ltat\u00e1s t\u00e1mogat\u00e1sa.\nMTI\u00a0\n\n"}]