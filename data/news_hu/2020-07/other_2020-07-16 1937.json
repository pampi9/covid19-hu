[{"date": "2020-07-16 19:37", "url": "https://koronavirus.gov.hu/cikkek/palkovics-magyar-gazdasag-elkezdett-ujra-nagyobb-fokozatba-kapcsolni", "h1": "Palkovics: a magyar gazdas\u00e1g elkezdett \u00fajra nagyobb fokozatba kapcsolni", "body": "\nA magyar gazdas\u00e1g elkezdett \u00fajra nagyobb fokozatba kapcsolni - jelentette ki az innov\u00e1ci\u00f3s \u00e9s technol\u00f3giai miniszter a Megyei Jog\u00fa V\u00e1rosok Sz\u00f6vets\u00e9g\u00e9nek (MJVSZ) k\u00f6zgy\u0171l\u00e9s\u00e9n tartott el\u0151ad\u00e1s\u00e1t k\u00f6vet\u0151 doorstep sajt\u00f3t\u00e1j\u00e9koztat\u00f3n cs\u00fct\u00f6rt\u00f6k\u00f6n Sz\u00e9kesfeh\u00e9rv\u00e1ron.\n\n\nPalkovics L\u00e1szl\u00f3 azt mondta: optimist\u00e1bbak lehet\u00fcnk, mint n\u00e9h\u00e1ny h\u00f3nappal ezel\u0151tt, hiszen a j\u00faniusi foglalkoztat\u00e1si adatok szerint t\u00f6bben dolgoznak most, mint janu\u00e1rban. \u00a0\u00a0\u00a0\u00a0Emellett folyamatosan cs\u00f6kken a regisztr\u00e1lt \u00e1ll\u00e1skeres\u0151k sz\u00e1ma, az elm\u00falt n\u00e9gy h\u00e9tben m\u00e1r t\u00f6bben jelentkeztek ki a rendszerb\u0151l, mint be - tette hozz\u00e1.\n\u00a0\u00a0\u00a0\u00a0Kiemelte: a j\u00e1rv\u00e1ny\u00fcgyi int\u00e9zked\u00e9sekn\u00e9l a politikai d\u00f6nt\u00e9shoz\u00f3knak egyszerre t\u00f6bb dologra kell figyelni, az emberek eg\u00e9szs\u00e9gi \u00e1llapot\u00e1ra \u00e9s v\u00edrus terjed\u00e9s\u00e9re, a gazdas\u00e1g \u00e1llapot\u00e1ra, \u00e9s arra is, hogy \u00e9lni is tudjuk \u00e9let\u00fcnket. \u00a0\u00a0\u00a0\u00a0Hangs\u00falyozta: a korm\u00e1ny semmi olyan fejleszt\u00e9st nem \u00e1ll\u00edtott le, amir\u0151l kor\u00e1bban d\u00f6nt\u00f6tt, s\u0151t ink\u00e1bb er\u0151s\u00edteni szeretn\u00e9k a v\u00e1llalkoz\u00e1sokat. Palkovics L\u00e1szl\u00f3 t\u00e1j\u00e9koztat\u00e1sa szerint a v\u00e1ls\u00e1gkezel\u00e9si csomag r\u00e9szei azok a fejleszt\u00e9si, beruh\u00e1z\u00e1si t\u00e1mogat\u00e1sok, melyek a beruh\u00e1z\u00e1sokat \u00f6szt\u00f6nzik, de vannak olyan konstrukci\u00f3k is, amelyek a technol\u00f3giai v\u00e1lt\u00e1st, energetikai rendszer korszer\u0171s\u00edt\u00e9st t\u00e1mogatj\u00e1k, hogy a v\u00e1llalkoz\u00e1sok jobban, hat\u00e9konyabban tudjanak m\u0171k\u00f6dni. \u00a0\u00a0\u00a0\u00a0Szita K\u00e1roly, az MJVSZ eln\u00f6ke \u00fagy fogalmazott: a magyarorsz\u00e1gi nagyv\u00e1rosok \u00e9s a korm\u00e1ny k\u00f6zt nincs vita abban, hogy minden embernek legyen munk\u00e1ja, azoknak is, akik a vil\u00e1gj\u00e1rv\u00e1ny idej\u00e9n elvesztett\u00e9k azt. \u00a0\u00a0\u00a0\u00a0Cser-Palkovics Andr\u00e1s, Sz\u00e9kesfeh\u00e9rv\u00e1r korm\u00e1nyp\u00e1rti polg\u00e1rmestere kiemelte: er\u0151teljes \u00f6sszefog\u00e1s bontakozik ki a munkahelyek meg\u0151rz\u00e9se \u00e9s \u00faj munkahelyek teremt\u00e9se \u00e9rdek\u00e9ben. Arr\u00f3l is besz\u00e9lt: a k\u00f6zelm\u00faltban Sz\u00e9kesfeh\u00e9rv\u00e1ron egy k\u00f6zel 4000 feh\u00e9rv\u00e1ri munkav\u00e1llal\u00f3t \u00e9rint\u0151 t\u00e1mogat\u00e1st jelenthettek be az egyik nagy ipari c\u00e9gn\u00e9l. \u00a0\u00a0\u00a0\u00a0Hozz\u00e1tette: az\u00f3ta is, ugyan\u00fagy a kkv-szektorban, mint a nagyv\u00e1llalatokn\u00e1l, magyar \u00e9s k\u00fclf\u00f6ldi tulajdon\u00fa t\u00e1rsas\u00e1gok k\u00f6z\u00fcl sz\u00e1mos sz\u00e9kesfeh\u00e9rv\u00e1ri c\u00e9g vehet r\u00e9szt a korm\u00e1ny \u00e1ltal meghirdetett t\u00e1mogat\u00e1si programban. Ezekben pedig a munkahelyek meg\u0151rz\u00e9se \u00e9s \u00faj munkahelyek teremt\u00e9se mellett m\u00e1r megjelentek az \u00faj beruh\u00e1z\u00e1sok is - hangs\u00falyozta a polg\u00e1rmester.\n\nMTI 2020. j\u00falius 16.\n\n"}]