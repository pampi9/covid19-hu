[{"date": "2020-07-13 14:01", "url": "https://koronavirus.gov.hu/cikkek/horvatorszagba-korlatozas-nelkul-utazhatnak-magyarok", "h1": "Horv\u00e1torsz\u00e1gba korl\u00e1toz\u00e1s n\u00e9lk\u00fcl utazhatnak a magyarok", "body": "\nA magyar korm\u00e1ny d\u00f6nt\u00e9se alapj\u00e1n Horv\u00e1torsz\u00e1g a z\u00f6ld kateg\u00f3ri\u00e1ba sorolt orsz\u00e1gok k\u00f6z\u00e9 tartozik, vagyis a magyaroknak szabad a bel\u00e9p\u00e9s Horv\u00e1torsz\u00e1gba, az onnan val\u00f3 visszat\u00e9r\u00e9skor pedig nem kell 14 napos karant\u00e9nba vonulniuk \u00e9s nincs sz\u00fcks\u00e9g negat\u00edv koronav\u00edrustesztre sem, a k\u00e9t orsz\u00e1g hat\u00e1ra teh\u00e1t korl\u00e1toz\u00e1sok n\u00e9lk\u00fcl \u00e1tj\u00e1rhat\u00f3 - k\u00f6z\u00f6lte a Horv\u00e1t Idegenforgalmi K\u00f6z\u00f6ss\u00e9g budapesti k\u00e9pviselet\u00e9nek igazgat\u00f3ja h\u00e9tf\u0151n az MTI-vel.\n\n\nIvana Herceg k\u00f6zlem\u00e9nye eml\u00e9keztet arra, hogy a koronav\u00edrusos regisztr\u00e1lt esetsz\u00e1m elm\u00falt napokban tapasztalt enyhe n\u00f6veked\u00e9se ellen\u00e9re\u00a0Horv\u00e1torsz\u00e1g tov\u00e1bbra is az egyik legkedvez\u0151bb j\u00e1rv\u00e1ny\u00fcgyi helyzettel rendelkez\u0151 mediterr\u00e1n orsz\u00e1g.\u00a0Horv\u00e1torsz\u00e1gban jelenleg a k\u00e9t nagyobb g\u00f3cpontnak Z\u00e1gr\u00e1b \u00e9s Szlav\u00f3nia sz\u00e1m\u00edt, a tengerparton ugyanakkor csup\u00e1n eleny\u00e9sz\u0151 sz\u00e1m\u00fa fert\u0151z\u00e9st regisztr\u00e1ltak.\n\u00a0\u00a0\u00a0\u00a0Az adriai \u00e1llamban h\u00e9tf\u0151t\u0151l k\u00f6telez\u0151 a sz\u00e1jmaszk visel\u00e9se a t\u00f6megk\u00f6zleked\u00e9si eszk\u00f6z\u00f6k\u00f6n \u00e9s az \u00fczletekben. Nem k\u00f6telez\u0151 viszont a visel\u00e9se a vend\u00e9gl\u00e1t\u00f3helyeken, a strandokon, a sz\u00e1ll\u00e1shelyeken, illetve a szabadid\u0151s tev\u00e9kenys\u00e9gek sor\u00e1n - jelezte a k\u00e9pviseletvezet\u0151.\n\u00a0\u00a0\u00a0\u00a0Arra is felh\u00edvta a figyelmet, hogy aki\u00a0Horv\u00e1torsz\u00e1gba utazik, a hat\u00e1r\u00e1tl\u00e9p\u00e9st leegyszer\u0171s\u00edtheti azzal, ha m\u00e9g az utaz\u00e1s megkezd\u00e9se el\u0151tt a magyar nyelven is el\u00e9rhet\u0151 entercroatia.mup.hr oldalon regisztr\u00e1lja az adatait.\n\u00a0\u00a0\u00a0\u00a0A\u00a0horv\u00e1t\u00a0turisztikai szakember k\u00f6z\u00f6lte azt is: a kereskedelmi \u00e9s nem kereskedelmi sz\u00e1ll\u00e1shelyeket, valamint a haj\u00f3z\u00e1si charterforgalmat is napi adatokkal monitoroz\u00f3 eVisitor rendszer szerint h\u00e9tf\u0151n t\u00f6bb mint 500 ezer turista - k\u00f6z\u00fcl\u00fck 430 ezer k\u00fclf\u00f6ldi - tart\u00f3zkodik\u00a0Horv\u00e1torsz\u00e1gban. A legt\u00f6bb k\u00fclf\u00f6ldi vend\u00e9g N\u00e9metorsz\u00e1gb\u00f3l, Szlov\u00e9ni\u00e1b\u00f3l, Csehorsz\u00e1gb\u00f3l, Lengyelorsz\u00e1gb\u00f3l, Ausztri\u00e1b\u00f3l, Szlov\u00e1ki\u00e1b\u00f3l \u00e9s Magyarorsz\u00e1gr\u00f3l \u00e9rkezett.\n\u00a0\u00a0\u00a0\u00a0J\u00falius 1. \u00e9s 10. k\u00f6z\u00f6tt k\u00f6zel 600 ezer turista j\u00e1rt az orsz\u00e1gban, a forgalom a tavalyi \u00e9v hasonl\u00f3 id\u0151szak\u00e1nak 46 sz\u00e1zal\u00e9ka. A vend\u00e9g\u00e9jszak\u00e1k sz\u00e1ma ez id\u0151 alatt 4,4 milli\u00f3 volt, ez az el\u0151z\u0151 \u00e9vi adat 53 sz\u00e1zal\u00e9ka.\n\u00a0\u00a0\u00a0\u00a0A magyar turist\u00e1k k\u00f6z\u00fcl id\u00e9n eddig 56 ezren utaztak\u00a0Horv\u00e1torsz\u00e1gba, ahol 269 ezer vend\u00e9g\u00e9jszak\u00e1t t\u00f6lt\u00f6ttek. A vend\u00e9gsz\u00e1m a m\u00falt \u00e9vihez k\u00e9pest 70 sz\u00e1zal\u00e9kkal, a vend\u00e9g\u00e9jszak\u00e1k sz\u00e1ma 67 sz\u00e1zal\u00e9kkal cs\u00f6kkent. A magyar turist\u00e1k k\u00f6r\u00e9ben a legn\u00e9pszer\u0171bb nyaral\u00f3hely a Vir-sziget, Rovinj, Rab-sziget, Crikvenica, Rab v\u00e1rosa, Krk \u00e9s Abb\u00e1zia (Opatija) - sorolta Ivana Herceg.\n\nMTI 2020. j\u00falius 13.\n\n"}]