[{"date": "2020-07-02 13:09", "url": "https://koronavirus.gov.hu/cikkek/benko-tibor-honvedseg-sikeresen-helytallt-jarvany-elleni-kuzdelemben", "h1": "Benk\u0151 Tibor: a honv\u00e9ds\u00e9g sikeresen helyt\u00e1llt a j\u00e1rv\u00e1ny elleni k\u00fczdelemben", "body": "\nA honv\u00e9ds\u00e9g bebizony\u00edtotta, hogy k\u00e9pes \u00e9s k\u00e9sz helyt\u00e1llni egy olyan l\u00e1thatatlan ellens\u00e9ggel szembeni k\u00fczdelemben is, mint a koronav\u00edrus - jelentette ki a honv\u00e9delmi miniszter cs\u00fct\u00f6rt\u00f6k\u00f6n a Magyar Honv\u00e9ds\u00e9g k\u00f6zponti elismer\u00e9s\u00e1tad\u00f3 \u00fcnneps\u00e9g\u00e9n, Budapesten.\n\nBenk\u0151 Tibor hangs\u00falyozta, a katon\u00e1k \u00e9s a honv\u00e9ds\u00e9ggel egy\u00fcttm\u0171k\u00f6d\u0151 t\u00e1rsadalmi szervezetek seg\u00edtett\u00e9k, \u00f3vt\u00e1k a lakoss\u00e1got, n\u00e9lk\u00fcl\u00fck nem lehetett volna ilyen sikeres a v\u00edrus elleni v\u00e9dekez\u00e9s.\n\u00a0\u00a0\u00a0\u00a0Hozz\u00e1tette: a katon\u00e1k olyan \u00faj kih\u00edv\u00e1soknak is megfeleltek, mint a k\u00f3rh\u00e1zparancsnoks\u00e1g, a l\u00e9tfontoss\u00e1g\u00fa v\u00e1llalatok fel\u00fcgyelete, az int\u00e9zm\u00e9nyek fert\u0151tlen\u00edt\u00e9se vagy a k\u00f3rh\u00e1zi bel\u00e9ptet\u0151rendszerek fenntart\u00e1sa.\n\u00a0\u00a0\u00a0\u00a0A miniszter kiemelte, a honv\u00e9ds\u00e9g r\u00e9szv\u00e9tele a sikeres \u00e9s eredm\u00e9nyes v\u00e9dekez\u00e9sben ann\u00e1l is ink\u00e1bb fontos, mert a t\u00e1rsadalomnak \u00e9reznie kell, hogy a katon\u00e1k a magyar n\u00e9pet szolg\u00e1lj\u00e1k. Tov\u00e1bb\u00e1 visszat\u00fckr\u00f6zi azon hitvall\u00e1sukat, hogy a haz\u00e1\u00e9rt v\u00e1llalt szolg\u00e1lat mindenn\u00e9l el\u0151r\u00e9bb val\u00f3.\n\u00a0\u00a0\u00a0\u00a0A honv\u00e9ds\u00e9gnek tov\u00e1bbra is k\u00e9szenl\u00e9tben kell \u00e1llnia, mert a v\u00edrus tov\u00e1bbra is jelen van \u00e9s ma sincs ellenszere - f\u0171zte hozz\u00e1 a t\u00e1rcavezet\u0151.\n\u00a0\u00a0\u00a0\u00a0Arr\u00f3l is sz\u00f3lt, hogy a Magyar Honv\u00e9ds\u00e9g is r\u00e9szt vesz a gazdas\u00e1gv\u00e9delmi akci\u00f3terv v\u00e9grehajt\u00e1s\u00e1ban. Ennek keret\u00e9ben a tervek szerint h\u00e1romezer speci\u00e1lis \u00f6nk\u00e9ntes tartal\u00e9kos katon\u00e1t k\u00e9peznek ki, munk\u00e1t \u00e9s meg\u00e9lhet\u00e9s biztos\u00edtva sz\u00e1mukra. Az els\u0151 800 jelentkez\u0151 k\u00f6z\u00fcl 450 katona m\u00e1r megkezdte a szolg\u00e1lat\u00e1t - ismertette.\n\u00a0\u00a0\u00a0\u00a0Ezzel kapcsolatban kit\u00e9rt arra, hogy csup\u00e1n a jelentkez\u0151k alig egyharmada bizonyult alkalmasnak a katonai szolg\u00e1latra. Vagyis a honv\u00e9delmi nevel\u00e9s az\u00e9rt is fontos, hogy min\u00e9l t\u00f6bben felsorakozzanak a haza v\u00e9delm\u00e9ben.\n\u00a0\u00a0\u00a0\u00a0V\u00e9g\u00fcl azt hangs\u00falyozta, hogy olyan m\u00e9rt\u00e9k\u0171 hader\u0151fejleszt\u00e9s, mint ami most zajlik, az elm\u00falt f\u00e9l \u00e9vsz\u00e1zadban nem t\u00f6rt\u00e9nt a honv\u00e9ds\u00e9gn\u00e9l. Ennek c\u00e9lja, hogy egy er\u0151s, \u00fct\u0151k\u00e9pes, modern technik\u00e1val felszerelt, kiv\u00e1l\u00f3an kik\u00e9pzett katon\u00e1kb\u00f3l \u00e1ll\u00f3 honv\u00e9ds\u00e9g l\u00e1ssa el a haza v\u00e9delm\u00e9t - mondta Benk\u0151 Tibor.\n\u00a0\u00a0\u00a0\u00a0A rendezv\u00e9nyen a m\u00e1rcius 15-e \u00e9s a honv\u00e9delem napja, m\u00e1jus 21-e alkalm\u00e1b\u00f3l oda\u00edt\u00e9lt elismer\u00e9seket, kit\u00fcntet\u00e9seket adt\u00e1k \u00e1t, az \u00fcnneps\u00e9gek ugyanis akkor a j\u00e1rv\u00e1nyhelyzet miatt elmaradtak.\n\u00a0\nMTI\n\n"}]