[{"date": "2020-07-14 17:14", "url": "https://koronavirus.gov.hu/cikkek/az-orszaggyules-feltetelekhez-kototte-jarvany-miatti-unios-hitelfelvetel-tamogatasat", "h1": "Az Orsz\u00e1ggy\u0171l\u00e9s felt\u00e9telekhez k\u00f6t\u00f6tte a j\u00e1rv\u00e1ny miatti uni\u00f3s hitelfelv\u00e9tel t\u00e1mogat\u00e1s\u00e1t ", "body": "\nElfogadta a H\u00e1z a korm\u00e1nyp\u00e1rtoknak a koronav\u00edrus gazdas\u00e1gi hat\u00e1saival kapcsolatos eur\u00f3pai uni\u00f3s gazdas\u00e1gi int\u00e9zked\u00e9sekr\u0151l sz\u00f3l\u00f3 hat\u00e1rozati javaslat\u00e1t.\u00a0\u00a0Az Orsz\u00e1ggy\u0171l\u00e9s hat\u00e1rozatban szabott felt\u00e9teleket a korm\u00e1nynak ahhoz, hogy mik\u00e9nt t\u00e1mogathatja az Eur\u00f3pai Uni\u00f3 koronav\u00edrus-j\u00e1rv\u00e1ny okozta gazdas\u00e1gi k\u00e1rok enyh\u00edt\u00e9s\u00e9t c\u00e9lz\u00f3 hitelfelv\u00e9tel\u00e9t. A k\u00e9pvisel\u0151k 128 korm\u00e1nyp\u00e1rti igen szavazattal, 16 nem (Jobbik) ellen\u00e9ben \u00e9s 1 tart\u00f3zkod\u00e1s mellett hagyt\u00e1k j\u00f3v\u00e1 korm\u00e1nyp\u00e1rti k\u00e9pvisel\u0151k err\u0151l sz\u00f3l\u00f3 javaslat\u00e1t. A baloldal nem szavazta meg a hat\u00e1rozatot. A H\u00e1z d\u00f6nt\u00e9s\u00e9vel felh\u00edvta a korm\u00e1nyt arra, hogy az uni\u00f3s hitelfelv\u00e9tel sor\u00e1n tartsa be azt az alapelvet, hogy az azonos helyzetben l\u00e9v\u0151 tag\u00e1llamok azonos elb\u00e1n\u00e1sban r\u00e9szes\u00fcljenek, a gazdagabb tag\u00e1llamok polg\u00e1rai pedig ne kapjanak t\u00f6bb t\u00e1mogat\u00e1st, mint a szeg\u00e9nyebb orsz\u00e1gok polg\u00e1rai. A parlament kik\u00f6t\u00f6tte azt is, hogy a folyamatban l\u00e9v\u0151, \u00fagynevezett hetes cikk szerinti elj\u00e1r\u00e1sokat a hitelfelv\u00e9tel elfogad\u00e1sa el\u0151tt le kell z\u00e1rni, politikai p\u00e1rtok \u00e9s \"politikai tev\u00e9kenys\u00e9get v\u00e9gz\u0151, civilnek \u00e1lc\u00e1zott szervezetek\" uni\u00f3s forr\u00e1sb\u00f3l nem t\u00e1mogathat\u00f3k; a forr\u00e1sok politikai \u00e9s ideol\u00f3giai felt\u00e9telekhez k\u00f6t\u00e9se pedig elfogadhatatlan a jog\u00e1llamis\u00e1g c\u00edmsz\u00f3 alatt.\n\nK\u00f6v\u00e9r\u00a0L\u00e1szl\u00f3 (Fidesz) h\u00e1zeln\u00f6k expoz\u00e9j\u00e1ban kijelentette: az Orsz\u00e1ggy\u0171l\u00e9s nem fog az Eur\u00f3pai Uni\u00f3 helyre\u00e1ll\u00edt\u00e1si csomagj\u00e1hoz k\u00f6t\u00f6tt semmilyen politikai felt\u00e9telt elfogadni. Kiemelte: ha az uni\u00f3s tag\u00e1llamok k\u00f6z\u00f6sen veszik fel a hitelt, a felt\u00e9telekr\u0151l is k\u00f6z\u00f6sen kell d\u00f6nteni\u00fck.\nErre a hitelre Magyarorsz\u00e1gnak nem lenne sz\u00fcks\u00e9ge, de a d\u00e9li tag\u00e1llamok ir\u00e1nti szolidarit\u00e1sb\u00f3l \u00e9s az EU m\u0171k\u00f6d\u0151k\u00e9pess\u00e9g\u00e9nek meg\u0151rz\u00e9se \u00e9rdek\u00e9ben \"egyszeri, a rendk\u00edv\u00fcli helyzet \u00e1ltal kik\u00e9nyszer\u00edtett kiv\u00e9teles eszk\u00f6zk\u00e9nt\" hajland\u00f3 hozz\u00e1j\u00e1rulni - k\u00f6z\u00f6lte. Hozz\u00e1tette: de csak akkor, ha mindez kiz\u00e1r\u00f3lag az EU bajba jutott gazdas\u00e1gainak stabiliz\u00e1l\u00e1s\u00e1t \u00e9s az eg\u00e9sz gazdas\u00e1gi k\u00f6z\u00f6ss\u00e9g versenyk\u00e9pesebb\u00e9 t\u00e9tel\u00e9nek megalapoz\u00e1s\u00e1t, \"nem pedig a IV. N\u00e9met-R\u00f3mai Szent Birodalom l\u00e9trehozatal\u00e1nak el\u0151mozd\u00edt\u00e1s\u00e1t szolg\u00e1lja\".\nA h\u00e1zeln\u00f6k kifejtette: a j\u00e1rv\u00e1ny okozta gazdas\u00e1gi kr\u00edzis j\u00f3val enyh\u00e9bbnek \u00edg\u00e9rkezik K\u00f6z\u00e9p-Eur\u00f3p\u00e1ban, mint az EU r\u00e9gebbi, jellemz\u0151en d\u00e9li tag\u00e1llamaiban. A Nemzetk\u00f6zi Valutaalap szerint a j\u00e1rv\u00e1ny k\u00f6vetkezm\u00e9nyek\u00e9nt az EU idei gazdas\u00e1gi visszaes\u00e9se el\u00e9ri a 7,1 sz\u00e1zal\u00e9kot, a d\u00e9li tag\u00e1llamok\u00e9 pedig a 8-10 sz\u00e1zal\u00e9kot, ezzel szemben Magyarorsz\u00e1gon - amelyet az IMF a gazdas\u00e1gilag legstabilabb vizsg\u00e1lt orsz\u00e1gnak tart - ezt csak 3,1 sz\u00e1zal\u00e9kra val\u00f3sz\u00edn\u0171s\u00edti - mutatott r\u00e1.\n\u00dagy v\u00e9lte, a magyar korm\u00e1ny a gazdas\u00e1gi visszaes\u00e9s m\u00e9rs\u00e9kl\u00e9se \u00e9s a munkahelyek v\u00e9delme \u00e9rdek\u00e9ben id\u0151ben \u00e9s j\u00f3 d\u00f6nt\u00e9seket hozott. Ez\u00e9rt Magyarorsz\u00e1g - p\u00e9nz\u00fcgyeinek, \u00e1llamh\u00e1ztart\u00e1s\u00e1nak rendbet\u00e9tele, a gazdas\u00e1g n\u00f6veked\u00e9si tartal\u00e9kainak mozg\u00e1sba hoz\u00e1sa \u00e9s a csal\u00e1dok meger\u0151s\u00edt\u00e9se ut\u00e1n - \u00f6ner\u0151b\u0151l is k\u00e9pes kil\u00e1balni a jelenlegi gazdas\u00e1gi neh\u00e9zs\u00e9gekb\u0151l, nincs sz\u00fcks\u00e9ge semmilyen uni\u00f3s ment\u0151\u00f6vre \u00e9s a v\u00e1ls\u00e1gkezel\u00e9s tervezett eur\u00f3pai uni\u00f3s megold\u00e1s\u00e1val nem is \u00e9rt egyet - mondta.\nK\u00f6z\u00f6lte: az EU Bizotts\u00e1ga kidolgozott egy helyre\u00e1ll\u00edt\u00e1si tervet, amely nem veszi figyelembe sem az orsz\u00e1gok egy f\u0151re jut\u00f3 nemzeti \u00f6sszterm\u00e9k\u00e9nek m\u00e9rt\u00e9k\u00e9t, sem az orsz\u00e1gok m\u00e9ret\u00e9t, sem az orsz\u00e1gok gazdas\u00e1gi probl\u00e9m\u00e1inak k\u00fcl\u00f6nb\u00f6z\u0151s\u00e9g\u00e9t, \u00edgy az igazs\u00e1gtalan, a gazdagabb orsz\u00e1gokat el\u0151nyben r\u00e9szes\u00edti a szeg\u00e9nyebbekhez k\u00e9pest, a gazdas\u00e1gaikat okos \u00e9s figyelmezett politik\u00e1val rendbe tev\u0151 orsz\u00e1gokat b\u00fcnteti, m\u00edg a fegyelmezetlen k\u00f6lts\u00e9gvet\u00e9si politik\u00e1val magukat ad\u00f3ss\u00e1gba ver\u0151 orsz\u00e1gokat jutalmazza. Emellett ism\u00e9t \"a br\u00fcsszeli b\u00fcrokr\u00e1cia eg\u00f3j\u00e1r\u00f3l sz\u00f3l: \u0151k m\u00e1r megint jobban akarj\u00e1k tudni, mi a j\u00f3 megold\u00e1s\", mint a korm\u00e1nyok - fogalmazott.\nMegjegyezte: mindezt meg k\u00edv\u00e1nj\u00e1k fejelni a jog\u00e1llamis\u00e1gi kondicionalit\u00e1ssal, azaz \"egy hom\u00e1lyos, defini\u00e1latlan elj\u00e1r\u00e1srend keret\u00e9ben\" a p\u00e9nzek kifizet\u00e9s\u00e9t \u00f6ssze akarj\u00e1k k\u00f6tni \"az EU globalista, bev\u00e1ndorl\u00e1sp\u00e1rti, nemzet-, hagyom\u00e1ny- \u00e9s csal\u00e1dellenes, egyre agressz\u00edvebb \u00e9s egyre destrukt\u00edvabb elitje \u00e1ltal megfogalmazott politikai k\u00edv\u00e1nalmaknak val\u00f3 megfelel\u00e9s k\u00f6telezetts\u00e9g\u00e9vel\".\nK\u00f6v\u00e9r\u00a0L\u00e1szl\u00f3 hangs\u00falyozta: azonban \"a Haza nem elad\u00f3\", ez\u00e9rt nem lehet \"\u00f6nk\u00e9nt felcsatolni a nyak\u00f6rvet, melyen a l\u00e1nc v\u00e9g\u00e9t olyanok fogj\u00e1k, akiknek feltett sz\u00e1nd\u00e9kuk a k\u00f6z\u00e9p- \u00e9s kelet-eur\u00f3pai kis\u00e1llamok \u00fajb\u00f3li gyarmati al\u00e1vet\u00e9se\".\nK\u00f6z\u00f6lte: Magyarorsz\u00e1g m\u00e1r 15 \u00e9ve az EU egyenjog\u00fa \u00e9s egyenrang\u00fa tagja, \u00e9s \"eddig m\u00e9g minden uni\u00f3s d\u00f6nt\u00e9shez loj\u00e1lisan viszonyultunk\", megv\u00e9dt\u00fck az EU k\u00fcls\u0151 hat\u00e1rait \u00e9s \"az uni\u00f3s forr\u00e1sokkal igyekezt\u00fcnk \u00fagy s\u00e1f\u00e1rkodni, hogy mindenki j\u00f3l j\u00e1rjon \u00e1ltala: mi is, akik kapjuk, s azok is, akik befizetik\".\n\nGuly\u00e1s: a korm\u00e1nyf\u0151 k\u00f6telez\u0151 mand\u00e1tumk\u00e9nt tekint a parlament hat\u00e1rozat\u00e1ra\nGuly\u00e1s Gergely, a Minisztereln\u00f6ks\u00e9get vezet\u0151 miniszter felsz\u00f3lal\u00e1s\u00e1ban al\u00e1h\u00fazta, a korm\u00e1ny \u00e9s a minisztereln\u00f6k is k\u00f6telez\u0151 mand\u00e1tumk\u00e9nt tekint majd az Orsz\u00e1ggy\u0171l\u00e9s most elfogadni tervezett hat\u00e1rozat\u00e1ra.\nA kabinet \u00e1ll\u00e1spontj\u00e1t ismertetve elmondta, az Eur\u00f3pai Uni\u00f3 az\u00e9rt k\u00e9sz\u00fcl - eddig nem l\u00e1tott - k\u00f6z\u00f6s hitelfelv\u00e9telre, mert egy hasonl\u00f3 ment\u0151csomag n\u00e9lk\u00fcl vesz\u00e9lybe ker\u00fclne j\u00f3 n\u00e9h\u00e1ny d\u00e9li tag\u00e1llam fizet\u0151k\u00e9pess\u00e9ge.\nKiemelte, Magyarorsz\u00e1g j\u00f3 sz\u00f6vets\u00e9ges, szolidarit\u00e1sa pedig od\u00e1ig terjed, hogy k\u00e9sz hozz\u00e1j\u00e1rulni egy olyan hitelfelv\u00e9telt c\u00e9lz\u00f3 l\u00e9p\u00e9shez, amely idegen a magyar korm\u00e1ny politik\u00e1j\u00e1t\u00f3l.\n\u00a0A t\u00e1rcavezet\u0151 val\u00f3tlannak nevezte azokat az \u00e1ll\u00edt\u00e1sokat, amelyek szerint Magyarorsz\u00e1gon probl\u00e9m\u00e1k lenn\u00e9nek a jog\u00e1llamis\u00e1ggal. \u00dagy fogalmazott, a \"jog\u00e1llami kondicionalit\u00e1s\" egy olyan politikai bunk\u00f3sbot, amellyel nyugat-eur\u00f3pai orsz\u00e1gok pr\u00f3b\u00e1lnak politikai szankci\u00f3kat bevezetni a vel\u00fck egyet nem \u00e9rt\u0151 k\u00f6z\u00e9p-eur\u00f3pai orsz\u00e1gokban.\n\n\u00a0\nDeutsch Tam\u00e1s, a Fidesz eur\u00f3pai parlamenti (EP-) deleg\u00e1ci\u00f3vezet\u0151je a nagyobbik korm\u00e1nyp\u00e1rt \u00e1ll\u00e1spontj\u00e1t ismertetve elmondta, a 750 milli\u00e1rd eur\u00f3s uni\u00f3s hitelfelv\u00e9teli javaslat jelenlegi form\u00e1j\u00e1ban elfogadhatatlan a magyar embereknek, mivel az igazs\u00e1gtalanul osztja el a forr\u00e1sokat. Kiemelte, \u00e1ls\u00e1gosak a jog\u00e1llamis\u00e1gi felt\u00e9telek, mivel azok val\u00f3j\u00e1ban a tag\u00e1llamokkal szembeni \u00f6nk\u00e9nyes politikai zsarol\u00e1s eszk\u00f6zei a br\u00fcsszeli b\u00fcrokr\u00e1cia kez\u00e9ben.\n\"A jog\u00e1llamis\u00e1gi mechanizmus pont annyira szolg\u00e1lja a jog\u00e1llamis\u00e1g \u00fcgy\u00e9t, mint a kommunista id\u0151szakban a szocialista demokr\u00e1cia szolg\u00e1lta a demokr\u00e1cia \u00fcgy\u00e9t\" - fogalmazott.\nDeutsch Tam\u00e1s elmondta, az ellenz\u00e9k \"buzg\u00f3 m\u00f3csing br\u00fcsszelitak\u00e9nt viselkedve\" minden energi\u00e1j\u00e1val azon van, hogy min\u00e9l t\u00f6bb forr\u00e1st vegyen el a magyar emberekt\u0151l. \"Nem orb\u00e1ntalan\u00edtani, hanem magyartalan\u00edtani akarj\u00e1k a nek\u00fcnk j\u00e1r\u00f3 uni\u00f3s forr\u00e1sokat\" - mondta.\u00a0Deutsch Tam\u00e1s felsz\u00f3lal\u00e1s\u00e1t k\u00f6vet\u0151en Solt\u00e9sz Mikl\u00f3s (KDNP) k\u00e9rt sz\u00f3t \u00fcgyrendben \u00e9s azt k\u00f6z\u00f6lte, amikor a Fidesz politikusa arr\u00f3l besz\u00e9lt, hogy kor\u00e1bban zsid\u00f3 sz\u00e1rmaz\u00e1s\u00fa k\u00e9pvisel\u0151k list\u00e1z\u00e1s\u00e1t k\u00e9rte a Jobbik, akkor az ellenz\u00e9ki frakci\u00f3 tagja, Nunkovics Tibor \"teljesen egy\u00e9rtelm\u0171 sz\u00f3l\u00e1st, illetve jelet tett\", majd felmutatott az emelv\u00e9nyen sz\u00f3nokl\u00f3 Deutsch Tam\u00e1sra.\nMTI\n\n"}]