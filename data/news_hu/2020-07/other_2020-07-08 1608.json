[{"date": "2020-07-08 16:08", "url": "https://koronavirus.gov.hu/cikkek/szijjarto-somogy-megyeben-39-vallalat-165-milliard-forintos-fejlesztest-hajt-vegre", "h1": "Szijj\u00e1rt\u00f3: Somogy megy\u00e9ben 39 v\u00e1llalat 16,5 milli\u00e1rd forintos fejleszt\u00e9st hajt v\u00e9gre", "body": "\nSomogy megy\u00e9ben 39 v\u00e1llalat 16,5 milli\u00e1rd forintnyi fejleszt\u00e9st hajt v\u00e9gre, 8 milli\u00e1rd forintnyi korm\u00e1nyzati t\u00e1mogat\u00e1ssal, amellyel 6600 munkahelyet v\u00e9denek meg - mondta a k\u00fclgazdas\u00e1gi \u00e9s k\u00fcl\u00fcgyminiszter Csurg\u00f3n, a Topesa Kft. szerdai szerz\u0151d\u00e9s\u00e1tad\u00e1si \u00fcnneps\u00e9g\u00e9n.\n\n\nSzijj\u00e1rt\u00f3 P\u00e9ter kiemelte, a vil\u00e1gj\u00e1rv\u00e1ny elleni k\u00fczdelem \u00fajabb szakasza a gazdas\u00e1gi v\u00e9dekez\u00e9s\u00e9. \"Ezt is meg fogjuk nyerni, megv\u00e9dj\u00fck a vesz\u00e9lybe ker\u00fclt munkahelyeket, s\u0151t t\u00f6bb \u00faj munkahelyet hozunk l\u00e9tre, mint amennyit elvesz\u00edt\u00fcnk\" - fogalmazott.\n\u00a0\u00a0\u00a0\u00a0Elismer\u0151en sz\u00f3lt azokr\u00f3l a magyar v\u00e1llalkoz\u00e1sokr\u00f3l, amelyek a neh\u00e9z gazdas\u00e1gi helyzetben is fejleszt\u00e9sekr\u0151l, beruh\u00e1z\u00e1sokr\u00f3l d\u00f6ntenek, mik\u00f6zben a nemzetk\u00f6zi h\u00edrek cs\u0151d\u00f6kr\u0151l, le\u00e9p\u00edt\u00e9sekr\u0151l sz\u00f3lnak.\n\u00a0\u00a0\u00a0\u00a0R\u00e1mutatott: a magyar gazdas\u00e1g a magyar emberek munk\u00e1j\u00e1t\u00f3l lesz sikeres, amihez munkahelyek kellenek. T\u00edz \u00e9vvel ezel\u0151tt is ez h\u00fazta ki Magyarorsz\u00e1got a neh\u00e9z helyzetb\u0151l, nem a kiszolg\u00e1ltatotts\u00e1ghoz vezet\u0151 nemzetk\u00f6zi hitelek - fogalmazott a miniszter. Hozz\u00e1tette, hogy a kor\u00e1bbi v\u00e1ls\u00e1gkezel\u00e9shez hasonl\u00f3an, most sem k\u00f6zvetlen\u00fcl a munkan\u00e9lk\u00fclieket, hanem az \u00faj munkahelyeket l\u00e9trehoz\u00f3 v\u00e1llalkoz\u00e1sokat k\u00edv\u00e1nja seg\u00edteni a korm\u00e1ny.\n\u00a0\u00a0\u00a0\u00a0K\u00f6z\u00f6lte, a magyar gazdas\u00e1g \u00e9leterej\u00e9t mutatja, hogy 806 v\u00e1llalkoz\u00e1s ny\u00fajtott be p\u00e1ly\u00e1zatot \u00e9s nyert 169 milli\u00e1rd forintnyi korm\u00e1nyzati t\u00e1mogat\u00e1st, amelynek r\u00e9v\u00e9n 377 milli\u00e1rd forint \u00e9rt\u00e9k\u0171 beruh\u00e1z\u00e1s val\u00f3sulhat meg az orsz\u00e1gban.\n\u00a0\u00a0\u00a0\u00a0A magyar \u00e9lelmiszeripar s\u00faly\u00e1t mutatja, hogy a 806 nyertes p\u00e1ly\u00e1z\u00f3b\u00f3l 122 ker\u00fclt ki ebb\u0151l az \u00e1gazatb\u00f3l, amely 142 ezer embernek biztos\u00edt munkalehet\u0151s\u00e9get, \u00e9s amely id\u00e9n az els\u0151 n\u00e9gy h\u00f3napban 15 sz\u00e1zal\u00e9kkal n\u00f6velte a termel\u00e9si \u00e9rt\u00e9k\u00e9t a tavalyi \u00e9v hasonl\u00f3 id\u0151szak\u00e1hoz k\u00e9pest.\n\u00a0\u00a0\u00a0\u00a0\"Le a kalappal el\u0151tt\u00fck az\u00e9rt is, mert az elm\u00falt neh\u00e9z h\u00f3napokban folyamatosan, ell\u00e1t\u00e1si zavarok n\u00e9lk\u00fcl biztos\u00edtott\u00e1k haz\u00e1nk \u00e9lelmiszerell\u00e1t\u00e1s\u00e1t\" - mondta a miniszter.\n\u00a0\u00a0\u00a0\u00a0Szijj\u00e1rt\u00f3 P\u00e9ter sz\u00f3lt arr\u00f3l is, hogy Somogy megy\u00e9ben a munkan\u00e9lk\u00fclis\u00e9g a t\u00edz \u00e9vvel ezel\u0151tti 16 sz\u00e1zal\u00e9kr\u00f3l m\u00e1ra a harmad\u00e1ra cs\u00f6kkent, a foglalkoztat\u00e1si r\u00e1ta pedig 40-r\u0151l 50 sz\u00e1zal\u00e9kra emelkedett.\n\u00a0\u00a0\u00a0\u00a0A Topesa Kft.-r\u0151l elmondta: a magyar tulajdon\u00fa, sert\u00e9sfeldolgoz\u00e1ssal foglalkoz\u00f3 v\u00e1llalkoz\u00e1s, amely a Spar besz\u00e1ll\u00edt\u00f3jak\u00e9nt a legig\u00e9nyesebb nemzetk\u00f6zi standardoknak is meg tud felelni, \u00e9s kiz\u00e1r\u00f3lag magyar \u00e1rualapot v\u00e1s\u00e1rol magyar gazd\u00e1lkod\u00f3kt\u00f3l.\n\u00a0\u00a0\u00a0\u00a0A c\u00e9g tervezett 574 milli\u00f3 forintos beruh\u00e1z\u00e1sa r\u00e9v\u00e9n, amelyhez a magyar \u00e1llam 287 milli\u00f3 forinttal j\u00e1rul hozz\u00e1, \u00faj h\u0171t\u0151h\u00e1z \u00e9p\u00fcl, \u00faj v\u00e1g\u00e1si technol\u00f3gi\u00e1t vezetnek be, megn\u00f6velik az \u00e9l\u0151\u00e1llat-fogad\u00e1si kapacit\u00e1st \u00e9s jav\u00edtj\u00e1k az energiahat\u00e9konys\u00e1got. Ennek k\u00f6sz\u00f6nhet\u0151en 76 munkahelyet v\u00e9denek meg, a termel\u00e9si kapacit\u00e1s pedig 25 sz\u00e1zal\u00e9kkal n\u0151het - ismertette Szijj\u00e1rt\u00f3 P\u00e9ter.\n\u00a0\u00a0\u00a0\u00a0Somogyi L\u00e1szl\u00f3 a Topesa Kft. tulajdonos \u00fcgyvezet\u0151je az MTI-nek elmondta, a 2016 \u00f3ta tulajdonukban l\u00e9v\u0151 v\u00e1g\u00f3h\u00edd 2018-ban 5,4 milli\u00e1rd, tavaly pedig 6,1 milli\u00e1rd forint forgalmat bonyol\u00edtott. Stabilit\u00e1sukhoz hozz\u00e1j\u00e1rul a term\u00e9keik fel\u00e9t \u00e1tvev\u0151 Spar \u00e1ruh\u00e1zl\u00e1nc, azon kev\u00e9s multik egyike, amely magyar sert\u00e9sh\u00fast \u00e9rt\u00e9kes\u00edt - fogalmazott.\n\u00a0\u00a0\u00a0\u00a0Sz\u00e1szfalvi L\u00e1szl\u00f3 orsz\u00e1ggy\u0171l\u00e9si k\u00e9pvisel\u0151 (KDNP) arr\u00f3l besz\u00e9lt: a mostani uni\u00f3s fejleszt\u00e9si ciklusban k\u00e9t \u00e9s f\u00e9lszer nagyobb volt a p\u00e1ly\u00e1zati aktivit\u00e1s, \u00e9s h\u00e1romszor akkora az elnyert t\u00e1mogat\u00e1si \u00f6sszeg a t\u00e9rs\u00e9gben, mint az el\u0151z\u0151 7 \u00e9ves ciklusban.\n\nMTI 2020. j\u00falius 8.\n\n"}]