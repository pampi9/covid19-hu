[{"date": "2020-07-18 14:52", "url": "https://koronavirus.gov.hu/cikkek/novak-katalin-amig-nemzeti-kormany-van-lesz-penz-csaladtamogatasokra-es-koruk-bovulni-fog", "h1": "Nov\u00e1k Katalin: am\u00edg nemzeti korm\u00e1ny van, lesz p\u00e9nz a csal\u00e1dt\u00e1mogat\u00e1sokra, \u00e9s a k\u00f6r\u00fck b\u0151v\u00fclni fog", "body": "\nAm\u00edg nemzeti korm\u00e1nya lesz Magyarorsz\u00e1gnak, addig a csal\u00e1dt\u00e1mogat\u00e1sok fedezet\u00e9t a korm\u00e1ny el\u0151teremti, a k\u00f6r\u00fck pedig b\u0151v\u00fclni fog, nem sz\u0171k\u00fclni - mondta az Emberi Er\u0151forr\u00e1sok Miniszt\u00e9rium\u00e1nak (Emmi) csal\u00e1d- \u00e9s ifj\u00fas\u00e1g\u00fcgy\u00e9rt felel\u0151s \u00e1llamtitk\u00e1ra a Magyar H\u00edrlapban szombaton megjelent interj\u00faban.\n\n\nNov\u00e1k Katalin elmondta, b\u00edzik benne, hogy egyre t\u00f6bben \u00e9rzik a b\u0151r\u00fck\u00f6n azt a folyamatosan n\u00f6vekv\u0151 seg\u00edts\u00e9get, amit az \u00e9let\u00fckh\u00f6z, csal\u00e1dalap\u00edt\u00e1sukhoz, gyereknevel\u00e9s\u00fckh\u00f6z, nyugd\u00edjas \u00e9veikhez ny\u00fajt a korm\u00e1ny.\n\u00a0\u00a0\u00a0\u00a0\"Ma m\u00e1r mag\u00e1t\u00f3l \u00e9rtet\u0151d\u0151nek tartjuk, hogy a csal\u00e1dok t\u00e1mogat\u00e1s\u00e1ra egyre t\u00f6bb p\u00e9nz jut, pedig ez nem term\u00e9szetes, pl\u00e1ne most, a koronav\u00edrus-j\u00e1rv\u00e1ny okozta gazdas\u00e1gi neh\u00e9zs\u00e9gek k\u00f6zepette. Egy \u00e9vtized alatt k\u00e9t \u00e9s f\u00e9lszeres\u00e9re emelkedett az az \u00f6sszeg, amit a csal\u00e1doknak tudunk adni. Ez nem kiad\u00e1s, hanem befektet\u00e9s a j\u00f6v\u0151be\" - hangs\u00falyozta.\n\u00a0\u00a0\u00a0\u00a0Arra a felvet\u00e9sre, hogy eddig k\u00e9tsz\u00e1zezer csal\u00e1dot t\u00e1mogatott a korm\u00e1ny a csal\u00e1dv\u00e9delmi akci\u00f3terv keret\u00e9ben, azt mondta, ha ott seg\u00edtenek, ahol sz\u00fcks\u00e9g van r\u00e1, akkor a fiatalok, a csal\u00e1dok \u00e9lnek a felk\u00edn\u00e1lt lehet\u0151s\u00e9gekkel. Az elm\u00falt t\u00edz \u00e9v tapasztalata, hogy a magyar emberek ismerik \u00e9s ig\u00e9nybe is veszik a csal\u00e1doknak ny\u00fajtott seg\u00edts\u00e9get.\n\u00a0\u00a0\u00a0\u00a0A k\u00e9tsz\u00e1zezer csal\u00e1d majdnem egymilli\u00f3 embert jelent. P\u00e9ld\u00e1ul a babav\u00e1r\u00f3 t\u00e1mogat\u00e1s eset\u00e9ben h\u00e1zasp\u00e1rokr\u00f3l van sz\u00f3, \u00edgy a sz\u00e1mot r\u00f6gt\u00f6n meg kell szorozni kett\u0151vel, a t\u00f6bbi lehet\u0151s\u00e9gn\u00e9l pedig ez a szorz\u00f3 ink\u00e1bb n\u00e9gy-\u00f6t - f\u0171zte hozz\u00e1.\n\u00a0\u00a0\u00a0\u00a0Kit\u00e9rt arra is, hogy az id\u00e9n eddig 43 ezer n\u00e9gygyermekes anya \u00e9lt az \u00e9lethosszig tart\u00f3 szem\u00e9lyij\u00f6vedelem\u00adad\u00f3-mentess\u00e9ggel, \u00e9s ezzel nemcsak a kisgyermekeseket t\u00e1mogatj\u00e1k, hanem azokat a csal\u00e1dokat is, ahol m\u00e1r kirep\u00fcltek a gyerekek.\n\u00a0\u00a0\u00a0\u00a0Nov\u00e1k Katalin szerint egyre t\u00f6bben mernek nagycsal\u00e1dot alap\u00edtani, kezd \u00fajra divatba j\u00f6nni a nagycsal\u00e1dos l\u00e9t, \u00e9s az \u0151ket \u00f6vez\u0151 tisztelet is n\u00f6vekszik.\n\u00a0\u00a0\u00a0\u00a0A nagysz\u00fcl\u0151i gyed lehet\u0151s\u00e9g\u00e9nek is \u00f6r\u00fclnek a csal\u00e1dok - tette hozz\u00e1 az \u00e1llamtitk\u00e1r -, az ut\u00f3bbi h\u00f3napokat azonban be\u00e1rny\u00e9kolta a koronav\u00edrus-j\u00e1rv\u00e1ny, \u00edgy kevesebben \u00e9ltek ezzel a lehet\u0151s\u00e9ggel, mint ah\u00e1nyan eredetileg tervezt\u00e9k. \u00c1tmenetileg k\u00f6nny\u00edtettek is a szab\u00e1lyoz\u00e1son - f\u0171zte hozz\u00e1.\n\u00a0\u00a0\u00a0\u00a0Kiemelte, j\u00falius elsej\u00e9t\u0151l azok, akik cseden, gyeden vagy gyesen vannak, ingyenes nyelvvizsg\u00e1t, KRESZ-tanfolyamot \u00e9s -vizsg\u00e1t tehetnek. \"Ebben a neh\u00e9z id\u0151szakban szeretn\u00e9nk, ha a nyugd\u00edjasok is \u00e9rezn\u00e9k, hogy nem kell \u00f6ssz\u00e9bb h\u00fazniuk a nadr\u00e1gsz\u00edjat, ez\u00e9rt a tizenharmadik havi nyugd\u00edjat n\u00e9gy l\u00e9p\u00e9sben vissza\u00e9p\u00edtj\u00fck j\u00f6v\u0151 \u00e9v elej\u00e9t\u0151l. Korszakhat\u00e1rnak \u00e9rzem, hogy j\u00f6v\u0151 j\u00faliust\u00f3l az a dolgoz\u00f3 n\u0151, aki gyermeket v\u00e1llal, a sz\u00fcl\u00e9st k\u00f6vet\u0151 f\u00e9l \u00e9vben t\u00f6bbet fog keresni, mint a sz\u00fcl\u00e9st megel\u0151z\u0151en, vagy mintha nem v\u00e1llalt volna gyermeket. Ilyen sincs m\u00e1shol a vil\u00e1gon. Szeretn\u00e9nk anyagi \u00e9s erk\u00f6lcsi \u00e9rtelemben is min\u00e9l ink\u00e1bb megbecs\u00fclni azt, aki felel\u0151sen v\u00e1llal gyermeket\" - fogalmazott Nov\u00e1k Katalin.\n\u00a0\u00a0\u00a0\u00a0Elmondta azt is, a magyar emberek majdnem h\u00e1romnegyede \u00fagy gondolja, hogy a csal\u00e1dv\u00e9delmi akci\u00f3terv seg\u00edti a demogr\u00e1fiai folyamatok pozit\u00edv ir\u00e1nyba elmozdul\u00e1s\u00e1t.\n\u00a0\u00a0\u00a0\u00a0\"Gondoljunk csak bele: ezerh\u00e9tsz\u00e1zzal t\u00f6bb csal\u00e1dot \u00e9rt a gyermek\u00e1ld\u00e1s \u00f6r\u00f6me. \u00c9s azt se felejts\u00fck el, hogy cs\u00f6kkent a v\u00e1l\u00e1sok sz\u00e1ma, amely hatvan \u00e9ve nem volt ilyen alacsony, \u00e9s m\u00e9rs\u00e9kl\u0151d\u00f6tt a terhess\u00e9gmegszak\u00edt\u00e1sok sz\u00e1ma, a term\u00e9szetes fogy\u00e1s m\u00e9rt\u00e9ke is. Ezek a tendenci\u00e1k c\u00e1folj\u00e1k azokat a huhog\u00f3kat, akik \u00e9vek \u00f3ta hangoztatj\u00e1k: a demogr\u00e1fiai folyamatokat nem lehet befoly\u00e1solni, nem lehet j\u00f3 ir\u00e1nyba ford\u00edtani. Egyben azt is igazolj\u00e1k, hogy a hat\u00e9kony csal\u00e1dpolitika az egyik legjobb befektet\u00e9s\" - hangs\u00falyozta.\n\u00a0\u00a0\u00a0\u00a0Az interj\u00faban sz\u00f3 esett a medd\u0151s\u00e9gi kezel\u00e9sekr\u0151l is, a t\u00e9m\u00e1ban az \u00e1llamtitk\u00e1r azt k\u00f6z\u00f6lte, Magyarorsz\u00e1gon minden hetedik, mintegy sz\u00e1z\u00f6tvenezer p\u00e1rt \u00e9rintenek medd\u0151s\u00e9gi probl\u00e9m\u00e1k, fontos, hogy ezeket id\u0151ben felismerj\u00e9k, \u00e9s tudj\u00e1k orvosolni.\n\u00a0\u00a0\u00a0\u00a0Ehhez az \u00e1llam minden rendelkez\u00e9sre \u00e1ll\u00f3 seg\u00edts\u00e9get igyekszik megadni, ez\u00e9rt n\u00f6velt\u00e9k az \u00e1llam felel\u0151ss\u00e9g\u00e9t ezen a ter\u00fcleten: cs\u00f6kkentett\u00e9k a beavatkoz\u00e1sok \u00e1r\u00e1t, jav\u00edtott\u00e1k a hozz\u00e1f\u00e9r\u00e9st.\n\u00a0\u00a0\u00a0\u00a0A koronav\u00edrus-j\u00e1rv\u00e1ny a medd\u0151s\u00e9gi kezel\u00e9seket is megnehez\u00edtette, tal\u00e1n mostan\u00e1ban t\u00e9rhet vissza az \u00e9let ezen a ter\u00fcleten is a norm\u00e1lis ker\u00e9kv\u00e1g\u00e1sba. Ezzel egy\u00fctt sokan jelzik, hogy a medd\u0151s\u00e9gi kezel\u00e9sek ingyeness\u00e9ge komoly seg\u00edts\u00e9g azoknak, akik m\u00e1r lemondtak a gyermek\u00e1ld\u00e1sr\u00f3l anyagi okok miatt - f\u0171zte hozz\u00e1.\n\u00a0\u00a0\u00a0\u00a0A koronav\u00edrus-j\u00e1rv\u00e1ny kezel\u00e9s\u00e9r\u0151l azt mondta, az egyik fontos tanuls\u00e1g az, hogy folyamatosan figyelni kell, \u00e1lland\u00f3 k\u00e9szenl\u00e9ti \u00e1llapotban kell lenni.\n\u00a0\u00a0\u00a0\u00a0\"A receptek m\u00e1r megvannak, amelyek az eddigi tapasztalatok szerint m\u0171k\u00f6dtek Magyarorsz\u00e1gon. Ezeket a recepteket kell el\u0151venn\u00fcnk, ha meg\u00e9rkezne a m\u00e1sodik hull\u00e1m. Igaz, egy j\u00f3l bev\u00e1lt recepten is mindig lehet jav\u00edtani, s\u0151t kell is. Egy biztos, mindent megtesz\u00fcnk, hogy a magyar csal\u00e1dokat biztons\u00e1gban tudjuk\" - olvashat\u00f3 az interj\u00faban.\n\n\nMTI 2020. j\u00falius 18.\n\n"}]