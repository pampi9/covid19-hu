[{"date": "2020-07-10 14:00", "url": "https://koronavirus.gov.hu/cikkek/szijjarto-magyar-gazdasag-magyar-emberek-munkaja-reven-valhat-sikeresse", "h1": "Szijj\u00e1rt\u00f3: a magyar gazdas\u00e1g a magyar emberek munk\u00e1ja r\u00e9v\u00e9n v\u00e1lhat sikeress\u00e9", "body": "\nA magyar gazdas\u00e1g a magyar emberek \u00e9s a v\u00e1llalatok munk\u00e1ja \u00e1ltal v\u00e1lhat sikeress\u00e9, ehhez a korm\u00e1ny a munkahelyek meg\u0151rz\u00e9s\u00e9hez ny\u00fajtott t\u00e1mogat\u00e1ssal j\u00e1rul hozz\u00e1 - mondta a k\u00fclgazdas\u00e1gi \u00e9s k\u00fcl\u00fcgyminiszter p\u00e9nteken a Veszpr\u00e9m megyei Halimb\u00e1n.\n\n\nSzijj\u00e1rt\u00f3 P\u00e9ter a Hungarian Table Top Kft. szerz\u0151d\u00e9s\u00e1tad\u00e1si \u00fcnneps\u00e9g\u00e9n arr\u00f3l besz\u00e9lt, hogy a koronav\u00edrus-j\u00e1rv\u00e1ny els\u0151 szakasz\u00e1ban az eg\u00e9szs\u00e9g\u00fcgyi v\u00e9dekez\u00e9s sikeres volt, a gazdas\u00e1gi v\u00e9dekez\u00e9s jelenti a m\u00e1sodik szakaszt, amelynek f\u00f3kusz\u00e1ban a munkahelyeket v\u00e9d\u0151 v\u00e1llalkoz\u00e1sok t\u00e1mogat\u00e1sa \u00e1ll. A Hungarian Table Top Kft. 453 milli\u00f3 618 ezer forintos beruh\u00e1z\u00e1s\u00e1hoz a magyar \u00e1llam 226 milli\u00f3 809 ezer forinttal j\u00e1rul hozz\u00e1. A t\u00e1mogat\u00e1snak k\u00f6sz\u00f6nhet\u0151en a gy\u00e1rban kapacit\u00e1sb\u0151v\u00edt\u00e9s t\u00f6rt\u00e9nik, amely a k\u00f6lts\u00e9ghat\u00e9konyabb termel\u00e9shez j\u00e1rul hozz\u00e1 - ismertette a miniszter.\nSzijj\u00e1rt\u00f3 P\u00e9ter \u00fagy fogalmazott: \"a magyar emberek munk\u00e1ja fogja biztos\u00edtani a sikert\", ennek r\u00e9v\u00e9n a k\u00fclf\u00f6ldi versenyt\u00e1rsakat meg tudj\u00e1k el\u0151zni, \u00fajabb piacokat tudnak szerezni.\nA miniszter szerint a gazdas\u00e1g erej\u00e9t jelzi, hogy orsz\u00e1gosan 806 v\u00e1llalkoz\u00e1s ny\u00fajtott be p\u00e1ly\u00e1zatot, \u00e9s 168 milli\u00e1rd forint korm\u00e1nyzati t\u00e1mogat\u00e1s r\u00e9v\u00e9n 377 milli\u00e1rd forint \u00e9rt\u00e9k\u0171 beruh\u00e1z\u00e1s val\u00f3sulhat meg, \u00edgy t\u00f6bb mint 163 ezer munkahelyet v\u00e9denek meg.\nKiemelte, hogy b\u00e1r a n\u00e9pess\u00e9gsz\u00e1mot tekintve Magyarorsz\u00e1g vil\u00e1gviszonylatban a 92. helyen \u00e1ll, a magyarok kitart\u00e1s\u00e1nak \u00e9s tal\u00e1l\u00e9konys\u00e1g\u00e1nak k\u00f6sz\u00f6nhet\u0151en az orsz\u00e1g exportteljes\u00edtm\u00e9nye a 34.\nSzijj\u00e1rt\u00f3 P\u00e9ter elmondta: 33 Veszpr\u00e9m megyei v\u00e1llalatn\u00e1l t\u00f6rt\u00e9nik beruh\u00e1z\u00e1s \u00f6sszesen 15,7 milli\u00e1rd forintb\u00f3l 7 milli\u00e1rd forint \u00e1llami t\u00e1mogat\u00e1ssal, \u00e9s ezek r\u00e9v\u00e9n 7400 munkahelyet v\u00e9denek meg. Kiemelte, hogy 2010-ben m\u00e9g 13 sz\u00e1zal\u00e9kos volt a munkan\u00e9lk\u00fclis\u00e9gi r\u00e1ta a megy\u00e9ben, ami m\u00e1ra 2,5 sz\u00e1zal\u00e9kra cs\u00f6kkent.\nAndreas Buske, a Hungarian Table Top Kft. tulajdonosa elmondta, hogy az \u00fcveggy\u00e1rt\u00e1ssal foglalkoz\u00f3 v\u00e1llalatot 1995-ben alap\u00edtott\u00e1k. 2003-ban 60 ember dolgozott a gy\u00e1rban, az \u00e1rbev\u00e9tel 172 milli\u00f3 forint volt. A t\u00e1rsas\u00e1g tavalyi \u00e1rbev\u00e9tele 4,5 milli\u00f3 eur\u00f3t tett ki, a dolgoz\u00f3k sz\u00e1ma pedig 166. A c\u00e9g 2018-ban 1500 n\u00e9gyzetm\u00e9teres gy\u00e1rt\u00f3csarnokot \u00e9p\u00edtett.\nA c\u00e9g \u00e9vente 900 ezer darab term\u00e9ket \u00e1ll\u00edt el\u0151, \u00e9s az Amerikai Egyes\u00fclt \u00c1llamokt\u00f3l Jap\u00e1nig a vil\u00e1g sz\u00e1mos orsz\u00e1g\u00e1ba export\u00e1l.\nA most elnyert korm\u00e1nyzati t\u00e1mogat\u00e1sb\u00f3l 1,3 milli\u00f3 eur\u00f3 \u00e9rt\u00e9k\u0171 olvaszt\u00f3k\u00e1dat v\u00e1s\u00e1rolnak - mondta a c\u00e9gtulajdonos.\nFenyvesi Zolt\u00e1n, a t\u00e9rs\u00e9g fideszes orsz\u00e1ggy\u0171l\u00e9si k\u00e9pvisel\u0151je elmondta, a t\u00e9rs\u00e9g gazdas\u00e1gi erej\u00e9t mutatja, hogy az itt m\u0171k\u00f6d\u0151 v\u00e1llalkoz\u00e1sok a GDP 1 sz\u00e1zal\u00e9k\u00e1t adj\u00e1k. Ajk\u00e1n nagy m\u00faltja van az \u00fcveggy\u00e1rt\u00e1snak, de ma m\u00e1r nem folyik termel\u00e9s az ajkai \u00fczemben, ez\u00e9rt fontos a halimbai gy\u00e1r tev\u00e9kenys\u00e9ge az eg\u00e9sz t\u00e9rs\u00e9g sz\u00e1m\u00e1ra - h\u00fazta al\u00e1.\n\nMTI 2020. j\u00falius 10.\n\n"}]