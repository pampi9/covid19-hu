[{"date": "2020-07-31 15:34", "url": "https://koronavirus.gov.hu/cikkek/orszagos-tisztifoorvos-el-kell-kerulni-gocpontok-kialakulasat", "h1": "Orsz\u00e1gos tisztif\u0151orvos: el kell ker\u00fclni a g\u00f3cpontok kialakul\u00e1s\u00e1t", "body": "\nEl kell ker\u00fclni a koronav\u00edrus-g\u00f3cpontok kialakul\u00e1s\u00e1t, az emberek felel\u0151ss\u00e9gteljes magatart\u00e1sa megakad\u00e1lyozhatja azok l\u00e9trej\u00f6tt\u00e9t - hangs\u00falyozta az orsz\u00e1gos tisztif\u0151orvos p\u00e9nteken Budapesten \u00fajs\u00e1g\u00edr\u00f3k el\u0151tt. M\u00fcller Cec\u00edlia a mez\u0151k\u00f6vesdi koronav\u00edrus-fert\u0151z\u00e9sek p\u00e9ld\u00e1j\u00e1n kereszt\u00fcl ismertette a kontaktkutat\u00e1s m\u00f3dszertan\u00e1t \u00e9s j\u00e1rv\u00e1ny\u00fcgyi konzekvenci\u00e1it.\n\n\n\u00a0Kiemelte: a j\u00e1rv\u00e1ny els\u0151 hull\u00e1m\u00e1nak kezel\u00e9se miatt \"relat\u00edve alacsony\" a magyarorsz\u00e1gi megbeteged\u00e9sek sz\u00e1ma, ugyanakkor a v\u00edrus jelen van az orsz\u00e1gban, egy-egy fert\u0151z\u00f6tt g\u00f3cpontt\u00e1 alak\u00edthat egy ter\u00fcletet, \u00e9s ezt el kell ker\u00fclni.\n\u00a0\u00a0\u00a0\u00a0A mez\u0151k\u00f6vesdi esetr\u0151l k\u00f6z\u00f6lte: h\u00e1rom megye 29 telep\u00fcl\u00e9s\u00e9n 334 embert kerestek fel a n\u00e9peg\u00e9szs\u00e9g\u00fcgyi szakemberek \u00e9s a rend\u0151r\u00f6k a kontaktkutat\u00e1s keret\u00e9ben, 43 fert\u0151z\u00f6ttet azonos\u00edtottak, k\u00f6z\u00fcl\u00fck 27-en t\u00fcnetmentesek voltak, 16-an mutattak t\u00fcneteket, \u00f6t beteg ker\u00fclt k\u00f3rh\u00e1zba. Az orsz\u00e1gos tisztif\u0151orvos j\u00f3 h\u00edrnek nevezte, hogy 334 emberb\u0151l 260-an m\u00e1r elhagyhatt\u00e1k a hat\u00f3s\u00e1gi h\u00e1zi karant\u00e9nt, az utols\u00f3 pozitivit\u00e1st j\u00falius 23-\u00e1n \u00e9szlelt\u00e9k, ez\u00e9rt elmondhat\u00f3, hogy siker\u00fclt meg\u00e1ll\u00edtani a j\u00e1rv\u00e1nyt a d\u00e9l-borsodi v\u00e1rosban.\n\u00a0\u00a0\u00a0\u00a0A r\u00e9szletekr\u0151l elmondta: az els\u0151 fert\u0151z\u00f6tt egy iskolai dolgoz\u00f3 volt, akin\u00e9l a k\u00e9s\u0151bbi j\u00e1rv\u00e1ny\u00fcgyi vizsg\u00e1latok sor\u00e1n a leggondosabb kik\u00e9rdez\u00e9s mellett sem siker\u00fclt azonos\u00edtani a fert\u0151z\u00e9s eredet\u00e9t. M\u00fcller Cec\u00edlia hozz\u00e1tette, \"nem nyert bizony\u00edt\u00e1st\", hogy \u0151 a f\u0151v\u00e1rosban - eg\u00e9szs\u00e9g\u00fcgyi int\u00e9zm\u00e9nyben vagy t\u00f6megk\u00f6zleked\u00e9sen - fert\u0151z\u0151d\u00f6tt volna meg; t\u00fcnetei voltak, l\u00e1zas volt \u00e9s k\u00f6h\u00f6g\u00f6tt, de koronav\u00edrusra akkor nem tesztelt\u00e9k, majd j\u00fanius 16-\u00e1n r\u00e9szt vett egy 27 f\u0151s iskolai \u00e9rtekezleten, ahol senki nem viselt maszkot; egy m\u00e1sik, j\u00fanius 23-i \u00e9rtekezleten is r\u00e9szt vett \u00e9s k\u00e9t csal\u00e1dtagj\u00e1nak is \u00e1tadta a fert\u0151z\u00e9st.\n\u00a0\u00a0\u00a0\u00a0A m\u00e1sodik iskolai \u00e9rtekezleten jelen volt a \"m\u00e1sodik beteg\", akit els\u0151k\u00e9nt azonos\u00edtottak koronav\u00edrus-fert\u0151z\u00e9ssel, k\u00f6rnyezet\u00e9ben pedig azonnal elindult a kontaktkutat\u00e1s, majd a j\u00e1rv\u00e1ny\u00fcgyi vizsg\u00e1lat der\u00edtett f\u00e9nyt a megbeteged\u00e9sre - ismertette M\u00fcller Cec\u00edlia. T\u00e1j\u00e9koztat\u00e1sa szerint 31 ember k\u00f6rnyezet\u00e9ben kellett kontaktkutat\u00e1st v\u00e9gezni, az \u00f6sszes kontaktszem\u00e9ly karant\u00e9nba ker\u00fclt, a t\u00fcneteteket mutat\u00f3kat eg\u00e9szs\u00e9gi \u00e1llapotuknak megfelel\u0151en l\u00e1tt\u00e1k el.\n\u00a0\u00a0\u00a0\u00a0A borsodi n\u00e9peg\u00e9szs\u00e9g\u00fcgyi szakemberek munk\u00e1j\u00e1t is m\u00e9ltatva M\u00fcller Cec\u00edlia azt hangs\u00falyozta, hogy a j\u00e1rv\u00e1ny\u00fcgyi int\u00e9zked\u00e9seknek k\u00f6sz\u00f6nhet\u0151en a d\u00e9l-borsodi v\u00e1rosban a fert\u0151z\u00e9sek nem terjedtek t\u00fal az ismert g\u00f3con. P\u00e9ldak\u00e9nt eml\u00edtette, hogy egy fert\u0151z\u00f6tt h\u00e1zasp\u00e1r - m\u00e9g nem ismerve saj\u00e1t pozitivit\u00e1s\u00e1t - egy buszos kir\u00e1ndul\u00e1son 42 utasb\u00f3l 7 embert fert\u0151z\u00f6tt meg. Ugyanakkor k\u00e9t tov\u00e1bbi k\u00f6z\u00f6ss\u00e9gben - egy napk\u00f6zis t\u00e1borban \u00e9s egy \u00e9nekkarban - szerencs\u00e9re senki sem fert\u0151z\u0151d\u00f6tt meg - f\u0171zte hozz\u00e1.\n\u00a0\u00a0\u00a0\u00a0R\u00e1mutatott: z\u00e1rt k\u00f6z\u00f6ss\u00e9gekben, hosszabb idej\u0171, z\u00e1rt helyen tart\u00f3zkod\u00e1s eset\u00e9n \"el\u00e9gg\u00e9 fert\u0151z\u0151k\u00e9pes a v\u00edrus\", f\u0151k\u00e9nt az\u00e9rt - utalt a konkr\u00e9t esetre -, mert t\u00fcneteket produk\u00e1l\u00f3 emberek lehetnek ott.\n\u00a0\u00a0\u00a0\u00a0Az orsz\u00e1gos tisztif\u0151orvos a felel\u0151s magatart\u00e1s fontoss\u00e1g\u00e1t hangs\u00falyozva arra figyelmeztetett, hogy az emberek fegyelme \"kicsit lazulni l\u00e1tszik\"; v\u00e1ltozatlanul be kell tartani a j\u00e1rv\u00e1ny\u00fcgyi szab\u00e1lyokat. Azt javasolta, hogy csakis eg\u00e9szs\u00e9ges, t\u00fcneteket nem mutat\u00f3 ember menjen munk\u00e1ba, k\u00f6z\u00f6ss\u00e9gbe. A koronav\u00edrus-gyan\u00fas eseteket - folytatta - tov\u00e1bbra is a h\u00e1ziorvosnak kell telefonon jelezni, aki gondoskodik a mintav\u00e9telr\u0151l. M\u00fcller Cec\u00edlia sz\u00f3lt a maszkhaszn\u00e1lat, valamint a rendszeres, alapos k\u00e9zmos\u00e1s \u00e9s a szell\u0151ztet\u00e9s sz\u00fcks\u00e9gess\u00e9g\u00e9r\u0151l, majd megjegyezte azt is, hogy a n\u00e9peg\u00e9szs\u00e9g\u00fcgynek \u00e9s a korm\u00e1nyhivataloknak mintegy 50 milli\u00f3 forintos, a rend\u0151rs\u00e9gnek pedig tov\u00e1bbi 8 milli\u00f3s k\u00f6lts\u00e9get jelentett a mez\u0151k\u00f6vesdi eset.\n\u00a0\u00a0\u00a0\u00a0Korp\u00e1s Lajos, a Borsod-Aba\u00faj-Zempl\u00e9n Megyei Rend\u0151r-f\u0151kapit\u00e1nys\u00e1g vizsg\u00e1lati oszt\u00e1ly\u00e1nak vezet\u0151je arr\u00f3l besz\u00e9lt, hogy m\u00e1rcius 11. \u00f3ta mintegy 500 ember kontaktkutat\u00e1s\u00e1ban vett r\u00e9szt a k\u00fcl\u00f6n erre a c\u00e9lra l\u00e9trehozott megyei rend\u0151ri csoport.\n\u00a0\u00a0\u00a0\u00a0A megy\u00e9ben jelenleg t\u00f6bb mint 400-an vannak hat\u00f3s\u00e1gi h\u00e1zi karant\u00e9nban, t\u00f6bb mint 8000 ember pedig m\u00e1r elhagyhatta azt, a karant\u00e9n szab\u00e1lyainak betart\u00e1s\u00e1t t\u00f6bb mint 50 ezer alkalommal ellen\u0151rizt\u00e9k. A rend\u0151r alezredes a tipikus szab\u00e1lyszeg\u00e9sek k\u00f6z\u00f6tt eml\u00edtette a karant\u00e9n elhagy\u00e1s\u00e1t, vend\u00e9gek fogad\u00e1s\u00e1t, valamint a karant\u00e9nt jelz\u0151 t\u00e1j\u00e9koztat\u00f3 ki nem helyez\u00e9s\u00e9t vagy elt\u00e1vol\u00edt\u00e1s\u00e1t.\n\u00a0\u00a0\u00a0\u00a0Kiss R\u00f3bert, az operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa k\u00f6z\u00f6lte: az elm\u00falt 15 napban orsz\u00e1gosan 1002 kontaktszem\u00e9lyt kutatott fel a rend\u0151rs\u00e9g, a legt\u00f6bbet Budapesten. Eml\u00e9keztetett: a rend\u0151rs\u00e9g feladata a hat\u00e1rokon elrendelni a hat\u00f3s\u00e1gi h\u00e1zi karant\u00e9nt a piros \u00e9s s\u00e1rga orsz\u00e1gokb\u00f3l \u00e9rkez\u0151kkel szemben, ha nem rendelkeznek az el\u0151\u00edrt negat\u00edv v\u00edrustesztekkel. Az elm\u00falt 24 \u00f3r\u00e1ban 716 karant\u00e9nt rendeltek el, ebb\u0151l 638-at a hat\u00e1rforgalmi ellen\u0151rz\u00e9sek sor\u00e1n.\n\u00a0\u00a0\u00a0\u00a0Az alezredes k\u00f6zl\u00e9se szerint jelenleg az \u00e9rv\u00e9nyben l\u00e9v\u0151 hat\u00f3s\u00e1gi h\u00e1zi karant\u00e9nok sz\u00e1ma 8083, amelyb\u0151l 7364-et rendeltek el a hat\u00e1ron, a karant\u00e9nt ellen\u0151rz\u0151 elektronikus alkalmaz\u00e1st p\u00e9nteken 200-an haszn\u00e1lt\u00e1k. M\u00e1rcius 11. ut\u00e1n 677 ezer 923 alkalommal ellen\u0151rizt\u00e9k a karant\u00e9n szab\u00e1lyainak betart\u00e1s\u00e1t, \u00e9s 3156 szab\u00e1lytalans\u00e1got tapasztaltak, az elm\u00falt 15 napban 312-t - r\u00e9szletezte.\n\nMTI 2020. j\u00falius 31.\n\n"}]