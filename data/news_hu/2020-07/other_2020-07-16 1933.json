[{"date": "2020-07-16 19:33", "url": "https://koronavirus.gov.hu/cikkek/orban-viktor-magyarok-penzerol-magyaroknak-kell-donteniuk", "h1": "Orb\u00e1n Viktor: a magyarok p\u00e9nz\u00e9r\u0151l a magyaroknak kell d\u00f6nteni\u00fck", "body": "\nA magyarok p\u00e9nz\u00e9r\u0151l a magyaroknak kell d\u00f6nteni - hangs\u00falyozta a minisztereln\u00f6k a Facebook-oldal\u00e1n az EU-cs\u00facs el\u0151tt, cs\u00fct\u00f6rt\u00f6k\u00f6n k\u00f6zz\u00e9tett video\u00fczenet\u00e9ben.\n\n\nOrb\u00e1n Viktor k\u00f6z\u00f6lte: Eur\u00f3pa t\u00f6rt\u00e9net\u00e9ben p\u00e9ld\u00e1tlanul nagy k\u00f6z\u00f6s gazdas\u00e1gi csomagot \u00e1ll\u00edtanak \u00f6ssze a koronav\u00edrus-j\u00e1rv\u00e1ny k\u00f6vetkezm\u00e9nyeinek enyh\u00edt\u00e9se \u00e9rdek\u00e9ben.\n\u00a0\u00a0\u00a0\u00a0\"Ehhez mi is hozz\u00e1tessz\u00fck a magunk\u00e9t\" - fogalmazott a minisztereln\u00f6k, jelezve: indul Br\u00fcsszelbe, ahol \"komoly \u00e9s f\u00e9rfias\" t\u00e1rgyal\u00e1sok v\u00e1rnak Magyarorsz\u00e1gra.\n\u00a0\u00a0\u00a0\u00a0Mint mondta, vita van arr\u00f3l, hogy ki d\u00f6nts\u00f6n ezeknek a p\u00e9nzeszk\u00f6z\u00f6knek a felhaszn\u00e1l\u00e1s\u00e1r\u00f3l.\n\u00a0\u00a0\u00a0\u00a0\"A magyar \u00e1ll\u00e1spont vil\u00e1gos: a magyarok p\u00e9nz\u00e9r\u0151l a magyaroknak kell d\u00f6nteni\" - sz\u00f6gezte le Orb\u00e1n Viktor, megjegyezve: vannak erre m\u00e1s jelentkez\u0151k is, \"k\u00fcl\u00f6n\u00f6sen a br\u00fcsszeli b\u00fcrokrat\u00e1k\".\n\u00a0\u00a0\u00a0\u00a0\"A parlament f\u00f6ltariszny\u00e1zott. Vil\u00e1gos d\u00f6nt\u00e9seket hoztak, amiknek \u00e9rv\u00e9nyt kell szereznem\" - utalt a korm\u00e1nynak az uni\u00f3s hitelcsomag t\u00e1mogat\u00e1s\u00e1hoz felt\u00e9teleket szab\u00f3, kedden elfogadott korm\u00e1nyp\u00e1rti orsz\u00e1ggy\u0171l\u00e9si hat\u00e1rozatra a minisztereln\u00f6k, azt is kiemelve, hogy a magyarok j\u00f6v\u0151j\u00e9r\u0151l csak a magyarok d\u00f6nthetnek.\n\n\nMTI 2020. j\u00falius 16.\n\n"}]