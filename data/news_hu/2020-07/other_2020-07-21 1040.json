[{"date": "2020-07-21 10:40", "url": "https://koronavirus.gov.hu/cikkek/orban-magyarorszag-es-lengyelorszag-megvedte-nemzeti-buszkeseget", "h1": "Orb\u00e1n: Magyarorsz\u00e1g \u00e9s Lengyelorsz\u00e1g megv\u00e9dte nemzeti b\u00fcszkes\u00e9g\u00e9t", "body": "\nMagyarorsz\u00e1gnak \u00e9s Lengyelorsz\u00e1gnak nemcsak komoly p\u00e9nz\u00f6sszegeket siker\u00fclt szereznie, hanem megv\u00e9dte nemzeti b\u00fcszkes\u00e9g\u00e9t az eur\u00f3pai uni\u00f3s cs\u00facson - mondta Orb\u00e1n Viktor minisztereln\u00f6k a 2021-2027 k\u00f6z\u00f6tti keretk\u00f6lts\u00e9gvet\u00e9sr\u0151l \u00e9s a koronav\u00edrus-v\u00e1ls\u00e1g miatti gazdas\u00e1gi helyre\u00e1ll\u00edt\u00e1si csomagr\u00f3l sz\u00f3l\u00f3 n\u00e9gynapos t\u00e1rgyal\u00e1sok ut\u00e1n, kedden Br\u00fcsszelben.\n\n\nA Lengyelorsz\u00e1g br\u00fcsszeli uni\u00f3s nagyk\u00f6vets\u00e9g\u00e9n Mateusz Morawiecki lengyel minisztereln\u00f6kkel tartott sajt\u00f3t\u00e1j\u00e9koztat\u00f3j\u00e1n a korm\u00e1nyf\u0151 azt mondta, a k\u00e9t orsz\u00e1gnak siker\u00fclt egy\u00e9rtelm\u0171v\u00e9 tennie: azok r\u00e9sz\u00e9r\u0151l, akik \u00f6r\u00f6k\u00f6lt\u00e9k a jog\u00e1llamis\u00e1got, elfogadhatatlan, hogy kioktass\u00e1k \u00e9s kritiz\u00e1lj\u00e1k azokat a szabads\u00e1gharcos n\u00e9peket, amelyek nagyon neh\u00e9z id\u0151ket \u00e9ltek meg \u00e9s sokat tettek a kommunista rezsim ellen.\n\u00a0\u00a0\u00a0\u00a0Orb\u00e1n Viktor k\u00f6z\u00f6lte: minden k\u00eds\u00e9rletet, amely \u00f6ssze k\u00edv\u00e1nt volna kapcsolni k\u00e9t rendk\u00edv\u00fcl fontos k\u00e9rd\u00e9st, az uni\u00f3s p\u00e9nzeket \u00e9s a jog\u00e1llamis\u00e1got, sikerrel visszautas\u00edtott\u00e1k, \u00e9s ezzel \u00f6sszef\u00fcgg\u00e9sben egy teljesen \u00faj mechanizmus l\u00e9trehoz\u00e1s\u00e1t szorgalmazt\u00e1k.\n\u00a0\u00a0\u00a0\u00a0Az eml\u00edtett t\u00f6rekv\u00e9sek megt\u00f6r\u00e9se siker \u00fagy Magyarorsz\u00e1g, mint Lengyelorsz\u00e1g sz\u00e1m\u00e1ra - k\u00f6z\u00f6lte. Hozz\u00e1tette, Magyarorsz\u00e1g \u00e1ll\u00e1spontja szerint a k\u00e9t t\u00e9m\u00e1t k\u00fcl\u00f6n kell kezelni, \u00e9s ezt siker\u00fclt el\u00e9rni a megbesz\u00e9l\u00e9sek folyam\u00e1n.\n\u00a0\u00a0\u00a0\u00a0A jog\u00e1llamis\u00e1g fogalm\u00e1nak tiszt\u00e1z\u00e1sa \u00e9rdek\u00e9ben a k\u00e9rd\u00e9sre vissza kell t\u00e9rni a k\u00f6zelj\u00f6v\u0151ben - mondta Orb\u00e1n Viktor.\n\u00a0\u00a0\u00a0\u00a0\"A t\u00e1rgyal\u00e1sok sikere azt mutatja, ha \u00f6sszefogunk, semmilyen ellenf\u00e9l sem gy\u0151zedelmeskedhet f\u00f6l\u00f6tt\u00fcnk\" - fogalmazott.\n\u00a0\u00a0\u00a0\u00a0A tan\u00e1cskoz\u00e1s nemcsak fontos, hanem j\u00f3 k\u00fczdelem volt Lengyelorsz\u00e1g oldal\u00e1n - tette hozz\u00e1 Orb\u00e1n Viktor.\n\u00a0\u00a0\u00a0\u00a0Az el\u00e9rt sikerek k\u00f6z\u00fcl kiemelte a nyugat-balk\u00e1ni r\u00e9gi\u00f3 uni\u00f3s integr\u00e1ci\u00f3j\u00e1ra \u00e9s a b\u0151v\u00edt\u00e9sre sz\u00e1nt t\u00e1mogat\u00e1sok m\u00e9rt\u00e9k\u00e9t. Szavai szerint az Eur\u00f3pai Uni\u00f3nak nagyobb sz\u00fcks\u00e9ge van Szerbi\u00e1ra, mint Szerbi\u00e1nak az uni\u00f3ra, ugyanis Szerbia n\u00e9lk\u00fcl nincs j\u00f3l m\u0171k\u00f6d\u0151 eur\u00f3pai biztons\u00e1gi architekt\u00fara.\n\n\u00a0\u00a0\u00a0\u00a0A t\u00e9m\u00e1val \u00f6sszef\u00fcgg\u00e9sben Mateusz Morawiecki rendk\u00edv\u00fcl fontosnak nevezte az uni\u00f3s k\u00f6lts\u00e9gvet\u00e9s b\u0151v\u00edt\u00e9sre elk\u00fcl\u00f6n\u00edtett \u00f6sszeg\u00e9t, v\u00e9lem\u00e9nye szerint ugyanis annak hi\u00e1ny\u00e1ban v\u00e1kuum alakul ki a Nyugat-Balk\u00e1non, amelyet m\u00e1sok mellett Oroszorsz\u00e1g, T\u00f6r\u00f6korsz\u00e1g vagy K\u00edna t\u00f6lthet ki.\n\u00a0\u00a0\u00a0\u00a0\"Nek\u00fcnk, az Eur\u00f3pai Uni\u00f3nak kell ott lenn\u00fcnk\" - fogalmazott.\n\u00a0\u00a0\u00a0\u00a0A jog\u00e1llamis\u00e1gra vonatkoz\u00f3an egyebek mellett kiemelte: siker\u00fclt egy\u00e9rtelm\u0171v\u00e9 tenni, hogy nem lehet \u00f6sszef\u00fcgg\u00e9s a politikai \u00e9s a gazdas\u00e1gi dimenzi\u00f3k k\u00f6z\u00f6tt.\n\u00a0\u00a0\u00a0\u00a0Lengyelorsz\u00e1g a jog\u00e1llamis\u00e1g v\u00e9delm\u00e9ben \u00e9s abban \u00e9rdekelt, hogy az uni\u00f3s p\u00e9nzek felhaszn\u00e1l\u00e1s\u00e1t \u00e9s a jog\u00e1llamis\u00e1got szigor\u00faan fel\u00fcgyelj\u00e9k. Elfogadhatatlan azonban az orsz\u00e1g ellen \u00e9vek \u00f3ta folytatott, val\u00f3di okok n\u00e9lk\u00fcli politikai t\u00e1mad\u00e1s - tette hozz\u00e1 a lengyel minisztereln\u00f6k.\n\u00a0\u00a0\u00a0\u00a0Orb\u00e1n Viktor kiemelte, a m\u00e9g megold\u00e1sra v\u00e1r\u00f3 k\u00e9rd\u00e9sek, egyebek mellett a politikai tev\u00e9kenys\u00e9get folytat\u00f3, uni\u00f3s p\u00e9nzb\u0151l t\u00e1mogatott, saj\u00e1t korm\u00e1nyaikat elfogadhatatlan m\u00f3don t\u00e1mad\u00f3 civil szervezetek \u00e1tl\u00e1that\u00f3s\u00e1ga a k\u00f6zelj\u00f6v\u0151ben ism\u00e9t az uni\u00f3s tan\u00e1cs asztal\u00e1ra ker\u00fclnek.\n\u00a0\u00a0\u00a0\u00a0A legelmaradottabb r\u00e9gi\u00f3knak j\u00e1r\u00f3 uni\u00f3s p\u00e9nzekkel kapcsolatban a minisztereln\u00f6k azt mondta, Magyarorsz\u00e1g abban hisz, hogy a munka a siker kulcsa.\n\u00a0\u00a0\u00a0\u00a0Az uni\u00f3s p\u00e9nzek csak a magyarok odaad\u00e1sa \u00e9s munk\u00e1ja r\u00e9v\u00e9n m\u0171k\u00f6dik. Ez a garancia arra, hogy \"nagyon boldog h\u00e9t \u00e9v el\u00e9 n\u00e9z\u00fcnk\" - fogalmazott.\n\u00a0\u00a0\u00a0\u00a0\"Azt k\u00edv\u00e1nom minden magyarnak, soha ne legyen kev\u00e9sb\u00e9 sikeres reggelje, mint a mai\" - tette hozz\u00e1 a minisztereln\u00f6k.\n\n\n\nMTI 2020. j\u00falius 21.\n\n"}]