[{"date": "2020-07-01 13:25", "url": "https://koronavirus.gov.hu/cikkek/kasler-szerdan-kapja-meg-170-ezer-egeszsegugyi-dolgozo-brutto-500-ezer-forintos-juttatasat", "h1": "K\u00e1sler: szerd\u00e1n kapja meg 170 ezer eg\u00e9szs\u00e9g\u00fcgyi dolgoz\u00f3 a brutt\u00f3 500 ezer forintos juttat\u00e1s\u00e1t", "body": "\n170 ezer eg\u00e9szs\u00e9g\u00fcgyi dolgoz\u00f3 kapja meg brutt\u00f3 500 ezer forintos juttat\u00e1s\u00e1t a koronav\u00edrus-j\u00e1rv\u00e1ny idej\u00e9n tan\u00fas\u00edtott helyt\u00e1ll\u00e1s\u00e1\u00e9rt szerd\u00e1n, illetve a napokban; az egyszeri rendk\u00edv\u00fcli jutalomra a korm\u00e1ny 101 milli\u00e1rd forintot biztos\u00edt - jelentette be az emberi er\u0151forr\u00e1sok minisztere szerd\u00e1n Budapesten.\n\n\nK\u00e1sler Mikl\u00f3s a Semmelweis-nap alkalm\u00e1b\u00f3l tartott sajt\u00f3t\u00e1j\u00e9koztat\u00f3n azt mondta, a korm\u00e1ny - \u00edg\u00e9ret\u00e9hez h\u00edven - megh\u00e1l\u00e1lja az eg\u00e9szs\u00e9g\u00fcgyben dolgoz\u00f3k \u00e1ldozatv\u00e1llal\u00e1s\u00e1t. A juttat\u00e1st Orb\u00e1n Viktor minisztereln\u00f6k jelentette be m\u00e1rcius elej\u00e9n a Kossuth r\u00e1di\u00f3ban.\n\u00a0\u00a0\u00a0\u00a0Rendk\u00edv\u00fcli juttat\u00e1st kapnak m\u00e1sok mellett a k\u00f3rh\u00e1zak, a szakrendel\u0151k, az egynapos seb\u00e9szeti ell\u00e1t\u00e1st ny\u00fajt\u00f3 szolg\u00e1ltat\u00f3k, a laborat\u00f3riumi ell\u00e1t\u00e1st ny\u00fajt\u00f3, a m\u0171vesekezel\u00e9st v\u00e9gz\u0151 szolg\u00e1ltat\u00f3k, az Orsz\u00e1gos Ment\u0151szolg\u00e1lat \u00e9s a betegsz\u00e1ll\u00edt\u00e1st v\u00e9gz\u0151 egy\u00e9b szolg\u00e1ltat\u00f3k, az Orsz\u00e1gos V\u00e9rell\u00e1t\u00f3 Szolg\u00e1lat dolgoz\u00f3i.\n\u00a0\u00a0\u00a0\u00a0A juttat\u00e1st \u00edgy megkapj\u00e1k orvosok, \u00e1pol\u00f3k, asszisztensek, takar\u00edt\u00f3k, valamint a m\u0171szaki \u00e9s adminisztrat\u00edv ter\u00fcleten dolgoz\u00f3k, az alapell\u00e1t\u00e1sban dolgoz\u00f3 h\u00e1ziorvosok, fogorvosok, v\u00e9d\u0151n\u0151k, f\u0151\u00e1ll\u00e1s\u00fa iskolaorvosok, az otthoni hospice szolg\u00e1latok \u00e9s otthoni szak\u00e1pol\u00e1si feladatok eg\u00e9szs\u00e9g\u00fcgyi tev\u00e9kenys\u00e9get ell\u00e1t\u00f3 dolgoz\u00f3i.\n\u00a0\u00a0\u00a0\u00a0Jutalmat kapnak m\u00e9g a Nemzeti N\u00e9peg\u00e9szs\u00e9g\u00fcgyi K\u00f6zpont \u00e9s a korm\u00e1nyhivatalok, a j\u00e1r\u00e1si hivatalok j\u00e1rv\u00e1ny elleni v\u00e9dekez\u00e9sben r\u00e9sztvev\u0151 eg\u00e9szs\u00e9g\u00fcgyi dolgoz\u00f3i, k\u00f6zrem\u0171k\u00f6d\u0151i, az orvosegyetemeknek azok a hallgat\u00f3i, akik a j\u00e1rv\u00e1ny\u00fcgyi k\u00fczdelemben szerepet v\u00e1llaltak, valamint a Magyar Honv\u00e9ds\u00e9g k\u00f6zfeladatot ell\u00e1t\u00f3, v\u00e9delem-eg\u00e9szs\u00e9g\u00fcgyi feladatot ell\u00e1t\u00f3 \u00e9s v\u00e9delem-eg\u00e9szs\u00e9g\u00fcgyben dolgoz\u00f3 alkalmazottai.\n\u00a0\u00a0\u00a0\u00a0Ismertet\u00e9se szerint a r\u00e9szmunkaid\u0151ben dolgoz\u00f3kat is megilleti a teljes \u00f6sszeg, tov\u00e1bb\u00e1 a szabads\u00e1gon, a fizet\u00e9s n\u00e9lk\u00fcli \u00e9s a betegszabads\u00e1gon, a gyeden \u00e9s a gyesen l\u00e9v\u0151ket is. A jutalomra mindenki csak egyszer jogosult, az is, akinek t\u00f6bb jogviszonya van - k\u00f6z\u00f6lte.\n\u00a0\u00a0\u00a0\u00a0A miniszter elmondta azt is, hogy a korm\u00e1ny d\u00f6nt\u00e9se \u00e9rtelm\u00e9ben j\u00faliust\u00f3l 10 sz\u00e1zal\u00e9kkal emelkedik a pedag\u00f3gusok b\u00e9re. Az \u00e1gazati szakmai p\u00f3tl\u00e9kra minden pedag\u00f3gus munkak\u00f6rben foglalkoztatott koll\u00e9ga jogosult - tette hozz\u00e1.\n\u00a0\u00a0\u00a0\u00a0Eml\u00e9keztetett, 2013 \u00f3ta \u00e1tlagosan 50 sz\u00e1zal\u00e9kkal n\u0151tt a pedag\u00f3gusok b\u00e9re, \u00e9s 2010-hez k\u00e9pest 355 milli\u00e1rd forinttal k\u00f6ltenek t\u00f6bbet a pedag\u00f3gusok b\u00e9r\u00e9re. Azt hangoztatta, mindez hozz\u00e1j\u00e1rult a pedag\u00f3gusok munkaer\u0151piaci helyzet\u00e9nek, szakmai \u00e9s t\u00e1rsadalmi megbecs\u00fclts\u00e9g\u00e9nek javul\u00e1s\u00e1hoz.\n\u00a0\u00a0\u00a0\u00a0K\u00e1sler Mikl\u00f3s arra is kit\u00e9rt, hogy j\u00faliust\u00f3l 6 ezer int\u00e9zm\u00e9nyvezet\u0151nek megdupl\u00e1zz\u00e1k a p\u00f3tl\u00e9k\u00e1t. A p\u00f3tl\u00e9kemel\u00e9s fele megilleti helyetteseiket, valamint a tagint\u00e9zm\u00e9nyek, int\u00e9zm\u00e9nyegys\u00e9gek vezet\u0151it, \u00f6sszesen tov\u00e1bbi 9 ezer vezet\u0151t. Mindezen t\u00fal az int\u00e9zm\u00e9nyek vezet\u0151i k\u00fcl\u00f6n \u00f6szt\u00f6nz\u00e9si keresetkieg\u00e9sz\u00edt\u00e9s meg\u00edt\u00e9l\u00e9s\u00e9re is jogosultak lesznek, ennek \u00f6sszege havonta ak\u00e1r brutt\u00f3 101 500 forint is lehet - k\u00f6z\u00f6lte a miniszter.\n\n\nMTI 2020. j\u00falius 1.\n\n"}]