[{"date": "2020-07-15 08:27", "url": "https://koronavirus.gov.hu/cikkek/penzugyminiszterium-megjelent-az-adokonnyitesekrol-szolo-torveny", "h1": "P\u00e9nz\u00fcgyminiszt\u00e9rium: megjelent az ad\u00f3k\u00f6nny\u00edt\u00e9sekr\u0151l sz\u00f3l\u00f3 t\u00f6rv\u00e9ny", "body": "\nA koronav\u00edrus-j\u00e1rv\u00e1ny ellen\u00e9re a gazdas\u00e1gv\u00e9delmi int\u00e9zked\u00e9sek keret\u00e9ben a korm\u00e1ny ad\u00f3- \u00e9s adminisztr\u00e1ci\u00f3cs\u00f6kkent\u0151 politik\u00e1ja folytat\u00f3dik. A Magyar K\u00f6zl\u00f6nyben kedden megjelent t\u00f6rv\u00e9ny az ad\u00f3k\u00f6nny\u00edt\u00e9sek mellett a versenyk\u00e9pess\u00e9g n\u00f6vel\u00e9s\u00e9t, a gazdas\u00e1g \u00fajraind\u00edt\u00e1s\u00e1t \u00e9s a vissza\u00e9l\u00e9sek visszaszor\u00edt\u00e1s\u00e1t is biztos\u00edtja, ezzel hozz\u00e1j\u00e1rul a magyar v\u00e1llalkoz\u00e1sok terheinek tov\u00e1bbi cs\u00f6kkent\u00e9s\u00e9hez \u00e9s a munkahelyek v\u00e9delm\u00e9hez - k\u00f6z\u00f6lte a P\u00e9nz\u00fcgyminiszt\u00e9rium (PM) az MTI-vel szerd\u00e1ra virrad\u00f3 \u00e9jszaka.\n\n\nA szakt\u00e1rca k\u00f6zlem\u00e9nye szerint a felt\u00f6lt\u00e9si k\u00f6telezetts\u00e9g, amely a v\u00e1llalkoz\u00e1sok legbonyolultabb \u00e9s egyben az \u00e9v v\u00e9g\u00e9n jelent\u0151s anyagi megterhel\u00e9st is jelent\u0151 adminisztr\u00e1ci\u00f3s k\u00f6telezetts\u00e9ge, megsz\u0171nik. Tavaly m\u00e1r nem kellett felt\u00f6lteni a t\u00e1rsas\u00e1gi ad\u00f3t, id\u00e9n pedig a helyi ipar\u0171z\u00e9si ad\u00f3ban is megsz\u0171nik a felt\u00f6lt\u00e9s. \u00cdgy a c\u00e9gek \u00f6t h\u00f3nappal tov\u00e1bb gazd\u00e1lkodhatnak 80-85 milli\u00e1rd forinttal.\n\u00a0\u00a0\u00a0\u00a0A v\u00e1llalkoz\u00f3k ezen t\u00fal tov\u00e1bbi ad\u00f3\u00fcgyi k\u00f6nny\u00edt\u00e9ssel is sz\u00e1molhatnak. \u00cdgy p\u00e9ld\u00e1ul az egy\u00e9ni v\u00e1llalkoz\u00f3k a fejleszt\u00e9si tartal\u00e9k \u00f6sszeg\u00e9t az eddigi 50 sz\u00e1zal\u00e9k helyett a nyeres\u00e9g teljes \u00f6sszeg\u00e9ig le\u00edrhatj\u00e1k. E mellett mintegy 150 ezer v\u00e1llalkoz\u00e1snak hoz jelent\u0151s adminisztr\u00e1ci\u00f3s tehercs\u00f6kkent\u00e9st az, hogy j\u00f6v\u0151re az ek\u00e1erben (elektronikus k\u00f6z\u00fati \u00e1ruforgalmi ellen\u0151rz\u0151 rendszerben) m\u00e1r csak a kock\u00e1zatos term\u00e9kek sz\u00e1ll\u00edt\u00e1sa eset\u00e9n kell bejelent\u00e9st tenni.\n\u00a0\u00a0\u00a0\u00a0A kisad\u00f3z\u00f3 v\u00e1llalkoz\u00e1sok t\u00e9teles ad\u00f3ja, a kata versenyk\u00e9pess\u00e9g\u00e9nek meg\u0151rz\u00e9se \u00e9rdek\u00e9ben v\u00e1ltozik a szab\u00e1lyoz\u00e1s, amely a kat\u00e1sok jelent\u0151s t\u00f6bbs\u00e9g\u00e9t, t\u00f6bb mint 300 ezer v\u00e1llalkoz\u00e1st egy\u00e1ltal\u00e1n nem \u00e9rint. Az ad\u00f3 egyszer\u0171s\u00e9ge tov\u00e1bbra is megmarad, \u00e9s ez m\u00e9g azokra a kat\u00e1sokra is igaz, akiket \u00e9rintenek a v\u00e1ltoz\u00e1sok, hiszen \u0151k is mentes\u00fclnek mindenf\u00e9le adminisztr\u00e1ci\u00f3s tehert\u0151l, mert azt a kifizet\u0151knek kell teljes\u00edteni. Az \u00e1gazati szerepl\u0151k k\u00e9r\u00e9s\u00e9re - a munkav\u00e1llal\u00f3k \u00e9s a jogk\u00f6vet\u0151 v\u00e1llalkoz\u00e1sok \u00e9rdek\u00e9ben - volt sz\u00fcks\u00e9g a m\u00f3dos\u00edt\u00e1sra. 2021. janu\u00e1r 1-t\u0151l h\u00e1rom l\u00e9nyeges v\u00e1ltoz\u00e1s seg\u00edt a vissza\u00e9l\u00e9sek kisz\u0171r\u00e9s\u00e9t.\n\u00a0\u00a0\u00a0\u00a0Egyr\u00e9szt negyven sz\u00e1zal\u00e9kos ad\u00f3t fizet a megrendel\u0151, ha a kat\u00e1s v\u00e1llalkoz\u00f3 \u00fczletfel\u00e9t\u0151l h\u00e1rommilli\u00f3 forintn\u00e1l nagyobb \u00f6sszeg\u0171 sz\u00e1ml\u00e1t fogad\u00a0\u00a0be egy \u00e9vben, az ad\u00f3k\u00f6telezetts\u00e9g a h\u00e1rommilli\u00f3 forintot meghalad\u00f3 \u00f6sszeg\u0171 bev\u00e9tel r\u00e9szre vonatkozik. M\u00e1sr\u00e9szt a m\u00f3dos\u00edt\u00e1sok \u00e9rintik a kat\u00e1s v\u00e1llalkoz\u00f3kat is magukban foglal\u00f3 c\u00e9gcsoportokat; 40 sz\u00e1zal\u00e9kos ad\u00f3t kell fizetni, ha a tulajdonosok \u00e1ltal\u00e1nos szab\u00e1lyok szerint ad\u00f3z\u00f3 v\u00e1llalkoz\u00e1saikb\u00f3l kat\u00e1s v\u00e1llalkoz\u00e1saiknak teljes\u00edtenek kifizet\u00e9seket. \u00cdgy a c\u00e9gcsoportok m\u00e1r nem tudj\u00e1k a kata szab\u00e1lyait kij\u00e1tszva minim\u00e1lis k\u00f6zteherrel kivenni a p\u00e9nzt a c\u00e9gb\u0151l. L\u00e9nyeg\u00e9ben ugyanez, illetve a kata alkalmaz\u00e1s\u00e1b\u00f3l sz\u00e1rmaz\u00f3 ad\u00f3el\u0151ny t\u00f6bbsz\u00f6r\u00f6z\u0151d\u00e9s\u00e9nek kiz\u00e1r\u00e1sa indokolja a harmadik l\u00e9nyeges v\u00e1ltoztat\u00e1st is, amely szerint egy mag\u00e1nszem\u00e9ly csak egy v\u00e1llalkoz\u00e1si form\u00e1ban lehet kisad\u00f3z\u00f3. Az ad\u00f3hivatal a bejelent\u00e9skor vizsg\u00e1lni is fogja, hogy a nyilv\u00e1ntart\u00e1s\u00e1ban szerepel-e m\u00e1r kisad\u00f3z\u00f3k\u00e9nt a v\u00e1llalkoz\u00f3, \u00e9s ha igen, az \u00faj bejelent\u00e9st visszautas\u00edtja - ismerteti a k\u00f6zlem\u00e9ny.\n\u00a0\u00a0\u00a0\u00a0Az Eur\u00f3pai Uni\u00f3ban a magyar szab\u00e1lyok k\u00e9rik el az egyik legkisebb \u00f6sszeget az\u00e9rt, hogy az ad\u00f3fizet\u0151k hozz\u00e1f\u00e9rhessenek az eg\u00e9szs\u00e9g\u00fcgyi ell\u00e1t\u00f3rendszerhez, de az nem fair, hogy a fizet\u0151 tagok finansz\u00edrozz\u00e1k a nem fizet\u0151k ell\u00e1t\u00e1sait is. Ez\u00e9rt fogadta el tavaly az Orsz\u00e1ggy\u0171l\u00e9s az \u00faj, igazs\u00e1gosabb t\u00e1rsadalombiztos\u00edt\u00e1si szab\u00e1lyokat. A Magyar K\u00f6zl\u00f6nyben megjelent t\u00f6rv\u00e9ny a t\u00e1rsadalombiztos\u00edt\u00e1si-szab\u00e1lyrendszer finomhangol\u00e1s\u00e1nak keret\u00e9ben sz\u00e1mos egyszer\u0171s\u00edt\u00e9st \u00e9s k\u00f6nny\u00edt\u00e9st hozott. Ennek nyom\u00e1n a kor\u00e1bbi h\u00e1rom helyett hat h\u00f3napjuk lesz a k\u00e9sedelembe es\u0151knek a hi\u00e1nyz\u00f3 \u00f6sszegek rendez\u00e9s\u00e9re. M\u00e1sr\u00e9szt senki nem eshet ki az ell\u00e1t\u00e1sra jogosultak k\u00f6r\u00e9b\u0151l csak az\u00e9rt, mert nincs \u00e9rv\u00e9nyes belf\u00f6ldi lakc\u00edme. A harmadik fontos v\u00e1ltoz\u00e1s, hogy az \u00e1llam ad\u00f3mentess\u00e9ggel t\u00e1mogatja, ha m\u00e1s (p\u00e9ld\u00e1ul az el\u0151z\u0151 munk\u00e1ltat\u00f3 vagy az \u00f6nkorm\u00e1nyzat) megfizeti az \u00e9rintett helyett az eg\u00e9szs\u00e9g\u00fcgyi szolg\u00e1ltat\u00e1si j\u00e1rul\u00e9kot. V\u00e9g\u00fcl az ad\u00f3hivatalnak \u00fajabb szempont alapj\u00e1n is vizsg\u00e1lnia kell a mag\u00e1nszem\u00e9ly m\u00e9lt\u00e1nyoss\u00e1gi k\u00e9relm\u00e9t, \u00e9s ha\u00a0\u00a0a hat\u00f3s\u00e1g szerint fenn\u00e1llhat a szoci\u00e1lis r\u00e1szorults\u00e1g, akkor err\u0151l t\u00e1j\u00e9koztatnia kell a j\u00e1r\u00e1si hivatalt. A szoci\u00e1lisan r\u00e1szorul\u00f3knak a t\u00f6rv\u00e9ny garant\u00e1lja az ingyenes \u00e1llami eg\u00e9szs\u00e9g\u00fcgyi ell\u00e1t\u00e1st, \u00e9ppen \u00fagy, mint a nyugd\u00edjasoknak, a di\u00e1koknak \u00e9s a kismam\u00e1knak.\n\u00a0\u00a0\u00a0\u00a0A magyar csal\u00e1dokat \u00e9s az eg\u00e9sz lakoss\u00e1g eg\u00e9szs\u00e9g\u00e9t v\u00e9di az, hogy ahol van online p\u00e9nzt\u00e1rg\u00e9p, ott 2021-t\u0151l elektronikusan is lehet fizetni. Az int\u00e9zked\u00e9s a mintegy 60 ezer v\u00e1llalkoz\u00e1snak sem jelentene plusz terhet, hisz a k\u00f6telezetts\u00e9gnek nemcsak POS termin\u00e1llal, hanem az azonnali utal\u00e1s biztos\u00edt\u00e1s\u00e1val is eleget tehet - k\u00f6z\u00f6lte a PM.\n\u00a0\n\nMTI 2020. j\u00falius 15.\n\n"}]