[{"date": "2020-07-22 20:31", "url": "https://koronavirus.gov.hu/cikkek/szijjarto-munkahelyeket-letrehozni-tudo-vallalatokat-tamogatja-kormany", "h1": "Szijj\u00e1rt\u00f3: munkahelyeket l\u00e9trehozni tud\u00f3 v\u00e1llalatokat t\u00e1mogatja a korm\u00e1ny", "body": "\nA koronav\u00edrus-j\u00e1rv\u00e1ny miatt kialakult kedvez\u0151tlen gazdas\u00e1gi helyzetben a munkahelyeket l\u00e9trehozni tud\u00f3 \u00e9s akar\u00f3 v\u00e1llalatokat t\u00e1mogatja a korm\u00e1ny, nem a munkan\u00e9lk\u00fclis\u00e9get finansz\u00edrozza - mondta Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter szerd\u00e1n Gy\u0151rben.\n\n\u00a0 A t\u00e1rcavezet\u0151 az Innovat\u00edv Rakt\u00e1rlogisztika Kft. l\u00edtiumion akkumul\u00e1torok t\u00e1rol\u00e1s\u00e1ra is alkalmas \u00faj rakt\u00e1r\u00e1nak \u00e9p\u00edt\u00e9s\u00e9t bejelent\u0151 \u00fcnneps\u00e9gen azt emelte ki, hogy a v\u00edrus egyr\u00e9szt az emberek eg\u00e9szs\u00e9g\u00e9t t\u00e1madta, m\u00e1sr\u00e9szt munkahelyeket sodort vesz\u00e9lybe, ez\u00e9rt a v\u00e9dekez\u00e9snek k\u00e9t frontj\u00e1t nyitotta meg a korm\u00e1ny.\n\u00a0\u00a0\u00a0\u00a0Az egyik az eg\u00e9szs\u00e9g\u00fcgyi v\u00e9dekez\u00e9s, amelynek els\u0151 f\u00e1zis\u00e1t megnyert\u00fck, a m\u00e1sik pedig a gazdas\u00e1gi v\u00e9dekez\u00e9s, amelyet szint\u00e9n meg fogunk nyerni - fogalmazott Szijj\u00e1rt\u00f3 P\u00e9ter, hozz\u00e1t\u00e9ve, hogy az \u00e1llam a gazdas\u00e1gi v\u00e9dekez\u00e9s keret\u00e9ben minden olyan v\u00e1llalat beruh\u00e1z\u00e1snak a fel\u00e9t kifizeti, amelyik elk\u00f6telezi mag\u00e1t munkav\u00e1llal\u00f3i megtart\u00e1sa mellett, mert a magyar gazdas\u00e1got a magyar emberek teszik sikeress\u00e9.\n\u00a0\u00a0\u00a0\u00a0Eddig t\u00f6bb mint harminc \u00e1gazatb\u00f3l 806 v\u00e1llalat jelentett be 377 milli\u00e1rd forintnyi beruh\u00e1z\u00e1st, amelyet az \u00e1llam 169 milli\u00e1rd forinttal t\u00e1mogat. Ezekkel a fejleszt\u00e9sekkel 143 618 munkahelyet v\u00e9denek meg.\n\u00a0\u00a0\u00a0\u00a0Gy\u0151r-Moson-Sopron megy\u00e9b\u0151l 33 v\u00e1llalat ny\u00fajtott be t\u00e1mogat\u00e1s ir\u00e1nti k\u00e9relmet 15 milli\u00e1rd forint \u00e9rt\u00e9kben, amelyet a korm\u00e1ny 7,2 milli\u00e1rd forinttal t\u00e1mogat. Ezekkel a beruh\u00e1z\u00e1sokkal mintegy 4300 munkahelyet v\u00e9denek meg - sorolta a k\u00fclgazdas\u00e1gi \u00e9s k\u00fcl\u00fcgyminiszter.\n\nAz Innovat\u00edv Rakt\u00e1rlogisztika Kft. beruh\u00e1z\u00e1s\u00e1nak \u00e9rt\u00e9ke 670 milli\u00f3 forint, amelyhez 282 milli\u00f3 forint t\u00e1mogat\u00e1st ny\u00fajt az \u00e1llam.\n\u00a0\u00a0\u00a0\u00a0Szijj\u00e1rt\u00f3 P\u00e9ter a magyar, csal\u00e1di tulajdonb\u00f3l indult k\u00f6z\u00e9pv\u00e1llalat beruh\u00e1z\u00e1s\u00e1r\u00f3l elmondta, hogy k\u00e9tezer n\u00e9gyzetm\u00e9teren olyan magasrakt\u00e1rt alak\u00edtanak ki, amely l\u00edtiumion akkumul\u00e1torok rakt\u00e1roz\u00e1s\u00e1ra lesz alkalmas. A l\u00edtiumion akkumul\u00e1torokat az elektromos aut\u00f3kban haszn\u00e1lj\u00e1k, \u00edgy ez az alkatr\u00e9sz az \u00faj aut\u00f3ipari korszak elengedhetetlen r\u00e9sze - mondta.\n\u00a0\u00a0\u00a0\u00a0Hozz\u00e1tette, hogy a hazai feldolgoz\u00f3ipari kibocs\u00e1t\u00e1s harminc sz\u00e1zal\u00e9ka az aut\u00f3iparb\u00f3l \u00e9rkezik, a korm\u00e1ny komoly k\u00fczdelmet folytat az\u00e9rt, hogy az elektromobilit\u00e1s korszak\u00e1ban is az aut\u00f3ipar eur\u00f3pai z\u00e1szl\u00f3shaj\u00f3ja tudjon maradni Magyarorsz\u00e1g, ahol a vil\u00e1g legnagyobb elektromosakkumul\u00e1tor-gy\u00e1rai \u00e9p\u00fclnek. Ezt t\u00e1mogatja az Innovat\u00edv Rakt\u00e1rlogisztika Kft. beruh\u00e1z\u00e1sa, amely Eur\u00f3pa-szerte is kiv\u00e9telesnek sz\u00e1m\u00edt - mondta.\n\u00a0\u00a0\u00a0\u00a0Kit\u00e9rt arra is, hogy a logisztika, rakt\u00e1roz\u00e1s \u00e9s sz\u00e1ll\u00edtm\u00e1nyoz\u00e1s ter\u00fclet\u00e9r\u0151l is sz\u00e1mos p\u00e1ly\u00e1zat \u00e9rkezett, amely azt mutatja, hogy Magyarorsz\u00e1g \"v\u00e9gre kiakn\u00e1zza azt a lehet\u0151s\u00e9get\", ami f\u00f6ldrajzi elhelyezked\u00e9s\u00e9b\u0151l ad\u00f3dik. Logisztikai szempontb\u00f3l ugyanis Eur\u00f3pa legjobb hely\u00e9n vagyunk - fogalmazott Szijj\u00e1rt\u00f3 P\u00e9ter.\nMTI\n\n"}]