[{"date": "2020-07-13 10:47", "url": "https://koronavirus.gov.hu/cikkek/maruzsa-remelhetoleg-hagyomanyosan-lehet-elkezdeni-az-uj-tanevet", "h1": "Maruzsa: rem\u00e9lhet\u0151leg hagyom\u00e1nyosan lehet elkezdeni az \u00faj tan\u00e9vet", "body": "\nRem\u00e9lhet\u0151leg hagyom\u00e1nyosan, norm\u00e1l munkarendben lehet elkezdeni az \u00faj tan\u00e9vet, de arra is fel kell k\u00e9sz\u00fclni, hogy esetleg ism\u00e9t digit\u00e1lis oktat\u00e1sra kell \u00e1t\u00e1llniuk az iskol\u00e1knak a koronav\u00edrus-j\u00e1rv\u00e1ny miatt - k\u00f6z\u00f6lte a k\u00f6znevel\u00e9s\u00e9rt felel\u0151s \u00e1llamtitk\u00e1r h\u00e9tf\u0151n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\nMaruzsa Zolt\u00e1n azt mondta, hogy \u0151sszel rem\u00e9lhet\u0151leg elker\u00fclhet\u0151 a rendszerszint\u0171 \u00e1t\u00e1ll\u00e1s a digit\u00e1lis munkarendre, \u00e9s csak ott kell err\u0151l d\u00f6nt\u00e9st hozni, ahol j\u00e1rv\u00e1ny\u00fcgyileg sz\u00fcks\u00e9ges. A tan\u00e9v kezdet\u00e9ig m\u00e9g m\u00e1sf\u00e9l h\u00f3nap van, ez id\u0151 alatt az elm\u00falt h\u00f3napok tapasztalatai alapj\u00e1n vizsg\u00e1lj\u00e1k, milyen \u00faj technol\u00f3giai megold\u00e1sokat lehet haszn\u00e1lni, ha \u00fajra otthoni oktat\u00e1s lesz - tudatta.\nHozz\u00e1tette: a tan\u00e9v legelej\u00e9t arra is haszn\u00e1lj\u00e1k majd, hogy felk\u00e9sz\u00fcljenek a rendk\u00edv\u00fcli esem\u00e9nyekre.\nAz \u00e1llamtitk\u00e1r besz\u00e9lt arr\u00f3l is, hogy az \u00e9retts\u00e9gire felk\u00e9sz\u00fcl\u00e9s sikeres volt. A jegyek \u00e1tlaga id\u00e9n 3,61 volt, ami nem t\u00e9r el az elm\u00falt \u00f6t \u00e9v \u00e1tlageredm\u00e9ny\u00e9t\u0151l. Az el\u00e9gtelen oszt\u00e1lyzatok ar\u00e1nya azonban alacsonyabb, 0,89 sz\u00e1zal\u00e9k - mondta Maruzsa Zolt\u00e1n.\n\nMTI 2020. j\u00falius 13.\n\n"}]