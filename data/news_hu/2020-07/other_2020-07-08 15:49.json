[{"date": "2020-07-08 15:49", "url": "https://koronavirus.gov.hu/cikkek/itm-allamtitkar-erosodnek-magyar-vallalkozasok", "h1": "ITM-\u00e1llamtitk\u00e1r: er\u0151s\u00f6dnek a magyar v\u00e1llalkoz\u00e1sok", "body": "\nA zalaegerszegi ipari park fejl\u0151d\u00e9se azt jelzi, hogy egyre t\u00f6bb magyar v\u00e1llalkoz\u00e1s er\u0151s\u00f6dik, \u00e9s keres kiv\u00e1l\u00f3 adotts\u00e1gokkal rendelkez\u0151 infrastruktur\u00e1lis k\u00f6rnyezetet, ahol megtal\u00e1lj\u00e1k sz\u00e1m\u00edt\u00e1saikat - mondta az Innov\u00e1ci\u00f3s \u00e9s Technol\u00f3giai Miniszt\u00e9rium parlamenti \u00e9s strat\u00e9giai \u00e1llamtitk\u00e1ra szerd\u00e1n a zalaegerszegi inkub\u00e1torh\u00e1z \u00faj csarnok\u00e9p\u00fclet\u00e9nek \u00e1tad\u00e1s\u00e1n.\n\n\nSchanda Tam\u00e1s eml\u00e9keztetett: a\u00a0koronav\u00edrus\u00a0megjelen\u00e9se 10 \u00e9ves munka eredm\u00e9nyeit sodorta vesz\u00e9lybe, de a magyar korm\u00e1ny id\u0151ben meghozta a gazdas\u00e1gv\u00e9delmi int\u00e9zked\u00e9seket. Az els\u0151 d\u00f6nt\u00e9sek a munkahelyek megtart\u00e1s\u00e1t szolg\u00e1lt\u00e1k, \u00e9s el\u0151seg\u00edtett\u00e9k, hogy a v\u00e1llalkoz\u00e1sok \u00e1tv\u00e9szelhess\u00e9k a neh\u00e9z id\u0151szakot - jegyezte meg.\n\u00a0\u00a0\u00a0\u00a0Jelenleg a munkahelyek megv\u00e9d\u00e9se \u00e9s \u00fajak l\u00e9terehoz\u00e1sa a legfontosabb feladat - hangs\u00falyozta, hozz\u00e1t\u00e9ve, hogy a korm\u00e1ny olyan gazdas\u00e1gv\u00e9delmi akci\u00f3tervet dolgozott ki, amely a magyar GDP k\u00f6zel 20 sz\u00e1zal\u00e9k\u00e1t csoportos\u00edtja \u00e1t.\n\u00a0\u00a0\u00a0\u00a0Az els\u0151 \u00fctemben egyebek k\u00f6zt a ad\u00f3- \u00e9s j\u00e1rul\u00e9kcs\u00f6kkent\u00e9st vezettek be, seg\u00edts\u00e9get ny\u00fajtottak a kat\u00e1soknak, felf\u00fcggesztett\u00e9k a bankhitelek t\u00f6rleszt\u00e9s\u00e9t. A m\u00e1sodik \u00fctemben munkahelyv\u00e9delmi \u00e9s munkahelyteremt\u00e9si int\u00e9zked\u00e9sek val\u00f3sulnak meg: munkahelyv\u00e9delmi b\u00e9rt\u00e1mogat\u00e1sra eddig t\u00f6bb mint 16 ezer v\u00e1llalat jelentkezett, aminek eredm\u00e9nyek\u00e9ppen 195 ezer munkav\u00e1llal\u00f3 \u00e1ll\u00e1shely\u00e9t tudj\u00e1k megtartani. A programot 95 sz\u00e1zal\u00e9kban mikro-, kis- \u00e9s k\u00f6z\u00e9pv\u00e1llalkoz\u00e1sok veszik ig\u00e9nybe - ismertette az \u00e1llamtitk\u00e1r.\n\u00a0\u00a0\u00a0\u00a0A kutat\u00e1s-fejleszt\u00e9sben dolgoz\u00f3k r\u00e9sz\u00e9re ny\u00fajtott b\u00e9rt\u00e1mogat\u00e1s eredm\u00e9nyek\u00e9nt t\u00f6bb mint ezer v\u00e1llalatn\u00e1l 18 ezern\u00e9l is t\u00f6bb m\u00e9rn\u00f6k \u00e9s informatikus \u00e1ll\u00e1shely\u00e9t siker\u00fclt megtartani. A munkahelyteremt\u0151 b\u00e9rt\u00e1mogat\u00e1si program keret\u00e9ben t\u00f6bb mint 21 ezer v\u00e1llalat ny\u00fajtott be k\u00e9relmet, az \u00faj munkahelyek sz\u00e1ma meghaladhatja a 30 ezret - sorolta Schanda Tam\u00e1s.\n\u00a0\u00a0\u00a0\u00a0Kiemelte, hogy a v\u00e1llalati szektor likvidit\u00e1s\u00e1t hitel-, garancia- \u00e9s t\u0151keprogramokkal biztos\u00edtj\u00e1k. Az \u00faj hitelkonstrukci\u00f3k ind\u00edt\u00e1sa, valamint a megl\u00e9v\u0151k b\u0151v\u00edt\u00e9se mellett t\u0151keprogramok seg\u00edts\u00e9g\u00e9vel v\u00e9dik meg a hazai tulajdont, \"a nemzet motorj\u00e1t jelent\u0151 v\u00e1llalkoz\u00e1sokat\".\n\u00a0\u00a0\u00a0\u00a0Az \u00e1llamtitk\u00e1r szerint a magyar gazdas\u00e1g az emberek munk\u00e1j\u00e1t\u00f3l \u00e9s az innovat\u00edv v\u00e1llalkoz\u00e1sokt\u00f3l lesz er\u0151s. Az a v\u00e1llalkoz\u00e1s \u00e9letk\u00e9pes, amelyik j\u00f3l tud alkalmazkodni \u00e9s gyors v\u00e1laszokat tud adni nem v\u00e1rt helyzetekben is - utalt a pand\u00e9mia alatt hozott d\u00f6nt\u00e9sekre az \u00e1llamtitk\u00e1r.\n\u00a0\u00a0\u00a0\u00a0Vigh L\u00e1szl\u00f3, a t\u00e9rs\u00e9g fideszes orsz\u00e1ggy\u0171l\u00e9si k\u00e9pvisel\u0151je arr\u00f3l sz\u00e1molt be, hogy a korm\u00e1ny, valamint a megye \u00e9s a v\u00e1ros vezet\u0151i minden seg\u00edts\u00e9get megadnak a helyi v\u00e1llalkoz\u00e1soknak, hogy folyamatosan tudjanak m\u0171k\u00f6dni \u00e9s munk\u00e1t tudjanak adni a t\u00e9rs\u00e9gben \u00e9l\u0151 embereknek.\n\u00a0\u00a0\u00a0\u00a0Balaicz Zolt\u00e1n, Zalaegerszeg polg\u00e1rmestere (Fidesz-KDNP) elmondta: 317 milli\u00f3 forint eur\u00f3pai uni\u00f3s p\u00e1ly\u00e1zati forr\u00e1sb\u00f3l - amelyhez az \u00f6nkorm\u00e1nyzat 3 milli\u00f3 forint t\u00e1mogat\u00e1st biztos\u00edtott - 1622 n\u00e9gyzetm\u00e9teres csarnok\u00e9p\u00fclettel b\u0151v\u00edtett\u00e9k az inkub\u00e1torh\u00e1zat. A beruh\u00e1z\u00e1ssal a termel\u0151 v\u00e1llalkoz\u00e1sok sz\u00e1m\u00e1ra szeretn\u00e9nek inkub\u00e1ci\u00f3s szolg\u00e1ltat\u00e1st ny\u00fajtani.\n\u00a0\u00a0\u00a0\u00a0A csarnok\u00e9p\u00fcletben az 50 f\u0151t foglalkoztat\u00f3 Soulum Factory Kft. - term\u00e9kt\u0151l \u00e9s megrendel\u00e9st\u0151l f\u00fcgg\u0151en - 10-20 ezer n\u00e9gyzetm\u00e9ter t\u00f6lgyfapadl\u00f3t gy\u00e1rt havonta. A term\u00e9k 90 sz\u00e1zal\u00e9k\u00e1t a vil\u00e1g k\u00fcl\u00f6nb\u00f6z\u0151 orsz\u00e1gaiba export\u00e1lj\u00e1k, a c\u00e9g tavalyi \u00e1rbev\u00e9tele megk\u00f6zel\u00edtett a 1,5 milli\u00e1rd forintot - mondta el az MTI-nek Pusk\u00e1s Csaba, a c\u00e9g \u00fcgyvezet\u0151je.\n\n\nMTI 2020. j\u00falius 8.\n\n"}]