[{"date": "2020-07-11 10:34", "url": "https://koronavirus.gov.hu/cikkek/indul-25-milliard-forintos-valsagkezelo-tamogatasi-csomag-masodik-uteme", "h1": "Indul a 25 milli\u00e1rd forintos v\u00e1ls\u00e1gkezel\u0151 t\u00e1mogat\u00e1si csomag m\u00e1sodik \u00fcteme", "body": "\nH\u00e9tf\u0151n, j\u00falius 13-\u00e1t\u00f3l indul a korm\u00e1ny \u00e1ltal a Gazdas\u00e1gv\u00e9delmi Alapb\u00f3l az agr\u00e1rt\u00e1rca r\u00e9sz\u00e9re rendelkez\u00e9sre bocs\u00e1tott, t\u00f6bbletforr\u00e1s terh\u00e9re meghirdetett Nemzeti \u00c9lelmiszergazdas\u00e1gi V\u00e1ls\u00e1gkezel\u0151 Program (N\u00c9V Program) m\u00e1sodik \u00fcteme - k\u00f6z\u00f6lte Nagy Istv\u00e1n agr\u00e1rminiszter. Ebben a szakaszban az anyajuh -, illetve a szarvasmarhatart\u00f3k, a m\u00e9h\u00e9szek valamint a z\u00f6lds\u00e9gn\u00f6v\u00e9ny termeszt\u0151k ny\u00fajthatj\u00e1k be t\u00e1mogat\u00e1si ig\u00e9nyeiket 2020. j\u00falius 27-\u00e9ig.\n\nA N\u00c9V Programb\u00f3l az anyajuh \u00e1gazat szerepl\u0151i 1 milli\u00e1rd forintos keret\u00f6sszeg\u0171 t\u00e1mogat\u00e1sra ny\u00fajthatnak be k\u00e9relmet. A t\u00e1mogat\u00e1s alapja a 2019. \u00e9vi termel\u00e9shez k\u00f6t\u00f6tt anyajuhtart\u00e1s t\u00e1mogat\u00e1s ir\u00e1nti k\u00e9relemre meg\u00e1llap\u00edtott \u00e1llatl\u00e9tsz\u00e1mon alapul. A t\u00e1mogat\u00e1s m\u00e9rt\u00e9ke 1200 forint/\u00e1llategyed - ismertette a t\u00e1rcavezet\u0151.\nAz anyateh\u00e9n \u00e1gazat r\u00e9sz\u00e9re ugyancsak 1 milli\u00e1rd forint t\u00e1mogat\u00e1si keret\u00f6sszeg \u00e1ll rendelkez\u00e9sre - mondta. A t\u00e1mogat\u00e1s alapja itt is a 2019. \u00e9vi termel\u00e9shez k\u00f6t\u00f6tt anyateh\u00e9ntart\u00e1s t\u00e1mogat\u00e1s ir\u00e1nti k\u00e9relemre meg\u00e1llap\u00edtott \u00e1llatl\u00e9tsz\u00e1m, m\u00e9rt\u00e9ke pedig 4000 forint/\u00e1llategyed. A tejhaszn\u00fa szarvasmarha \u00e1gazat 1,8 milli\u00e1rd forint t\u00e1mogat\u00e1si keret terh\u00e9re - szint\u00e9n a 2019. \u00e9vi termel\u00e9shez k\u00f6t\u00f6tt - tejhaszn\u00fa teh\u00e9ntart\u00e1s t\u00e1mogat\u00e1s ir\u00e1nti k\u00e9relemre meg\u00e1llap\u00edtott \u00e1llatl\u00e9tsz\u00e1m alapj\u00e1n vehet ig\u00e9nybe 8500 forint/\u00e1llategyed m\u00e9rt\u00e9k\u0171 t\u00e1mogat\u00e1st.\nNagy Istv\u00e1n felh\u00edvta a m\u00e9h\u00e9szek figyelm\u00e9t arra, hogy \u0151k 1 milli\u00e1rd forint keret\u00f6sszeg\u0171 vissza nem t\u00e9r\u00edtend\u0151 \u00e1tmeneti t\u00e1mogat\u00e1sra ny\u00fajthatnak be t\u00e1mogat\u00e1si k\u00e9relmet a 29/2019. (VI. 20.) AM rendelet alapj\u00e1n a 2020. \u00e9vre beny\u00fajtott k\u00e9relemre meg\u00e1llap\u00edtott m\u00e9hcsal\u00e1dsz\u00e1m ut\u00e1n. A t\u00e1mogat\u00e1s m\u00e9rt\u00e9ke 1000 forint/m\u00e9hcsal\u00e1d.\nA z\u00f6lds\u00e9gn\u00f6v\u00e9ny termeszt\u0151k r\u00e9sz\u00e9re 1,2 milli\u00e1rd keret\u00f6sszeg\u0171 t\u00e1mogat\u00e1s \u00e1ll rendelkez\u00e9sre. Itt a t\u00e1mogat\u00e1s alapja a 2019. \u00e9vi SAPS k\u00e9relemben jel\u00f6lt termel\u00e9shez k\u00f6t\u00f6tt t\u00e1mogat\u00e1sban ig\u00e9nyelt egyes z\u00f6lds\u00e9gn\u00f6v\u00e9ny ter\u00fclet nagys\u00e1ga (hekt\u00e1r). A f\u0171t\u00f6tt n\u00f6v\u00e9nyh\u00e1zas z\u00f6lds\u00e9gn\u00f6v\u00e9ny- \u00e9s gombah\u00e1zban t\u00f6rt\u00e9n\u0151 gombatermeszt\u00e9s eset\u00e9n a NAK \u00e1ltal igazolt f\u0171t\u00f6tt n\u00f6v\u00e9nyh\u00e1z teljes ter\u00fclete (hekt\u00e1r) \u00e9s a gombah\u00e1zban tal\u00e1lhat\u00f3 termeszt\u0151fel\u00fclet teljes ter\u00fclete. A t\u00e1mogat\u00e1s m\u00e9rt\u00e9ke sz\u00e1nt\u00f3f\u00f6ld\u00f6n termesztett z\u00f6lds\u00e9gn\u00f6v\u00e9ny eset\u00e9n 35 500 forint/ha, f\u0171t\u00f6tt n\u00f6v\u00e9nyh\u00e1zas kult\u00fara eset\u00e9n 500 000 forint/ha m\u00edg a gombah\u00e1zak eset\u00e9ben 1 500 000 forint/ha - t\u00e1j\u00e9koztatott a miniszter.\nA f\u0171t\u00f6tt n\u00f6v\u00e9ny- \u00e9s gombah\u00e1zak t\u00e1mogat\u00e1s\u00e1val kapcsolatosan a NAK honlapj\u00e1n k\u00f6zz\u00e9tett t\u00e1j\u00e9koztat\u00f3 itt tal\u00e1lhat\u00f3:\nhttp://www.nak.hu/tajekoztatasi-szolgaltatas/mezogazdasagi-termeles/102176-tamogatas-igenyelheto-a-futott-noveny-es-gombahazakra\nA N\u00c9V Program terh\u00e9re meghirdetett t\u00e1mogat\u00e1sokr\u00f3l b\u0151vebb inform\u00e1ci\u00f3 a Magyar \u00e1llamkincst\u00e1r honlapj\u00e1n \u00e9rhet\u0151 el:\nhttps://www.mvh.allamkincstar.gov.hu/kozlemenyek\nMTI\u00a02020. j\u00falius 11.\n\n"}]