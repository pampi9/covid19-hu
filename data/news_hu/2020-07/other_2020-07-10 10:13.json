[{"date": "2020-07-10 10:13", "url": "https://koronavirus.gov.hu/cikkek/mnb-maradhat-15-ezer-forintos-ertekhatar-bankkartyas-erintos-fizeteseknel", "h1": "MNB: maradhat a 15 ezer forintos \u00e9rt\u00e9khat\u00e1r a bankk\u00e1rty\u00e1s \u00e9rint\u0151s fizet\u00e9sekn\u00e9l", "body": "\nA jegybank azt javasolja, hogy maradjon meg a 15 ezer forintos \u00e9rt\u00e9khat\u00e1r a bankk\u00e1rty\u00e1s \u00e9rint\u0151s fizet\u00e9sekn\u00e9l - jelentette ki a Magyar Nemzeti Bank \u00fcgyvezet\u0151 igazgat\u00f3ja az M1 aktu\u00e1lis csatorna p\u00e9ntek d\u00e9lel\u0151tti m\u0171sor\u00e1ban.\n\n\nBartha Lajos elmondta: az\u00e9rt emelt\u00e9k 15 ezer forintra a kor\u00e1bbi \u00f6tezer forintos limitet, hogy kevesebbszer kelljen a termin\u00e1lhoz ny\u00falni, \u00edgy cs\u00f6kkenjen a koronav\u00edrus terjed\u00e9s\u00e9nek kock\u00e1zata. \u00a0\u00a0\u00a0\u00a0\nA jegybank adatai szerint a 15 ezer forintos \u00e9rt\u00e9khat\u00e1r bevezet\u00e9s\u00e9vel a tranzakci\u00f3k 90 sz\u00e1zal\u00e9k\u00e1t lehet \u00e9rint\u00e9smentesen lebonyol\u00edtani, ez az ar\u00e1ny \u00f6tezer forintos hat\u00e1rn\u00e1l 60, t\u00edzezer forintosn\u00e1l 80-82 sz\u00e1zal\u00e9k - ismertette. \u00a0\u00a0\u00a0\n\u00a0A Banksz\u00f6vets\u00e9g a vissza\u00e9l\u00e9sekt\u0151l val\u00f3 f\u00e9lelem miatt gondolkodik abban, hogy t\u00edzezer forint legyen a hat\u00e1r, \u00e1m a jegybank \u00fcgyvezet\u0151 igazgat\u00f3ja szerint Magyarorsz\u00e1g eur\u00f3pai \u00f6sszehasonl\u00edt\u00e1sban is a sor v\u00e9g\u00e9n \u00e1ll a bankk\u00e1rty\u00e1s vissza\u00e9l\u00e9seket tekintve, nagyon alacsony azok sz\u00e1ma a forgalomhoz k\u00e9pest. \u00a0\u00a0\u00a0\u00a0\n\nMa a legt\u00f6bb bankk\u00e1rty\u00e1s vissza\u00e9l\u00e9s az online t\u00e9rben t\u00f6rt\u00e9nik, ez\u00e9rt december v\u00e9g\u00e9t\u0151l egy \u00faj szab\u00e1lyoz\u00e1ssal cs\u00f6kkenten\u00e9k ennek lehet\u0151s\u00e9g\u00e9t - mondta Bartha Lajos. A tervek szerint vagy egy biometrikus azonos\u00edt\u00f3, p\u00e9ld\u00e1ul ujjlenyomat kell majd az online tranzakci\u00f3hoz, vagy egy k\u00f3dot kell megadni. \u00a0\u00a0\u00a0\u00a0\n\nAz azonnali \u00e1tutal\u00e1sok els\u0151 h\u00e1rom h\u00f3napos tapasztalatair\u00f3l sz\u00f3lva elmondta, hogy ezen id\u0151szakban k\u00f6zel harmincmilli\u00f3 tranzakci\u00f3 teljes\u00fclt k\u00e9t m\u00e1sodperc alatt. A szab\u00e1lyok szerint legfeljebb \u00f6t m\u00e1sodperc van az \u00e1tutal\u00e1s eljuttat\u00e1s\u00e1ra, de a tapasztalatok szerint a tranzakci\u00f3k 94 sz\u00e1zal\u00e9ka k\u00e9t m\u00e1sodperc alatt v\u00e9gbemegy. Hozz\u00e1tette: emellett m\u00e1r most a tranzakci\u00f3k egyharmad\u00e1t olyankor - este vagy h\u00e9tv\u00e9g\u00e9n - v\u00e9gzik az \u00fcgyfelek, amikor kor\u00e1bban nem volt nyitva a bankrendszer.\n\n\nMTI 2020. j\u00falius 10.\n\n"}]