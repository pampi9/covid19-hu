[{"date": "2020-07-08 20:17", "url": "https://koronavirus.gov.hu/cikkek/nnk-hazautaztak-rakoczi-szovetseg-taborabol-fertozottekkel-erintkezok", "h1": "NNK: hazautaztak a R\u00e1k\u00f3czi Sz\u00f6vets\u00e9g t\u00e1bor\u00e1b\u00f3l a fert\u0151z\u00f6ttekkel \u00e9rintkez\u0151k", "body": "\nT\u00f6bben hazautaztak megfigyel\u00e9sre a R\u00e1k\u00f3czi Sz\u00f6vets\u00e9g s\u00e1toralja\u00fajhelyi t\u00e1bor\u00e1b\u00f3l, mert egy magyar \u00e9s egy szerb koronav\u00edrus-fert\u0151z\u00f6tt t\u00e1boroz\u00f3val \u00e9rintkeztek - k\u00f6z\u00f6lte a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) szerd\u00e1n az MTI-vel.\n\n\nA k\u00f6zlem\u00e9ny szerint a 250 r\u00e9sztvev\u0151s t\u00e1borban k\u00e9t koronav\u00edrusos beteget azonos\u00edtottak, \u0151ket a budapesti Szent L\u00e1szl\u00f3 k\u00f3rh\u00e1zba sz\u00e1ll\u00edtott\u00e1k.\n\u00a0\u00a0\u00a0\u00a0A j\u00e1rv\u00e1ny\u00fcgyi hat\u00f3s\u00e1g megtette a sz\u00fcks\u00e9ges helysz\u00edni int\u00e9zked\u00e9seket \u00e9s elv\u00e9gezte a kontaktkutat\u00e1st: a fert\u0151z\u00f6ttekkel szorosan \u00e9rintkez\u0151ket elk\u00fcl\u00f6n\u00edtett\u00e9k, majd h\u00fasz d\u00e9lvid\u00e9kit busszal hazasz\u00e1ll\u00edtottak, 27 magyarnak pedig otthoni megfigyel\u00e9st \u00edrtak el\u0151 - tudatt\u00e1k. Azon tov\u00e1bbi t\u00e1boroz\u00f3kat \u00e9s a szem\u00e9lyzet tagjai k\u00f6z\u00fcl azokat, akikn\u00e9l felmer\u00fcl a szoros kontaktus a fert\u0151z\u00f6ttekkel, szint\u00e9n otthonukban figyelik meg - tett\u00e9k hozz\u00e1.\n\u00a0\u00a0\u00a0\u00a0Az eset miatt felh\u00edvt\u00e1k a figyelmet arra, hogy a j\u00e1rv\u00e1ny\u00fcgyi k\u00e9sz\u00fclts\u00e9g \u00e9rv\u00e9nyben van, \u00e9s kiemelten fontos a szab\u00e1lyok betart\u00e1sa a fert\u0151z\u00e9s terjed\u00e9s\u00e9nek megakad\u00e1lyoz\u00e1s\u00e1\u00e9rt. Fontos, hogy k\u00f6z\u00f6ss\u00e9gbe csak eg\u00e9szs\u00e9ges ember menjen, \u00e9s ha egy z\u00e1rt k\u00f6z\u00f6ss\u00e9gben felmer\u00fcl a fert\u0151z\u00e9s gyan\u00faja, a fert\u0151z\u00e9sgyan\u00fasakat elk\u00fcl\u00f6n\u00edts\u00e9k - \u00edrta az NNK.\n\u00a0\u00a0\u00a0\u00a0A R\u00e1k\u00f3czi Sz\u00f6vets\u00e9g K\u00e1rp\u00e1t-medencei K\u00f6z\u00e9piskol\u00e1sok T\u00e1bora h\u00e9tf\u0151n kezd\u0151d\u00f6tt \u00e9s vas\u00e1rnapig tart. A t\u00e1boroz\u00f3k az anyaorsz\u00e1gb\u00f3l, a Felvid\u00e9kr\u0151l, Erd\u00e9lyb\u0151l \u00e9s a D\u00e9lvid\u00e9kr\u0151l \u00e9rkeztek, K\u00e1rp\u00e1talj\u00e1r\u00f3l a j\u00e1rv\u00e1nyhelyzet miatt csak feln\u0151ttek vesznek r\u00e9szt a programokon.\n\nMTI 2020. j\u00falius 8.\n\n"}]