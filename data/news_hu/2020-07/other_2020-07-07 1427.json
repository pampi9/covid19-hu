[{"date": "2020-07-07 14:27", "url": "https://koronavirus.gov.hu/cikkek/am-gazdalkodok-altal-igenyelt-kedvezmenyes-hitel-meghaladja-az-54-milliard-forintot", "h1": "AM: a gazd\u00e1lkod\u00f3k \u00e1ltal ig\u00e9nyelt kedvezm\u00e9nyes hitel meghaladja az 54 milli\u00e1rd forintot", "body": "\nT\u00f6bb mint 54 milli\u00e1rd forint \u00e9rt\u00e9kben m\u00e1r mintegy 3000 gazd\u00e1lkod\u00f3 ig\u00e9nyelt kedvezm\u00e9nyes hitelt a forg\u00f3eszk\u00f6z-finansz\u00edroz\u00e1st seg\u00edt\u0151 Agr\u00e1r Sz\u00e9chenyi K\u00e1rtya Plusz konstrukci\u00f3ban - mondta Feldman Zsolt mez\u0151gazdas\u00e1g\u00e9rt \u00e9s vid\u00e9kfejleszt\u00e9s\u00e9rt felel\u0151s \u00e1llamtitk\u00e1r kedden az OTP Bank agr\u00e1rhitelez\u00e9ssel foglalkoz\u00f3 sajt\u00f3t\u00e1j\u00e9koztat\u00f3j\u00e1n, Budapesten.\n\nAz \u00e1llamtitk\u00e1r ismertette, hogy sz\u00e1mos l\u00e9nyeges korm\u00e1nyzati d\u00f6nt\u00e9s sz\u00fcletett az elm\u00falt id\u0151szakban, amely hat\u00e9konyan j\u00e1rul hozz\u00e1 a koronav\u00edrus-j\u00e1rv\u00e1ny gazdas\u00e1gi hat\u00e1sainak ellens\u00falyoz\u00e1s\u00e1hoz. Ezek k\u00f6z\u00e9 tartozik a 25 milli\u00e1rd forintos, a ny\u00e1r folyam\u00e1n ig\u00e9nyelhet\u0151 vissza nem t\u00e9r\u00edtend\u0151 t\u00e1mogat\u00e1si csomag a mez\u0151gazdas\u00e1gi \u00e9s \u00e9lelmiszeripari szerepl\u0151k sz\u00e1m\u00e1ra, valamint annak a beruh\u00e1z\u00e1si p\u00e1ly\u00e1zati csomagnak a kidolgoz\u00e1sa, amelyb\u0151l az \u00e1llatteny\u00e9szt\u00e9s 50 milli\u00e1rd forinttal, a kert\u00e9szeti \u00e1gazat 30 milli\u00e1rd forinttal r\u00e9szes\u00fcl.\n\u00a0\u00a0\u00a0\u00a0A hitelekhez kapcsol\u00f3d\u00f3 t\u00e1mogat\u00e1si konstrukci\u00f3k is sz\u00e9lesk\u00f6r\u0171ek: a kezess\u00e9gv\u00e1llal\u00e1si d\u00edjt\u00e1mogat\u00e1sok mellett kiterjednek a beruh\u00e1z\u00e1si hitelekhez kapcsol\u00f3d\u00f3 kamatt\u00e1mogat\u00e1sra, valamint a forg\u00f3eszk\u00f6z-finansz\u00edroz\u00e1st seg\u00edt\u0151 Agr\u00e1r Sz\u00e9chenyi K\u00e1rtya Pluszra - tette hozz\u00e1.\n\u00a0\u00a0\u00a0\u00a0Feldman Zsolt kit\u00e9rt arra is, hogy a N\u00f6veked\u00e9si hitelprogram (Nhp) konstrukci\u00f3val j\u00fanius 30-ig t\u00f6bb mint 27 milli\u00e1rd forint \u00e9rt\u00e9kben k\u00f6t\u00f6ttek hitelszerz\u0151d\u00e9st a mez\u0151gazdas\u00e1gi \u00e9s \u00e9lelmiszeripari v\u00e1llalkoz\u00e1sok forg\u00f3eszk\u00f6z \u00e9s beruh\u00e1z\u00e1s finansz\u00edroz\u00e1sra, hitelkiv\u00e1lt\u00e1sra.\n\u00a0\u00a0\u00a0\u00a0Az \u00e1gazat moderniz\u00e1ci\u00f3s folyamatait jelzi, hogy 2020 els\u0151 negyed\u00e9vben 30,8 sz\u00e1zal\u00e9kkal b\u0151v\u00fclt a beruh\u00e1z\u00e1sok volumene, amely a kedvez\u0151 hitelk\u00f6rnyezetnek k\u00f6sz\u00f6nhet\u0151. Szint\u00e9n az els\u0151 h\u00e1rom h\u00f3napban a mez\u0151gazdas\u00e1g hitel\u00e1llom\u00e1nya 7,1 sz\u00e1zal\u00e9kkal b\u0151v\u00fclt az el\u0151z\u0151 \u00e9v azonos id\u0151szak\u00e1hoz k\u00e9pest - f\u0171zte hozz\u00e1.\n\u00a0\nMTI\n\n"}]