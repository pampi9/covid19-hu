[{"date": "2020-07-12 08:24", "url": "https://koronavirus.gov.hu/cikkek/ogy-rendkivuli-ulesen-dontenek-jarvany-miatti-unios-hitelfelvetelrol", "h1": "OGY - Rendk\u00edv\u00fcli \u00fcl\u00e9sen d\u00f6ntenek a j\u00e1rv\u00e1ny miatti uni\u00f3s hitelfelv\u00e9telr\u0151l", "body": "\nAz Orsz\u00e1ggy\u0171l\u00e9s k\u00e9tnapos rendk\u00edv\u00fcli \u00fcl\u00e9st tart a j\u00f6v\u0151 h\u00e9ten, amelyen a k\u00e9pvisel\u0151k felt\u00e9teleket szabva j\u00e1rulhatnak hozz\u00e1 ahhoz, hogy az Eur\u00f3pai Uni\u00f3 hitelt vegyen fel a koronav\u00edrus-j\u00e1rv\u00e1ny okozta gazdas\u00e1gi k\u00e1rok enyh\u00edt\u00e9s\u00e9re.\n\n\u00a0\u00a0\u00a0\u00a0A h\u00e1zeln\u00f6k napirendi javaslata alapj\u00e1n az \u00fcl\u00e9s h\u00e9tf\u0151n 13 \u00f3rakor napirend el\u0151tti felsz\u00f3lal\u00e1sokkal kezd\u0151dik, majd k\u00e9t \u00f3r\u00e1ban azonnali k\u00e9rd\u00e9sek hangozhatnak el. Az interpell\u00e1ci\u00f3kra egy \u00f3ra, a k\u00e9rd\u00e9sekre pedig tov\u00e1bbi f\u00e9l \u00f3ra \u00e1ll rendelkez\u00e9sre, azonban a frakci\u00f3k - a j\u00e1rv\u00e1ny alatt kidolgozott munkarendnek megfelel\u0151en - v\u00e1rhat\u00f3an nem \u00e9lnek majd ezekkel a lehet\u0151s\u00e9gekkel.\n\u00a0\u00a0\u00a0\u00a0A parlament kedden reggel 9 \u00f3rakor szint\u00e9n napirend el\u0151tti felsz\u00f3lal\u00e1sokkal kezdi munk\u00e1j\u00e1t, ezt k\u00f6veti a koronav\u00edrus gazdas\u00e1gi hat\u00e1saival kapcsolatos eur\u00f3pai uni\u00f3s gazdas\u00e1gi int\u00e9zked\u00e9sekr\u0151l sz\u00f3l\u00f3 hat\u00e1rozati javaslat \u00f6sszevont vit\u00e1ja.\n\u00a0\u00a0\u00a0\u00a0A korm\u00e1nyp\u00e1rtok vezet\u0151i az\u00e9rt ny\u00fajtott\u00e1k be ind\u00edtv\u00e1nyukat \u00e9s kezdem\u00e9nyezt\u00e9k a H\u00e1z rendk\u00edv\u00fcli \u00fcl\u00e9s\u00e9t, mert a j\u00f6v\u0151 h\u00e9t m\u00e1sodik fel\u00e9ben sorra ker\u00fcl\u0151 uni\u00f3s cs\u00facson sz\u00fcletik d\u00f6nt\u00e9s annak a 750 milli\u00e1rd eur\u00f3s hitelnek a felv\u00e9tel\u00e9r\u0151l, amely\u00e9rt a tag\u00e1llamok v\u00e1llalj\u00e1k a garanci\u00e1t - k\u00f6z\u00f6lte kor\u00e1bban a KDNP frakci\u00f3vezet\u0151je. Simicsk\u00f3 Istv\u00e1n kifejtette, t\u00e1mogat\u00e1si felt\u00e9teleik k\u00f6z\u00f6tt szerepel, hogy a szeg\u00e9nyebb orsz\u00e1gok nem kaphatnak kevesebb forr\u00e1st, mint a gazdagok; a p\u00e9nzt kiz\u00e1r\u00f3lag a gazdas\u00e1g \u00fajraind\u00edt\u00e1s\u00e1ra, a gazdas\u00e1gi n\u00f6veked\u00e9s beind\u00edt\u00e1s\u00e1ra, a munkahelyek v\u00e9delm\u00e9re \u00e9s \u00faj munkahelyek teremt\u00e9s\u00e9re lehet ford\u00edtani; tov\u00e1bb\u00e1 a forr\u00e1s nem k\u00f6thet\u0151 \u00f6ssze olyan politikai \u00e9s ideol\u00f3giai felt\u00e9telekkel, mint a jog\u00e1llamis\u00e1g, illetve a bev\u00e1ndorl\u00e1s k\u00e9rd\u00e9s\u00e9nek a meg\u00edt\u00e9l\u00e9se.\n\u00a0\u00a0\u00a0\u00a0A k\u00e9pvisel\u0151k az \u00f6sszevont vita ut\u00e1n d\u00f6ntenek az egyetlen napirenden l\u00e9v\u0151 javaslat elfogad\u00e1s\u00e1r\u00f3l.\n\u00a0\nMTI\n\n"}]