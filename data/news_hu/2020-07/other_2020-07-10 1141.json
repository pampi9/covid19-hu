[{"date": "2020-07-10 11:41", "url": "https://koronavirus.gov.hu/cikkek/orban-behurcolas-ellen-kell-vedekezni", "h1": "Orb\u00e1n: a behurcol\u00e1s ellen kell v\u00e9dekezni", "body": "\nA koronav\u00edrus Magyarorsz\u00e1gra val\u00f3 behurcol\u00e1sa ellen kell v\u00e9dekezni, minden egyes \u00fajabb magyarorsz\u00e1gi fert\u0151z\u00e9sn\u00e9l megtal\u00e1lhat\u00f3 ugyanis valamilyen k\u00fclf\u00f6ldi \"mozzanat\" - mondta a minisztereln\u00f6k p\u00e9ntek reggel a Kossuth r\u00e1di\u00f3ban.\n\n\nA t\u00f6bb orsz\u00e1gban ism\u00e9t feler\u0151s\u00f6d\u0151 koronav\u00edrus-j\u00e1rv\u00e1nnyal kapcsolatban Orb\u00e1n Viktor arr\u00f3l besz\u00e9lt, Magyarorsz\u00e1g egy csat\u00e1t megnyert, a fert\u0151z\u00e9s els\u0151 nagy hull\u00e1m\u00e1t siker\u00fclt let\u00f6rni. Az orsz\u00e1g biztons\u00e1gos, de a v\u00edrus k\u00fclf\u00f6ldr\u0151l val\u00f3 behurcol\u00e1sa ellen v\u00e9dekezni kell.\n\u00a0\u00a0\u00a0\u00a0T\u00f6bb k\u00f6rnyez\u0151 orsz\u00e1gban ugyanis, Horv\u00e1torsz\u00e1gban, Szerbi\u00e1ban, Rom\u00e1ni\u00e1ban \u00e9s Szlov\u00e9ni\u00e1ban is n\u00f6veked\u0151f\u00e9lben van a fert\u0151z\u00f6ttek sz\u00e1ma, \u00e9s \"ami Eur\u00f3p\u00e1ban t\u00f6rt\u00e9nik, az r\u00e1nk is hat\u00e1ssal van\" - mutatott r\u00e1 a minisztereln\u00f6k.\n\u00a0\u00a0\u00a0\u00a0Megjegyezte, az operat\u00edv t\u00f6rzs vizsg\u00e1latai szerint minden egyes \u00fajabb hazai fert\u0151z\u00e9sn\u00e9l megtal\u00e1lhat\u00f3 valamilyen k\u00fclf\u00f6ldi \"mozzanat\".\n\u00a0\u00a0\u00a0\u00a0Kell itthon \u00fajabb szigor\u00edt\u00e1sra sz\u00e1m\u00edtani, csak m\u00e9g nem tudni, milyenre - mondta. K\u00f6z\u00f6lte, az operat\u00edv t\u00f6rzs p\u00e9ntek d\u00e9lig kapott hat\u00e1rid\u0151t, hogy javaslatot tegyen a behurcol\u00e1s elleni v\u00e9dekez\u00e9s \u00fcgy\u00e9ben, \u00e9s \"ma, holnap d\u00f6nt\u00e9seket tudunk hozni\".\n\u00a0\u00a0\u00a0\u00a0\"T\u00f6bb Balaton, kevesebb Adria\", \u00e9s akkor a j\u00e1rv\u00e1ny is f\u00e9ken tarthat\u00f3 lesz - fogalmazott a korm\u00e1nyf\u0151.\n\u00a0\u00a0\u00a0\u00a0Ism\u00e9t azt mondta, figyelik Ausztria int\u00e9zked\u00e9seit, ahol karant\u00e9n, mintav\u00e9tel, hat\u00e1rellen\u0151rz\u00e9s egy\u00fctt szerepel a kombin\u00e1lt csomagban.\n\u00a0\u00a0\u00a0\u00a0A koronav\u00edrus-j\u00e1rv\u00e1ny ut\u00e1ni gazdas\u00e1gi \u00fajraind\u00edt\u00e1st c\u00e9lz\u00f3 EU-s hitelcsomagr\u00f3l is sz\u00f3 volt, amelynek - k\u00f6z\u00f6lte Orb\u00e1n Viktor - igazs\u00e1gosnak, rugalmasnak kell lennie, \u00e9s nem szabad belekeverni a politik\u00e1t.\n\u00a0\u00a0\u00a0\u00a0Az EU-ban k\u00fcl\u00f6n\u00f6sen a baloldal, a \"nagysz\u00e1j\u00fa liber\u00e1lisok\" azzal szokt\u00e1k fenyegetni a nekik nem tetsz\u0151ket, hogy p\u00e9nz\u00fcgyi szankci\u00f3kat f\u0171znek a magatart\u00e1shoz - mondta a korm\u00e1nyf\u0151, aki ezt civiliz\u00e1latlan viselked\u00e9snek, zs\u00e1kutc\u00e1nak nevezte.\n\u00a0\u00a0\u00a0\u00a0Ha a p\u00e9nz elk\u00f6lt\u00e9s\u00e9hez ilyen ideol\u00f3giai, politikai szempontokat kapcsolnak, akkor az biztosan rosszul lesz elk\u00f6ltve - hangs\u00falyozta Orb\u00e1n Viktor, k\u00f6z\u00f6lve: semmilyen politikai felt\u00e9telt nem lehet \u00f6sszekeverni gazdas\u00e1gi d\u00f6nt\u00e9sekkel. Foglalkozzon Eur\u00f3pa a gazdas\u00e1g \u00fajraind\u00edt\u00e1s\u00e1val, mert j\u00f3l l\u00e1that\u00f3, hogy a jog\u00e1llami vit\u00e1k azonnal politikai vit\u00e1kk\u00e1 v\u00e1lnak, \u00e9s ha \u00f6sszekeverik \u0151ket, nem lesz gazdas\u00e1gi \u00fajraind\u00edt\u00e1s, nem lesz k\u00f6lts\u00e9gvet\u00e9s - mondta. \"Nem tan\u00e1csolom a nagyoknak meg az EU magukat oly modernnek tekint\u0151 \u00e1llamainak, hogy most ezzel pr\u00f3b\u00e1lkozzanak\" - fogalmazott.\n\u00a0\u00a0\u00a0\u00a0Kifejtette: szeptemberre t\u00e9rdre eshet j\u00f3 n\u00e9h\u00e1ny, Magyarorsz\u00e1gn\u00e1l gazdagabb, de p\u00e9nz\u00fcgyileg s\u00e9r\u00fcl\u00e9kenyebb orsz\u00e1g. P\u00e9ldak\u00e9nt hozta Portug\u00e1li\u00e1t - amelynek minisztereln\u00f6ke j\u00f6v\u0151 h\u00e9t elej\u00e9n Magyarorsz\u00e1gra l\u00e1togat -, Spanyolorsz\u00e1got, Franciaorsz\u00e1got. Ez\u00e9rt d\u00f6nt\u00f6ttek \u00fagy a \"nagyok\" - folytatta -, hogy vegyen fel hitelt az EU, amit\u0151l \u0151 is \"f\u00e1zik\", mert a magyarok fej\u00e9ben az ad\u00f3ss\u00e1g az egyik legr\u00e9miszt\u0151bb dolog, ismerik az ad\u00f3srabszolgas\u00e1g vesz\u00e9ly\u00e9t mint kommunista \u00f6r\u00f6ks\u00e9get, az orsz\u00e1g elad\u00f3s\u00edt\u00e1sa ugyanis az 1980-as \u00e9vekben t\u00f6rt\u00e9nt. Amikor pedig \"a kommunist\u00e1k modern form\u00e1ban visszaj\u00f6ttek szocialistak\u00e9nt\", 2002-2010 k\u00f6z\u00f6tt ugyanez a vesz\u00e9ly jelentkezett devizaad\u00f3ss\u00e1gk\u00e9nt - tette hozz\u00e1.\n\u00a0\u00a0\u00a0\u00a0A minisztereln\u00f6k megjegyezte, Magyarorsz\u00e1g tudna v\u00e9t\u00f3zni az EU-ban, de ezt csak a legv\u00e9gs\u0151 esetben szabad megtenni, \u00e9s most l\u00e1t lehet\u0151s\u00e9get arra, hogy a hitelfelv\u00e9tel kock\u00e1zat\u00e1t megpr\u00f3b\u00e1lj\u00e1k cs\u00f6kkenteni. Ehhez ki kell mondani: a p\u00e9nzt a gazdas\u00e1gok fejleszt\u00e9s\u00e9re kell ford\u00edtani, \"ut\u00e1na pedig, ha m\u00e1r egy\u00fctt hoztuk l\u00e9tre ezt az ad\u00f3ss\u00e1got, teh\u00e1t senki nem ad t\u00f6bbet, mint a m\u00e1sik, akkor ne korl\u00e1tozzuk egym\u00e1st annak eld\u00f6nt\u00e9s\u00e9ben, hogyan haszn\u00e1ljuk fel a p\u00e9nzt\".\n\u00a0\u00a0\u00a0\u00a0Azzal kapcsolatban, hogy Angela Merkel n\u00e9met kancell\u00e1r szerint a n\u00e9met EU-eln\u00f6ks\u00e9g ki\u00e1ll a jog\u00e1llamis\u00e1g\u00e9rt, annak csorbul\u00e1s\u00e1t sz\u00f3v\u00e1 teszi m\u00e9g akkor is, ha Orb\u00e1n Viktorr\u00f3l van sz\u00f3, a korm\u00e1nyf\u0151 \u00fagy reag\u00e1lt: \"nem lenn\u00e9k ilyen lend\u00fcletes a n\u00e9metek hely\u00e9ben\", mert ha \u00f6sszem\u00e9rik a magyar jog\u00e1llamis\u00e1got a n\u00e9mettel, akkor \"lehet, hogy abb\u00f3l mi ker\u00fcl\u00fcnk ki gy\u0151ztesen\". P\u00e9ldak\u00e9nt k\u00f6z\u00f6lte: Magyarorsz\u00e1gon elk\u00e9pzelhetetlen, hogy az alkotm\u00e1nyb\u00edr\u00e1k lehessenek p\u00e1rttagok, ami N\u00e9metorsz\u00e1gban gyakorlat.\n\u00a0\u00a0\u00a0\u00a0A hazai gazdas\u00e1gi int\u00e9zked\u00e9seket a m\u0171sorban \u00fagy komment\u00e1lta: \u00e1tt\u00f6r\u00e9s van a foglalkoztatotts\u00e1g alakul\u00e1s\u00e1ban. Kifejtette: 4,5 milli\u00f3an dolgoztak a j\u00e1rv\u00e1ny el\u0151tt, a \"m\u00e9lyponton\" ez 4,37 milli\u00f3ra esett vissza, de n\u00e9h\u00e1ny hete a munkan\u00e9lk\u00fclis\u00e9g \u00fajra cs\u00f6kken, n\u0151 a munkahelyek sz\u00e1ma, ami nem tiszavir\u00e1g\u00e9let\u0171 jelens\u00e9g, l\u00e1tni a szerkezeti okait.\n\u00a0\u00a0\u00a0\u00a0Korm\u00e1nyzati beavatkoz\u00e1ssal t\u00f6bb mint egymilli\u00f3 ember munkahely\u00e9t mentett\u00e9k meg, 70-80 ezer k\u00f6r\u00fcl van a fejleszt\u00e9sek t\u00e1mogat\u00e1s\u00e1val l\u00e9trehozott \u00e1ll\u00e1shelyek sz\u00e1ma, k\u00f6zmunk\u00e1ban 90 ezren dolgoznak - sorolta, \u00fagy \u00e9rt\u00e9kelve, hogy mag\u00e1hoz t\u00e9r a gazdas\u00e1g.\n\u00a0\u00a0\u00a0\u00a0R\u00e1mutatott ugyanakkor: a p\u00e9nz\u00fcgyi-gazdas\u00e1gi v\u00e1ls\u00e1goknak van egy k\u00e9sleltetett hat\u00e1suk is, 5-6 h\u00f3nappal k\u00e9s\u0151bb, ez\u00e9rt m\u00e1r most k\u00e9sz\u00fclnek arra, hogy janu\u00e1r k\u00f6rny\u00e9k\u00e9n v\u00e1rhat\u00f3 m\u00e9g egy megpr\u00f3b\u00e1ltat\u00e1s.\n\u00a0\u00a0\u00a0\u00a0A gyermekpornogr\u00e1f felv\u00e9telek birtokl\u00e1sa miatt felf\u00fcggesztett b\u00f6rt\u00f6nb\u00fcntet\u00e9sre \u00edt\u00e9lt Kaleta G\u00e1bor volt perui nagyk\u00f6vet \u00fcgy\u00e9re reag\u00e1lva a minisztereln\u00f6k k\u00f6z\u00f6lte: meg kell hozni azokat a gyermekv\u00e9delmi t\u00f6rv\u00e9nyeket, amelyek a pedof\u00edli\u00e1ra, a gyermekek kizs\u00e1km\u00e1nyol\u00e1s\u00e1ra, a k\u00e1b\u00edt\u00f3szerre, az internet vesz\u00e9lyeire megnyugtat\u00f3 v\u00e1laszokat tudnak adni a sz\u00fcl\u0151knek.\n\u00a0\u00a0\u00a0\u00a0Az \u0151szi t\u00f6rv\u00e9nyalkot\u00e1s egyik legfontosabb k\u00e9rd\u00e9s\u00e9nek nevezte a gyermekv\u00e9delmi t\u00f6rv\u00e9nyek megalkot\u00e1s\u00e1t, megv\u00e1ltoztat\u00e1s\u00e1t, szigor\u00edt\u00e1s\u00e1t, mert \"a gyermekeinket meg kell v\u00e9deni\".\n\u00a0\u00a0\u00a0\u00a0A Kaleta-\u00fcgyben sz\u00fcletett enyhe \u00edt\u00e9letet annak bizony\u00edt\u00e9k\u00e1nak tartja, hogy sem az \u00fcgy\u00e9szs\u00e9g, sem a b\u00edr\u00f3s\u00e1g nem \u00e1ll korm\u00e1nybefoly\u00e1s alatt, mert ha ott \u00e1llna, \"\u00f6tsz\u00f6r ekkora\" \u00edt\u00e9let sz\u00fcletett volna.\n\u00a0\u00a0\u00a0\u00a0\"Semmilyen b\u00fcntet\u00e9s nem t\u0171nik s\u00falyosnak ilyenkor\" - hangoztatta, meger\u0151s\u00edtve: nincs v\u00e9ge az \u00fcgynek, mert nem akarja, hogy az orsz\u00e1g \u00fagy \u00e9rezze, olyan a korm\u00e1nya, amely azt magyar\u00e1zza, hogy egy erk\u00f6lcsileg k\u00e9nyszer\u00edt\u0151 erej\u0171 helyzetben mi\u00e9rt nem cselekszik. Ez\u00e9rt \u00e9lni fognak a jogalkot\u00e1s lehet\u0151s\u00e9g\u00e9vel.\n\n\nMTI 2020. j\u00falius 10.\n\n"}]