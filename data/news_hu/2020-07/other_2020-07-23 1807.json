[{"date": "2020-07-23 18:07", "url": "https://koronavirus.gov.hu/cikkek/palkovics-gazdasagvedelmi-akcioterv-forrasainak-kozel-fele-mar-celba-ert", "h1": "Palkovics: a gazdas\u00e1gv\u00e9delmi akci\u00f3terv forr\u00e1sainak k\u00f6zel fele m\u00e1r c\u00e9lba \u00e9rt", "body": "\nA gazdas\u00e1gv\u00e9delmi akci\u00f3terv forr\u00e1sainak k\u00f6zel fele m\u00e1r c\u00e9lba \u00e9rt, ennek jelei a foglalkoztat\u00e1s \u00e9s a gazdas\u00e1g er\u0151s\u00f6d\u00e9s\u00e9ben is \u00e9rz\u00e9kelhet\u0151k - mondta az innov\u00e1ci\u00f3s \u00e9s technol\u00f3giai miniszter egy szolnoki v\u00e1llalkoz\u00f3i f\u00f3rumon cs\u00fct\u00f6rt\u00f6k\u00f6n.\n\n\u00a0Palkovics L\u00e1szl\u00f3 ismertette: a gazdas\u00e1gv\u00e9delmi akci\u00f3terv alapvet\u0151en a j\u00e1rv\u00e1ny miatti kr\u00edzisid\u0151szak \u00e1tv\u00e9szel\u00e9s\u00e9hez sz\u00fcks\u00e9ges int\u00e9zked\u00e9scsomag, amelynek forr\u00e1sai - direkt \u00e1llami t\u00e1mogat\u00e1sok, szolg\u00e1ltat\u00e1sok, valamint hitel- \u00e9s t\u0151ket\u00edpus\u00fa term\u00e9kek - 9200-9500 milli\u00e1rd forintot tesznek ki.\n\u00a0\u00a0\u00a0\u00a0Ebb\u0151l a magyar GDP 20-21 sz\u00e1zal\u00e9k\u00e1nak megfelel\u0151 \u00f6sszegb\u0151l m\u00e1r 3-4000 milli\u00e1rd forintnyi c\u00e9lba \u00e9rt, r\u00e9szben felhaszn\u00e1lt forr\u00e1sk\u00e9nt, r\u00e9szben megk\u00f6t\u00f6tt szerz\u0151d\u00e9sek form\u00e1j\u00e1ban - tette hozz\u00e1.\n\u00a0\u00a0\u00a0\u00a0Az eml\u00edtett \u00f6sszeget munkahelyek v\u00e9delm\u00e9re, \u00faj munkahelyek teremt\u00e9s\u00e9re \u00e9s gazdas\u00e1g\u00e9l\u00e9nk\u00edt\u00e9sre ford\u00edtott\u00e1k. Ut\u00f3bbi kapcs\u00e1n felm\u00e9rt\u00e9k azt is, hogy a kr\u00edzishelyzet a vesz\u00e9lyek mellett milyen lehet\u0151s\u00e9get jelent a magyar gazdas\u00e1g szerepl\u0151i sz\u00e1m\u00e1ra - mondta a miniszter, jelezve, hogy ennek szellem\u00e9ben t\u00e1mogatj\u00e1k azokat a kapacit\u00e1s- \u00e9s technol\u00f3giab\u0151v\u00edt\u0151, valamint strukt\u00farav\u00e1lt\u00f3 fejleszt\u00e9si projekteket, melyek m\u00e1r a v\u00edrus ut\u00e1ni id\u0151szakra k\u00e9sz\u00fclnek. \u00a0\u00a0\u00a0\u00a0\n\u00a0 \u00a0A t\u00e9m\u00e1ban orsz\u00e1gszerte t\u00f6bb helyen tartott, szerd\u00e1n Szolnokon megrendezett f\u00f3rum c\u00e9lja az akci\u00f3terv \u00e9s az ehhez kapcsol\u00f3d\u00f3 egy\u00e9b korm\u00e1nyzati d\u00f6nt\u00e9sek eredm\u00e9nyess\u00e9g\u00e9t, hasznosul\u00e1s\u00e1t szond\u00e1zni, egy\u00fattal felt\u00e9rk\u00e9pezni azt is, milyen tov\u00e1bbi int\u00e9zked\u00e9sekre van m\u00e9g sz\u00fcks\u00e9ge a v\u00e1llalkoz\u00e1soknak - fogalmazott a t\u00e1rcavezet\u0151. \u00a0\u00a0\u00a0\u00a0Az eddig a Tisza-parti megyesz\u00e9khellyel egy\u00fctt nyolc helysz\u00ednen megszervezett esem\u00e9ny tapasztalatai kedvez\u0151ek, melyeket a gazdas\u00e1gi mutat\u00f3k is al\u00e1t\u00e1masztanak - mondta. Eml\u00e9keztetett, hogy a tavalyi 3,1 sz\u00e1zal\u00e9kos munkan\u00e9lk\u00fclis\u00e9g a foglalkoztat\u00e1si m\u00e9lypontot jelent\u0151 m\u00e1jusban sem mutatott dr\u00e1mai n\u00f6veked\u00e9st, hiszen 4,4 sz\u00e1zal\u00e9kra emelkedett. J\u00faniusban pedig m\u00e1r \u00fajra t\u00f6bben dolgoztak, mint janu\u00e1rban, vagy 2019 m\u00e1rcius\u00e1ban - jegyezte meg. \u00a0\u00a0\u00a0\u00a0Aki pedig a j\u00e1rv\u00e1ny k\u00e1rvallottj\u00e1v\u00e1 v\u00e1lt, annak a helyzet\u00e9n a korm\u00e1ny sz\u00e1mos int\u00e9zked\u00e9ssel igyekezett k\u00f6nny\u00edteni: munkan\u00e9lk\u00fcli seg\u00e9llyel, k\u00e9pz\u00e9si t\u00e1mogat\u00e1ssal, valamint a r\u00f6vid\u00edtett munkaid\u0151, az \u00faj munkahely teremt\u00e9s, tov\u00e1bb\u00e1 a beruh\u00e1z\u00e1sok t\u00f6bbf\u00e9le jogc\u00edmen t\u00f6rt\u00e9n\u0151 t\u00e1mogat\u00e1s\u00e1val k\u00f6r\u00fclbel\u00fcl egymilli\u00f3 embernek ny\u00fajtott seg\u00edts\u00e9get a kabinet - ismertette Palkovics L\u00e1szl\u00f3.\n\u00a0\nMTI\n\n"}]