[{"date": "2020-07-21 11:10", "url": "https://koronavirus.gov.hu/cikkek/szijjarto-ujabb-tamogatasi-program-indul-az-exportalo-magyar-vallalatoknak", "h1": "Szijj\u00e1rt\u00f3: \u00fajabb t\u00e1mogat\u00e1si program indul az export\u00e1l\u00f3 magyar v\u00e1llalatoknak", "body": "\n\u00dajabb t\u00e1mogat\u00e1si program indul az export\u00e1l\u00f3 magyar v\u00e1llalatoknak - jelentette be a k\u00fclgazdas\u00e1gi \u00e9s k\u00fcl\u00fcgyminiszter kedden Facebook-oldal\u00e1n.\n\n\nSzijj\u00e1rt\u00f3 P\u00e9ter kiemelte: a vil\u00e1gj\u00e1rv\u00e1ny nyom\u00e1n \u00faj vil\u00e1ggazdas\u00e1gi rendszer \u00e9s verseny j\u00f6n l\u00e9tre, amely komoly lehet\u0151s\u00e9get tartogat az olyan orsz\u00e1goknak, mint Magyarorsz\u00e1g, amelynek gazdas\u00e1g teljes\u00edtm\u00e9ny\u00e9t alapvet\u0151en meghat\u00e1rozza az export.\n\u00a0\u00a0\u00a0\u00a0A magyar v\u00e1llalatok egyre n\u00f6veked\u0151 r\u00e9szesed\u00e9sre tesznek szert a magyar exportb\u00f3l - k\u00f6z\u00f6lte, hozz\u00e1t\u00e9ve: ha ez nem \u00edgy lenne, akkor nem Magyarorsz\u00e1g adn\u00e1 a 34. legnagyobb exportteljes\u00edtm\u00e9nyt a vil\u00e1gon, azzal egy\u00fctt, hogy lakoss\u00e1gsz\u00e1m tekintet\u00e9ben csak a 92.\n\u00a0\u00a0\u00a0\u00a0A miniszter szerint sz\u00e1mos magyar v\u00e1llalat olyan exportteljes\u00edtm\u00e9nyt \u00e9rt el az elm\u00falt \u00e9vekben, alapvet\u0151en a t\u00e1voli orsz\u00e1gok piacain, ahonnan a tov\u00e1bbl\u00e9p\u00e9s m\u00e1r csak akkor lehets\u00e9ges, ha az adott orsz\u00e1g piac\u00e1n valamifajta jelenl\u00e9tet hoznak l\u00e9tre. Gy\u00e1rat \u00e9p\u00edtenek, termel\u00e9s\u00fcknek legal\u00e1bb egy egyszer\u0171 f\u00e1zis\u00e1t az adott orsz\u00e1gban hajtj\u00e1k v\u00e9gre - mondta Szijj\u00e1rt\u00f3 P\u00e9ter.\n\u00a0\u00a0\u00a0\u00a0Ez\u00e9rt kedden \u00fajabb t\u00e1mogat\u00e1si programot ind\u00edtanak azon magyar v\u00e1llalatok sz\u00e1m\u00e1ra, amelyek m\u00e1r komoly teljes\u00edtm\u00e9nnyel, eredm\u00e9nyekkel jelen vannak t\u00e1voli orsz\u00e1gok exportpiacain, annak \u00e9rdek\u00e9ben, hogy fizikai jelenl\u00e9tet is l\u00e9trehozhassanak. Gy\u00e1rt\u00e1si tev\u00e9kenys\u00e9get hozzanak l\u00e9tre, vagy a gy\u00e1rt\u00e1si tev\u00e9kenys\u00e9g\u00fck egy r\u00e9sz\u00e9t az adott orsz\u00e1g piac\u00e1n hajthass\u00e1k v\u00e9gre, annak \u00e9rdek\u00e9ben, hogy exportteljes\u00edtm\u00e9ny\u00fck m\u00e9g tov\u00e1bb n\u00f6vekedjen - k\u00f6z\u00f6lte.\n\u00a0\u00a0\u00a0\u00a0Szijj\u00e1rt\u00f3 P\u00e9ter elmondta: erre a programra 23 milli\u00e1rd forintot sz\u00e1nnak.\n\u00a0\u00a0\u00a0\u00a0Augusztus 24-\u00e9t\u0151l lehet beny\u00fajtani a p\u00e1ly\u00e1zatokat, de a regisztr\u00e1ci\u00f3 lehet\u0151s\u00e9ge m\u00e1r kedden megny\u00edlik. Az egy v\u00e1llalat \u00e1ltal megszerezhet\u0151 legnagyobb t\u00e1mogat\u00e1s 3 milli\u00e1rd forint - k\u00f6z\u00f6lte.\n\u00a0\u00a0\u00a0\u00a0Megjegyezte: jogosan a k\u00e9rd\u00e9s, mi\u00e9rt t\u00e1mogatj\u00e1k azt, hogy ezek a v\u00e1llalatok k\u00fclf\u00f6ld\u00f6n hozzanak l\u00e9tre beruh\u00e1z\u00e1sokat.\n\u00a0\u00a0\u00a0\u00a0Az\u00e9rt, mert ezek a beruh\u00e1z\u00e1sok n\u00f6velik az adott v\u00e1llalat exportteljes\u00edtm\u00e9ny\u00e9t, ez\u00e1ltal Magyarorsz\u00e1gon is l\u00e9trehoznak \u00fajabb munkahelyeket. A v\u00e1llalat magyarorsz\u00e1gi teljes\u00edtm\u00e9ny\u00e9t is er\u0151s\u00edtik a k\u00fclpiaci sikerek - mondta a miniszter.\n\nMTI 2020. j\u00falius 21.\n\n"}]