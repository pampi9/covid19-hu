[{"date": "2020-07-16 15:37", "url": "https://koronavirus.gov.hu/cikkek/jarvany-es-migracio-fokozodik-balkani-migracios-utvonalon", "h1": "A j\u00e1rv\u00e1ny \u00e9s migr\u00e1ci\u00f3 is fokoz\u00f3dik a balk\u00e1ni migr\u00e1ci\u00f3s \u00fatvonalon ", "body": "\nA migr\u00e1ci\u00f3s nyom\u00e1s folyamatos er\u0151s\u00f6d\u00e9se mellett a koronav\u00edrus-j\u00e1rv\u00e1ny k\u00f6vetkezm\u00e9nyeivel is sz\u00e1molni kell, \u00edgy a hat\u00e1rv\u00e9delem most fontosabb, mint b\u00e1rmikor - jelentette ki a Korm\u00e1nyzati T\u00e1j\u00e9koztat\u00e1si K\u00f6zpont sz\u00f3viv\u0151je cs\u00fct\u00f6rt\u00f6k\u00f6n.\n\n\u00a0\u00a0\u00a0\u00a0\nFarkas \u00d6rs a b\u00e1csalm\u00e1si hat\u00e1r\u0151rizeti ker\u00edt\u00e9sn\u00e9l tartott sajt\u00f3t\u00e1j\u00e9koztat\u00f3n \u00fagy fogalmazott: amellett, hogy meg kell v\u00e9deni a magyar emberek biztons\u00e1g\u00e1t, meg kell v\u00e9deni a magyar emberek eg\u00e9szs\u00e9g\u00e9t is.\n\u00a0\u00a0\u00a0\u00a0Hangs\u00falyozta: T\u00f6r\u00f6korsz\u00e1gban, G\u00f6r\u00f6gorsz\u00e1gban, \u00c9szak-Maced\u00f3ni\u00e1ban, Bulg\u00e1ri\u00e1ban, Szerbi\u00e1ban \u00e9s Boszni\u00e1ban a migr\u00e1ci\u00f3s jelenl\u00e9t \u00f6sszekapcsol\u00f3dott a koronav\u00edrus-fert\u0151z\u00e9s n\u00f6veked\u00e9s\u00e9vel, \u00e9s ezekben az orsz\u00e1gokban a j\u00e1rv\u00e1ny meg\u00e1ll\u00edt\u00e1sa egyel\u0151re gondot okoz.\n\u00a0\u00a0\u00a0\u00a0A sz\u00f3viv\u0151 szerint ugyanakkor az Eur\u00f3pai Uni\u00f3 sz\u00e1nd\u00e9ka nem v\u00e1ltozott az elm\u00falt \u00e9vekben, hiszen \"azt lehet l\u00e1tni, hogy - kihaszn\u00e1lva a koronav\u00edrus-j\u00e1rv\u00e1ny adta lehet\u0151s\u00e9geket - olyan jogszab\u00e1lyok \u00e9s javaslatok ker\u00fclnek az asztalra, amelyek a migr\u00e1ci\u00f3 tov\u00e1bbi szervez\u00e9s\u00e9t \u00e9s a k\u00f6telez\u0151 eloszt\u00e1si kv\u00f3t\u00e1nak az elfogad\u00e1s\u00e1t c\u00e9lozz\u00e1k\". Az Eur\u00f3pai B\u00edr\u00f3s\u00e1g pedig olyan \u00edt\u00e9leteket hoz, amelyek elmarasztalj\u00e1k a migr\u00e1ci\u00f3 ellen k\u00fczd\u0151 orsz\u00e1gokat, el\u00e9g csak a tranzitz\u00f3n\u00e1kkal kapcsolatos, Magyarorsz\u00e1ggal szembeni \u00edt\u00e9letre gondolni - tette hozz\u00e1.\n\u00a0\u00a0\u00a0\u00a0Farkas \u00d6rs kiemelte: \u00e9ppen ez\u00e9rt most k\u00fcl\u00f6n\u00f6sen fontos, hogy \"a korm\u00e1ny a magyar emberek felhatalmaz\u00e1s\u00e1val \u00e9s t\u00e1mogat\u00e1s\u00e1val hat\u00e9konyan foglalhasson \u00e1ll\u00e1st a br\u00fcsszeli b\u00fcrokr\u00e1ci\u00e1val szemben\". Arra k\u00e9rt mindenkit, hogy t\u00f6ltse ki a nemzeti konzult\u00e1ci\u00f3 \u00edveit, amelynek egyik k\u00e9rd\u00e9se kifejezetten erre vonatkozik, \u00e9s k\u00fcldje vissza a korm\u00e1nynak.\n\n\u00a0\u00a0\u00a0\u00a0N\u00e9meth Szil\u00e1rd, a Honv\u00e9delmi Miniszt\u00e9rium parlamenti \u00e1llamtitk\u00e1ra hangs\u00falyozta: m\u00e1ra egy\u00e9rtelm\u0171v\u00e9 v\u00e1lt, hogy \"az illeg\u00e1lis migr\u00e1ci\u00f3 szinte k\u00e9z a k\u00e9zben j\u00e1r a koronav\u00edrussal\". A n\u00e9gy B\u00e1cs-Kiskun megyei hat\u00e1rv\u00e9delmi b\u00e1zis legfontosabb feladata \u00e9ppen ez\u00e9rt a magyar \u00e9s eur\u00f3pai hat\u00e1rok, gyakorlatilag a schengeni hat\u00e1rok v\u00e9delme, a magyar \u00e1llampolg\u00e1rok \u00e9let- \u00e9s vagyonbiztons\u00e1g\u00e1nak meg\u0151rz\u00e9se, az orsz\u00e1g bels\u0151 b\u00e9k\u00e9j\u00e9nek biztos\u00edt\u00e1sa - tette hozz\u00e1.\n\u00a0\u00a0\u00a0\u00a0Hangs\u00falyozta, a Szic\u00edli\u00e1ban partra sz\u00e1ll\u00f3, ott megvizsg\u00e1lt illeg\u00e1lis migr\u00e1nsok 23 sz\u00e1zal\u00e9ka volt koronav\u00edrus-fert\u0151z\u00f6tt. J\u00f3l l\u00e1that\u00f3 teh\u00e1t, hogy az illeg\u00e1lis migr\u00e1nsok feltart\u00f3ztat\u00e1sa mellett az eg\u00e9szs\u00e9gv\u00e9delmet \u00e9s a j\u00e1rv\u00e1ny\u00fcgyi biztons\u00e1got is szolg\u00e1lja a hat\u00e1rv\u00e9delem - fogalmazott.\n\u00a0\u00a0\u00a0\u00a0Az \u00e1llamtitk\u00e1r elmondta: id\u00e9n, j\u00falius 1-j\u00e9ig 10 747 embert fogtak el a hat\u00e1ron, ami napi \u00e1tlagban \u00f6tvenet jelent. Az elm\u00falt harminc napban pedig ez az \u00e1tlag hetven\u00f6tre emelkedett, ami rendk\u00edv\u00fcl nagy kock\u00e1zatot jelent a koronav\u00edrus okozta j\u00e1rv\u00e1ny id\u0151szak\u00e1ban - hangs\u00falyozta.\n\u00a0\u00a0\u00a0\u00a0Elmondta: a hat\u00e1r \u0151rz\u00e9s\u00e9ben r\u00e9sztvev\u0151k hat\u00e1rv\u00e9delmi \u00e9s j\u00e1r\u0151r\u00f6z\u00e9si feladatokat l\u00e1tnak el, ak\u00e1r kuty\u00e1kkal is, \u00e9s a Magyar Honv\u00e9ds\u00e9g csaknem \u00f6tsz\u00e1z j\u00e1rm\u0171ve \u00e1ll rendelkez\u00e9s\u00fckre. A felder\u00edt\u00e9st pedig m\u00e1r ak\u00e1r a leveg\u0151b\u0151l is el tudj\u00e1k v\u00e9gezni, hiszen a Mi-24 harci helikopterek mellett Magyarorsz\u00e1g leg\u00fajabb, H145M jel\u0171 k\u00f6nny\u0171, t\u00f6bbc\u00e9l\u00fa helikopterei is r\u00e9szt vesznek benne.\n\u00a0\u00a0\u00a0\u00a0N\u00e9meth Szil\u00e1rd kiemelte: az ideiglenes hat\u00e1r\u0151rizeti ker\u00edt\u00e9shez \u00e9rkez\u0151 illeg\u00e1lis migr\u00e1nsok ma m\u00e1r rendk\u00edv\u00fcl felk\u00e9sz\u00fclt \u00e9s felk\u00e9sz\u00edtett emberek. Nem nagyobb csoportokban \u00e9rkeznek, hanem sz\u00e9tsz\u00f3r\u00f3dva. T\u00e1j\u00e9koz\u00f3d\u00e1sukat seg\u00edtve talajdetektorral figyelik a hat\u00e1r\u0151r\u00f6k mozg\u00e1s\u00e1t \u00e9s vadkamer\u00e1kat helyeznek ki. A csoportok a sz\u00e1razf\u00f6ld mellett v\u00edzen is egyre gyakrabban pr\u00f3b\u00e1lkoznak: a Tisz\u00e1n, a Maroson \u00e9s a Ferenc-csatorn\u00e1n gumics\u00f3nakokkal \u00e9rkez\u0151k k\u00f6z\u00fcl azonban eddig mindenkit elfogtak - jelentette ki.\n\u00a0\u00a0\u00a0\u00a0B\u00e1nyai G\u00e1bor, a t\u00e9rs\u00e9g fideszes orsz\u00e1ggy\u0171l\u00e9si k\u00e9pvisel\u0151je azt mondta: B\u00e1csalm\u00e1s vid\u00e9ke 2015 el\u0151tt \"\u00e1tj\u00e1r\u00f3h\u00e1z\" volt, hiszen Magyarorsz\u00e1g d\u00e9li hat\u00e1rai ment\u00e9n folyamatosan \u00e9rkeztek az Eur\u00f3p\u00e1ba tart\u00f3 idegen n\u00e9pek. M\u00edg azonban az emberek kor\u00e1bban f\u00e9lelmeikr\u0151l sz\u00e1moltak be, ma m\u00e1r arr\u00f3l t\u00e1j\u00e9koztatj\u00e1k, hogy a hat\u00e1rok v\u00e9delme, a hat\u00e1rz\u00e1r meg\u00e9p\u00fcl\u00e9se \u00f3ta B\u00e1cs-Kiskun megye \u00e9rintett r\u00e9sze biztons\u00e1goss\u00e1 v\u00e1lt. Az embereket \u00e9s a haz\u00e1jukat v\u00e9d\u0151 katon\u00e1knak \u00e9s rend\u0151r\u00f6knek ez\u00e9rt k\u00f6sz\u00f6nettel tartoznak - emelte ki.\n\n\n"}]