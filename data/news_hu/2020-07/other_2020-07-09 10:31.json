[{"date": "2020-07-09 10:31", "url": "https://koronavirus.gov.hu/cikkek/pm-kormany-50-milliard-forintos-kerettel-tamogatasi-programot-inditott-az-egeszsegugyi", "h1": "PM: a korm\u00e1ny 50 milli\u00e1rd forintos kerettel t\u00e1mogat\u00e1si programot ind\u00edtott az eg\u00e9szs\u00e9g\u00fcgyi gy\u00e1rt\u00f3kapacit\u00e1sok fejleszt\u00e9s\u00e9re", "body": "\nA magyar tulajdon\u00fa v\u00e1llalatok r\u00e9szv\u00e9tele az eg\u00e9szs\u00e9gpiacon eleny\u00e9sz\u0151, ez\u00e9rt ind\u00edtott a korm\u00e1ny \u00f6tvenmilli\u00e1rd forintos kerettel t\u00e1mogat\u00e1si programot az eg\u00e9szs\u00e9g\u00fcgyi gy\u00e1rt\u00f3kapacit\u00e1sok fejleszt\u00e9s\u00e9re - mondta Gion G\u00e1bor, a P\u00e9nz\u00fcgyminiszt\u00e9rium (PM) p\u00e9nz\u00fcgyek\u00e9rt felel\u0151s \u00e1llamtitk\u00e1ra cs\u00fct\u00f6rt\u00f6k reggel az M1 aktu\u00e1lis csatorn\u00e1n.\n\n\nAz \u00e1llamtitk\u00e1r elmondta, a Magyarorsz\u00e1gon forgalmazott eg\u00e9szs\u00e9g\u00fcgyi term\u00e9keknek csak a 18 sz\u00e1zal\u00e9k\u00e1t gy\u00e1rtj\u00e1k itthon, m\u00edg egyes nyugat-eur\u00f3pai orsz\u00e1gokban ez az ar\u00e1ny ak\u00e1r 70-80 sz\u00e1zal\u00e9k.\n\u00a0\u00a0\u00a0\u00a0Hozz\u00e1tette, ez egy eg\u00e9szs\u00e9gtelen helyzet m\u00e9g \"b\u00e9keid\u0151ben\" is, de a j\u00e1rv\u00e1ny alatt nagyon kiszolg\u00e1ltatott\u00e1 tette az orsz\u00e1got.\n\u00a0\u00a0\u00a0\u00a0Kifejtette, a j\u00e1rv\u00e1ny alatt az \u00fczleti szab\u00e1lyokat felr\u00fagva voltak\u00e9ppen licit\u00e1l\u00e1s ment a vil\u00e1gpiacon a sz\u00fcks\u00e9ges eg\u00e9szs\u00e9g\u00fcgyi term\u00e9kekre; az is el\u0151fordult, hogy egy adott term\u00e9ket kifizettek, az m\u00e9gsem \u00e9rkezett meg, mert v\u00e9g\u00fcl annak adt\u00e1k, aki t\u00f6bbet \u00edg\u00e9rt \u00e9rte.\n\u00a0\u00a0\u00a0\u00a0Gion G\u00e1bor szerint legal\u00e1bb azt el kell el\u00e9rni, hogy a k\u00fcl\u00f6nb\u00f6z\u0151 vesz\u00e9lyhelyzetek eset\u00e9n a kritikusnak \u00edt\u00e9lt eg\u00e9szs\u00e9g\u00fcgyi term\u00e9kekb\u0151l \u00f6nell\u00e1t\u00f3 legyen az orsz\u00e1g.\n\u00a0\u00a0\u00a0\u00a0Hozz\u00e1tette, az Eg\u00e9szs\u00e9g\u00fcgyi Vil\u00e1gszervezet (WHO) aj\u00e1nl\u00e1s\u00e1t veszik figyelembe a kritikus term\u00e9kek k\u00f6r\u00e9nek megnevez\u00e9sekor, s a t\u00e1mogat\u00e1st is els\u0151sorban ezen term\u00e9kek gy\u00e1rt\u00f3inak sz\u00e1nj\u00e1k. A t\u00e1mogat\u00e1sb\u00f3l t\u00f6bbek k\u00f6z\u00f6tt megl\u00e9v\u0151 gy\u00e1rt\u00f3k b\u0151v\u00edthetik kapacit\u00e1saikat, de z\u00f6ldmez\u0151s beruh\u00e1z\u00e1sk\u00e9nt teljesen \u00faj kapacit\u00e1sok ki\u00e9p\u00edt\u00e9se is l\u00e9trej\u00f6het.\n\u00a0\u00a0\u00a0\u00a0A pontos \u00f6sszeghat\u00e1rokat m\u00e9g nem hat\u00e1rozt\u00e1k meg, de a ny\u00e1r v\u00e9g\u00e9re - amikor v\u00e1rhat\u00f3an a p\u00e1ly\u00e1zat megjelenik - ez is tiszt\u00e1z\u00f3dik, de az biztos, hogy nem akarj\u00e1k \"elapr\u00f3zni\" a t\u00e1mogat\u00e1st - mondta Gion G\u00e1bor.\n\nMTI 2020. j\u00falius 9.\n\n"}]