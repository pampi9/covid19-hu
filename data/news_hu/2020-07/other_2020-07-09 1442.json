[{"date": "2020-07-09 14:42", "url": "https://koronavirus.gov.hu/cikkek/szijjarto-fel-kell-keszulni-az-ujabb-migracios-hullamokra-es-az-eu-kulso-hatarainak", "h1": "Szijj\u00e1rt\u00f3: fel kell k\u00e9sz\u00fclni az \u00fajabb migr\u00e1ci\u00f3s hull\u00e1mokra \u00e9s az EU k\u00fcls\u0151 hat\u00e1rainak hat\u00e1rozott v\u00e9delm\u00e9re", "body": "\nA koronav\u00edrus-j\u00e1rv\u00e1ny miatt fel kell k\u00e9sz\u00fclni az \u00fajabb migr\u00e1ci\u00f3s hull\u00e1mokra, \u00e9s ezzel egy\u00fctt az Eur\u00f3pai Uni\u00f3 k\u00fcls\u0151 hat\u00e1rainak k\u00f6vetkezetes megv\u00e9d\u00e9s\u00e9re - jelentette ki Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter cs\u00fct\u00f6rt\u00f6k\u00f6n Ath\u00e9nban.\n\n\nA koronav\u00edrus-j\u00e1rv\u00e1ny \u00fajabb vesz\u00e9lyforr\u00e1s a migr\u00e1ci\u00f3 szempontj\u00e1b\u00f3l, mert azokat az orsz\u00e1gokat hozza m\u00e9g nehezebb helyzetbe, ahonnan am\u00fagy is migr\u00e1nsok t\u00f6mege \u00e9rkezett Eur\u00f3p\u00e1ba - h\u00edvta fel a figyelmet a t\u00e1rcavezet\u0151 g\u00f6r\u00f6g koll\u00e9g\u00e1j\u00e1val, N\u00edkosz D\u00e9ndiasszal k\u00f6z\u00f6s sajt\u00f3t\u00e1j\u00e9koztat\u00f3j\u00e1n.\nSzijj\u00e1rt\u00f3\u00a0P\u00e9ter kiemelte: G\u00f6r\u00f6gorsz\u00e1g \u00e9s Magyarorsz\u00e1g az Eur\u00f3pai Uni\u00f3 k\u00fcls\u0151 hat\u00e1rait v\u00e9di, mik\u00f6zben az elm\u00falt \u00f6t \u00e9vben folyamatosan szembes\u00fclnie kellett a migr\u00e1ci\u00f3 jelentette kih\u00edv\u00e1sokkal, vesz\u00e9lyekkel \u00e9s biztons\u00e1gi fenyeget\u00e9sekkel.\n\u00a0A miniszter jelezte: v\u00e9get kellene vetni minden olyan br\u00fcsszeli megnyilv\u00e1nul\u00e1snak, amelyet a migr\u00e1nsok megh\u00edv\u00e1sk\u00e9nt \u00e9rtelmezhetnek, \u00e9s egy\u00e9rtelm\u0171v\u00e9 kell tenni, hogy a hat\u00e1rs\u00e9rt\u00e9s b\u0171ncselekm\u00e9ny, amelyet a nemzeti \u00e9s nemzetk\u00f6zi jogszab\u00e1lyoknak megfelel\u0151en szankcion\u00e1lni kell.\nA magyar diplom\u00e1cia vezet\u0151je elmondta: Budapest \u00e9s Ath\u00e9n egy pontban nem \u00e9rt egyet, \u00e9s ez a k\u00f6telez\u0151 letelep\u00edt\u00e9si kv\u00f3ta, amelyet Magyarorsz\u00e1g semmilyen form\u00e1ban sem fogad el.\n\"Ugyanakkor k\u00e9szen \u00e1llunk arra, hogy seg\u00edts\u00e9get, fejleszt\u00e9si t\u00e1mogat\u00e1st ny\u00fajtsunk azon orsz\u00e1gok sz\u00e1m\u00e1ra, ahonnan a bev\u00e1ndorl\u00f3k megindulnak\" - h\u00fazta al\u00e1.\nSzijj\u00e1rt\u00f3\u00a0P\u00e9ter k\u00f6z\u00f6s finansz\u00edroz\u00e1s\u00fa fejleszt\u00e9si programok l\u00e9trehoz\u00e1s\u00e1t javasolta D\u00e9ndiasznak, amelyekkel jav\u00edthatn\u00e1k a k\u00f6zel-keleti kereszt\u00e9ny k\u00f6z\u00f6ss\u00e9gek biztons\u00e1g\u00e1t \u00e9s \u00e9letk\u00f6r\u00fclm\u00e9nyeit.\nEmellett a felek al\u00e1\u00edrtak egy turisztikai meg\u00e1llapod\u00e1st, \u00e9s az energetikai egy\u00fcttm\u0171k\u00f6d\u00e9s szorosabbra f\u0171z\u00e9s\u00e9r\u0151l is sz\u00f3 esett. Ez ut\u00f3bbi a g\u00f6r\u00f6g \u00e9s a magyar g\u00e1zvezet\u00e9k-h\u00e1l\u00f3zat k\u00f6z\u00f6tti \u00f6sszek\u00f6ttet\u00e9s megteremt\u00e9s\u00e9vel val\u00f3sulhat meg. Ha minden a tervek szerint halad, ez 2022-2023-ra \u00faj forr\u00e1st jelenthet az energiaell\u00e1t\u00e1sban - mutatott r\u00e1 a k\u00fcl\u00fcgyminiszter.\n\nMTI 2020. j\u00falius 9.\n\n"}]