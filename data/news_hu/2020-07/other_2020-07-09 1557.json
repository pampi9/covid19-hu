[{"date": "2020-07-09 15:57", "url": "https://koronavirus.gov.hu/cikkek/varga-mihaly-az-elelmiszergazdasagrol-es-kozbeszerzesekrol-targyalt-gazdasagvedelmi-operativ", "h1": "Varga Mih\u00e1ly: az \u00e9lelmiszergazdas\u00e1gr\u00f3l \u00e9s k\u00f6zbeszerz\u00e9sekr\u0151l t\u00e1rgyalt a Gazdas\u00e1gv\u00e9delmi Operat\u00edv T\u00f6rzs", "body": "\nAz \u00e9lelmiszergazdas\u00e1g er\u0151s\u00edt\u00e9se \u00e9s a k\u00f6zbeszerz\u00e9si elj\u00e1r\u00e1sok egyszer\u0171s\u00edt\u00e9se, gyors\u00edt\u00e1sa volt a k\u00f6zponti t\u00e9ma a Gazdas\u00e1gv\u00e9delmi Operat\u00edv T\u00f6rzs (GOT) cs\u00fct\u00f6rt\u00f6ki \u00fcl\u00e9s\u00e9n - k\u00f6z\u00f6lte Varga Mih\u00e1ly p\u00e9nz\u00fcgyminiszter az \u00fcl\u00e9st k\u00f6vet\u0151 budapesti sajt\u00f3t\u00e1j\u00e9koztat\u00f3n.\n\n\nA miniszter hangs\u00falyozta: el kell \u00e9rni, hogy min\u00e9l nagyobb ar\u00e1nyban ker\u00fclj\u00f6n magyar \u00e9lelmiszer a hazai k\u00f6z\u00e9tkeztet\u00e9sbe, ezzel is seg\u00edtve az \u00e9lelmiszertermel\u0151ket, az \u00e9lelmiszeripari \u00e1gazatban dolgoz\u00f3 v\u00e1llalkoz\u00e1sokat.\n\u00a0\u00a0\u00a0\u00a0\u00a0Varga Mih\u00e1ly r\u00e1mutatott: a k\u00f6zbeszerz\u00e9si elj\u00e1r\u00e1s egyszer\u0171s\u00edt\u00e9se, gyors\u00edt\u00e1sa sz\u00fcks\u00e9ges a gazdas\u00e1g \u00fajraind\u00edt\u00e1s\u00e1hoz, hogy a v\u00e1llalkoz\u00e1soknak k\u00f6nnyebb\u00e9 v\u00e1ljon az elj\u00e1r\u00e1sokon val\u00f3 r\u00e9szv\u00e9tel, hiszen a k\u00f6zbeszerz\u00e9sek a hazai \u00f6sszterm\u00e9k (GDP) 7 sz\u00e1zal\u00e9k\u00e1t \u00e9rintik.\n\u00a0\u00a0\u00a0\u00a0A p\u00e9nz\u00fcgyminiszter elmondta, hogy az \u00fcl\u00e9sen megt\u00e1rgyalt\u00e1k a Nemzeti \u00c9lelmiszerl\u00e1nc-biztons\u00e1gi Hivatal (N\u00e9bih) \u00e9s a K\u00f6zbeszerz\u00e9si Hat\u00f3s\u00e1g el\u0151terjeszt\u00e9s\u00e9t, \u00e9s a t\u00f6rzs javaslatot tesz a korm\u00e1nynak a hazai \u00e9lelmiszeripar er\u0151s\u00edt\u00e9s\u00e9re, a k\u00f6zbeszerz\u00e9si elj\u00e1r\u00e1s egyszer\u0171s\u00edt\u00e9s\u00e9re.\n\u00a0\u00a0\u00a0\u00a0A miniszter szerint, ha a hazai \u00e9lelmiszer-alapanyagok nagyobb ar\u00e1nyban lenn\u00e9nek jelen a k\u00f6z\u00e9tkeztet\u00e9sben, b\u0151v\u00fclhetne a helyi term\u00e9kek piaca, egy \u00faj \u00e9lelmiszerl\u00e1nc-biztons\u00e1gi adatk\u00f6zpont l\u00e9trehoz\u00e1s\u00e1val pedig egyszer\u0171s\u00edteni lehetne a term\u00e9kek nyomon k\u00f6vet\u00e9s\u00e9t, az ezzel \u00f6sszef\u00fcgg\u0151 v\u00e1llalkoz\u00f3i adminisztr\u00e1ci\u00f3t, \u00e9s hozz\u00e1j\u00e1rulna a gazdas\u00e1g feh\u00e9red\u00e9s\u00e9hez.\n\u00a0\u00a0\u00a0\u00a0Oravecz M\u00e1rton, a N\u00e9bih eln\u00f6ke a sajt\u00f3t\u00e1j\u00e9koztat\u00f3n fontosnak nevezte, hogy a hazai v\u00e1s\u00e1rl\u00f3k \u00e9s a hazai term\u00e9kek tal\u00e1lkozzanak. A magyar \u00e9lelmiszertermel\u0151knek fontos a piaci lehet\u0151s\u00e9g, a koronav\u00edrus-j\u00e1rv\u00e1ny r\u00e1vil\u00e1g\u00edtott arra, hogy a hazai, a helyben el\u00e9rhet\u0151 \u00e9lelmiszeripari term\u00e9kek egyar\u00e1nt k\u00e9pviselnek gazdas\u00e1gi \u00e9s biztons\u00e1gi szempontot - tette hozz\u00e1.\n\u00a0\u00a0\u00a0\u00a0Kov\u00e1cs L\u00e1szl\u00f3, a K\u00f6zbeszerz\u00e9si Hat\u00f3s\u00e1g eln\u00f6ke elmondta, javaslataik uni\u00f3s \u00e9s hazai jogi szab\u00e1lyoz\u00e1st egyar\u00e1nt \u00e9rintenek. Szerint\u00fck a k\u00f6zbeszerz\u00e9si folyamatot egyszer\u0171s\u00edten\u00e9 \u00e9s gyors\u00edtan\u00e1 egyebek k\u00f6zt a nyilatkozati elv gyakoribb haszn\u00e1lata, a ki\u00edr\u00f3 \u00e9s aj\u00e1nlattev\u0151 k\u00f6z\u00f6tti t\u00e1rgyal\u00e1sok el\u0151t\u00e9rbe ker\u00fcl\u00e9se, a b\u00edr\u00e1latok egyszer\u0171s\u00edt\u00e9se, mindez \u00fagy, hogy a k\u00f6zbeszerz\u00e9s \u00e1tl\u00e1that\u00f3s\u00e1ga, a verseny tisztas\u00e1ga ne s\u00e9r\u00fclj\u00f6n.\n\u00a0\u00a0\u00a0\u00a0K\u00e9rd\u00e9sre v\u00e1laszolva Varga Mih\u00e1ly elmondta, hogy a magyar gazdas\u00e1g vissza\u00e9p\u00fcl\u00e9se megkezd\u0151d\u00f6tt, tarthat\u00f3 az idei \u00e9vre jelzett 3 sz\u00e1zal\u00e9kos visszaes\u00e9s, ugyanakkor a hi\u00e1nyt \u00fajra kell sz\u00e1molni.\n\n\nMTI 2020. j\u00falius 9.\n\n"}]