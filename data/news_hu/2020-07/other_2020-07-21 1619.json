[{"date": "2020-07-21 16:19", "url": "https://koronavirus.gov.hu/cikkek/nemzeti-konzultacio-mar-725-ezren-toltottek-ki-kerdoivet", "h1": "Nemzeti konzult\u00e1ci\u00f3 - M\u00e1r 725 ezren t\u00f6lt\u00f6tt\u00e9k ki a k\u00e9rd\u0151\u00edvet", "body": "\nV\u00e1ltozatlanul \u00f3ri\u00e1si az \u00e9rdekl\u0151d\u00e9s a nemzeti konzult\u00e1ci\u00f3 ir\u00e1nt, m\u00e1r 725 ezren t\u00f6lt\u00f6tt\u00e9k ki a k\u00e9rd\u0151\u00edvet - k\u00f6z\u00f6lte\u00a0D\u00f6m\u00f6t\u00f6r\u00a0Csaba, a Minisztereln\u00f6ki Kabinetiroda parlamenti \u00e1llamtitk\u00e1ra keddi sajt\u00f3t\u00e1j\u00e9koztat\u00f3j\u00e1n.\n\n\nAz \u00e1llamtitk\u00e1r elmondta: m\u00e9g h\u00e1rom h\u00e9t van az augusztus 15-i felad\u00e1si hat\u00e1rid\u0151ig, de m\u00e1r most is egy\u00e9rtelm\u0171, hogy a mostani nemzeti konzult\u00e1ci\u00f3ban - a kor\u00e1bbiakhoz hasonl\u00f3an - rengetegen vesznek r\u00e9szt, ami er\u0151s t\u00e1maszt adhat a j\u00f6v\u0151beni korm\u00e1nyzati d\u00f6nt\u00e9sekhez.\n\u00a0\u00a0\u00a0\u00a0Hozz\u00e1tette: a kor\u00e1bbi konzult\u00e1ci\u00f3khoz k\u00e9pest valamivel magasabb az internetes kit\u00f6lt\u00e9sek sz\u00e1ma, de a magyarok t\u00falnyom\u00f3 r\u00e9sze post\u00e1n k\u00fcldi vissza a k\u00e9rd\u0151\u00edvet.\n\u00a0\u00a0\u00a0\u00a0D\u00f6m\u00f6t\u00f6r\u00a0Csaba \u00fagy \u00e9rt\u00e9kelt: Magyarorsz\u00e1g v\u00e1ltozatlanul eredm\u00e9nyesen tartja mag\u00e1t a j\u00e1rv\u00e1ny elleni k\u00fczdelemben, de szerte a vil\u00e1gon \"enn\u00e9l az\u00e9rt komorabb a k\u00e9p\", hiszen 15 milli\u00f3hoz k\u00f6zel\u00edt a fert\u0151z\u00f6ttek sz\u00e1ma, mik\u00f6zben legal\u00e1bb 600 ezren hunytak el a j\u00e1rv\u00e1ny k\u00f6vetkezt\u00e9ben.\n\u00a0\u00a0\u00a0\u00a0Elmondta: a Magyarorsz\u00e1gn\u00e1l nem sokkal nagyobb Hollandi\u00e1ban a napi esetek sz\u00e1ma 50-r\u0151l 150 f\u00f6l\u00e9 emelkedett, mik\u00f6zben haz\u00e1nkban ez a sz\u00e1m nyolc, az elhunytak sz\u00e1ma pedig 100 ezer f\u0151re vet\u00edtve Hollandi\u00e1ban 36, Magyarorsz\u00e1gon hat. Hozz\u00e1tette: Rom\u00e1ni\u00e1ban ek\u00f6zben megd\u0151lt az egy nap alatt diagnosztiz\u00e1lt esetek sz\u00e1ma, \u00e9s a hal\u00e1loz\u00e1sok rekordja is.\n\u00a0\u00a0\u00a0\u00a0Az \u00e1llamtitk\u00e1r szerint ez\u00e9rt most a f\u0151 c\u00e9l a v\u00edrus behurcol\u00e1s\u00e1nak megakad\u00e1lyoz\u00e1sa, ez\u00e9rt kellett kor\u00e1bban beutaz\u00e1si korl\u00e1toz\u00e1sokat elrendelni.\n\u00a0\u00a0\u00a0\u00a0Kiemelte: a nemzeti konzult\u00e1ci\u00f3ban az egyes korl\u00e1toz\u00f3 int\u00e9zked\u00e9sekr\u0151l - \u00edgy p\u00e9ld\u00e1ul a maszkvisel\u00e9sr\u0151l vagy az id\u0151sek bev\u00e1s\u00e1rl\u00e1si s\u00e1vj\u00e1r\u00f3l - is elmondhatj\u00e1k az emberek a v\u00e9lem\u00e9ny\u00fcket.\n\u00a0\u00a0\u00a0\u00a0D\u00f6m\u00f6t\u00f6r\u00a0Csaba a k\u00e9rd\u0151\u00edv kit\u00f6lt\u00e9s\u00e9re b\u00edztatva hangs\u00falyozta: ha meg\u00e9rkezik a j\u00e1rv\u00e1ny m\u00e1sodik hull\u00e1ma, akkor \u00fajra nagy \u00f6sszefog\u00e1sra van sz\u00fcks\u00e9g, \u00e9s arra is, hogy a korm\u00e1ny tudja, melyek az igaz\u00e1n t\u00e1mogatott int\u00e9zked\u00e9sek, hiszen ennek ismeret\u00e9ben lehet j\u00f3 \u00e9s gyors d\u00f6nt\u00e9seket hozni.\n\u00a0\u00a0\u00a0\u00a0K\u00e9rd\u00e9sre v\u00e1laszolva az \u00e1llamtitk\u00e1r komoly eredm\u00e9nynek nevezte az EU-cs\u00facson sz\u00fcletett meg\u00e1llapod\u00e1st, mert mint mondta, komoly plusz p\u00e9nzeket siker\u00fclt szerezni, \u00e9s siker\u00fclt megv\u00e9deni a nemzeti b\u00fcszkes\u00e9get is.\n\u00a0\u00a0\u00a0\u00a0\"Az a rem\u00e9ny\u00fcnk, hogy ezzel a meg\u00e1llapod\u00e1ssal val\u00f3ban elindulhat a gazdas\u00e1gi k\u00e1rok helyre\u00e1ll\u00edt\u00e1sa, \u00e9s mindezt politikamentesen, igazs\u00e1gosan \u00e9s a m\u00e9lt\u00e1nyosan lehet megtenni\" - fogalmazott.\n\u00a0\u00a0\u00a0\u00a0Kiemelte: a magyar minisztereln\u00f6k az eredeti javaslatokhoz k\u00e9pest h\u00e1rom milli\u00e1rd eur\u00f3val, azaz mintegy ezer milli\u00e1rd forinttal t\u00f6bb p\u00e9nzt harcolt ki, ami az\u00e9rt is nagy dolog, mert a britek kil\u00e9p\u00e9s\u00e9vel kevesebb lesz a befizet\u00e9s. Azt is siker\u00fclt el\u00e9rni - folytatta - hogy a Magyarorsz\u00e1gnak j\u00e1r\u00f3 t\u00e1mogat\u00e1sok foly\u00f3s\u00edt\u00e1s\u00e1nak k\u00e9rd\u00e9s\u00e9t ne k\u00f6ss\u00e9k \u00f6ssze politikai felt\u00e9telekkel. Csak p\u00e9nz\u00fcgyi ellen\u0151rz\u00e9sr\u0151l lehet sz\u00f3, \u00edgy lehet elker\u00fclni, hogy jog\u00e1llamis\u00e1gi \u00e1lc\u00e1val p\u00e9nzeket vegyenek el a kelet-eur\u00f3pai orsz\u00e1gokt\u00f3l - hangs\u00falyozta.\n\u00a0\u00a0\u00a0\u00a0D\u00f6m\u00f6t\u00f6r\u00a0Csaba j\u00f3 h\u00edrnek nevezte azt is, hogy a Nyugat-Balk\u00e1n integr\u00e1ci\u00f3j\u00e1ra \u00e9s a keleti b\u0151v\u00edt\u00e9sre is t\u00f6bb forr\u00e1s \u00e1ll majd rendelkez\u00e9sre.\n\u00a0\u00a0\u00a0\u00a0Az \u00e1llamtitk\u00e1r k\u00e9rd\u00e9sre v\u00e1laszolva helyt\u00e1ll\u00f3nak nevezte azokat a sajt\u00f3inform\u00e1ci\u00f3kat, miszerint Angela Merkel, n\u00e9met kancell\u00e1r \u00edg\u00e9retet tett a magyar minisztereln\u00f6knek arra, hogy \u00e9v v\u00e9g\u00e9ig lez\u00e1rja a n\u00e9met eln\u00f6ks\u00e9g a 7-es cikkely szerint elj\u00e1r\u00e1st Magyarorsz\u00e1ggal szemben.\nhttps://nemzetikonzultacio.kormany.hu/\n\n\nMTI 2020. j\u00falius 21.\n\n"}]