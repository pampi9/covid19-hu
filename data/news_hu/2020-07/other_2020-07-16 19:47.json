[{"date": "2020-07-16 19:47", "url": "https://koronavirus.gov.hu/cikkek/nem-lassul-jarvany-terjedese-osszefoglalo", "h1": "Nem lassul a j\u00e1rv\u00e1ny terjed\u00e9se - \u00d6SSZEFOGLAL\u00d3", "body": "\nNem lassul a koronav\u00edrus-vil\u00e1gj\u00e1rv\u00e1ny terjed\u00e9se, Eur\u00f3p\u00e1ban a m\u00e1sodik hull\u00e1mra k\u00e9sz\u00fclve szigor\u00edtj\u00e1k a j\u00e1rv\u00e1ny elleni int\u00e9zked\u00e9seket.\n\n\nCs\u00fct\u00f6rt\u00f6k este vil\u00e1gszerte 13 589 273 igazolt fert\u0151z\u00f6ttet tartottak nyilv\u00e1n, a hal\u00e1lesetek sz\u00e1ma 584 990 volt, \u00e9s 7 607 033-an gy\u00f3gyultak meg a SARS-CoV-2 nev\u0171 v\u00edrus okozta Covid-19-betegs\u00e9gb\u0151l a baltimore-i Johns Hopkins egyetem \u00f6sszes\u00edt\u00e9se szerint.\n\u00a0\u00a0\u00a0\u00a0A legt\u00f6bb fert\u0151z\u00f6ttet tov\u00e1bbra is az Egyes\u00fclt \u00c1llamokban regisztr\u00e1lt\u00e1k, sz\u00e1m szerint 3 499 771-et, a betegs\u00e9gbe 137 420-an haltak bele.\n\u00a0\u00a0\u00a0\u00a0Olaszorsz\u00e1gban, ahol 20 \u00faj hal\u00e1lesettel cs\u00fct\u00f6rt\u00f6kre meghaladta a 35 ezret j\u00e1rv\u00e1ny \u00e1ldozatainak sz\u00e1ma, \u00e9s 230 \u00faj fert\u0151z\u00f6ttel a j\u00e1rv\u00e1ny kezdete \u00f3ta el\u00e9rte a 243 736-ot a fert\u0151z\u00f6ttek\u00e9, katon\u00e1k z\u00e1rt\u00e1k le a v\u00f6r\u00f6skereszt k\u00f6zpontj\u00e1t Jesolo v\u00e1ros\u00e1ban, miut\u00e1n az itt tart\u00f3zkod\u00f3 mened\u00e9kk\u00e9r\u0151kb\u0151l negyvenketten, valamint a k\u00f6zpont egyik olasz munkat\u00e1rsa pozit\u00edvnak bizonyultak. Az eg\u00e9szs\u00e9g\u00fcgyi t\u00e1rca tov\u00e1bbi h\u00e1rom orsz\u00e1ggal, Szerbi\u00e1val, Montenegr\u00f3val \u00e9s Koszov\u00f3val b\u0151v\u00edtette az \u00fagynevezett v\u00f6r\u00f6s kateg\u00f3ri\u00e1j\u00fa, vagyis a koronav\u00edrus-j\u00e1rv\u00e1ny szempontj\u00e1b\u00f3l kiemelten vesz\u00e9lyes orsz\u00e1gok sor\u00e1t. Roberto Speranza eg\u00e9szs\u00e9g\u00fcgyi miniszter bejelent\u00e9se szerint tilos a beutaz\u00e1s Olaszorsz\u00e1gba, valamint az Olaszorsz\u00e1gon kereszt\u00fcli \u00e1tutaz\u00e1s is mindazok sz\u00e1m\u00e1ra, akik az ut\u00f3bbi tizenn\u00e9gy napban Szerbi\u00e1ban, Koszov\u00f3ban \u00e9s Montenegr\u00f3ban tart\u00f3zkodtak.\n\u00a0\u00a0\u00a0\u00a0Szerbi\u00e1ban egy nap alatt 351 \u00faj fert\u0151z\u00f6ttet vettek nyilv\u00e1ntart\u00e1sba, az azonos\u00edtott fert\u0151z\u00f6ttek sz\u00e1ma ezzel m\u00e1r megk\u00f6zel\u00edti a h\u00faszezret. Az ut\u00f3bbi 24 \u00f3r\u00e1ban 18 983-r\u00f3l 19 334-re emelkedett a regisztr\u00e1lt fert\u0151z\u00f6ttek sz\u00e1ma. Szerd\u00e1n 11 \u00fajabb hal\u00e1los \u00e1ldozata volt a betegs\u00e9gnek, \u00edgy a halottak sz\u00e1ma 429-re n\u0151tt. Montenegr\u00f3ban egy nap alatt 1453-r\u00f3l 1522-re n\u0151tt az azonos\u00edtott fert\u0151z\u00f6ttek sz\u00e1ma. Nem volt hal\u00e1los \u00e1ldozata a v\u00edrusnak szerd\u00e1n, \u00edgy a halottak sz\u00e1ma 26 maradt.\n\u00a0\u00a0\u00a0\u00a0Nagy-Britanni\u00e1ban \u00fajabb 66 beteg halt meg egy nap alatt, \u00edgy cs\u00fct\u00f6rt\u00f6kre a hal\u00e1los \u00e1ldozatok sz\u00e1ma 45 119-re n\u0151tt. A 642 napi \u00faj fert\u0151z\u00f6ttel a regisztr\u00e1lt fert\u0151z\u00f6ttek sz\u00e1ma el\u00e9rte a 292 552-\u0151t.\n\u00a0\u00a0\u00a0\u00a0Hivatalos \u00e1llami gy\u00e1szszertart\u00e1son b\u00facs\u00faztatt\u00e1k a koronav\u00edrus j\u00e1rv\u00e1ny t\u00f6bb t\u00edzezer hal\u00e1los \u00e1ldozat\u00e1t a spanyol f\u0151v\u00e1rosban cs\u00fct\u00f6rt\u00f6k\u00f6n. A madridi kir\u00e1lyi palota udvar\u00e1n tartott nagyszab\u00e1s\u00fa megeml\u00e9kez\u00e9s az \u00e1ldozati l\u00e1ng meggy\u00fajt\u00e1s\u00e1val vette kezdet\u00e9t, amely k\u00f6r\u00e9 k\u00e9s\u0151bb egy-egy sz\u00e1l feh\u00e9r r\u00f3zs\u00e1t helyeztek el az esem\u00e9ny megh\u00edvottjai. A spanyol eg\u00e9szs\u00e9g\u00fcgyi miniszt\u00e9rium legut\u00f3bbi adatai szerint a mintegy 47 milli\u00f3 lakos\u00fa Spanyolorsz\u00e1gban eddig t\u00f6bb mint 257 ezer embern\u00e9l igazolt\u00e1k a koronav\u00edrus-fert\u0151z\u00e9st a legels\u0151, janu\u00e1r v\u00e9g\u00e9n azonos\u00edtott eset \u00f3ta. A hal\u00e1los \u00e1ldozatok sz\u00e1ma meghaladja a 28 ezret.\n\u00a0\u00a0\u00a0\u00a0Meghaladta a 200 ezret az igazolt koronav\u00edrus-fert\u0151z\u00e9sek sz\u00e1ma N\u00e9metorsz\u00e1gban a Robert Koch orsz\u00e1gos k\u00f6zeg\u00e9szs\u00e9g\u00fcgyi int\u00e9zet (RKI) cs\u00fct\u00f6rt\u00f6ki adatai szerint, az akt\u00edv esetek sz\u00e1ma viszont csup\u00e1n \u00f6tezer k\u00f6r\u00fcl van a t\u00f6bb mint 83 milli\u00f3 lakos\u00fa orsz\u00e1gban. A v\u00edrus okozta betegs\u00e9ggel (Covid-19) \u00f6sszef\u00fcgg\u00e9sben 9063 regisztr\u00e1lt fert\u0151z\u00f6tt halt meg. A j\u00e1rv\u00e1ny egyre ink\u00e1bb helyi kit\u00f6r\u00e9sekb\u0151l, fell\u00e1ngol\u00e1sokb\u00f3l \u00e1ll, amelyeket eddig rendre siker\u00fclt megf\u00e9kezni.\n\u00a0\u00a0\u00a0\u00a0Nem m\u00e9rs\u00e9kl\u0151dik jelent\u0151sen Horv\u00e1torsz\u00e1gban \u00e9s Szlov\u00e9ni\u00e1ban az \u00faj koronav\u00edrussal fert\u0151z\u00f6ttek napi sz\u00e1ma. Horv\u00e1torsz\u00e1gban szerd\u00e1n 86-tal n\u0151tt \u00e9s el\u00e9rte a 4039-et az \u00faj fert\u0151z\u00f6ttek sz\u00e1ma. Kedden ez a sz\u00e1m 92 volt. Nem t\u00f6rt\u00e9nt \u00fajabb hal\u00e1leset, \u00edgy a j\u00e1rv\u00e1ny hal\u00e1los \u00e1ldozatainak sz\u00e1ma 120 maradt. Szlov\u00e9ni\u00e1ban az elm\u00falt 24 \u00f3r\u00e1ban 19-cel 1897-re n\u0151tt az azonos\u00edtott koronav\u00edrus-fert\u0151z\u00f6ttek sz\u00e1ma. Ez megegyezik az el\u0151z\u0151 napi adattal. \u00daj hal\u00e1lesetet nem regisztr\u00e1ltak, a j\u00e1rv\u00e1ny hal\u00e1los \u00e1ldozatainak sz\u00e1ma \u00edgy 111 maradt.\n\u00a0\u00a0\u00a0\u00a0Rom\u00e1ni\u00e1ban 777 \u00faj koronav\u00edrusos megbeteged\u00e9st diagnosztiz\u00e1ltak az elm\u00falt 24 \u00f3r\u00e1ban, \u00e9s ezzel ism\u00e9t megd\u0151lt az egy nap alatt jegyzett megbeteged\u00e9sek cs\u00facsa. A cs\u00fct\u00f6rt\u00f6k\u00f6n kora d\u00e9lut\u00e1n k\u00f6z\u00f6lt adatok szerint a j\u00e1rv\u00e1ny kezdete \u00f3ta 35 003-an fert\u0151z\u0151dtek meg az orsz\u00e1gban az \u00faj t\u00edpus\u00fa koronav\u00edrussal. K\u00f6z\u00fcl\u00fck 22 189-en meggy\u00f3gyultak, 1971-en meghaltak (19-en az elm\u00falt 24 \u00f3r\u00e1ban). Jelenleg 10843 akt\u00edv fert\u0151z\u00f6ttet tartanak sz\u00e1mon, k\u00f6z\u00fcl\u00fck 8697-et k\u00f3rh\u00e1zban kezelnek.\n\u00a0\u00a0\u00a0\u00a0Litv\u00e1nia szigor\u00edtani tervezi az Eur\u00f3pai Uni\u00f3 hat\u00e1rain t\u00falr\u00f3l \u00e9s meg egy sor orsz\u00e1gb\u00f3l \u00e9rkez\u0151 \u00e1llampolg\u00e1rok beutaz\u00e1s\u00e1nak felt\u00e9teleit, miut\u00e1n n\u0151tt a koronav\u00edrusos fert\u0151z\u00f6ttek sz\u00e1ma. Az Eur\u00f3pai Uni\u00f3n \u00e9s a Gazdas\u00e1gi Egy\u00fcttm\u0171k\u00f6d\u00e9si \u00e9s Fejleszt\u00e9si Szervezeten (OECD) k\u00edv\u00fcli \u00e1llamok polg\u00e1rai sz\u00e1m\u00e1ra k\u00f6telez\u0151v\u00e9 teszik a koronav\u00edrus-tesztet \u00e9s a 14 napos karant\u00e9nt a beutaz\u00e1st k\u00f6vet\u0151en.\n\u00a0\u00a0\u00a0\u00a0A lett korm\u00e1ny mintegy egymilli\u00e1rd eur\u00f3t szabad\u00edtott fel a koronav\u00edrus-vil\u00e1gj\u00e1rv\u00e1ny okozta v\u00e1ls\u00e1g k\u00f6vetkezm\u00e9nyeinek enyh\u00edt\u00e9s\u00e9re.\n\u00a0\u00a0\u00a0\u00a0Az el\u0151z\u0151 napihoz hasonl\u00f3an cs\u00fct\u00f6rt\u00f6kre megint nyolcsz\u00e1zn\u00e1l t\u00f6bb \u00faj koronav\u00edrusos beteget regisztr\u00e1ltak Ukrajn\u00e1ban, vel\u00fck egy\u00fctt az eddig azonos\u00edtott fert\u0151z\u00f6ttek sz\u00e1ma m\u00e1r meghaladta az 56 ezret az orsz\u00e1gban. A j\u00e1rv\u00e1ny kezdete \u00f3ta azonos\u00edtott fert\u0151z\u00f6ttek sz\u00e1ma az el\u0151z\u0151 napi 848 \u00faj esettel egy\u00fctt el\u00e9rte az 56 ezer 455-\u00f6t. El\u0151z\u0151 nap 18 \u00fajabb hal\u00e1leset t\u00f6rt\u00e9nt, \u00edgy m\u00e1r 1445-en haltak bele a betegs\u00e9gbe.\n\u00a0\u00a0\u00a0\u00a0Oroszorsz\u00e1gban az igazolt koronav\u00edrus-fert\u0151z\u00f6ttek sz\u00e1ma az elm\u00falt nap alatt 6428-cal 752 797-re emelkedett. Oroszorsz\u00e1g jelenleg a negyedik helyen \u00e1ll a vil\u00e1gon a fert\u0151z\u00f6ttek sz\u00e1m\u00e1t tekintve, az Egyes\u00fclt \u00c1llamok (3 499 741, Braz\u00edlia (1 966 748) \u00e9s India (968 876) ut\u00e1n. Az akt\u00edv esetek sz\u00e1ma 2182-vel 209 168-re cs\u00f6kkent. A hal\u00e1loz\u00e1sok sz\u00e1ma 167-tel 11 937-re, a gy\u00f3gyultak\u00e9 pedig 8443-mal 531 692-re emelkedett. A j\u00e1rv\u00e1ny miatt elmarad a j\u00falius 26-ra kit\u0171z\u00f6tt, \u00fagynevezett Halhatatlan Ezred-felvonul\u00e1s. Az orsz\u00e1gos szinten milli\u00f3kat megmozgat\u00f3 megeml\u00e9kez\u00e9sen, amelyen az ut\u00f3dok a m\u00e1sodik vil\u00e1gh\u00e1bor\u00fas veter\u00e1nok portr\u00e9ival vonulnak fel, hagyom\u00e1nyosan a gy\u0151zelem napj\u00e1n, m\u00e1jus 9-\u00e9n szokt\u00e1k megrendezni.\nMTI 2020. j\u00falius 16.\n\n"}]