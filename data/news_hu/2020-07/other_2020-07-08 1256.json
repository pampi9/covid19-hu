[{"date": "2020-07-08 12:56", "url": "https://koronavirus.gov.hu/cikkek/orban-az-eu-szuksegleteire-fokuszalo-strategiara-van-szukseg", "h1": "Orb\u00e1n: az EU sz\u00fcks\u00e9gleteire f\u00f3kusz\u00e1l\u00f3 strat\u00e9gi\u00e1ra van sz\u00fcks\u00e9g", "body": "\nAz Eur\u00f3pai Uni\u00f3 (EU) sz\u00fcks\u00e9gleteire f\u00f3kusz\u00e1l\u00f3 strat\u00e9gi\u00e1ra van sz\u00fcks\u00e9g, a val\u00f3di kih\u00edv\u00e1st a gazdas\u00e1gi teljes\u00edtm\u00e9ny \u00e9s a versenyk\u00e9pess\u00e9g er\u0151s\u00edt\u00e9se jelenti - mondta Orb\u00e1n Viktor minisztereln\u00f6k az Eur\u00f3pa cenz\u00far\u00e1zatlanul c\u00edmmel rendezett online nemzetk\u00f6zi konferenci\u00e1n, szerd\u00e1n.\n\n\nA korm\u00e1nyf\u0151 kiemelte: a probl\u00e9m\u00e1t az jelenti, hogy az elm\u00falt \u00e9vekben, a v\u00e1ls\u00e1gok idej\u00e9n, az EU mindig taktikai megk\u00f6zel\u00edt\u00e9st k\u00f6vetett, reakt\u00edv v\u00e1laszokat adott. Taktika helyett azonban strat\u00e9gi\u00e1ra van sz\u00fcks\u00e9g \u00e9s proakt\u00edv v\u00e1laszokra - jelentette ki.\n\u00a0\u00a0\u00a0\u00a0Hozz\u00e1tette: rem\u00e9li, hogy az \u00faj eur\u00f3pai strat\u00e9gia kialak\u00edt\u00e1s\u00e1ban \u00e9s megval\u00f3s\u00edt\u00e1s\u00e1ban az Eur\u00f3pai N\u00e9pp\u00e1rt lesz a motor.\n\u00a0\u00a0\u00a0\u00a0Hangs\u00falyozta, Eur\u00f3pa visszavonul\u00f3ban van, ezt t\u00e9nyek t\u00e1masztj\u00e1k al\u00e1: rosszabbul teljes\u00edt a reprodukci\u00f3s r\u00e1ta, a v\u00e9delmi kiad\u00e1sok \u00e9s a vil\u00e1ggazdas\u00e1gi s\u00falya tekintet\u00e9ben is. Tov\u00e1bb\u00e1 a hatalmi egyens\u00faly is megv\u00e1ltozott Eur\u00f3p\u00e1ban, hiszen 30 \u00e9ve a francia-n\u00e9met tengely volt meghat\u00e1roz\u00f3, \u00e9s emellett Nagy-Britannia k\u00e9pviselte a nemzetek Eur\u00f3p\u00e1j\u00e1t. Ez biztos\u00edtott egy olyan egyens\u00falyt, amely akkor is megvolt, amikor a k\u00f6z\u00e9p-eur\u00f3pai orsz\u00e1gok csatlakoztak az uni\u00f3hoz - mutatott r\u00e1.\n\u00a0\u00a0\u00a0\u00a0Ma azonban Franciaorsz\u00e1g s\u00falyosan el van ad\u00f3sodva, Nagy-Britannia kil\u00e9pett, \u00e9s N\u00e9metorsz\u00e1g \u00fajra az er\u0151s tag\u00e1llam, amelyt\u0151l mindenki a megold\u00e1st v\u00e1rja, amikor neh\u00e9zs\u00e9gek mer\u00fclnek fel. Ez az \u00faj hatalmi realit\u00e1s Eur\u00f3p\u00e1ban - jegyezte meg.\n\u00a0\u00a0\u00a0\u00a0A minisztereln\u00f6k felid\u00e9zte: h\u00e1rom v\u00e1ls\u00e1g volt Eur\u00f3p\u00e1ban az elm\u00falt id\u0151ben, a p\u00e9nz\u00fcgyi \u00e9s a migr\u00e1ci\u00f3s v\u00e1ls\u00e1g, most pedig a koronav\u00edrus-j\u00e1rv\u00e1ny. Mindegyiket m\u00e1sk\u00e9nt kezelt\u00e9k a kontinens k\u00e9t fel\u00e9n - f\u0171zte hozz\u00e1.\n\u00a0\u00a0\u00a0\u00a0K\u00f6z\u00f6lte: a p\u00e9nz\u00fcgyi v\u00e1ls\u00e1g idej\u00e9n Nyugaton a j\u00f3l\u00e9ti \u00e1llam megment\u00e9se volt a c\u00e9l, m\u00edg K\u00f6z\u00e9p-Eur\u00f3p\u00e1ban, f\u0151leg Magyarorsz\u00e1gon a munkaalap\u00fa t\u00e1rsdalom volt a v\u00e1lasz. A migr\u00e1ci\u00f3s v\u00e1ls\u00e1got illet\u0151en Nyugaton a demogr\u00e1fiai probl\u00e9m\u00e1kat bev\u00e1ndorl\u00e1ssal akart\u00e1k megoldani, K\u00f6z\u00e9p-Eur\u00f3p\u00e1ban viszont nem akart\u00e1k m\u00e1s civiliz\u00e1ci\u00f3k probl\u00e9m\u00e1it idehozni - mondta.\n\u00a0\u00a0\u00a0\u00a0Hangs\u00falyozta: az is baj, hogy mik\u00f6zben Eur\u00f3pa k\u00e9ptelen megoldani a saj\u00e1t gondjait, meg akarja oldani a vil\u00e1g probl\u00e9m\u00e1it \u00e9s el\u0151 akarja \u00edrni a nemzetk\u00f6zi partnereinek, hogyan vezess\u00e9k az orsz\u00e1gukat.\n\u00a0\u00a0\u00a0\u00a0Kijelentette: v\u00e9get kell vetni ennek a gyakorlatnak \u00e9s vissza kell t\u00e9rni ahhoz a megk\u00f6zel\u00edt\u00e9shez, hogy Eur\u00f3p\u00e1nak a saj\u00e1t bels\u0151 gondjaira kell koncentr\u00e1lnia els\u0151sorban, \u00e9s legfeljebb csak ezt k\u00f6vet\u0151en adhat tan\u00e1csot m\u00e1soknak.\n\u00a0\u00a0\u00a0\u00a0Orb\u00e1n Viktor szerint k\u00e9t k\u00fcl\u00f6nb\u00f6z\u0151 koncepci\u00f3 van az eur\u00f3pai vit\u00e1kban. Az egyik oldalon a liber\u00e1lis, baloldali, progressz\u00edv, f\u00e9lig marxista elk\u00e9pzel\u00e9s \u00e1ll, amely a multikulturalizmust, a migr\u00e1ci\u00f3t t\u00e1mogatja; ez csal\u00e1dellenes, a nemzetek \u00e9s nemzet\u00e1llamok ellen van, \u00e9s sz\u00e1m\u00e1ra a kereszt\u00e9ny t\u00e1rsadalmi tan\u00edt\u00e1sok irrelev\u00e1nsak - sorolta. Hozz\u00e1f\u0171zte: a m\u00e1sik elk\u00e9pzel\u00e9s alapja az \u00f6r\u00f6k\u00f6lt kereszt\u00e9ny kult\u00fara, ez a koncepci\u00f3 antikommunista, elk\u00f6telezett a csal\u00e1dok mellett \u00e9s a nemzeti identit\u00e1st \u00e9rt\u00e9kk\u00e9nt kezeli.\n\u00a0\u00a0\u00a0\u00a0A minisztereln\u00f6k feltette a k\u00e9rd\u00e9st, hogyan lehet egyben tartani az EU-t ilyen k\u00fcl\u00f6nbs\u00e9gek mellett.\n\u00a0\u00a0\u00a0\u00a0\u00dagy l\u00e1tja, ez csak akkor lehets\u00e9ges, ha a Nyugat nem k\u00e9nyszer\u00edti r\u00e1 n\u00e9z\u0151pontj\u00e1t K\u00f6z\u00e9p-Eur\u00f3p\u00e1ra, ha a k\u00fcl\u00f6nbs\u00e9geket tiszteletben tartj\u00e1k, elfogadj\u00e1k. Alapfelt\u00e9telnek nevezte, hogy a k\u00f6z\u00e9p-eur\u00f3paiaknak ne mondj\u00e1k meg, hogyan \u00e9lj\u00e9k az \u00e9let\u00fcket.\n\u00a0\u00a0\u00a0\u00a0A k\u00f6vetkez\u0151 t\u00f6bb\u00e9ves uni\u00f3s k\u00f6lts\u00e9gvet\u00e9ssel kapcsolatban kifejtette: ez mindig sikert\u00f6rt\u00e9net volt az elm\u00falt 30 \u00e9vben, mert b\u00e1r sok vita \u00f6vezte, mindig tal\u00e1ltak olyan kompromisszumot, amely mindenkinek j\u00f3 volt. Most is ilyen kompromisszumra van sz\u00fcks\u00e9g - mondta.\n\u00a0\u00a0\u00a0\u00a0K\u00f6z\u00f6lte: Next Generation (K\u00f6vetkez\u0151 Gener\u00e1ci\u00f3) n\u00e9ven p\u00e9nz\u00fcgyi alapot is akar l\u00e9trehozni az EU. Az alap elnevez\u00e9s\u00e9t sz\u00f3 szerint kell venni, mert val\u00f3ban a k\u00f6vetkez\u0151 nemzed\u00e9k fogja megfizetni, hiszen hitelr\u0151l van sz\u00f3 - fogalmazott.\n\u00a0\u00a0\u00a0\u00a0Hangs\u00falyozta, Magyarorsz\u00e1g nem szeret hitellel kezelni v\u00e1ls\u00e1got, de el kell fogadni ezt a megk\u00f6zel\u00edt\u00e9st a bajban l\u00e9v\u0151 orsz\u00e1gok \u00e9rdek\u00e9ben. Igazs\u00e1gos, rugalmas eloszt\u00e1s kell, \u00e9s kem\u00e9ny t\u00e1rgyal\u00e1sok v\u00e1rhat\u00f3k a k\u00f6zelj\u00f6v\u0151ben - tette hozz\u00e1.\n\u00a0\u00a0\u00a0\u00a0Orb\u00e1n Viktor m\u00e9ltatta a konferencia k\u00e9t m\u00e1sik felsz\u00f3lal\u00f3j\u00e1t - Aleksandar Vucic szerb eln\u00f6k\u00f6t \u00e9s Janez Jansa szlov\u00e9n korm\u00e1nyf\u0151t -, kiemelve: nagyszer\u0171 hazafiak, akik sok energi\u00e1t fektettek a nemzet\u00fck szabads\u00e1g\u00e1\u00e9rt \u00e9s szuverenit\u00e1s\u00e1\u00e9rt folytatott k\u00fczdelembe. K\u00f6z\u00e9p-Eur\u00f3p\u00e1ban sok olyan politikus van vezet\u0151 poz\u00edci\u00f3ban, aki akt\u00edvan r\u00e9szt vett Eur\u00f3pa \u00e1talak\u00edt\u00e1s\u00e1ban, a kommunizmus lebont\u00e1s\u00e1ban, azonban Nyugaton csak Angela Merkel n\u00e9met kancell\u00e1r ilyen - mondta a magyar minisztereln\u00f6k a Polg\u00e1ri Magyarorsz\u00e1g\u00e9rt Alap\u00edtv\u00e1ny \u00e1ltal szervezett f\u00f3rumon, amelyen a szerb \u00e1llamf\u0151 \u00e9s a szlov\u00e9n korm\u00e1nyf\u0151 is felsz\u00f3lalt.\n\nMTI 2020. j\u00falius 8.\n\n"}]