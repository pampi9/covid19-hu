[{"date": "2020-07-20 11:37", "url": "https://koronavirus.gov.hu/cikkek/ismet-fertotlenitik-pesti-uti-idosotthont-katonak", "h1": "Ism\u00e9t fert\u0151tlen\u00edtik a Pesti \u00fati id\u0151sotthont a katon\u00e1k", "body": "\nIsm\u00e9t fert\u0151tlen\u00edtik a f\u0151v\u00e1ros \u00e1ltal fenntartott Pesti \u00fati id\u0151sotthont a katon\u00e1k - jelentette be a Honv\u00e9delmi Miniszt\u00e9rium parlamenti \u00e1llamtitk\u00e1ra.\n\nN\u00e9meth Szil\u00e1rd a XVII. ker\u00fcleti id\u0151sotthon el\u0151tt tartott sajt\u00f3t\u00e1j\u00e9koztat\u00f3j\u00e1n eml\u00e9keztetett: legut\u00f3bb h\u00fasv\u00e9tkor kellett fert\u0151tlen\u00edteni az id\u0151sotthont, ahol a koronav\u00edrus-j\u00e1rv\u00e1ny idej\u00e9n \"a fenntart\u00f3 s\u00falyos mulaszt\u00e1sai miatt g\u00f3cpont alakult ki\".\nHozz\u00e1tette: ilyen mulaszt\u00e1s volt, hogy amikor berobbant a v\u00edrus, nem volt \u00e1lland\u00f3 \u00e9s folyamatos orvosi ell\u00e1t\u00e1s az int\u00e9zm\u00e9nyben, nem tartott\u00e1k be az el\u0151\u00edr\u00e1sokat, aj\u00e1nl\u00e1sokat \u00e9s s\u00falyos higi\u00e9niai mulaszt\u00e1sokat is tal\u00e1ltak a hat\u00f3s\u00e1gok.\nAz otthonban 312 \u00e1polt \u00e9s 26 \u00e1pol\u00f3 betegedett meg, \u00e9s 55-en elhunytak - f\u0171zte hozz\u00e1 az \u00e1llamtitk\u00e1r.\nN\u00e9meth Szil\u00e1rd hangs\u00falyozta: az int\u00e9zm\u00e9ny vezet\u0151s\u00e9g\u00e9t \u00e9s a fenntart\u00f3 F\u0151v\u00e1rosi \u00d6nkorm\u00e1nyzatot felel\u0151ss\u00e9g terheli az \u00fcgyben. Megjegyezte: Kar\u00e1csony Gergely f\u0151polg\u00e1rmester egyszer nem l\u00e1togatott el az otthonba, nem l\u00e1togatta meg a katon\u00e1kat, \"akik helyette fert\u0151tlen\u00edtettek az int\u00e9zm\u00e9nyben\".\nKar\u00e1csony Gergely f\u0151polg\u00e1rmesternek is volna mit meggy\u00f3nnia - k\u00f6z\u00f6lte. Mint mondta, sok k\u00e9rd\u00e9st vet fel mindenkiben az, ahogyan b\u00e1nnak ezzel az id\u0151sotthonnal a felel\u0151s politikusok, a f\u0151polg\u00e1rmester \u00e9s szakmai helyettese, Gy. N\u00e9meth Erzs\u00e9bet (DK) \u00e9s el\u00edt\u00e9lend\u0151nek nevezte \"szerencs\u00e9tlenked\u00e9s\u00fcket\" \u00e9s \"tenni nem akar\u00e1sukat\". Kifog\u00e1solta, hogy most sem jelentek meg a f\u0151v\u00e1rosi vezet\u0151k az int\u00e9zm\u00e9nyn\u00e9l. Hozz\u00e1tette: most megel\u0151z\u0151 int\u00e9zked\u00e9sk\u00e9nt fert\u0151tlen\u00edtik \u00fajra az int\u00e9zm\u00e9nyt a Magyar Honv\u00e9ds\u00e9g katon\u00e1i, hogy ne v\u00e1lhasson ism\u00e9t g\u00f3cpontt\u00e1 az id\u0151sotthon. A fert\u0151tlen\u00edt\u00e9sben, csak\u00fagy, mint \u00e1prilisban, a Pet\u0151fi S\u00e1ndor vegyiv\u00e9delmi z\u00e1szl\u00f3alj katon\u00e1i, valamint az \u00e1ltaluk kik\u00e9pzettek vesznek r\u00e9szt, \u00f6sszesen 25-en. \u00c1prilishoz hasonl\u00f3an most is 85 ezer n\u00e9gyzetm\u00e9ter fel\u00fcletet kell fert\u0151tlen\u00edteni\u00fck, a munka tavasszal 425 munka\u00f3r\u00e1t, azaz hat napot vett ig\u00e9nybe. Az \u00e1llamtitk\u00e1r ismertet\u00e9se szerint nemcsak komoly szakmai tud\u00e1st ig\u00e9nyel a fert\u0151tlen\u00edt\u00e9s, de komoly fizikai munka is.\n\n\nV\u00e1rhat\u00f3an 33-35 Celsius-fok meleg lesz h\u00e9tf\u0151n, a fert\u0151tlen\u00edt\u00e9st v\u00e9gz\u0151 katon\u00e1k a teljes vegyv\u00e9delmi ruh\u00e1ban ak\u00e1r 6-8 liter folyad\u00e9kot is vesz\u00edthetnek - mondta.\u00a0N\u00e9meth Szil\u00e1rd kit\u00e9rt arra is, hogy a Magyar Honv\u00e9ds\u00e9g egyed\u00fcl\u00e1ll\u00f3 vegyiv\u00e9delmi \u00e9s biol\u00f3giai mentes\u00edt\u0151k\u00e9pess\u00e9g\u00e9t felhaszn\u00e1lva, orsz\u00e1gszerte t\u00f6bb mint ezer id\u0151sotthonban \u00e9s szoci\u00e1lis int\u00e9zm\u00e9nyben 2,5 milli\u00f3 n\u00e9gyzetm\u00e9ter fel\u00fcletet v\u00edrusmentes\u00edtettek \u00e9s fert\u0151tlen\u00edtettek a katon\u00e1k a koronav\u00edrus-j\u00e1rv\u00e1ny idej\u00e9n. Ehhez 77 ezer liter, a Mol \u00e1ltal gy\u00e1rtott v\u00edrus\u00f6l\u0151t \u00e9s 36 ezer liter hip\u00f3t haszn\u00e1ltak fel. A HM parlamenti \u00e1llamtitk\u00e1ra egy k\u00e9rd\u00e9sre v\u00e1laszolva azt mondta, hogy a baloldal akad\u00e1lyozta a koronav\u00edrus-j\u00e1rv\u00e1ny elleni v\u00e9dekez\u00e9st, \"\u00f3cs\u00e1rolt\u00e1k\" a v\u00e9dekez\u00e9sben r\u00e9sztvev\u0151ket, az eg\u00e9szs\u00e9g\u00fcgyi dolgoz\u00f3kat, a rend\u0151r\u00f6ket, a katon\u00e1kat, az Orsz\u00e1ggy\u0171l\u00e9sben pedig semmilyen int\u00e9zked\u00e9st nem szavaztak meg. \u00dagy v\u00e9lte, a baloldal c\u00e9lja a korm\u00e1ny megbuktat\u00e1sa volt.\nA politik\u00e1t, a napi meg\u00e9lhet\u00e9st, p\u00e9nzt, hatalmat el\u0151bbre helyezt\u00e9k az \u00f6sszefog\u00e1sn\u00e1l - jegyezte meg. Hozz\u00e1tette: ennek ellen\u00e9re az orsz\u00e1gban megval\u00f3sult az \u00f6sszefog\u00e1s, amelynek k\u00f6sz\u00f6nhet\u0151en az orsz\u00e1g \u00farr\u00e1 tudott lenni a koronav\u00edrus-j\u00e1rv\u00e1ny els\u0151 szakasz\u00e1n.\n\u00a0\n\n\nMTI\n\n"}]