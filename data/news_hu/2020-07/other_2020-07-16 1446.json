[{"date": "2020-07-16 14:46", "url": "https://koronavirus.gov.hu/cikkek/kormanyinfo-elmaradnak-az-augusztus-20-ai-nyilvanos-unnepsegek", "h1": "Korm\u00e1nyinf\u00f3: Elmaradnak az augusztus 20-ai nyilv\u00e1nos \u00fcnneps\u00e9gek", "body": "\nA j\u00e1rv\u00e1ny\u00fcgyi v\u00e9dekez\u00e9s miatt elmaradnak az augusztus 20-ai \u00fcnneps\u00e9gek, bele\u00e9rtve a t\u0171zij\u00e1t\u00e9kot \u00e9s a l\u00e9gipar\u00e1d\u00e9t is, az egyetlen kiv\u00e9tel a tisztavat\u00e1s lesz - jelentette be a cs\u00fct\u00f6rt\u00f6ki korm\u00e1nyinf\u00f3n a Minisztereln\u00f6ks\u00e9get vezet\u0151 miniszter.\n\n\nGuly\u00e1s Gergely indokl\u00e1sk\u00e9nt azt mondta, a fert\u0151z\u00e9s vesz\u00e9ly\u00e9t legink\u00e1bb az ilyen t\u00f6megrendezv\u00e9nyek hordozz\u00e1k magukban.\n\u00a0\u00a0\u00a0\u00a0A miniszter hozz\u00e1tette, ha lehet, akkor k\u00e9s\u0151bb megtartj\u00e1k ezeket az \u00fcnneps\u00e9geket, de id\u00e9n nagy val\u00f3sz\u00edn\u0171s\u00e9ggel teljes eg\u00e9sz\u00e9ben elmaradnak.\nBeutaz\u00e1si korl\u00e1toz\u00e1sok - Orsz\u00e1gokon bel\u00fcli besorol\u00e1s is lehet\n\u00a0\u00a0\u00a0\u00a0Arra is kit\u00e9rt, hogy a nagyobb, de ak\u00e1r a kisebb orsz\u00e1gok k\u00fcl\u00f6nb\u00f6z\u0151 t\u00e9rs\u00e9geiben is rendk\u00edv\u00fcl elt\u00e9r\u0151 lehet a fert\u0151z\u00f6tts\u00e9g m\u00e9rt\u00e9ke. Emiatt a korm\u00e1ny indokoltnak l\u00e1tta, hogy az adott orsz\u00e1gokon bel\u00fcl egyes r\u00e9gi\u00f3kra, tartom\u00e1nyokra is meg lehessen \u00e1llap\u00edtani elt\u00e9r\u0151 besorol\u00e1st.A miniszter ugyancsak k\u00e9rd\u00e9sre elmondta, a karant\u00e9n elhagy\u00e1s\u00e1hoz sz\u00fcks\u00e9ges tesztek hivatalos \u00faton, a h\u00e1ziorvoson kereszt\u00fcl vagy mag\u00e1n\u00faton is beszerezhet\u0151k.\n\u00a0\u00a0\u00a0\u00a0Az orsz\u00e1gok kategoriz\u00e1l\u00e1s\u00e1ra vonatkoz\u00f3 k\u00e9rd\u00e9sre v\u00e1laszolva k\u00f6z\u00f6lte: el\u0151sz\u00f6r a tisztif\u0151orvos tesz javaslatot a besorol\u00e1sra az operat\u00edv t\u00f6rzsnek, amely azt\u00e1n a korm\u00e1nynak tesz aj\u00e1nl\u00e1st. Az orsz\u00e1gok h\u00e1rom kateg\u00f3ri\u00e1ba sorol\u00e1s\u00e1val azt pr\u00f3b\u00e1lt\u00e1k lehet\u0151v\u00e9 tenni, hogy a beutaz\u00e1s ne legyen kiz\u00e1rt, de a biztons\u00e1g \u00e9rdek\u00e9ben szigor\u00edtottak a felt\u00e9teleken - mutatott r\u00e1.\n\u00a0\u00a0\u00a0\u00a0A miniszter szerint b\u00e1r a legkisebb kock\u00e1zat a hat\u00e1rok teljes lez\u00e1r\u00e1sa lenne, ez nem volna m\u00e9lt\u00e1nyos megold\u00e1s, f\u0151leg mivel nagyon sok magyar \u00e9l k\u00fclf\u00f6ld\u00f6n. Elmondta: aki igazolni tudja, hogy t\u00falvan a megbeteged\u00e9sen, mentes\u00fcl az utaz\u00e1si korl\u00e1toz\u00e1sok al\u00f3l.\ntette: az orsz\u00e1gos tisztif\u0151orvos \u00e9s az operat\u00edv t\u00f6rzs is \u00fagy foglalt \u00e1ll\u00e1st, nem \u00e9rdemes kock\u00e1ztatni, ne v\u00e1ltoztassanak azokon a j\u00e1rv\u00e1ny\u00fcgyi szab\u00e1lyokon, amelyeknek k\u00f6sz\u00f6nhet\u0151en folyamatosan cs\u00f6kken a fert\u0151z\u00f6ttek sz\u00e1ma.\nAz egyik legbiztons\u00e1gosabb orsz\u00e1g vagyunk\n\u00a0\u00a0\u00a0\u00a0Magyarorsz\u00e1gon az akt\u00edv fert\u0151z\u00f6ttek sz\u00e1ma folyamatosan cs\u00f6kken, a t\u00e9rs\u00e9gben is a legbiztons\u00e1gosabb, legv\u00e9dettebb orsz\u00e1gok egyike vagyunk - hangs\u00falyozta. Azokban a k\u00f6rnyez\u0151 orsz\u00e1gokban, ahol kor\u00e1bban n\u0151tt a fert\u0151z\u00e9sek sz\u00e1ma - Szerbia \u00e9s Ukrajna kiv\u00e9tel\u00e9vel - az elm\u00falt napokban kedvez\u0151 folyamatok l\u00e1that\u00f3k, ez\u00e9rt tov\u00e1bbi szigor\u00edt\u00e1sokra jelenleg nincs sz\u00fcks\u00e9g - mondta.\n\u00a0\u00a0\u00a0\u00a0A szab\u00e1lyok betart\u00e1sa azonban sz\u00fcks\u00e9ges, tov\u00e1bbra is \u00e9rv\u00e9nyben van a maszkvisel\u00e9sre vonatkoz\u00f3 k\u00f6telezetts\u00e9g az \u00fczletekben \u00e9s t\u00f6megk\u00f6zleked\u00e9si eszk\u00f6z\u00f6k\u00f6n, ahogy maszkot kell viselni\u00fck a vend\u00e9gl\u00e1t\u00f3ipari egys\u00e9gek dolgoz\u00f3inak is - h\u00edvta fel a figyelmet.\n\n500 f\u0151 feletti zen\u00e9s, t\u00e1ncos rendezv\u00e9nyt nem lehet tov\u00e1bbra sem tartani\n\u00a0\u00a0\u00a0\u00a0\u00d6tsz\u00e1z f\u0151 feletti zen\u00e9s t\u00e1ncos rendezv\u00e9nyeket tov\u00e1bbra sem lehet tartani - emelte ki. A zen\u00e9szek \u00e9rthet\u0151 okokb\u00f3l enyh\u00edt\u00e9seket szeretn\u00e9nek, de augusztus 15-\u00e9ig a korm\u00e1ny ezen nem tervez v\u00e1ltoztatni - k\u00f6z\u00f6lte. J\u00falius v\u00e9g\u00e9n sz\u00fclethet d\u00f6nt\u00e9s arr\u00f3l, hogy legyen-e v\u00e1ltoz\u00e1s, vagy sem, de ma t\u00f6bb \u00e9rv sz\u00f3l amellett, hogy augusztus 15. ut\u00e1n se lehessen ilyen rendezv\u00e9nyeket tartani - mondta. Hozz\u00e1tette: a kabinet k\u00e9szen \u00e1ll arra, hogy - az eur\u00f3pai mint\u00e1k alapj\u00e1n - t\u00e1mogat\u00e1st ny\u00fajtson a magyar zeneipar szerepl\u0151inek, de neh\u00e9z j\u00f3, \u00e1tl\u00e1that\u00f3 \u00e9s m\u00e9lt\u00e1nyos t\u00e1mogat\u00e1si rendszert kidolgozni - tette hozz\u00e1.\n\u00a0\u00a0A l\u00e9legeztet\u0151g\u00e9pekkel kapcsolatban elmondta, gyakran nagyon neh\u00e9z k\u00f6r\u00fclm\u00e9nyek k\u00f6z\u00f6tt szerezt\u00e9k be azokat, legrosszabb esetben pedig nyolc-t\u00edzezer g\u00e9p lehet sz\u00fcks\u00e9ges Magyarorsz\u00e1gon.\n\u00a0\u00a0\u00a0Guly\u00e1s Gergely, az MSZP \u00e1lment\u0151st bemutat\u00f3 vide\u00f3j\u00e1val kapcsolatban \u00fagy fogalmazott, j\u00f3 lenne, ha a baloldal n\u00e9gy-\u00f6t \u00e9vente nem azzal akarna felt\u0171nni, hogy hamis vide\u00f3ban r\u00e1galmazza a korm\u00e1nyt.\nAz EU-cs\u00facs napirendj\u00e9n: az uni\u00f3s helyre\u00e1ll\u00edt\u00e1si csomag \nNem lehet felt\u00e9teleket k\u00f6tni az uni\u00f3s helyre\u00e1ll\u00edt\u00e1si csomaghoz, a tag\u00e1llamok korm\u00e1nyai tudj\u00e1k a legjobban, milyen int\u00e9zked\u00e9sekre van sz\u00fcks\u00e9g - jelentette ki Guly\u00e1s Gergely Minisztereln\u00f6ks\u00e9get vezet\u0151 miniszter a cs\u00fct\u00f6rt\u00f6ki korm\u00e1nyinf\u00f3n, Budapesten\u00a0A t\u00e1rcavezet\u0151 kiemelte: a magyar korm\u00e1ny \u00e1ll\u00e1spontja egy\u00e9rtelm\u0171. Mivel nem arr\u00f3l van sz\u00f3, hogy a tag\u00e1llamok befizet\u00e9seib\u0151l j\u00f6n l\u00e9tre k\u00f6lts\u00e9gvet\u00e9s, hanem k\u00f6z\u00f6s hitelt vesznek fel, felt\u00e9teleket ehhez kapcsol\u00f3dva el\u0151\u00edrni nem lehet - magyar\u00e1zta.\n\u00a0\u00a0\u00a0\u00a0Hangs\u00falyozta: fontos, hogy ezt a forr\u00e1st csak a gazdas\u00e1g \u00fajraind\u00edt\u00e1s\u00e1ra, munkahelyteremt\u00e9sre, a n\u00f6veked\u00e9s \u00f6szt\u00f6nz\u00e9s\u00e9re lehessen ford\u00edtani, \u00e9s a nemzeti korm\u00e1nyok tudj\u00e1k, melyek a legjobb int\u00e9zked\u00e9sek. K\u00f6z\u00f6sen v\u00e1llalnak k\u00f6telezetts\u00e9get az orsz\u00e1gok, \u00edgy joguk van ahhoz, hogy a szerint\u00fck legjobb m\u00f3don haszn\u00e1lj\u00e1k fel ezeket az \u00f6sszegeket - v\u00e9lekedett.\n\u00a0\u00a0\u00a0\u00a0Guly\u00e1s Gergely megjegyezte: nagyon elt\u00e9r\u0151k a tag\u00e1llamok \u00e1ll\u00e1spontjai, ez\u00e9rt nem biztos hogy eredm\u00e9nyes lesz a h\u00e9tv\u00e9gi uni\u00f3s cs\u00facs.\n\n\n"}]