[{"date": "2020-07-22 17:06", "url": "https://koronavirus.gov.hu/cikkek/novak-atlepte-szazezret-babavaro-tamogatast-igenylo-parok-szama", "h1": "Nov\u00e1k: \u00e1tl\u00e9pte a sz\u00e1zezret a babav\u00e1r\u00f3 t\u00e1mogat\u00e1st ig\u00e9nyl\u0151 p\u00e1rok sz\u00e1ma", "body": "\n\u00c1tl\u00e9pte a sz\u00e1zezret a babav\u00e1r\u00f3 t\u00e1mogat\u00e1st ig\u00e9nyl\u0151 p\u00e1rok sz\u00e1ma, azaz legal\u00e1bb k\u00e9tsz\u00e1zezer fiatalnak ny\u00fajtott seg\u00edts\u00e9get a korm\u00e1ny. A\u00a0koronav\u00edrus-j\u00e1rv\u00e1ny alatt pedig k\u00f6nnyebb\u00e9 tett\u00fck az ig\u00e9nyl\u00e9st - k\u00f6z\u00f6lte az Emberi Er\u0151forr\u00e1sok Miniszt\u00e9rium\u00e1nak csal\u00e1d- \u00e9s ifj\u00fas\u00e1g\u00fcgy\u00e9rt felel\u0151s \u00e1llamtitk\u00e1ra szerd\u00e1n Budapesten, sajt\u00f3t\u00e1j\u00e9koztat\u00f3n.\n\nNov\u00e1k\u00a0Katalin azt mondta, hogy a bankok 784 milli\u00e1rd forint babav\u00e1r\u00f3 t\u00e1mogat\u00e1st foly\u00f3s\u00edtottak, 33 ezer esetben m\u00e1r megsz\u00fcletett, vagy \u00faton van a gyerek.\n\u00a0\u00a0\u00a0\u00a0A m\u00e1sodik gyerek megsz\u00fclet\u00e9se ut\u00e1n a maximum t\u00edzmilli\u00f3 forint babav\u00e1r\u00f3 t\u00e1mogat\u00e1sb\u00f3l fennmarad\u00f3, m\u00e9g t\u00f6rleszt\u00e9si k\u00f6telezetts\u00e9g alatt \u00e1ll\u00f3 \u00f6sszeg 30 sz\u00e1zal\u00e9kos cs\u00f6kkent\u00e9s\u00e9vel hatsz\u00e1zan \u00e9ltek, \u00f6tvenn\u00e9gy esetben pedig azokn\u00e1l a p\u00e1rokn\u00e1l, akiknek h\u00e1rom gyerek\u00fck sz\u00fcletett, a teljes - a gyerekek meg nem sz\u00fclet\u00e9se eset\u00e9n t\u00f6rlesztend\u0151 - \u00f6sszeget elengedt\u00e9k - tudatta az \u00e1llamtitk\u00e1r.\n\u00a0\u00a0\u00a0\u00a0Kiemelte: . P\u00e9ldak\u00e9nt eml\u00edtette, hogy augusztus 17-\u00e9ig a gyerek sz\u00fclet\u00e9s\u00e9t k\u00f6vet\u0151en is lehet ig\u00e9nyelni a t\u00e1mogat\u00e1st, a munk\u00e1jukat elveszt\u0151k jogviszonya pedig meghosszabbodik a vesz\u00e9lyhelyzet idej\u00e9vel, ha szeptember 16-ig \u00fajra elhelyezkednek.\n\u00a0\u00a0\u00a0\u00a0Tov\u00e1bb\u00e1 a vesz\u00e9lyhelyzet el\u0151tt k\u00f6t\u00f6tt szerz\u0151d\u00e9sek eset\u00e9n \u00e9v v\u00e9g\u00e9ig hitelmorat\u00f3riumot lehet k\u00e9rni - mondta.\n\u00a0\u00a0\u00a0\u00a0Nov\u00e1k\u00a0Katalin besz\u00e9lt arr\u00f3l is, hogy \u00f6t \u00e9ve vezett\u00e9k be a csal\u00e1di otthonteremt\u00e9si kedvezm\u00e9nyt (csok), amelyet az\u00f3ta 145 ezer csal\u00e1d vett ig\u00e9nybe, vagyis a csok 600 ezer ember otthonteremt\u00e9s\u00e9hez j\u00e1rult hozz\u00e1 455 milli\u00e1rd forinttal.\n\u00a0\u00a0\u00a0\u00a0\u00daj lak\u00e1s v\u00e1s\u00e1rl\u00e1s\u00e1hoz 42 ezer, haszn\u00e1lt lak\u00e1s v\u00e1s\u00e1rl\u00e1s\u00e1hoz 95 ezer, megl\u00e9v\u0151 otthon b\u0151v\u00edt\u00e9s\u00e9hez nyolcezer csal\u00e1d kapott csokot.\n\u00a0\u00a0\u00a0\u00a0A t\u00e1mogat\u00e1sban r\u00e9szes\u00fcl\u0151k mintegy fele k\u00e9tgyermekes, 38 sz\u00e1zal\u00e9kuk leend\u0151 vagy m\u00e1r nagycsal\u00e1dos, 15 sz\u00e1zal\u00e9kuk egygyermekes vagy egy gyermeket v\u00e1llal\u00f3 - mondta.\n\u00a0\u00a0\u00a0\u00a0Hozz\u00e1tette, a csokot felvev\u0151k k\u00e9tharmada m\u00e1r megl\u00e9v\u0151 gyerekek ut\u00e1n vette ig\u00e9nybe a seg\u00edts\u00e9get, harmaduk pedig a j\u00f6v\u0151ben szeretne gyerekeket v\u00e1llalni: \u00f6sszesen k\u00f6r\u00fclbel\u00fcl 75 ezer gyereket v\u00e1llaltak a szerz\u0151d\u00e9sekben.\n\u00a0\u00a0\u00a0\u00a0\nNov\u00e1k\u00a0Katalin k\u00e9rd\u00e9sre v\u00e1laszolva elmondta: a j\u00e1rv\u00e1ny alatt az ig\u00e9nyl\u00e9st azzal is k\u00f6nny\u00edtett\u00e9k, hogy a babav\u00e1r\u00f3 t\u00e1mogat\u00e1shoz\u00a0\u00a0el\u00e9g volt, ha a szerz\u0151d\u00e9sk\u00f6t\u00e9skor vagy a feles\u00e9g vagy a f\u00e9rj volt jelen meghatalmaz\u00e1ssal, \u00e9s dolgoznak rajta - tette hozz\u00e1 -, hogy a sz\u00fcks\u00e9ges igazol\u00e1sok beszerz\u00e9s\u00e9t is egyszer\u0171bb\u00e9, digit\u00e1liss\u00e1 tegy\u00e9k.\n\u00a0\u00a0\u00a0\u00a0Jelasity Radov\u00e1n, a Magyar Banksz\u00f6vets\u00e9g eln\u00f6ke hangs\u00falyozta, hogy a babav\u00e1r\u00f3 t\u00e1mogat\u00e1s a magyar bankpiac legsikeresebb term\u00e9ke, n\u00e9pszer\u0171s\u00e9ge a j\u00e1rv\u00e1ny alatt sem cs\u00f6kkent: 160 milli\u00e1rd forintot ig\u00e9nyeltek az emberek.\n\u00a0\u00a0\u00a0\u00a0\u00c1prilisban p\u00e9ld\u00e1ul 46 milli\u00e1rd forint babav\u00e1r\u00f3 t\u00e1mogat\u00e1st \u00e9s 13 milli\u00e1rd forint szem\u00e9lyi k\u00f6lcs\u00f6nt foly\u00f3s\u00edtott a bankszektor, 2019 m\u00e1sodik f\u00e9l \u00e9v\u00e9ben pedig t\u00f6bb babav\u00e1r\u00f3 t\u00e1mogat\u00e1st foly\u00f3s\u00edtottak, mint lak\u00e1shitelt - mondta.\n\u00a0\u00a0\u00a0\u00a0Hozz\u00e1tette: a t\u00e1mogat\u00e1st felvev\u0151k \u00e1tlagosan 9,7 milli\u00f3 forintot ig\u00e9nyeltek, a bankok az el\u0151\u00edrt t\u00edz nap helyett 3-6 napon bel\u00fcl foly\u00f3s\u00edtott\u00e1k az \u00f6sszegeket.\nMTI\n\n"}]