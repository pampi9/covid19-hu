[{"date": "2020-07-13 14:35", "url": "https://koronavirus.gov.hu/cikkek/terkepen-piros-sarga-es-zold-jelzesu-orszagok", "h1": "T\u00e9rk\u00e9pen a piros, a s\u00e1rga \u00e9s a z\u00f6ld jelz\u00e9s\u0171 orsz\u00e1gok", "body": "\nMi, magyarok k\u00f6z\u00f6s er\u0151fesz\u00edt\u00e9ssel az els\u0151 csat\u00e1t a v\u00edrussal szemben megnyert\u00fck, az \u00e9letet \u00fajraind\u00edtottuk. Haz\u00e1nk eg\u00e9sz Eur\u00f3p\u00e1ban az egyik legbiztons\u00e1gosabb orsz\u00e1ga a j\u00e1rv\u00e1ny szempontj\u00e1b\u00f3l. A vil\u00e1gban azonban nem mindenhol volt ennyire sikeres a v\u00e9dekez\u00e9s, ez\u00e9rt a j\u00e1rv\u00e1ny sok helyen \u00fajra fell\u00e1ngol. Most teh\u00e1t meg kell v\u00e9den\u00fcnk a biztons\u00e1gunkat. Meg kell akad\u00e1lyoznunk a v\u00edrus behurcol\u00e1s\u00e1t k\u00fclf\u00f6ldr\u0151l. Csak akkor van es\u00e9ly arra, hogy az \u00e9let\u00fcnket korl\u00e1toz\u00f3 int\u00e9zked\u00e9sek \u00fajb\u00f3li bevezet\u00e9s\u00e9t elker\u00fclj\u00fck, ha a v\u00edrust a hat\u00e1rokon k\u00edv\u00fcl tartjuk. A k\u00fclf\u00f6ldr\u0151l t\u00f6rt\u00e9n\u0151 behurcol\u00e1s vesz\u00e9lye miatt a korm\u00e1ny bizonyos orsz\u00e1gok kapcs\u00e1n beutaz\u00e1si korl\u00e1toz\u00e1sokr\u00f3l d\u00f6nt\u00f6tt. Az Operat\u00edv T\u00f6rzs felh\u00edv\u00e1s\u00e1ra,\u00a0az orsz\u00e1gos tisztif\u0151orvos hat\u00e1rozatban tette k\u00f6zz\u00e9 a piros, a s\u00e1rga \u00e9s a z\u00f6ld jelz\u00e9ssel besorolt orsz\u00e1gok list\u00e1j\u00e1t. A besorol\u00e1s komplex szempontok alapj\u00e1n, az uni\u00f3s besorol\u00e1shoz igazodik, valamint az adott orsz\u00e1gok aktu\u00e1lis fert\u0151z\u00f6tts\u00e9ge\u00a0viszonyai, j\u00e1rv\u00e1ny\u00fcgyi tendenci\u00e1i\u00a0\u00e9s a Magyarorsz\u00e1gra val\u00f3 kock\u00e1zat\u00e1t veszi figyelembe. Az orsz\u00e1gok besorol\u00e1s\u00e1t hetente fel\u00fclvizsg\u00e1ljuk, a korm\u00e1ny illetve orsz\u00e1gos tisztif\u0151orvos a j\u00e1rv\u00e1ny\u00fcgyi helyzetnek megfelel\u0151en sz\u00fcks\u00e9g eset\u00e9n m\u00f3dos\u00edtja.\n\n\nK\u00fcl\u00f6n szab\u00e1lyok vonatkoznak a magyar \u00e1llampolg\u00e1rokra \u00e9s hozz\u00e1tartoz\u00f3ikra, illetve a nem magyarokra. Magyar \u00e1llampolg\u00e1r z\u00f6ld jelz\u00e9s\u0171 orsz\u00e1gb\u00f3l kontroll n\u00e9lk\u00fcl l\u00e9phet be. S\u00e1rga vagy piros jelz\u00e9s\u0171 orsz\u00e1gb\u00f3l bel\u00e9pve a hat\u00e1ron eg\u00e9szs\u00e9g\u00fcgyi ellen\u0151rz\u00e9s al\u00e1 vetik \u00e9s 14 napos karant\u00e9nba kell vonulnia. Ez al\u00f3l kiv\u00e9telt az jelent, ha a megel\u0151z\u0151 5 napban 48 \u00f3ra id\u0151k\u00fcl\u00f6nbs\u00e9ggel k\u00e9t negat\u00edv koronav\u00edrus-tesztet tud hitelt \u00e9rdeml\u0151en felmutatni. A s\u00e1rga jelz\u00e9s\u0171 orsz\u00e1gb\u00f3l \u00e9rkez\u0151 magyar \u00e1llampolg\u00e1r az els\u0151 koronav\u00edrus-tesztet k\u00f6vet\u0151en szabadulhat a karant\u00e9nb\u00f3l, m\u00edg v\u00f6r\u00f6s jelz\u00e9s\u0171 orsz\u00e1g eset\u00e9ben k\u00e9t negat\u00edv tesztre van ehhez sz\u00fcks\u00e9g. Nem magyar \u00e1llampolg\u00e1rok eset\u00e9n s\u00e1rga jelz\u00e9s\u0171 orsz\u00e1g \u00e1llampolg\u00e1rai ugyanolyan felt\u00e9telekkel l\u00e9phetnek be, mint a magyar \u00e1llampolg\u00e1rok, v\u00f6r\u00f6s jelz\u00e9s\u0171 orsz\u00e1gb\u00f3l t\u00f6rt\u00e9n\u0151 bel\u00e9p\u00e9sre viszont nincs lehet\u0151s\u00e9g.\nPiros jelz\u00e9s\u0171ek\nAzon orsz\u00e1gok, amelyek COVID-19 betegs\u00e9ggel val\u00f3 aktu\u00e1lis fert\u0151z\u00f6tts\u00e9gi m\u00e9rt\u00e9ke s\u00falyos, piros jelz\u00e9st kaptak.\u00a0\u00a0\nAlb\u00e1n K\u00f6zt\u00e1rsas\u00e1g, Bosznia-Hercegovina, Feh\u00e9rorosz K\u00f6zt\u00e1rsas\u00e1g, Koszov\u00f3i K\u00f6zt\u00e1rsas\u00e1g, \u00c9szak-maced\u00f3n K\u00f6zt\u00e1rsas\u00e1g, Moldova, Montenegr\u00f3, Ukrajna. A legt\u00f6bb \u00e1zsiai, amerikai \u00e9s az \u00f6sszes afrikai \u00e9s ausztr\u00e1liai kontineshez tartoz\u00f3 orsz\u00e1g.\nS\u00e1rga jelz\u00e9s\u0171ek\nAzon orsz\u00e1gokat, amelyek COVID-19 betegs\u00e9ggel val\u00f3 aktu\u00e1lis fert\u0151z\u00f6tts\u00e9gi m\u00e9rt\u00e9ke kev\u00e9sb\u00e9 s\u00falyos, s\u00e1rga jelz\u00e9st kaptak.\u00a0\nEur\u00f3pa: Bulg\u00e1ria, Egyes\u00fclt Kir\u00e1lys\u00e1g, Norv\u00e9gia, Oroszorsz\u00e1gi F\u00f6der\u00e1ci\u00f3, Portug\u00e1lia, Rom\u00e1nia, Szerb K\u00f6zt\u00e1rsas\u00e1g, Sv\u00e9d Kir\u00e1lys\u00e1g.\n\u00c1zsia: Jap\u00e1n, \u00c1zsia K\u00ednai N\u00e9pk\u00f6zt\u00e1rsas\u00e1g.\nAmerika: Amerikai Egyes\u00fclt \u00c1llamok.\n\nZ\u00f6ld jelz\u00e9s\u0171ek\nAzok az\u00a0orsz\u00e1gok, amelyek hat\u00e1rozat sem s\u00e1rga, sem piros jelz\u00e9st nem kaptak, z\u00f6ld kateg\u00f3ri\u00e1ba soroltuk. A z\u00f6ld kateg\u00f3ria eset\u00e9ben a fert\u0151z\u00f6tts\u00e9g \u00e9s a kock\u00e1zat is alacsony, a bel\u00e9p\u00e9s v\u00e1llalhat\u00f3.\n\nHivatalos \u00c9rtes\u00edt\u0151 2020. \u00e9vi 38. sz\u00e1m:\n\n\n\n\n\n\n\n\n\nhttps://magyarkozlony.hu/dokumentumok/c5f7b3f6959f8e2f23dd5a96a3817d28db9e2213/megtekintes\n\n"}]