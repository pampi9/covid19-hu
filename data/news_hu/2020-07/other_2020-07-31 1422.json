[{"date": "2020-07-31 14:22", "url": "https://koronavirus.gov.hu/cikkek/itm-allamtitkar-fellendulest-vetitenek-elore-legfrissebb-beradatok", "h1": "ITM-\u00e1llamtitk\u00e1r: fellend\u00fcl\u00e9st vet\u00edtenek el\u0151re a legfrissebb b\u00e9radatok", "body": "\nA kil\u00e1bal\u00e1s \u00e9s a gazdas\u00e1gi fellend\u00fcl\u00e9s jelek\u00e9nt \u00e9rt\u00e9kelte a legfrissebb b\u00e9radatokat az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra p\u00e9nteken.\n\n\nBod\u00f3\u00a0S\u00e1ndor a keresetek m\u00e1jusi alakul\u00e1s\u00e1ra reag\u00e1lt az M1 aktu\u00e1lis csatorna d\u00e9lel\u0151tti m\u0171sor\u00e1ban. A K\u00f6zponti Statisztikai Hivatal (KSH) jelent\u00e9se szerint m\u00e1jusban a brutt\u00f3 \u00e1tlagkereset 398 800 forint volt, ami 9,4 sz\u00e1zal\u00e9kkal magasabb, mint egy \u00e9vvel kor\u00e1bban. Az \u00e9v els\u0151 \u00f6t h\u00f3napj\u00e1ban a brutt\u00f3 \u00e1tlagkereset 390 000 forint, a kedvezm\u00e9nyek n\u00e9lk\u00fcl sz\u00e1molt nett\u00f3 \u00e1tlagkereset 259 300 forint volt. Mindkett\u0151 8,8 sz\u00e1zal\u00e9kkal n\u0151tt az el\u0151z\u0151 \u00e9v azonos id\u0151szak\u00e1hoz viszony\u00edtva.\n\u00a0\u00a0\u00a0\u00a0Az \u00e1llamtitk\u00e1r a neh\u00e9z gazdas\u00e1gi helyzet miatt k\u00fcl\u00f6n\u00f6sen jelent\u0151snek nevezte, hogy Magyarorsz\u00e1gon m\u00e1jusban is jelent\u0151s m\u00e9rt\u00e9kben n\u0151ttek a b\u00e9rek. Egyes \u00e1gazatok jelent\u0151sen megszenvedt\u00e9k ugyan a j\u00e1rv\u00e1nyt, de a b\u00e9rt\u00e1mogat\u00e1s, valamint a munkahelyteremt\u00e9s \u00f6szt\u00f6nz\u00e9se mind a munkaad\u00f3kon, mind a munkav\u00e1llal\u00f3kon seg\u00edtett - tette hozz\u00e1.\n\u00a0\u00a0\u00a0\u00a0Bod\u00f3\u00a0S\u00e1ndor szerint a b\u00e9remelked\u00e9s folytat\u00f3dhat a k\u00f6vetkez\u0151 h\u00f3napokban is, a korm\u00e1ny pedig \u0151sszel meghosszabb\u00edthatja a t\u00e1mogat\u00e1sokat, ha azt a j\u00e1rv\u00e1ny ki\u00fajul\u00e1sa indokoln\u00e1.\n\nMTI 2020. j\u00falius 31.\n\n"}]