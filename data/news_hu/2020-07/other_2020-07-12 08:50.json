[{"date": "2020-07-12 08:50", "url": "https://koronavirus.gov.hu/cikkek/pm-meg-hat-napig-nyujthatoak-be-koronavirus-miatti-specialis-meltanyossagi-kerelmek-az", "h1": "PM: m\u00e9g hat napig ny\u00fajthat\u00f3ak be a koronav\u00edrus miatti speci\u00e1lis m\u00e9lt\u00e1nyoss\u00e1gi k\u00e9relmek az ad\u00f3hivatalhoz", "body": "\nA koronav\u00edrus-j\u00e1rv\u00e1ny miatt ak\u00e1r \u00f6tmilli\u00f3 forinttal is cs\u00f6kkenhet a fizetend\u0151 ad\u00f3, \u00e1m ezt legk\u00e9s\u0151bb j\u00falius 17-\u00e9n lehet k\u00e9rni az ad\u00f3hivatalt\u00f3l - t\u00e1j\u00e9koztatta az MTI-t vas\u00e1rnap Izer Norbert, a P\u00e9nz\u00fcgyminiszt\u00e9rium ad\u00f3\u00fcgyek\u00e9rt felel\u0151s \u00e1llamtitk\u00e1ra.\n\n\u00a0 A j\u00e1rv\u00e1ny alatt a fizet\u00e9si kedvezm\u00e9nyek k\u00f6zel 80 milli\u00e1rd forintnyi ad\u00f3t hagytak a csal\u00e1dokn\u00e1l, a lakoss\u00e1gn\u00e1l \u00e9s a v\u00e1llalkoz\u00e1sokn\u00e1l - emelte ki az \u00e1llamtitk\u00e1r. M\u00e1rcius 11-e \u00f3ta n\u00e9gyb\u0151l h\u00e1rom m\u00e9lt\u00e1nyoss\u00e1gi k\u00e9relmet helyben hagyott az ad\u00f3hivatal - sz\u00f6gezte le Izer Norbert, megjegyezve, hogy ebben a statisztik\u00e1ban az \u00f6sszes fizet\u00e9sk\u00f6nny\u00edt\u00e9si k\u00e9relem szerepel, m\u00e9g azok is, amelyekben egy\u00e1ltal\u00e1n nem hivatkoznak az ad\u00f3z\u00f3k a koronav\u00edrus neh\u00e9zs\u00e9geire. A j\u00falius 17-ig beny\u00fajthat\u00f3, koronav\u00edrusra specializ\u00e1lt k\u00e9relemn\u00e9l az elb\u00edr\u00e1l\u00e1si ar\u00e1ny m\u00e9g enn\u00e9l is kedvez\u0151bb - hangs\u00falyozta. Az eddig elb\u00edr\u00e1lt ilyen t\u00edpus\u00fa k\u00e9relmek 82 sz\u00e1zal\u00e9k\u00e1ban sz\u00fcletett pozit\u00edv, az ad\u00f3z\u00f3 k\u00e9r\u00e9s\u00e9t helybenhagy\u00f3 d\u00f6nt\u00e9s.\n\u00a0\u00a0\u00a0\u00a0A rendk\u00edv\u00fcl kedvez\u0151, az Eur\u00f3pai Uni\u00f3ban is egyed\u00fcl\u00e1ll\u00f3 fizet\u00e9sk\u00f6nny\u00edt\u00e9si lehet\u0151s\u00e9get \u00e9rdemes kihaszn\u00e1lnia minden koronav\u00edrus-j\u00e1rv\u00e1ny miatt bajba jutottnak, aki ad\u00f3fizet\u00e9si neh\u00e9zs\u00e9ggel k\u00fczd - mondta Izer Norbert. A j\u00falius 17-ig beny\u00fajthat\u00f3, koronav\u00edrusra specializ\u00e1lt m\u00e9lt\u00e1nyoss\u00e1g szab\u00e1lyai egyszer\u0171ek, r\u00e1ad\u00e1sul ingyenes minden ad\u00f3z\u00f3nak, \u00edgy p\u00e9ld\u00e1ul m\u00e9g a c\u00e9geknek is illet\u00e9kmentes a k\u00e9relem - magyar\u00e1zta az \u00e1llamtitk\u00e1r. A 12 havi r\u00e9szletfizet\u00e9s vagy a hat havi fizet\u00e9si halaszt\u00e1s mindegyik ad\u00f3fajt\u00e1ra k\u00e9rhet\u0151, p\u00f3tl\u00e9kmentes \u00e9s \u00f6tmilli\u00f3 forintos tartoz\u00e1sig vehet\u0151 ig\u00e9nybe. Csak azt kell eld\u00f6nteni, hogy a k\u00e9t kedvezm\u00e9nyfajta k\u00f6z\u00fcl melyiket szeretn\u00e9 ig\u00e9nybevenni az ad\u00f3z\u00f3.\n\u00a0\u00a0\u00a0\u00a0Nemcsak abban rendk\u00edv\u00fcli a j\u00falius 17-ig beny\u00fajthat\u00f3, koronav\u00edrusra specializ\u00e1lt k\u00e9relem, hogy a munkav\u00e1llal\u00f3t\u00f3l levont j\u00e1rul\u00e9kra \u00e9s szja-ra is j\u00e1rhat a kedvezm\u00e9ny, hanem abban is, hogy a v\u00e1llalkoz\u00e1soknak lehet\u0151v\u00e9 teszi az ak\u00e1r \u00f6tmilli\u00f3 forintos \u00f6sszeg\u0171 ad\u00f3cs\u00f6kkent\u00e9st is. A c\u00e9g \u00e1ltal v\u00e1lasztott ad\u00f3nemben, az ad\u00f3tartoz\u00e1sa 20 sz\u00e1zal\u00e9k\u00e1ig, de maximum \u00f6tmilli\u00f3 forinttal m\u00e9rs\u00e9kelheti az ad\u00f3hivatal az egy\u00e9bk\u00e9nt fizetend\u0151 ad\u00f3t - r\u00e9szletezte az \u00e1llamtitk\u00e1r.\n\u00a0\u00a0\u00a0\u00a0A koronav\u00edrusra specializ\u00e1lt m\u00e9lt\u00e1nyoss\u00e1gi k\u00e9relmek az ingyeness\u00e9g \u00e9s az egyszer\u0171s\u00e9g mellett az\u00e9rt is v\u00e1lhattak r\u00f6vid id\u0151 alatt rendk\u00edv\u00fcl n\u00e9pszer\u0171v\u00e9, mert egyre er\u0151sebb a magyar lakoss\u00e1g ad\u00f3tudatoss\u00e1ga - jelentette ki Izer Norbert. A gyors elterjed\u00e9shez kellett az, hogy az ad\u00f3z\u00f3k felismerj\u00e9k a kedvez\u0151 lehet\u0151s\u00e9g k\u00edn\u00e1lta el\u0151ny\u00f6ket. \u00cdgy t\u00f6bbek k\u00f6z\u00f6tt azt, hogy a fizet\u00e9si kedvezm\u00e9ny ig\u00e9nybev\u00e9tel\u00e9hez elegend\u0151 az, hogy a fizet\u00e9si neh\u00e9zs\u00e9g a vesz\u00e9lyhelyzetre vezethet\u0151 vissza, illetve azt, hogy a Nemzeti Ad\u00f3- \u00e9s V\u00e1mhivatal partnerk\u00e9nt kezeli, \u00e9s seg\u00edti a koronav\u00edrus-j\u00e1rv\u00e1ny miatt neh\u00e9z helyzetbe ker\u00fclt ad\u00f3z\u00f3kat - \u00f6sszegezte az \u00e1llamtitk\u00e1r.\nMTI\n\n"}]