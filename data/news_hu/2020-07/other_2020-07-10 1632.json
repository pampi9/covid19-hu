[{"date": "2020-07-10 16:32", "url": "https://koronavirus.gov.hu/cikkek/itm-jol-vizsgazott-betegeken-tesztelt-magyar-lelegeztetogep", "h1": "ITM: j\u00f3l vizsg\u00e1zott a betegeken is tesztelt magyar l\u00e9legeztet\u0151g\u00e9p", "body": "\nA betegek kezel\u00e9s\u00e9ben is sikeresnek bizonyult az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) t\u00e1mogat\u00e1s\u00e1val megval\u00f3s\u00edtott, szabadalmaztat\u00e1s alatt \u00e1ll\u00f3 l\u00e9legeztet\u0151g\u00e9p.\n\nA miniszt\u00e9rium p\u00e9nteken az MTI-hez eljuttatott k\u00f6zlem\u00e9ny\u00e9ben azt \u00edrt\u00e1k: a vizsg\u00e1latba bevont orvosszak\u00e9rt\u0151k \u00e1ll\u00e1spontja szerint a magyar fejleszt\u00e9s\u0171 eszk\u00f6z a be\u00e1ll\u00edtott param\u00e9tereket pontosan \u00e9s megb\u00edzhat\u00f3an teljes\u00edti, a riaszt\u00e1si \u00e9s betegbiztons\u00e1gi funkci\u00f3i pedig megfelel\u0151ek, \u00edgy bevonhat\u00f3v\u00e1 v\u00e1lik a l\u00e9legeztet\u00e9sre szorul\u00f3 betegek kezel\u00e9s\u00e9be.\nA Femtonics Kft. \u00e9s a Semmelweis Egyetem kifejezetten az \u00faj koronav\u00edrus okozta l\u00e9gz\u00e9si el\u00e9gtelens\u00e9g kezel\u00e9s\u00e9ben is hat\u00e9kony, nagy teljes\u00edtm\u00e9ny\u0171 v\u00edrussz\u0171r\u0151vel felszerelt l\u00e9legeztet\u0151g\u00e9pet fejlesztett ki, amelynek m\u00e1rcius v\u00e9g\u00e9re k\u00e9sz\u00fclt el az els\u0151 m\u0171k\u00f6d\u0151 protot\u00edpusa.\nA hazai fejleszt\u00e9s\u0171, sz\u00e1mtalan \u00faj\u00edt\u00e1st tartalmaz\u00f3, nullsz\u00e9ri\u00e1ban gy\u00e1rtott l\u00e9legeztet\u0151g\u00e9p a megfelel\u0151 dokument\u00e1ci\u00f3 birtok\u00e1ban csaknem egy h\u00f3napja \u00fczemel a Semmelweis Egyetem Aneszteziol\u00f3giai \u00e9s Intenz\u00edv Ter\u00e1pi\u00e1s Klinik\u00e1j\u00e1n - k\u00f6z\u00f6lt\u00e9k.\nT\u00e1j\u00e9koztattak arr\u00f3l is, hogy az eszk\u00f6z klinikai vizsg\u00e1lati terv\u00e9t kifejezetten komplex szempontrendszer szerint dolgozt\u00e1k ki, mag\u00e1ba foglalva minden nemzetk\u00f6zi szakirodalomban megfogalmazott elv\u00e1r\u00e1st a l\u00e9gz\u00e9st\u00e1mogat\u00e1sra szorul\u00f3 betegek sikeres kezel\u00e9se \u00e9rdek\u00e9ben.\nA klinikai vizsg\u00e1lat n\u00e9gy egym\u00e1sra \u00e9p\u00fcl\u0151 szakaszb\u00f3l \u00e1llt. \u00a0\u00a0\u00a0\u00a0Az els\u0151ben a l\u00e9legeztet\u0151g\u00e9p m\u0171szaki m\u0171k\u00f6d\u00e9s\u00e9t ellen\u0151rizt\u00e9k 72 elt\u00e9r\u0151 be\u00e1ll\u00edt\u00e1s \u00e9s t\u00fcd\u0151modell param\u00e9ter mellett. A m\u00e1sodikban a k\u00fcl\u00f6nb\u00f6z\u0151 riaszt\u00e1si esem\u00e9nyeket 9 helyzetben vizsg\u00e1lt\u00e1k. A harmadik szakasz sz\u00e1mos klinikus bevon\u00e1s\u00e1val a szerkezet kezelhet\u0151s\u00e9g\u00e9t m\u00e9rte fel, vagyis megn\u00e9zt\u00e9k, hogy egy r\u00f6vid, 5 perces oktat\u00e1s ut\u00e1n megb\u00edzhat\u00f3an kezelhet\u0151-e a g\u00e9p. Tizenh\u00e1rom feladatot hajtottak v\u00e9gre az orvosok, majd nemzetk\u00f6zi pontrendszer alapj\u00e1n mondtak v\u00e9lem\u00e9nyt a g\u00e9p haszn\u00e1lhat\u00f3s\u00e1g\u00e1r\u00f3l, amelyen a kifejlesztett l\u00e9legeztet\u0151g\u00e9p 90 sz\u00e1zal\u00e9k feletti \u00e9rt\u00e9kel\u00e9st kapott. Az utols\u00f3 szakaszban a betegell\u00e1t\u00e1sba is bevont\u00e1k a l\u00e9legeztet\u0151g\u00e9pet. Az eszk\u00f6zt eszm\u00e9letlen \u00e9s tudat\u00e1n\u00e1l l\u00e9v\u0151 beteg kezel\u00e9s\u00e9n\u00e9l is alkalmazt\u00e1k, az automata l\u00e9legeztet\u00e9s mellett a spont\u00e1n l\u00e9gv\u00e9teleket is megfelel\u0151en t\u00e1mogatta a berendez\u00e9s. A l\u00e9legeztet\u00e9s sor\u00e1n el\u0151fordul\u00f3 esem\u00e9nyekre, p\u00e9ld\u00e1ul a v\u00e1lad\u00e9k elt\u00e1vol\u00edt\u00e1s\u00e1ra vagy a k\u00f6h\u00f6g\u00e9sre hib\u00e1tlanul reag\u00e1lt a l\u00e9legeztet\u0151g\u00e9p.\nA rendszeresen dokument\u00e1lt eredm\u00e9nyek alapj\u00e1n a szerkezet v\u00e9gig a be\u00e1ll\u00edtott param\u00e9tereknek megfelel\u0151en, megb\u00edzhat\u00f3an, pontosan, k\u00f6nnyen kezelhet\u0151en \u00e9s stabilan teljes\u00edtett - hangs\u00falyozt\u00e1k a k\u00f6zlem\u00e9nyben. Az ITM t\u00e1j\u00e9koztat\u00e1sa szerint a klinikai vizsg\u00e1lat ezzel meghat\u00e1roz\u00f3 m\u00e9rf\u00f6ldk\u0151h\u00f6z \u00e9rkezett, az eredm\u00e9nyekr\u0151l k\u00e9sz\u00edtett besz\u00e1mol\u00f3t az Orsz\u00e1gos Gy\u00f3gyszer\u00e9szeti \u00e9s \u00c9lelmez\u00e9s-eg\u00e9szs\u00e9g\u00fcgyi Int\u00e9zet is megkapja. Az el\u0151zetes eredm\u00e9nyek alapj\u00e1n megkezd\u0151dhet a felk\u00e9sz\u00fcl\u00e9s a magyar l\u00e9legeztet\u0151g\u00e9p sorozatgy\u00e1rt\u00e1s\u00e1ra is - \u00edrt\u00e1k.\n\u00a0\n\n\u00a0\nMTI\n\n"}]