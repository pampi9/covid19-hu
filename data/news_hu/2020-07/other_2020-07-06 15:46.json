[{"date": "2020-07-06 15:46", "url": "https://koronavirus.gov.hu/cikkek/itm-allamtitkar-augusztus-vegeig-negyezer-vallalkozas-kaphatja-meg-tamogatast", "h1": "ITM-\u00e1llamtitk\u00e1r: augusztus v\u00e9g\u00e9ig n\u00e9gyezer v\u00e1llalkoz\u00e1s kaphatja meg a t\u00e1mogat\u00e1st", "body": "\nAugusztus v\u00e9g\u00e9ig k\u00f6zel n\u00e9gyezer v\u00e1llalkoz\u00e1s kaphatja meg a sz\u00e1m\u00e1ra meg\u00edt\u00e9lt t\u00e1mogat\u00e1s\u00e1t a Gazdas\u00e1gv\u00e9delmi akci\u00f3terv v\u00e1llalkoz\u00e1sok technol\u00f3giai meg\u00faj\u00edt\u00e1s\u00e1t seg\u00edt\u0151 k\u00e9t programj\u00e1nak p\u00e1ly\u00e1zat\u00e1n, vagyis a p\u00e1ly\u00e1zat ki\u00edr\u00e1s\u00e1t\u00f3l sz\u00e1m\u00edtva 3 h\u00f3napon bel\u00fcl meg\u00e9rkeznek a c\u00e9gekhez egy \u00f6sszegben a meg\u00edt\u00e9lt forr\u00e1sok - mondta az Innov\u00e1ci\u00f3s \u00e9s Technol\u00f3giai Miniszt\u00e9rium\u00a0\u00e1llamtitk\u00e1ra sajt\u00f3t\u00e1j\u00e9koztat\u00f3n h\u00e9tf\u0151n Budapesten.\n\n\u00a0 Gy\u00f6rgy L\u00e1szl\u00f3 hozz\u00e1tette: a Gazdas\u00e1gv\u00e9delmi akci\u00f3terv k\u00e9t programj\u00e1ban a Versenyk\u00e9pes K\u00f6z\u00e9p-Magyarorsz\u00e1g operat\u00edv program (Vekop) \u00e9s a Gazdas\u00e1gfejleszt\u00e9si \u00e9s innov\u00e1ci\u00f3s operat\u00edv program (Ginop) eset\u00e9ben a jelenleg l\u00e1that\u00f3 folyamatok alapj\u00e1n csak a c\u00e9geken m\u00falik, hogy mikor jutnak a p\u00e9nz\u00fckh\u00f6z az \u00fagynevezett felt\u00e9teles visszat\u00e9r\u00edtend\u0151 konstrukci\u00f3ban.\n\u00a0\u00a0\u00a0\u00a0\"Soha kor\u00e1bban nem volt m\u00e9g ilyen rugalmas konstrukci\u00f3\" - mutatott r\u00e1, hozz\u00e1t\u00e9ve: rendk\u00edv\u00fcl el\u0151ny\u00f6s a c\u00e9geknek a 100 forint beruh\u00e1z\u00e1shoz kapott 70 forint \u00e1llami t\u00e1mogat\u00e1s. Egy\u00fattal felh\u00edvta a figyelmet arra, hogy a pontos elsz\u00e1mol\u00e1sra \u00fcgyeljenek a v\u00e1llalkoz\u00e1sok a beruh\u00e1z\u00e1sok megval\u00f3s\u00edt\u00e1sakor, a t\u00e1rca az adminisztr\u00e1ci\u00f3 egyszer\u0171s\u00edt\u00e9s\u00e9vel seg\u00edti ezt.\n\u00a0\u00a0\u00a0\u00a0A t\u00e1rca gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra k\u00f6z\u00f6lte: a Gazdas\u00e1gv\u00e9delmi akci\u00f3terv \u00e1tmeneti int\u00e9zked\u00e9seit j\u00falius elsej\u00e9vel kivezett\u00e9k, err\u0151l a munkaer\u0151piaci folyamatok alapj\u00e1n d\u00f6nt\u00f6ttek.\n\u00a0\u00a0\u00a0\u00a0R\u00e1mutatott: a v\u00edrus a vil\u00e1gban jelen van, szombaton volt a legmagasabb az egy napra es\u0151 \u00faj fert\u0151z\u00e9sek sz\u00e1ma vil\u00e1gszerte. Magyarorsz\u00e1g a vil\u00e1gt\u00e9rk\u00e9pen feh\u00e9r foltot jelent, a j\u00e1rv\u00e1ny\u00fcgyi v\u00e9dekez\u00e9s sikeres. A k\u00f6lts\u00e9gvet\u00e9sben azonban megfelel\u0151 mozg\u00e1steret kell tartani, arra az esetre, ha a j\u00e1rv\u00e1ny visszat\u00e9rne - jelezte.\n\u00a0\u00a0\u00a0\u00a0A forr\u00e1sok felhaszn\u00e1l\u00e1s\u00e1ban a korm\u00e1ny felel\u0151ss\u00e9ge, hogy azok kell\u0151en hasznosuljanak, c\u00e9lzottak legyenek, \u00e9s n\u00f6velj\u00e9k a gazdas\u00e1g hozz\u00e1adott \u00e9rt\u00e9k\u00e9t - mondta. \"A j\u00e1rv\u00e1ny lehet\u0151s\u00e9get ad arra, hogy a nemzetk\u00f6zi piacok \u00e1trendez\u0151d\u00e9s\u00e9t kihaszn\u00e1lva a magyar v\u00e1llalatok szintet l\u00e9pjenek, esetleg l\u00e9p\u00e9sel\u0151nybe ker\u00fcljenek\" - tette hozz\u00e1.\n\u00a0\u00a0\u00a0\u00a0K\u00f6z\u00f6lte: a bevezet\u00e9s\u00e9t\u0151l\u00a0\u00a0hangs\u00falyozt\u00e1k, hogy az ad\u00f3fizet\u00e9s felf\u00fcggeszt\u00e9se \u00e1tmeneti lesz, ez j\u00falius elej\u00e9n lej\u00e1rt. A foglalkoztat\u00e1si t\u00e1mogat\u00e1sok ig\u00e9nybev\u00e9tel\u00e9t pedig augusztus 31-ig meghosszabb\u00edtott\u00e1k. A j\u00e1rv\u00e1ny kezdet\u00e9t\u0151l a korm\u00e1ny m\u00e1r 515 milli\u00e1rd forintnyi beruh\u00e1z\u00e1s t\u00e1mogat\u00e1s\u00e1r\u00f3l d\u00f6nt\u00f6tt, t\u00f6bbf\u00e9le konstrukci\u00f3ban, mindez a magyar gazdas\u00e1gban 800-900 milli\u00e1rd forintnyi fejleszt\u00e9s megval\u00f3sul\u00e1s\u00e1t teszi lehet\u0151v\u00e9.\n\u00a0\u00a0\u00a0\u00a0Az \u00e1llamtitk\u00e1r ismertette: harmadik hete tart az a tendencia, hogy t\u00f6bben helyezkedtek el, mint amennyivel a regisztr\u00e1lt \u00e1ll\u00e1skeres\u0151k sz\u00e1ma n\u0151tt egy h\u00e9t alatt. A regisztr\u00e1ci\u00f3b\u00f3l kil\u00e9p\u0151k sz\u00e1ma alapj\u00e1n a m\u00falt h\u00e9ten mintegy \u00f6tezerrel t\u00f6bben helyezkedtek el. A regisztr\u00e1lt \u00e1ll\u00e1skeres\u0151k sz\u00e1ma 376 ezerr\u0151l t\u00f6bb mint 3 ezerrel cs\u00f6kkent egy h\u00e9t alatt, ez t\u00f6r\u00e9keny fordulat, de azon dolgoznak, hogy ezt a folyamatot fenntarts\u00e1k, \u00e9s folytat\u00f3djon a foglalkoztat\u00e1s m\u00e1jus eleje \u00f3ta tart\u00f3 b\u0151v\u00fcl\u00e9se - fejtette ki.\n\u00a0\u00a0\u00a0\u00a0A k\u00f6zfoglalkoztatottak sz\u00e1ma enyh\u00e9n cs\u00f6kkent, 90 ezer al\u00e1, \u00edgy a 200 ezerre emelt k\u00f6zfoglalkoztat\u00e1si keretre nem lesz teljes eg\u00e9sz\u00e9ben sz\u00fcks\u00e9g - jegyezte meg.\n\u00a0\u00a0\u00a0\u00a0Bizakod\u00e1sra ad okot, hogy 40 sz\u00e1zal\u00e9kkal, 8 ezerre n\u0151tt az \u00faj bejelentett \u00e1ll\u00e1shelyek sz\u00e1ma, ennyi \u00faj munkahely \u00e1ll az \u00e1ll\u00e1skeres\u0151k rendelkez\u00e9s\u00e9re - mondta.\n\u00a0\u00a0\u00a0\u00a0Az \u00e1llamilag t\u00e1mogatott hitel-, \u00e9s garanciak\u00e9relmek \u00e1llom\u00e1nya folyamatosan n\u0151, eddig 357 milli\u00e1rd forintnyi k\u00e9relem \u00e9rkezett a v\u00e1llalkoz\u00e1sokt\u00f3l, ebb\u0151l 145 milli\u00e1rd forint a m\u00e1r leszerz\u0151d\u00f6tt \u00e1llom\u00e1ny - k\u00f6z\u00f6lte.\n\u00a0\u00a0\u00a0\u00a0A kutat\u00e1s-fejleszt\u00e9si (k+f) b\u00e9rt\u00e1mogat\u00e1sra be\u00e9rkezett ig\u00e9nyek sz\u00e1ma cs\u00f6kkent j\u00fanius 10. \u00f3ta, a legt\u00f6bb ig\u00e9ny a feldolgoz\u00f3iparb\u00f3l \u00e9rkezett. A teljes t\u00e1mogat\u00e1si ig\u00e9ny meghaladta a 13,4 milli\u00e1rd forintot. A munkahelyteremt\u0151 b\u00e9rt\u00e1mogat\u00e1ssal a korm\u00e1ny hat h\u00e9t alatt k\u00f6zel 29 ezer munkahely l\u00e9trej\u00f6tt\u00e9hez j\u00e1rult hozz\u00e1. Az ig\u00e9nyl\u00e9st beny\u00fajt\u00f3 c\u00e9gek h\u00e1romnegyede mikrov\u00e1llalkoz\u00e1s, a programra 33,5 milli\u00e1rd forintot k\u00f6lt\u00f6ttek. A Di\u00e1khitel plusz konstrukci\u00f3ban m\u00e1r t\u00f6bb mint 15,4 ezer ig\u00e9nyl\u00e9s \u00e9rkezett be, ez\u00e1ltal a di\u00e1kok 7,5 milli\u00e1rd forint hitelhez jutottak - ismertette az \u00e1llamtitk\u00e1r.\n\u00a0\nMTI\n\n"}]