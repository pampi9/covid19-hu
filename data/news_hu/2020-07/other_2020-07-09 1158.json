[{"date": "2020-07-09 11:58", "url": "https://koronavirus.gov.hu/cikkek/varga-mihaly-jol-megtervezett-lepesekkel-megerosodve-kerulhet-ki-jarvany-okozta-valsagbol-az", "h1": "Varga Mih\u00e1ly: j\u00f3l megtervezett l\u00e9p\u00e9sekkel meger\u0151s\u00f6dve ker\u00fclhet ki a j\u00e1rv\u00e1ny okozta v\u00e1ls\u00e1gb\u00f3l az orsz\u00e1g", "body": "\nA korm\u00e1ny \u00e1ll\u00e1spontja az, hogy k\u00f6r\u00fcltekint\u0151, j\u00f3l megtervezett, a magyar gazdas\u00e1g er\u0151ss\u00e9geit \u00e9p\u00edt\u0151 l\u00e9p\u00e9sekkel Magyarorsz\u00e1g meger\u0151s\u00f6dve ker\u00fclhet ki a j\u00e1rv\u00e1ny okozta v\u00e1ls\u00e1gb\u00f3l - jelentette ki Varga Mih\u00e1ly p\u00e9nz\u00fcgyminiszter cs\u00fct\u00f6rt\u00f6k\u00f6n Budapesten, az osztr\u00e1k tulajdon\u00fa MMXH Lakberendez\u00e9si Kft.-vel k\u00f6t\u00f6tt strat\u00e9giai egy\u00fcttm\u0171k\u00f6d\u00e9si meg\u00e1llapod\u00e1s al\u00e1\u00edr\u00e1s\u00e1n a P\u00e9nz\u00fcgyminiszt\u00e9riumban (PM).\n\n\nKiemelte: ezt a c\u00e9lt szolg\u00e1lj\u00e1k a Gazdas\u00e1gv\u00e9delmi akci\u00f3terv int\u00e9zked\u00e9sei, az idei \u00e9s a j\u00f6v\u0151 \u00e9vi k\u00f6lts\u00e9gvet\u00e9sben l\u00e9trehozott hasonl\u00f3 elnevez\u00e9s\u0171 alapok forr\u00e1sai egyar\u00e1nt, valamint azok a mostanihoz hasonl\u00f3 strat\u00e9giai egy\u00fcttm\u0171k\u00f6d\u00e9si meg\u00e1llapod\u00e1sok, amelyeket a korm\u00e1ny az elm\u00falt \u00e9vekben \u00edrt al\u00e1.\n\u00a0\u00a0\u00a0\u00a0Eur\u00f3pa m\u00e1sodik legnagyobb b\u00fatorkereskedelmi l\u00e1nca, az MMXH Kft. a meg\u00e1llapod\u00e1ssal hossz\u00fa t\u00e1vra tervezi a magyarorsz\u00e1gi jelenl\u00e9t\u00e9t, folyamatosan b\u0151v\u00edti a beruh\u00e1z\u00e1sait, ahogy a magyar besz\u00e1ll\u00edt\u00f3k k\u00f6r\u00e9t is. A c\u00e9g r\u00e9szt vesz a du\u00e1lis k\u00e9pz\u00e9sben, a j\u00f6v\u0151ben magyarorsz\u00e1gi kutat\u00e1s-fejleszt\u00e9st is megval\u00f3s\u00edthat - ismertette a t\u00e1rcavezet\u0151.\n\u00a0\u00a0\u00a0\u00a0A korm\u00e1ny 2012-ben d\u00f6nt\u00f6tt arr\u00f3l, hogy m\u00e1s szintre emeli az egy\u00fcttm\u0171k\u00f6d\u00e9st a v\u00e1llalatokkal, ekkor indultak a strat\u00e9giai meg\u00e1llapod\u00e1sok - eml\u00e9keztetett\u00a0Varga\u00a0Mih\u00e1ly. R\u00e1mutatott arra, hogy ezekkel a meg\u00e1llapod\u00e1sokkal mindenki nyert: a nagyv\u00e1llalatok, amelyek b\u0151v\u00edtett\u00e9k a magyarorsz\u00e1gi termel\u00e9s\u00fcket, nyertek a munkav\u00e1llal\u00f3k, az\u00f3ta jelent\u0151sen b\u0151v\u00fclt a l\u00e9tsz\u00e1m, \u00e9s nyertek a kkv-k, amelyek besz\u00e1ll\u00edt\u00f3i lettek ezeknek a c\u00e9geknek.\n\u00a0\u00a0\u00a0\u00a0Ugyan\u00edgy nyert a magyar gazdas\u00e1g is, a l\u00e9trej\u00f6tt egy\u00fcttm\u0171k\u00f6d\u00e9sek hozz\u00e1j\u00e1rultak a magasabb gazdas\u00e1gi n\u00f6veked\u00e9shez \u00e9s a gazdas\u00e1gi szerkezet \u00e1talakul\u00e1s\u00e1hoz.\n\u00a0\u00a0\u00a0\u00a0Varga\u00a0Mih\u00e1ly id\u00e9zte a c\u00e9g nyilatkozat\u00e1t a meg\u00e1llapod\u00e1sb\u00f3l, miszerint kiv\u00e9tel n\u00e9lk\u00fcl magyar v\u00e1llalatokkal m\u0171k\u00f6dtek egy\u00fctt a magyarorsz\u00e1gi beruh\u00e1z\u00e1saik sor\u00e1n, a tervez\u00e9st\u0151l a megval\u00f3s\u00edt\u00e1sig.\n\u00a0\u00a0\u00a0\u00a0Ismertette: az MMXH Kft. dinamikus fejl\u0151d\u00e9sen ment kereszt\u00fcl az elm\u00falt t\u00edz \u00e9v sor\u00e1n, 10 M\u00f6maxX, \u00e9s 7 M\u00f6belix \u00e1ruh\u00e1zat \u00fczemeltetnek. A k\u00f6zelj\u00f6v\u0151ben \u00fajabb beruh\u00e1z\u00e1sokat terveznek t\u00f6bb magyarorsz\u00e1gi nagyv\u00e1rosban, \u00edgy \u00faj \u00e1ruh\u00e1zat nyitnak Sz\u00e9kesfeh\u00e9rv\u00e1ron, Veszpr\u00e9mben, Szombathelyen \u00e9s B\u00e9k\u00e9scsab\u00e1n. Nagytarcs\u00e1n pedig m\u00e1r \u00e9p\u00fcl 8,2 milli\u00e1rd forintos beruh\u00e1z\u00e1sb\u00f3l az \u00faj logisztikai k\u00f6zpontjuk. K\u00f6zl\u00e9se szerint mintegy 50 dolgoz\u00f3val b\u0151v\u00fcl a l\u00e9tsz\u00e1m minden \u00faj \u00e1ruh\u00e1zban, a k\u00f6zpontban pedig 150-200 munkav\u00e1llal\u00f3val n\u0151het a l\u00e9tsz\u00e1m.\n\u00a0\u00a0\u00a0\u00a0A p\u00e9nz\u00fcgyminiszter sz\u00f3lt arr\u00f3l, hogy a vil\u00e1gj\u00e1rv\u00e1ny miatt Magyarorsz\u00e1gon jelenleg a gazdas\u00e1g \u00fajraind\u00edt\u00e1sa zajlik, amelyet szorosan nyomon k\u00f6vetnek a gyors reag\u00e1l\u00e1s \u00e9rdek\u00e9ben a t\u00e1rca munkat\u00e1rsaival. Eml\u00e9keztetett: a Gazdas\u00e1gv\u00e9delmi akci\u00f3tervben a GDP 20 sz\u00e1zal\u00e9k\u00e1t el\u00e9r\u0151 forr\u00e1sokat biztos\u00edtanak a gazdas\u00e1g \u00fajraind\u00edt\u00e1s\u00e1hoz, a munkahelyek megtart\u00e1s\u00e1hoz, \u00e9s a munkahelyteremt\u00e9shez.\n\u00a0\u00a0\u00a0\u00a0Mindebben komoly szerepe lesz a strat\u00e9giai partnereknek, \u00e9s a magyarorsz\u00e1gi nagyv\u00e1llalatoknak - tette hozz\u00e1. Rem\u00e9ny\u00e9t fejezte ki, hogy a most al\u00e1\u00edrt meg\u00e1llapod\u00e1s hozz\u00e1j\u00e1rul a c\u00e9g tev\u00e9kenys\u00e9g\u00e9nek b\u0151v\u00edt\u00e9s\u00e9hez, tov\u00e1bbi fejl\u0151d\u00e9s\u00e9hez, \u00e9s a magyar gazdas\u00e1g tov\u00e1bbi sikereihez.\n\u00a0\u00a0\u00a0\u00a0Simonyi Andr\u00e1s, az MMXH Kft. \u00fcgyvezet\u0151 igazgat\u00f3ja arr\u00f3l besz\u00e9lt, hogy a j\u00f6v\u0151ben min\u00e9l t\u00f6bb tartalommal tervezik megt\u00f6lteni a keretet jelent\u0151 meg\u00e1llapod\u00e1st.\n\u00a0\u00a0\u00a0\u00a0A meg\u00e1llapod\u00e1s felt\u00e9telein\u00e9l a bizalom \u00e9s az egy\u00fcttm\u0171k\u00f6d\u00e9s sz\u00e1nd\u00e9ka fontosabb a c\u00e9gnek, mint az egyezm\u00e9ny kerete - jelezte. Csal\u00e1di v\u00e1llalkoz\u00e1sk\u00e9nt besz\u00e1ll\u00edt\u00f3ikkal \u00e9s a munkat\u00e1rsaikkal is erre, azaz a bizalomra \u00e9p\u00fcl a kapcsolatuk.\n\u00a0\u00a0\u00a0\u00a0K\u00f6z\u00f6lte: mintegy 70 milli\u00e1rd forintot k\u00f6lt\u00f6ttek az elm\u00falt 10 \u00e9vben fejleszt\u00e9sre Magyarorsz\u00e1gon. A k\u00f6vetkez\u0151 3-4 \u00e9vben ezt j\u00f3val meghalad\u00f3 beruh\u00e1z\u00e1st val\u00f3s\u00edtanak meg.\n\u00a0\u00a0\u00a0\u00a0Az \u00faj \u00e1ruh\u00e1zak megnyit\u00e1s\u00e1n t\u00fal\u00a0\u00a0- amelyekre m\u00e1r van \u00e9p\u00edt\u00e9si enged\u00e9ly\u00fck - b\u00e1rmely m\u00e1s, 50-60 ezres vid\u00e9ki nagyv\u00e1rosban k\u00e9szek gy\u00e1rt\u00f3i kapacit\u00e1sokat, vagy kiszolg\u00e1l\u00f3 k\u00f6zpontokat megval\u00f3s\u00edtani. Jelenleg 700 dolgoz\u00f3t foglalkoztatnak, \u00e9s 1200 csoporthoz tartoz\u00f3 munkav\u00e1llal\u00f3juk van, n\u00e9h\u00e1nyan 30-40 \u00e9ve dolgoznak a c\u00e9gn\u00e9l.\n\u00a0\u00a0\u00a0\u00a0Besz\u00e1ll\u00edt\u00f3i partnereik k\u00f6z\u00e9 min\u00e9l t\u00f6bb magyar gy\u00e1rt\u00f3t, c\u00e9get szeretn\u00e9nek bevonni - k\u00f6z\u00f6lte Simonyi Andr\u00e1s.\n\nMTI 2020. j\u00falius 9.\n\n"}]