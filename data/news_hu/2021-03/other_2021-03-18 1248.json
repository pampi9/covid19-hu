[{"date": "2021-03-18 12:48", "url": "https://koronavirus.gov.hu/cikkek/merkely-gyogyultak-vedettsegehez-egy-vakcina-eleg", "h1": "Merkely: a gy\u00f3gyultak v\u00e9detts\u00e9g\u00e9hez egy vakcina is el\u00e9g", "body": "\nA koronav\u00edrus-fert\u0151z\u00e9sen h\u00e1rom h\u00f3napja bizony\u00edtottan \u00e1tesettekn\u00e9l egy vakcina el\u00e9gs\u00e9ges a v\u00e9detts\u00e9g kialakul\u00e1s\u00e1hoz - hangs\u00falyozta Merkely B\u00e9la, a Semmelweis Egyetem rektora cs\u00fct\u00f6rt\u00f6k\u00f6n a Kossuth r\u00e1di\u00f3 Napk\u00f6zben c\u00edm\u0171 m\u0171sor\u00e1nak \u00faj, V\u00edrusinf\u00f3 n\u00e9ven indult rovat\u00e1ban, amelyben a hallgat\u00f3k a k\u00e9rd\u00e9seikre kaphatnak v\u00e1laszt.\n\n\nMerkely B\u00e9la a m\u0171sorban elmondta, hogy a k\u00f3rh\u00e1zi olt\u00f3pontokat aj\u00e1nlja az id\u0151skor\u00fa, t\u00f6bbfajta allergi\u00e1t\u00f3l szenved\u0151knek.\n\u00a0\u00a0\u00a0\u00a0A pajzsmirigybetegek b\u00e1rmelyik, Magyarorsz\u00e1gon elfogadott vakcin\u00e1val beoltathatj\u00e1k magukat - k\u00f6z\u00f6lte. Kit\u00e9rt arra is, hogy tetanuszolt\u00e1s ut\u00e1n k\u00e9t hetet kell v\u00e1rni b\u00e1rmilyen koronav\u00edrus elleni vakcina bead\u00e1sa el\u0151tt.\n\u00a0\u00a0\u00a0\u00a0T\u00f6bb telefon\u00e1l\u00f3 panaszkodott, hogy b\u00e1r fert\u0151z\u00f6ttek voltak, a v\u00e9r\u00fckben nem mutattak ki antitestet, ugyanakkor m\u00e9gis f\u00e9l \u00e9vre sz\u00f3l\u00f3, v\u00e9detts\u00e9gi igazol\u00e1st kaptak. Ezzel kapcsolatban a rektor azt mondta, nemcsak antitestes, hanem \u00fagynevezett sejtes immunit\u00e1s is l\u00e9tezik.\n\nMTI 2021. m\u00e1rcius 18.\n\n"}]