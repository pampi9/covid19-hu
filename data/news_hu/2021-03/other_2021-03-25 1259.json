[{"date": "2021-03-25 12:59", "url": "https://koronavirus.gov.hu/cikkek/kormanyinfo-akkor-nyithatnak-ki-az-ovodak-iskolak-ha-az-oltottak-szama-eleri-25-milliot", "h1": "Korm\u00e1nyinf\u00f3: akkor nyithatnak ki az \u00f3vod\u00e1k, iskol\u00e1k, ha az oltottak sz\u00e1ma el\u00e9ri a 2,5 milli\u00f3t ", "body": "\n\u00c1prilis 12-\u00e9n vagy \u00e1prilis 19-\u00e9n nyithatnak ki az \u00f3vod\u00e1k, iskol\u00e1k, att\u00f3l f\u00fcgg\u0151en, hogy az oltottak sz\u00e1ma Magyarorsz\u00e1gon mikor \u00e9ri el a 2,5 milli\u00f3t. A tan\u00e1rokat, \u00f3v\u00f3n\u0151ket a nyit\u00e1s el\u0151tt beoltj\u00e1k koronav\u00edrus ellen - ismertette a korm\u00e1ny d\u00f6nt\u00e9s\u00e9t a Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6k\u00f6n online sajt\u00f3t\u00e1j\u00e9koztat\u00f3n.\n\n\nAz \u00fajraind\u00edt\u00e1st akkor tudjuk megkezdeni, ha 2,5 milli\u00f3 ember be lesz oltva\n\n\u00a0\u00a0\u00a0\u00a0Guly\u00e1s Gergely k\u00f6z\u00f6lte, a korm\u00e1ny arr\u00f3l d\u00f6nt\u00f6tt, hogy ha el\u00e9ri a 2,5 milli\u00f3t az oltottak sz\u00e1ma, akkor egy h\u00e9ten bel\u00fcl kinyitnak az \u00f3vod\u00e1k, az \u00e1ltal\u00e1nos \u00e9s a k\u00f6z\u00e9piskol\u00e1k.\n\u00a0\u00a0\u00a0\u00a0A pedag\u00f3gusok olt\u00e1s\u00e1val kapcsolatban hangs\u00falyozta, az olt\u00e1s tov\u00e1bbra is \u00f6nk\u00e9ntes, ez\u00e9rt arra k\u00e9rik a tan\u00e1rokat, \u00f3v\u00f3n\u0151ket, b\u00f6lcs\u0151dei dolgoz\u00f3kat, regisztr\u00e1ljanak a koronav\u00edrus elleni vakcin\u00e1ra.\n\nEg\u00e9sz Eur\u00f3p\u00e1ban er\u0151sen terjed a j\u00e1rv\u00e1ny\n\n\u00a0\u00a0\u00a0\u00a0Eml\u00e9keztetett arra, hogy a nap folyam\u00e1n online uni\u00f3s cs\u00facstal\u00e1lkoz\u00f3 is lesz, amelynek a j\u00e1rv\u00e1nykezel\u00e9s a t\u00e9m\u00e1ja, hiszen a j\u00e1rv\u00e1ny terjed\u00e9se az EU legt\u00f6bb \u00e1llam\u00e1ban \"er\u0151sen felfel\u00e9 tart\".\n\u00a0\u00a0\u00a0\u00a0K\u00f6z\u00f6lte, szerd\u00e1n Lengyelorsz\u00e1gban, Csehorsz\u00e1gban \u00e9s \u00c9sztorsz\u00e1gban egymilli\u00f3 f\u0151re vet\u00edtve t\u00f6bb fert\u0151z\u00f6ttet regisztr\u00e1ltak, mint Magyarorsz\u00e1gon.\n\u00a0\u00a0\u00a0\u00a0\u00dagy fogalmazott, a harmadik hull\u00e1mnak nincs v\u00e9ge, a fert\u0151z\u00e9sek sz\u00e1ma tov\u00e1bbra is n\u0151, ez az EU eg\u00e9sz\u00e9re igaz, de a helyzet Magyarorsz\u00e1gon is rossz.\nA magyar eg\u00e9szs\u00e9g\u00fcgy felk\u00e9sz\u00fclt, a k\u00f3rh\u00e1zakban j\u00e1rv\u00e1ny\u00fcgyi k\u00e9sz\u00fclts\u00e9g van\n\n\u00a0\u00a0\u00a0\u00a0A miniszter k\u00f6z\u00f6lte azt is, az eg\u00e9szs\u00e9g\u00fcgyi ell\u00e1t\u00f3rendszer - nemcsak t\u00e1rgyi, hanem szem\u00e9lyi felt\u00e9teleket is tekintve - felk\u00e9sz\u00fclt arra, hogy megfesz\u00edtett munk\u00e1val a jelenlegin\u00e9l magasabb adatok mellett is k\u00e9pes legyen mindenki sz\u00e1m\u00e1ra az ell\u00e1t\u00e1st biztos\u00edtani.\n\u00a0\u00a0\u00a0\u00a0Ismertette a koronav\u00edrussal kapcsolatos napi adatokat \u00e9s azt mondta, a helyzet komoly, az eg\u00e9szs\u00e9g\u00fcgyi ell\u00e1t\u00f3rendszer azonban k\u00e9pes biztos\u00edtani a megn\u00f6vekedett betegsz\u00e1mhoz sz\u00fcks\u00e9ges kapacit\u00e1sokat. K\u00f6sz\u00f6netet mondott \"a megfesz\u00edtett munk\u00e1t v\u00e9gz\u0151\" orvosoknak, \u00e1pol\u00f3knak.\n\u00a0\u00a0\u00a0\u00a0Elmondta, 1678 l\u00e9legeztet\u0151g\u00e9ppel ell\u00e1tott \u00e1gy van szabadon, a k\u00f3rh\u00e1zakban rendelkez\u00e9sre \u00e1ll\u00f3 szabad \u00e1gykapacit\u00e1s pedig 10 441. Jelezte, a korm\u00e1nynak vannak tervei arra is, hogy ha sz\u00fcks\u00e9ges, b\u0151v\u00edtse a kapacit\u00e1sokat.\n\u00a0\u00a0\u00a0\u00a0Guly\u00e1s Gergely azt mondta, megtettek mindent annak \u00e9rdek\u00e9ben is, hogy \"az \u00e9l\u0151 er\u0151 is elegend\u0151 legyen\": b\u00e1rmelyik orvos beh\u00edvhat\u00f3 eg\u00e9szs\u00e9g\u00fcgyi ell\u00e1t\u00e1sra, illetve a rezidensek \u00e9s medikusok is r\u00e9szt vesznek a munk\u00e1ban.\nA j\u00e1rv\u00e1nyb\u00f3l egyed\u00fcl a v\u00e9d\u0151olt\u00e1s jelenti a kivezet\u0151 utat\n\n\u00a0\u00a0\u00a0\u00a0Hangs\u00falyozta, egyetlen megold\u00e1s van a j\u00e1rv\u00e1ny lek\u00fczd\u00e9s\u00e9re: a v\u00e9d\u0151olt\u00e1s. K\u00f6z\u00f6lte, 650 ezer nyugd\u00edjas nem regisztr\u00e1lt az olt\u00e1sra, \u0151ket az orsz\u00e1gos tisztif\u0151orvos lev\u00e9lben kereste meg, regisztr\u00e1ci\u00f3ra k\u00e9rve \u0151ket.\n\u00a0\u00a0\u00a0\u00a0Ha valakit beoltanak, a betegs\u00e9g kock\u00e1zata l\u00e9nyegesen csek\u00e9lyebb lesz - magyar\u00e1zta.\n\u00a0\u00a0\u00a0\u00a0A miniszter elmondta, az id\u0151sotthonokban - ahol az olt\u00e1sok az els\u0151 k\u00f6rben megt\u00f6rt\u00e9ntek - 1 sz\u00e1zal\u00e9k al\u00e1 cs\u00f6kkent a megbeteged\u00e9sek ar\u00e1nya. Ez mutatja, hogy ha beoltj\u00e1k a legid\u0151sebbeket, a legvesz\u00e9lyeztetettebbeket, akkor minim\u00e1lisra cs\u00f6kken annak vesz\u00e9lye, hogy elkapj\u00e1k a fert\u0151z\u00e9st - tette hozz\u00e1.\n\u00a0\u00a0Guly\u00e1s Gergely, a Minisztereln\u00f6ks\u00e9get vezet\u0151 miniszter k\u00e9rd\u00e9sre v\u00e1laszolva \u00fagy fogalmazott: a koronav\u00edrus-j\u00e1rv\u00e1ny harmadik hull\u00e1ma m\u00e9g nem tet\u0151z\u00f6tt, de k\u00f6zel lehet\u00fcnk hozz\u00e1. Megjegyezte: a szennyv\u00edzben tal\u00e1lhat\u00f3 v\u00edruskoncentr\u00e1ci\u00f3 az egy h\u00e9ttel kor\u00e1bbihoz k\u00e9pest jelenleg stagn\u00e1l vagy csek\u00e9ly m\u00e9rt\u00e9kben cs\u00f6kken, ezt \u00e1ltal\u00e1ban h\u00e9t-t\u00edz nappal szokta k\u00f6vetni a v\u00e1ltoz\u00e1s.\nA miniszter k\u00f6z\u00f6lte: j\u00f3 es\u00e9ly van arra, hogy \u00e1prilis els\u0151 fel\u00e9ben, ak\u00e1r h\u00fasv\u00e9tig a regisztr\u00e1lt 65 \u00e9v felettieket beolts\u00e1k.\nMagyarorsz\u00e1g az elhib\u00e1zott br\u00fcsszeli vakcinabeszerz\u00e9sen t\u00fal, nemzeti hat\u00e1sk\u00f6rben is szerzett be vakcin\u00e1kat\n\n\u00a0\u00a0\u00a0\u00a0Azt mondta, az olt\u00e1sok el\u0151rehaladt\u00e1val kapcsolatban nagyon sok a bizonytalans\u00e1g, az uni\u00f3s vakcinasz\u00e1ll\u00edtm\u00e1nyok rendk\u00edv\u00fcl bizonytalanul \u00e9rkeznek.\n\u00a0\u00a0\u00a0\u00a0\u00c1prilisban minden kor\u00e1bbin\u00e1l t\u00f6bb vakcina fog az orsz\u00e1g rendelkez\u00e9s\u00e9re \u00e1llni, ez annak k\u00f6sz\u00f6nhet\u0151, hogy mind K\u00edn\u00e1b\u00f3l, mind Oroszorsz\u00e1gb\u00f3l a sz\u00e1ll\u00edt\u00e1sok folyamatosak - k\u00f6z\u00f6lte. \u00dagy folytatta: az Eur\u00f3pai Uni\u00f3b\u00f3l eddig akadoz\u00f3 vakcinasz\u00e1ll\u00edtm\u00e1nyok eset\u00e9n is joggal rem\u00e9lik azt, hogy a k\u00f6vetkez\u0151 h\u00f3napban a kor\u00e1bbiakn\u00e1l tal\u00e1n biztosabban \u00e9s nagyobb sz\u00e1mban fog olt\u00f3anyag \u00e9rkezni.\n\u00a0\u00a0\u00a0 Hangs\u00falyozta azt is, hogy csak azt az olt\u00f3anyagot nem adj\u00e1k be, amelyet m\u00e9g vizsg\u00e1lnak, valamint azt, amelyet f\u00e9lre kell tenni a m\u00e1sodik olt\u00e1sra.\nA magyar olt\u00e1si program az egyik leggyorsabb az EU-ban\n\u00a0\u00a0\u00a0\u00a0A t\u00e1rcavezet\u0151 mindenkit arra k\u00e9rt, hogy tartsa be az \u00e9rv\u00e9nyben l\u00e9v\u0151 szab\u00e1lyokat.\n\u00a0\u00a0\u00a0\u00a0Kit\u00e9rt r\u00e1: Magyarorsz\u00e1g j\u00f3l \u00e1ll az \u00e1toltotts\u00e1g tekintet\u00e9ben, M\u00e1lta m\u00f6g\u00f6tt a m\u00e1sodik helyen van az uni\u00f3ban. Rem\u00e9lhet\u0151leg az \u00e1toltotts\u00e1g m\u00e9rt\u00e9ke l\u00e9nyegesen kor\u00e1bban eredm\u00e9nyez t\u00e1rsadalmi immunit\u00e1st Magyarorsz\u00e1gon, mint m\u00e1s EU-tag\u00e1llamokban - tette hozz\u00e1.\n\u00a0\u00a0\u00a0\u00a0A miniszter szerint aggaszt\u00f3ak a sz\u00e1mok, de mivel az elhunytak t\u00f6bb mint 80 sz\u00e1zal\u00e9ka id\u0151s, rem\u00e9lhet\u0151leg ha \u0151ket beoltj\u00e1k, radik\u00e1lisan cs\u00f6kken majd az elhunytak sz\u00e1ma.\nAz \u00fajraind\u00edt\u00e1si terv az oltotts\u00e1g m\u00e9rt\u00e9k\u00e9hez lesz k\u00f6tve\n\n\u00a0\u00a0\u00a0\u00a0\u00dagy v\u00e9lte, olyan nyit\u00e1si tervet kell kidolgoznia a korm\u00e1nynak, amely vil\u00e1gos perspekt\u00edv\u00e1t ad. Ezt az olt\u00e1si sz\u00e1mokt\u00f3l f\u00fcgg\u0151en fogj\u00e1k kidolgozni - f\u0171zte hozz\u00e1. K\u00e9rd\u00e9sre v\u00e1laszolva besz\u00e1molt arr\u00f3l is: az olt\u00e1si igazolv\u00e1nyhoz kapcsol\u00f3d\u00f3 jogos\u00edtv\u00e1nyokr\u00f3l sz\u00f3l\u00f3 d\u00f6nt\u00e9st a korm\u00e1ny a nyit\u00e1si tervvel egy\u00fctt hozza nyilv\u00e1noss\u00e1gra.\n\u00a0\u00a0\u00a0\u00a0Kijelentette: azt rem\u00e9lik, hogy m\u00e1jus v\u00e9g\u00e9ig aki olt\u00e1s k\u00edv\u00e1n kapni - bele\u00e9rtve a legfiatalabbakat is -, az megkaphatja legal\u00e1bb az els\u0151 vakcin\u00e1t.\nAz Operat\u00edv t\u00f6rzs p\u00e9nteken d\u00f6nthet az \u00fczletek k\u00e9rd\u00e9s\u00e9r\u0151l\n\n\u00a0\u00a0\u00a0\u00a0A miniszter kiemelte: az operat\u00edv t\u00f6rzs p\u00e9nteki \u00fcl\u00e9s\u00e9n d\u00f6nthetnek az \u00fczletek k\u00e9rd\u00e9s\u00e9r\u0151l. A Magyar Kereskedelmi \u00e9s Iparkamara olyan szab\u00e1lyoz\u00e1sra tett javaslatot, amely minden \u00fczletre azonos elvek alapj\u00e1n vonatkozna: t\u00edz n\u00e9gyzetm\u00e9terenk\u00e9nt egy v\u00e1s\u00e1rl\u00f3 vagy vend\u00e9g tart\u00f3zkodhatna - magyar\u00e1zta.\n\u00a0\u00a0\u00a0\u00a0Elmondta: az operat\u00edv t\u00f6rzs megvizsg\u00e1lja a javaslat \u00e9letszer\u0171s\u00e9g\u00e9t, mert j\u00f3 lenne ugyan egy ilyen szab\u00e1lyoz\u00e1s, de a h\u00fasv\u00e9t el\u0151tti id\u0151ben nem tudni, milyen hossz\u00fa sorokhoz vezetne.\nA baloldal olt\u00e1sellenes kamp\u00e1nyt folytat\n\n\u00a0\u00a0\u00a0\u00a0Arra a felvet\u00e9sre, hogy a DK egy politikusa azonnal \"ellenkamp\u00e1nyt\" ind\u00edtott a CanSino- \u00e9s a CoviShield vakcin\u00e1val szemben, Guly\u00e1s Gergely mindenkit arra k\u00e9rt, hogy tegye f\u00e9lre a p\u00e1rtpolitik\u00e1t, \u00e9s l\u00e1ssa be, hogy az olt\u00e1s az egyetlen es\u00e9ly. \u00dagy v\u00e9lte: rendk\u00edv\u00fcli neh\u00e9zs\u00e9g, hogy a baloldal j\u00f3 r\u00e9sze olt\u00e1sellenes, \u00edgy nemcsak az embereket kell meggy\u0151zni arr\u00f3l, hogy oltass\u00e1k be magukat, hanem a korm\u00e1nynak egy politikai vit\u00e1t is meg kell v\u00edvnia.\n\u00a0\u00a0\u00a0\u00a0Jelezte: ha nem lenn\u00e9nek Magyarorsz\u00e1gon keleti olt\u00e1sok, akkor \"\u00f6sszehasonl\u00edthatatlanul rosszabb lenne a helyzet\", hiszen a beadott vakcin\u00e1k t\u00f6bb mint fele onnan \u00e9rkezik.\nA magyar j\u00e1rv\u00e1nykezel\u00e9s k\u00f6vetkezetes, Magyarorsz\u00e1g az eredm\u00e9nyesen v\u00e9dekez\u0151 orsz\u00e1gok k\u00f6z\u00e9 tartozik\n\n\u00a0\u00a0\u00a0\u00a0Egy m\u00e1sik k\u00e9rd\u00e9sre v\u00e1laszolva a miniszter azt mondta: a helyzet komoly, ezt az adatok is al\u00e1t\u00e1masztj\u00e1k, de a magyar mutat\u00f3k nem t\u00e9rnek el az eur\u00f3pai adatokt\u00f3l. A t\u00f6bblethal\u00e1loz\u00e1s az egyetlen objekt\u00edv \u00f6sszehasonl\u00edt\u00e1si m\u00f3d, \u00e9s e statisztik\u00e1k alapj\u00e1n Magyarorsz\u00e1g az eredm\u00e9nyesen v\u00e9dekez\u0151 orsz\u00e1gok k\u00f6z\u00e9 tartozik - mutatott r\u00e1.\n\u00a0\u00a0\u00a0\u00a0\u00dagy l\u00e1tja, mindig megfelel\u0151 id\u0151ben hoztak d\u00f6nt\u00e9st a sz\u00fcks\u00e9ges int\u00e9zked\u00e9sekr\u0151l, m\u00edg m\u00e1s orsz\u00e1gok gyakran kapkodva l\u00e9ptek. A magyar j\u00e1rv\u00e1nykezel\u00e9s int\u00e9zked\u00e9sei k\u00f6vetkezetesek, \u00e9s a val\u00f3s adatokb\u00f3l kiindulva jobbak is a mutat\u00f3k - jelentette ki.\n\u00a0Jelenleg nem az olt\u00f3pont kev\u00e9s, hanem a vakcina\n\u00a0\u00a0A CoviShield- \u00e9s a CanSino-vakcin\u00e1kra m\u00e9g nem k\u00f6t\u00f6tt a korm\u00e1ny szerz\u0151d\u00e9st, a Johnson & Johnson olt\u00f3anyag\u00e1b\u00f3l Magyarorsz\u00e1g 4,36 milli\u00f3 d\u00f3zist rendelt. Hogy ez mikor \u00e9rkezik, \"azt Br\u00fcsszel tudja megmondani\" - jegyezte meg.\n\u00a0\u00a0\u00a0\u00a0K\u00e9rd\u00e9sre v\u00e1laszolva hangs\u00falyozta: jelenleg nem az olt\u00f3pont kev\u00e9s, hanem a vakcina.\n\u00a0\u00a0\u00a0\u00a0Azt is mondta, pr\u00f3b\u00e1lj\u00e1k \u00fagy elosztani az AstraZeneca-vakcin\u00e1kat, hogy az els\u0151 olt\u00e1s ut\u00e1n 12 h\u00e9ten bel\u00fcl a m\u00e1sodik olt\u00e1s is megt\u00f6rt\u00e9nhessen, de ezt nehez\u00edti ezt, ha a kor\u00e1bban \u00edg\u00e9rt sz\u00e1ll\u00edtm\u00e1nyok nem \u00e9rkeznek meg.\n\u00a0\u00a0\u00a0\u00a0Kifejtette: ha helyi hiba nem t\u00f6rt\u00e9nik, nem fordulhat el\u0151 olyan, hogy valamelyik h\u00e1ziorvosi k\u00f6rzetbe ne \u00e9rkezzen meg id\u0151ben a m\u00e1sodik adag Sinopharm-vakcina. Elvileg mindenhova ugyanannyi m\u00e1sodik jutott, mint els\u0151, \u00edgy tarthat\u00f3 a 28 napos id\u0151k\u00fcl\u00f6nbs\u00e9g a k\u00e9t adag k\u00f6z\u00f6tt - mondta.\n\u00a0\u00a0\u00a0\u00a0K\u00e9rdezt\u00e9k arr\u00f3l, hogy a Szputnyik vakcin\u00e1b\u00f3l a gy\u00e1rt\u00f3 a szerz\u0151d\u00e9sben v\u00e1llaltn\u00e1l kevesebbet sz\u00e1ll\u00edtott m\u00e1rcius 23-\u00e1ig a magyar f\u00e9lnek. Guly\u00e1s Gergely k\u00f6z\u00f6lte, j\u00f6v\u0151 h\u00e9tf\u0151n is \u00e9rkezik m\u00e9g Szputnyik vakcina, \u00edgy \u00f6sszesen 1,1 milli\u00f3 olt\u00f3anyagot kap meg Magyarorsz\u00e1g. Az uni\u00f3s szerz\u0151d\u00e9sekben nem ilyen csek\u00e9ly, n\u00e9h\u00e1ny napos k\u00e9s\u00e9sek voltak, mint az orosz f\u00e9ln\u00e9l, amely utol is \u00e9ri mag\u00e1t - jelentette ki.\n\u00a0\u00a0\u00a0\u00a0Guly\u00e1s Gergely r\u00e1mutatott: ha egy h\u00e1ziorvos m\u00e1r minden 65 \u00e9v felettit beoltott a k\u00f6rzet\u00e9ben, aki k\u00e9rte a vakcin\u00e1t, ak\u00e1r egy fiatalabb kr\u00f3nikus beteggel folytathatja, de ha \u0151k is megkapt\u00e1k a praxisban, b\u00e1rki m\u00e1st beolthat.\nTov\u00e1bbra is jut minden arra r\u00e1szorul\u00f3nak k\u00f3rh\u00e1zi ell\u00e1t\u00e1s \u00e9s l\u00e9legeztet\u0151g\u00e9p\n\n\u00a0\u00a0\u00a0\u00a0Guly\u00e1s Gergely sz\u00e1mos k\u00e9rd\u00e9st kapott a k\u00f3rh\u00e1zi kapacit\u00e1sokkal kapcsolatban. Kiemelte, b\u00e1r sokan vannak k\u00f3rh\u00e1zban, nem igaz, hogy nincs elegend\u0151 szem\u00e9lyi kapacit\u00e1s, \u00e9s olyan beteg sincs, aki ell\u00e1tatlan maradna. Mindenki megkapja a megfelel\u0151 ell\u00e1t\u00e1st, az eg\u00e9szs\u00e9g\u00fcgyi ir\u00e1ny\u00edt\u00e1s k\u00e9pes arr\u00f3l gondoskodni, hogy mindenkinek jusson, ha sz\u00fcks\u00e9ges, l\u00e9legeztet\u0151g\u00e9p, k\u00f3rh\u00e1zi \u00e1gy, gy\u00f3gyszer - mondta.\n\u00a0\u00a0\u00a0\u00a0Arr\u00f3l is besz\u00e9lt: 500 eg\u00e9szs\u00e9g\u00fcgyi szakon tanul\u00f3 \u00e9s v\u00e9gzett \u00f6nk\u00e9ntes jelentkezett az Orsz\u00e1gos K\u00f3rh\u00e1zi F\u0151igazgat\u00f3s\u00e1gon, az \u0151 munk\u00e1juk is hozz\u00e1j\u00e1rul ahhoz, hogy az eg\u00e9szs\u00e9g\u00fcgyi v\u00e9dekez\u00e9s biztons\u00e1ga fenntarthat\u00f3 legyen. A h\u00e1ziorvosok kirendel\u00e9s\u00e9t egyel\u0151re elvi lehet\u0151s\u00e9gnek nevezte, amely pillanatnyilag nem sz\u00fcks\u00e9ges, de egy j\u00e1rv\u00e1nyhelyzetben gondolni kell erre is. Hozz\u00e1tette: a h\u00e1ziorvosok m\u00e1r megkapt\u00e1k az olt\u00e1st, csak az nincs beoltva k\u00f6z\u00fcl\u00fck, aki nem k\u00e9rte.\n\u00a0\u00a0\u00a0 K\u00f6z\u00f6lte: \u00e1lh\u00edrterjeszt\u00e9s, hogy ne kapna minden beteg megfelel\u0151 ell\u00e1t\u00e1st. Jelenleg 1784-en vannak intenz\u00edv oszt\u00e1lyon - tette hozz\u00e1. Egy m\u00e1sik k\u00e9rd\u00e9sre v\u00e1laszolva k\u00f6z\u00f6lte: nemzetk\u00f6zi seg\u00edts\u00e9gre nincs sz\u00fcks\u00e9g ahhoz, hogy az eg\u00e9szs\u00e9g\u00fcgy el tudja l\u00e1tni a betegeket.\u00a0 Kit\u00e9rt arra is: a vesz\u00e9lyhelyzet v\u00e9g\u00e9ig fennmaradhat a rendel\u0151int\u00e9zetek \u00e1llami fel\u00fcgyelete.\nA kismam\u00e1k olthat\u00f3s\u00e1g\u00e1r\u00f3l a miniszter elmondta: n\u00e9gy orvosi egyetem n\u0151gy\u00f3gy\u00e1szati klinik\u00e1j\u00e1nak vezet\u0151i kezdem\u00e9nyezt\u00e9k a kor\u00e1bbi olt\u00e1si protokoll fel\u00fclvizsg\u00e1lat\u00e1t, amely m\u00e9g nem javasolta olt\u00e1sukat. Hozz\u00e1tette: a nemzetk\u00f6zi tudom\u00e1nyos tapasztalatokat k\u00f6vetve k\u00f6z\u00f6s eg\u00e9szs\u00e9g\u00fcgyi szakmai \u00e1ll\u00e1sfoglal\u00e1s k\u00e9sz\u00fcl, amelynek eredm\u00e9ny\u00e9t az orsz\u00e1gos tisztif\u0151orvos ismerteti majd.\nA v\u00e9detts\u00e9gi igazolv\u00e1nyokr\u00f3l\n\n\u00a0\u00a0\u00a0\u00a0\u00a0\u00a0\u00a0\u00a0Elmondta: nem terveznek v\u00e1ltoztatni a v\u00e9detts\u00e9gi igazolv\u00e1nyok adattartalm\u00e1n. Az Eur\u00f3pai Bizotts\u00e1gnak pillanatnyilag egy tervezete van err\u0151l, amely m\u00e9g alakul, azt k\u00f6vet\u0151en m\u00e9g az Eur\u00f3pai Parlament is megvitatja - magyar\u00e1zta. Hozz\u00e1tette: mire ebb\u0151l eur\u00f3pai vakcinaigazolv\u00e1ny lesz, rem\u00e9li, t\u00fal lesz a kontinens a j\u00e1rv\u00e1nyon. Gyors\u00edtott elj\u00e1r\u00e1sban is k\u00e9t h\u00f3nap egy ilyen jogalkot\u00e1si folyamat - jegyezte meg.\n\u00a0\u00a0\u00a0\u00a0K\u00f6z\u00f6lte, Magyarorsz\u00e1g el\u0151r\u00e9bb van az olt\u00e1sok bead\u00e1s\u00e1ban, mint Eur\u00f3pa t\u00f6bbi orsz\u00e1ga, az a fontos, hogy az orsz\u00e1ghat\u00e1rokon bel\u00fcl biztos\u00edts\u00e1k a szabadabb mozg\u00e1s lehet\u0151s\u00e9g\u00e9t \u00e9s ehhez sz\u00fcks\u00e9ges az olt\u00e1si igazolv\u00e1ny.\nAz \u00e9retts\u00e9gi vizsg\u00e1kr\u00f3l\n\u00a0\u00a0\u00a0 Az \u00e9retts\u00e9gi megtart\u00e1s\u00e1ra vonatkoz\u00f3 k\u00e9rd\u00e9sre elmondta: azt tervezik, hogy m\u00e1jus elej\u00e9n tartj\u00e1k az \u00edr\u00e1sbeli, j\u00fanius elej\u00e9n pedig sz\u00f3beli vizsg\u00e1kat, de a j\u00e1rv\u00e1ny\u00fcgyi helyzetb\u0151l ad\u00f3d\u00f3an van lehet\u0151s\u00e9g v\u00e1ltoztatni.\n\n\u00a0\u00a0\u00a0\u00a0Azt, hogy a Nemzetk\u00f6zi Olt\u00f3k\u00f6zpont Kft. a jogszab\u00e1lyi k\u00f6rnyezet v\u00e1ltoz\u00e1s\u00e1ra hivatkozva visszafizeti a koronav\u00edrus-olt\u00e1sra beszedett el\u0151jegyz\u00e9si \u00f6sszegeket, Guly\u00e1s Gergely \u00fagy komment\u00e1lta: nem v\u00e1ltozott meg semmilyen jogszab\u00e1ly, Magyarorsz\u00e1gon \u00e9s az EU mindegyik orsz\u00e1g\u00e1ban \u00e1llami beszerz\u00e9s van az olt\u00e1sok ter\u00e9n. Jelezte: a c\u00e9g ellen fogyaszt\u00f3v\u00e9delmi vizsg\u00e1lat indult, ha lesz eredm\u00e9nye, akkor nyilv\u00e1noss\u00e1gra hozz\u00e1k.\n\u00a0\u00a0\u00a0 A sportrendezv\u00e9nyekr\u0151l kiemelte: mindegyik z\u00e1rt kapus, az a n\u00e9h\u00e1ny, amelyet a legszigor\u00fabb szab\u00e1lyok mellett rendeznek, az eg\u00e9szs\u00e9g\u00fcgyi v\u00e9dekez\u00e9st nem zavarja. Kit\u00e9rt r\u00e1: azok vehetnek r\u00e9sz a labdar\u00fag\u00f3 Eur\u00f3pa-bajnoks\u00e1g magyarorsz\u00e1gi m\u00e9rk\u0151z\u00e9sein, akiket beoltottak, \u00e9s mivel az a terv, hogy m\u00e1jus v\u00e9g\u00e9ig mindenki kaphat olt\u00e1st, aki k\u00e9ri, rem\u00e9lhet\u0151leg j\u00faniusra m\u00e1r magunk m\u00f6g\u00f6tt hagyjuk ezt az id\u0151szakot.\nMTI 2021. m\u00e1rcius 25.\n\n"}]