[{"date": "2021-03-15 09:21", "url": "https://koronavirus.gov.hu/cikkek/marcius-15-orban-viktor-48-honvedek-mai-orokosei-fertozes-veszelye-ellenere-munkaba-jaro-es", "h1": "M\u00e1rcius 15. - Orb\u00e1n Viktor: a '48-as honv\u00e9dek mai \u00f6r\u00f6k\u00f6sei a fert\u0151z\u00e9s vesz\u00e9lye ellen\u00e9re is munk\u00e1ba j\u00e1r\u00f3 \u00e9s hivat\u00e1sukban helyt \u00e1ll\u00f3 emberek t\u00edz- \u00e9s sz\u00e1zezrei", "body": "\nA mostani, rendhagy\u00f3 k\u00f6r\u00fclm\u00e9nyek ellen\u00e9re is \"l\u00e9lekben egy\u00fctt eml\u00e9kezve\", lev\u00e9lben k\u00f6sz\u00f6nt\u00f6tte a vil\u00e1g magyars\u00e1g\u00e1t Orb\u00e1n Viktor \"a magyar szabads\u00e1g sz\u00fclet\u00e9s\u00e9nek napj\u00e1n\" - t\u00e1j\u00e9koztatta Havasi Bertalan, a minisztereln\u00f6k sajt\u00f3f\u0151n\u00f6ke h\u00e9tf\u0151 reggel az MTI-t.\n\n\n\"Tisztelt Honfit\u00e1rsaim! Minden \u00e9vben ezen a napon piros-feh\u00e9r-z\u00f6ld kok\u00e1rd\u00e1k ny\u00edlnak szerte mindenhol, ahol magyarok \u00e9lnek. Hirdetik, hogy b\u00fcszk\u00e9n \u00e9s emelt f\u0151vel eml\u00e9kez\u00fcnk h\u0151seinkre, akik 1848 tavasz\u00e1n meggy\u00fajtott\u00e1k a magyar szabads\u00e1g l\u00e1ngj\u00e1t, amely az\u00f3ta is beragyogja Eur\u00f3p\u00e1t, hiszen nemzed\u00e9kr\u0151l nemzed\u00e9kre magyarok milli\u00f3i t\u00e1pl\u00e1lj\u00e1k a K\u00e1rp\u00e1tokon innen \u00e9s t\u00fal\" - kezdte \u00edr\u00e1s\u00e1t Orb\u00e1n Viktor. \u00dagy fogalmazott: \"Mi, magyarok a r\u00e1nk t\u00f6r\u0151 ellens\u00e9ges hatalmak szor\u00edt\u00e1s\u00e1ban, csatamez\u0151k\u00f6n harcolva \u00e9s h\u0151seink veszt\u0151helyein eml\u00e9kezve saj\u00e1t\u00edtottuk el azt, amit a szabads\u00e1gr\u00f3l tudunk. Megtanultuk, hogy a szabads\u00e1g nem egy ideol\u00f3gia, hanem v\u00e9rrel szerzett jogunk, hogy haszn\u00e1ljuk nyelv\u00fcnket, \u00e1poljuk kiv\u00e9teles \u00f6r\u00f6ks\u00e9g\u00fcnket, \u00e9s a saj\u00e1t \u00e9szj\u00e1r\u00e1sunk szerint rendezz\u00fck be \u00e9let\u00fcnket.\" A minisztereln\u00f6k szerint a 173 \u00e9vvel ezel\u0151tt t\u00f6rt\u00e9nt esem\u00e9nyek \"ma azt \u00fczenik nek\u00fcnk, hogy k\u00f6z\u00f6s sorsunk jobbra ford\u00edt\u00e1sa mindig azok kez\u00e9ben van, akik tudnak, akarnak \u00e9s mernek is tenni a magyar nemzet felemel\u00e9s\u00e9\u00e9rt. Ezzel a hittel \u00e9s b\u00e1tors\u00e1ggal kell helyt\u00e1llnunk most is, amikor egy l\u00e1thatatlan ellens\u00e9g t\u00e1mad\u00e1s\u00e1nak meg\u00fajul\u00f3 hull\u00e1maival harcolunk\" - \u00edrta. Orb\u00e1n Viktor kiemelte: a '48-as honv\u00e9dek mai \u00f6r\u00f6k\u00f6sei orvosok, \u00e1pol\u00f3k, tud\u00f3sok, rendv\u00e9delmi dolgoz\u00f3k, a fert\u0151z\u00e9s vesz\u00e9lye ellen\u00e9re is mindennap munk\u00e1ba j\u00e1r\u00f3 \u00e9s hivat\u00e1sukban helyt \u00e1ll\u00f3 emberek t\u00edz- \u00e9s sz\u00e1zezrei. Harcosok, akik f\u00e1radhatatlanul k\u00fczdik v\u00e9gig ezt a hossz\u00fa hadj\u00e1ratot, hogy visszakaphassuk az \u00e9let\u00fcnket, \u00e9s a v\u00edrus elvonulta ut\u00e1n a vel\u00fcnk \u00e9l\u0151 t\u00f6bbi n\u00e9ppel egy\u00fctt \u00e9p\u00edts\u00fck tov\u00e1bb minden magyar k\u00f6z\u00f6s otthon\u00e1t, a K\u00e1rp\u00e1t-medenc\u00e9t. \"Engedj\u00e9k meg, hogy tisztelettel k\u00f6sz\u00f6ntsem \u00d6n\u00f6ket a magyar szabads\u00e1g sz\u00fclet\u00e9s\u00e9nek napj\u00e1n, rem\u00e9lve, hogy a mostani, rendhagy\u00f3 k\u00f6r\u00fclm\u00e9nyek ellen\u00e9re is l\u00e9lekben egy\u00fctt eml\u00e9kezhet\u00fcnk. Magyarorsz\u00e1g mindenek el\u0151tt, a J\u00f3isten mindannyiunk f\u00f6l\u00f6tt! \u00c9ljen a magyar szabads\u00e1g, \u00e9ljen a haza!\" - z\u00e1rta \u00fcnnepi level\u00e9t a minisztereln\u00f6k.\nMTI 2021. m\u00e1rcius 15.\n\n"}]