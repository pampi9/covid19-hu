[{"date": "2021-03-07 07:48", "url": "https://koronavirus.gov.hu/cikkek/orszagos-tisztifoorvos-kethetes-zarassal-megszakithato-fertozesi-lanc", "h1": "Orsz\u00e1gos tisztif\u0151orvos: a k\u00e9thetes z\u00e1r\u00e1ssal megszak\u00edthat\u00f3 a fert\u0151z\u00e9si l\u00e1nc", "body": "\nA k\u00e9thetes z\u00e1r\u00e1ssal megszak\u00edthat\u00f3 a fert\u0151z\u00e9si l\u00e1nc, a koronav\u00edrus elleni v\u00e9d\u0151olt\u00e1sok bead\u00e1s\u00e1nak folytat\u00e1s\u00e1val pedig a betegs\u00e9gre fog\u00e9konyak sz\u00e1m\u00e1t tudjuk cs\u00f6kkenteni; a k\u00e9t int\u00e9zked\u00e9s azt fogja eredm\u00e9nyezni, hogy cs\u00f6kken a fert\u0151z\u00f6ttek sz\u00e1ma - mondta az orsz\u00e1gos tisztif\u0151orvos a Kossuth r\u00e1di\u00f3 Vas\u00e1rnapi \u00fajs\u00e1g c\u00edm\u0171 m\u0171sor\u00e1ban.\n\n\u00a0 M\u00fcller Cec\u00edlia \u00fagy fogalmazott, \"heroikus k\u00fczdelmet folytatunk a j\u00e1rv\u00e1nnyal\". F\u0151leg az \u00faj mut\u00e1nsok miatt a harmadik hull\u00e1m \"rendk\u00edv\u00fcl er\u0151teljesen zajlik\", naponta egyre t\u00f6bb fert\u0151z\u00f6ttet regisztr\u00e1lnak, egyre t\u00f6bben ker\u00fclnek k\u00f3rh\u00e1zba, l\u00e9legeztet\u0151g\u00e9pre is.\n\u00a0\u00a0\u00a0\u00a0Felid\u00e9zte: szombaton meghaladta a h\u00e9tezret az \u00faj fert\u0151z\u00f6ttek sz\u00e1ma, a dinamikus emelked\u00e9s pedig azt \u00fczeni a j\u00e1rv\u00e1ny\u00fcgyi szakembereknek, hogy a kor\u00e1bban bevezetett int\u00e9zked\u00e9sek m\u00e1r nem elegend\u0151ek, \u00fajakra van sz\u00fcks\u00e9g.\n\u00a0\u00a0\u00a0\u00a0Az orsz\u00e1gos tisztif\u0151orvos azt mondta, nem rem\u00e9lte senki, hogy Magyarorsz\u00e1got elker\u00fclik a v\u00edrusvari\u00e1nsok, tudt\u00e1k, hogy ezeket el\u0151bb-ut\u00f3bb itthon is kimutatj\u00e1k. \"Nem tudunk m\u00e1st tenni, mint a fert\u0151z\u00e9si l\u00e1ncot megszak\u00edtani\" - jelentette ki.\n\u00a0\u00a0\u00a0\u00a0Arra a k\u00e9rd\u00e9sre, mit eredm\u00e9nyez a korm\u00e1ny \u00e1ltal bevezetett szigor\u00fa z\u00e1r\u00e1s, M\u00fcller Cec\u00edlia kifejtette: \u00e1tlagosan 5-6 nap a v\u00edrus lappang\u00e1si ideje, a k\u00e9thetes z\u00e1r\u00e1s alatt megszak\u00edthat\u00f3 a fert\u0151z\u00e9si l\u00e1nc, hiszen az emberek nem tudj\u00e1k egym\u00e1snak a fert\u0151z\u00e9st \u00e1tadni. Ek\u00f6zben \"g\u0151zer\u0151vel folyik a v\u00e9d\u0151olt\u00e1sok bead\u00e1sa\", \u00e9s ugyan a v\u00e9detts\u00e9g kialakul\u00e1s\u00e1hoz kell n\u00e9h\u00e1ny h\u00e9t, de a k\u00e9t int\u00e9zked\u00e9s p\u00e1rhuzamosan mindenk\u00e9ppen azt eredm\u00e9nyezi, hogy cs\u00f6kkenni fog a fert\u0151z\u00f6ttek sz\u00e1ma, \"de legal\u00e1bbis nem emelkedik\".\n\u00a0\u00a0\u00a0\u00a0Az orsz\u00e1gos tisztif\u0151orvos hozz\u00e1tette, azt rem\u00e9lik, hogy megtorpan a fert\u0151z\u00f6ttek sz\u00e1ma, be\u00e1ll a \"plat\u00f3\", \u00e9s mivel az oltakoz\u00f3k sz\u00e1ma egyre magasabb lesz, a fog\u00e9kony szervezetek sz\u00e1m\u00e1t is cs\u00f6kkentik. \"Ebben rem\u00e9nyked\u00fcnk, itt tudjuk megfogni a harmadik hull\u00e1mot\" - fogalmazott.\n\u00a0\u00a0\u00a0\u00a0M\u00fcller Cec\u00edlia arr\u00f3l is besz\u00e9lt, hogy a 1818-as telefonsz\u00e1mon lehet jav\u00edtani, pontos\u00edtani a regisztr\u00e1ci\u00f3n\u00e1l megadott adatokat, \u00e9s k\u00e9rte is, hogy ezzel \u00e9ljenek azok, akik kor\u00e1bban t\u00e9ves adatot k\u00f6z\u00f6ltek. Kiemelte, ez az\u00e9rt nagyon fontos, hogy val\u00f3ban el tudj\u00e1k \u00e9rni az olt\u00e1st k\u00e9r\u0151ket, \u00e9s min\u00e9l el\u0151bb el tudj\u00e1k nekik juttatni a v\u00e9d\u0151olt\u00e1st. Jelezte: az\u00a0adatvedelem@neak.gov.hu\u00a0c\u00edmen lev\u00e9lben is lehet jelezni az adatok m\u00f3dos\u00edt\u00e1s\u00e1t.\n\n"}]