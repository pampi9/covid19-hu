[{"date": "2021-03-16 14:12", "url": "https://koronavirus.gov.hu/cikkek/orszagos-tisztifoorvos-kovetkezo-hetekben-emelkedhet-fertozottek-szama", "h1": "Orsz\u00e1gos tisztif\u0151orvos: a k\u00f6vetkez\u0151 hetekben emelkedhet a fert\u0151z\u00f6ttek sz\u00e1ma", "body": "\nA szennyv\u00edzvizsg\u00e1latok eredm\u00e9nyei azt mutatj\u00e1k, hogy a k\u00f6vetkez\u0151 hetekben a fert\u0151z\u00f6ttek sz\u00e1m\u00e1nak emelked\u00e9s\u00e9re kell sz\u00e1m\u00edtani - mondta az orsz\u00e1gos tisztif\u0151orvos a pand\u00e9mia elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi, online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia hangs\u00falyozta: \"neh\u00e9z hetek el\u0151tt \u00e1llunk, minden bevezetett \u00f3vint\u00e9zked\u00e9sre sz\u00fcks\u00e9g van\".\n\u00a0\u00a0\u00a0\u00a0Hozz\u00e1tette, hogy a v\u00edrus brit mut\u00e1ci\u00f3ja sokkal fert\u0151z\u0151k\u00e9pesebb, \u00e9s \u00fagy t\u0171nik, hogy fiatalabbakat beteg\u00edt meg, akik r\u00f6vid id\u0151 alatt s\u00falyos \u00e1llapotba ker\u00fclnek.\n\u00a0\u00a0\u00a0\u00a0\u00d3ri\u00e1si teher h\u00e1rul az eg\u00e9szs\u00e9g\u00fcgyi ell\u00e1t\u00f3 rendszerre; h\u00e9tf\u0151n mintegy 500-an, a hossz\u00fa h\u00e9tv\u00e9ge alatt 1126-an ker\u00fcltek k\u00f3rh\u00e1zba - mondta.\n\u00a0\u00a0\u00a0\u00a0K\u00f6z\u00f6lte: kedden 120 510 adag Pfizer-vakcina \u00e9rkezett Magyarorsz\u00e1gra, az olt\u00f3anyagot a regisztr\u00e1lt id\u0151sek olt\u00e1s\u00e1ra \u00e9s a m\u00e1sodik k\u00f6r\u00f6s olt\u00e1sokra haszn\u00e1lj\u00e1k fel. Szerd\u00e1n 100 ezer Sinopharm-vakcina \u00e9rkezik, \u00e9s a Nemzeti N\u00e9peg\u00e9szs\u00e9g\u00fcgyi K\u00f6zpont befejezte a kor\u00e1bban sz\u00e1ll\u00edtott, 280 ezer adag Szputnyik V, illetve 450 ezer adag k\u00ednai vakcina vizsg\u00e1lat\u00e1t, \u00edgy azokat is fel lehet haszn\u00e1lni.\n\u00a0\u00a0\u00a0\u00a0M\u00fcller Cec\u00edlia elmondta: h\u00e9tf\u0151n 143 halottja volt a j\u00e1rv\u00e1nynak.\n\u00a0\u00a0\u00a0\u00a0Arra figyelmeztetett: a v\u00edrus brit mut\u00e1nsa sokkal fert\u0151z\u0151k\u00e9pesebb, hamarabb s\u00falyos \u00e1llapotba ker\u00fclhetnek a betegek t\u0151le, \u00e9s a fiatalabbakat beteg\u00edti meg - els\u0151sorban az\u00e9rt, mert az id\u0151sebbek egy r\u00e9sz\u00e9t m\u00e1r siker\u00fclt beoltani -, \u00edgy mind t\u00f6bb fiatal ker\u00fcl intenz\u00edv oszt\u00e1lyra.\n\u00a0\u00a0\u00a0\u00a0A v\u00edrus mut\u00e1nsai nagyobb er\u0151vel t\u00e1madnak mint a kor\u00e1bbi v\u00e1ltozat, teljesen megv\u00e1ltoztatt\u00e1k a j\u00e1rv\u00e1ny g\u00f6rb\u00e9t - jegyezte meg.\n\u00a0\u00a0\u00a0\u00a0A szennyv\u00edz vizsg\u00e1lata azt mutatja, hogy a k\u00f6vetkez\u0151 hetekben a j\u00e1rv\u00e1nyadatok emelked\u00e9s\u00e9re kell sz\u00e1m\u00edtani. Nagyon neh\u00e9z hetek k\u00f6vetkeznek, fontos, hogy mindenki felel\u0151ss\u00e9gteljesen betartsa az \u00f3vint\u00e9zked\u00e9seket - hangs\u00falyozta M\u00fcller Cec\u00edlia.\n\u00a0\u00a0\u00a0\u00a0Jelenleg 9844 embert \u00e1polnak koronav\u00edrus-fert\u0151z\u00e9ssel k\u00f3rh\u00e1zban, m\u00e1r nemcsak \u00faj k\u00f3rtermeket, hanem \u00faj r\u00e9szlegeket is kell nyitni. 1067 beteg l\u00e9legeztet\u0151-g\u00e9pen van, h\u00e9tf\u0151n 4926 \u00faj fert\u0151z\u00f6ttet tal\u00e1ltak, ugyanakkor eddig m\u00e1r 1 milli\u00f3 347 ezer ember megkapta az olt\u00e1st. Minden az orsz\u00e1gba be\u00e9rkez\u0151 olt\u00f3anyagot felhaszn\u00e1lnak - hangs\u00falyozta.\n\u00a0\u00a0\u00a0\u00a0A h\u00e9ten v\u00e1rnak AstraZeneca olt\u00f3anyagot, de a c\u00e9g m\u00e1r jelezte, hogy csak cs\u00f6kkentett mennyis\u00e9gben tud sz\u00e1ll\u00edtani - tette hozz\u00e1.\n\u00a0\u00a0\u00a0\u00a0A tisztif\u0151orvos jelezte: nem lehet el\u0151re tudni, hogy a fert\u0151z\u00e9s kin\u00e9l milyen \u00e1llapotot id\u00e9z el\u0151. Mivel a jelenlegi inform\u00e1ci\u00f3k szerint els\u0151sorban a cukorbetegs\u00e9gben szenved\u0151k ker\u00fclhetnek s\u00falyos \u00e1llapotba, \u0151k, amint lehet, oltass\u00e1k be magukat - k\u00e9rte.\n\u00a0\u00a0\u00a0\u00a0Jelenleg k\u00f3rh\u00e1zakban \u00e9s h\u00e1ziorvosokn\u00e1l m\u0171k\u00f6dnek olt\u00f3pontok, de ha lesz nagyobb mennyis\u00e9g\u0171 olt\u00f3anyag, akkor b\u0151v\u00fcl az olt\u00f3pontok sz\u00e1ma - tette hozz\u00e1.\n\u00a0\u00a0\u00a0\u00a0A tisztif\u0151orvos elmondta: n\u0151 az oltakoz\u00e1si hajland\u00f3s\u00e1g, a KSH adatai szerint tavaly novemberben az emberek 15 sz\u00e1zal\u00e9ka adatta volna be az olt\u00e1st, 2 hete 42,4 sz\u00e1zal\u00e9k, a legfrissebb adat szerint pedig m\u00e1r 46,4 sz\u00e1zal\u00e9k az ar\u00e1nyuk. Az olt\u00e1sra eddig 3 milli\u00f3an regisztr\u00e1ltak, a 60 \u00e9ven fel\u00fcliekn\u00e9l ez a sz\u00e1m 1,6 milli\u00f3.\n\u00a0\u00a0\u00a0\u00a0M\u00fcller Cec\u00edlia az AstraZenaca olt\u00e1s\u00e1val kapcsolatban k\u00f6z\u00f6lte: az ENSZ eg\u00e9szs\u00e9g\u00fcgyi szervezete \u00e9s az eur\u00f3pai gy\u00f3gyszer\u00fcgyn\u00f6ks\u00e9g egyar\u00e1nt arra h\u00edvta fel a figyelmet: 17 milli\u00f3 beoltott k\u00f6z\u00f6tt mind\u00f6ssze 15 tromb\u00f3zis \u00e9s 22 t\u00fcd\u0151emb\u00f3lia fordult el\u0151. R\u00e1ad\u00e1sul nem is bizony\u00edtott, hogy a vakcina okozta a v\u00e9rr\u00f6gk\u00e9pz\u0151d\u00e9st, amely ugyanakkor \u00e9pp a koronav\u00edrus-fert\u0151z\u00e9snek lehet az egyik mell\u00e9khat\u00e1sa. Maga a fert\u0151z\u00e9s teh\u00e1t sokkal nagyobb kock\u00e1zatot jelent mint az olt\u00e1s mell\u00e9khat\u00e1sai -emelte ki.\n\u00a0\u00a0\u00a0\u00a0Az orsz\u00e1gos tisztif\u0151orvos arra is felh\u00edvta a figyelmet, hogy aki t\u00fcneteket \u00e9szlel mag\u00e1n, min\u00e9l hamarabb forduljon orvoshoz, mert akkor ker\u00fclheti el a k\u00f3rh\u00e1zi, net\u00e1n az intenz\u00edv kezel\u00e9st, ha id\u0151ben elkezdi a megfelel\u0151 gy\u00f3gyszeres ter\u00e1pi\u00e1t\n\u00a0\u00a0\u00a0\u00a0K\u00e9rd\u00e9sre v\u00e1laszolva M\u00fcller Cec\u00edlia elmondta, hogy aki \u00e1tesett a fert\u0151z\u00e9sen, annak a gy\u00f3gyul\u00e1sa ut\u00e1n 3 h\u00f3nappal javasolt az olt\u00e1s.\n\nMTI 2021. m\u00e1rcius 16.\n\n"}]