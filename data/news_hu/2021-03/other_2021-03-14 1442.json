[{"date": "2021-03-14 14:42", "url": "https://koronavirus.gov.hu/cikkek/galgoczi-egyre-tobben-vannak-korhazban", "h1": "Galg\u00f3czi: egyre t\u00f6bben vannak k\u00f3rh\u00e1zban", "body": "\nT\u00f6bb mint 8000 beteget \u00e1polnak k\u00f3rh\u00e1zban koronav\u00edrus-fert\u0151z\u00e9s miatt, \u00e9s m\u00e1r 1005 ember ig\u00e9nyel l\u00e9legeztet\u0151g\u00e9pes t\u00e1mogat\u00e1st - k\u00f6z\u00f6lte a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi f\u0151oszt\u00e1ly\u00e1nak vezet\u0151je vas\u00e1rnap a k\u00f6zm\u00e9di\u00e1val.\n\n\nGalg\u00f3czi \u00c1gnes elmondta: szombaton 8863 embern\u00e9l diagnosztiz\u00e1ltak\u00a0koronav\u00edrus-fert\u0151z\u00e9st, \u00e9s elhunyt 162, t\u00f6bbs\u00e9g\u00e9ben id\u0151s, kr\u00f3nikus beteg.\n\u00a0\u00a0\u00a0\u00a0Hangs\u00falyozta: tov\u00e1bbra is fontos a j\u00e1rv\u00e1ny\u00fcgyi korl\u00e1toz\u00e1sok betart\u00e1sa, a m\u00e1r k\u00f6zter\u00fcleten is k\u00f6telez\u0151 maszkvisel\u00e9s, az olyan zs\u00fafolt helyek ker\u00fcl\u00e9se, ahol nem lehet megtartani a m\u00e1sf\u00e9l m\u00e9teres v\u00e9d\u0151t\u00e1vols\u00e1got, \u00e9s az is, hogy \u00fcgyelj\u00fcnk a higi\u00e9ni\u00e1ra. Ez mind sz\u00fcks\u00e9ges a j\u00e1rv\u00e1ny terjed\u00e9s\u00e9nek megakad\u00e1lyoz\u00e1s\u00e1hoz, \u00e9s az esetsz\u00e1mok cs\u00f6kken\u00e9s\u00e9hez.\n\u00a0\u00a0\u00a0\u00a0T\u00e1j\u00e9koztat\u00e1sa szerint folyamatosan emelkedik az olt\u00e1sra regisztr\u00e1ltak sz\u00e1ma, m\u00e1r csaknem h\u00e1rommilli\u00f3an ig\u00e9nyelt\u00e9k a vakcin\u00e1t, akik k\u00f6z\u00fcl mintegy 1,6 milli\u00f3an 60 \u00e9v felettiek. Hozz\u00e1tette: mivel \u0151k tartoznak a legnagyobb kock\u00e1zati csoportba, ez\u00e9rt az id\u0151seket oltj\u00e1k be els\u0151k\u00e9nt.\n\u00a0\u00a0\u00a0\u00a0Galg\u00f3czi \u00c1gnes kiemelte: az olt\u00f3anyagok folyamatosan \u00e9rkeznek Magyarorsz\u00e1gra, \u00e9s folyamatos a felhaszn\u00e1l\u00e1suk a h\u00e1ziorvosok \u00e9s a k\u00f3rh\u00e1zi olt\u00f3pontok bevon\u00e1s\u00e1val.\n\u00a0\u00a0\u00a0\u00a0Felh\u00edvta a figyelmet arra, hogy a\u00a0koronav\u00edrus-fert\u0151z\u00e9s lappang\u00e1si ideje 14 nap, ez\u00e9rt a kontaktusok cs\u00f6kkent\u00e9s\u00e9t k\u00f6vet\u0151en legal\u00e1bb ennyi id\u0151 kell ahhoz, hogy cs\u00f6kkenjenek az esetsz\u00e1mok is. Kiemelte: mivel a v\u00edrus brit mut\u00e1ci\u00f3ja sokkal k\u00f6nnyebben terjed a kor\u00e1bbin\u00e1l, m\u00e9g hetek telhetnek el, mire l\u00e1that\u00f3ak lesznek a lez\u00e1r\u00e1sok hat\u00e1sai.\n\u00a0\u00a0\u00a0\u00a0Galg\u00f3czi \u00c1gnes k\u00f6z\u00f6lte: az orsz\u00e1gban mindenhol terjed a v\u00edrus, Budapest \u00e9s Pest megye a leg\u00e9rintettebb. Folyamatosan figyelemmel k\u00eds\u00e9rik a j\u00e1rv\u00e1ny\u00fcgyi adatokat, \u00e9s ak\u00e1r olyan d\u00f6nt\u00e9sek is sz\u00fclethetnek, hogy megy\u00e9nk\u00e9nt, r\u00e9gi\u00f3nk\u00e9nt elt\u00e9r\u0151 j\u00e1rv\u00e1ny\u00fcgyi int\u00e9zked\u00e9seket vezetnek be - tette hozz\u00e1 a j\u00e1rv\u00e1ny\u00fcgyi f\u0151oszt\u00e1lyvezet\u0151.\n\nMTI 2021. m\u00e1rcius 14.\n\n"}]