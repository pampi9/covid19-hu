[{"date": "2021-03-04 21:35", "url": "https://koronavirus.gov.hu/cikkek/merkely-szigoritas-nelkul-meredeken-none-fertozottek-es-korhazba-kerulok-szama", "h1": "Merkely: szigor\u00edt\u00e1s n\u00e9lk\u00fcl meredeken n\u0151ne a fert\u0151z\u00f6ttek \u00e9s a k\u00f3rh\u00e1zba ker\u00fcl\u0151k sz\u00e1ma", "body": "\nHa nem lenn\u00e9nek szigor\u00edt\u00e1sok, meredeken emelkedne a fert\u0151z\u00f6ttek sz\u00e1ma, ezzel p\u00e1rhuzamosan az orvosi, k\u00f3rh\u00e1zi kezel\u00e9st ig\u00e9nyl\u0151k\u00e9 is radik\u00e1lisan n\u0151ne - mondta a Semmelweis Egyetem rektora cs\u00fct\u00f6rt\u00f6k\u00f6n az M1 aktu\u00e1lis csatorn\u00e1n.\n\n\n\n\n\n\n\u00a0\u00a0Merkely B\u00e9la hozz\u00e1tette: a Semmelweis Egyetemen m\u00e1r t\u00f6bb beteget kezelnek, mint a tavaly novemberi cs\u00facs idej\u00e9n, \u00e9s a s\u00falyos esetek sz\u00e1m\u00e1ban orsz\u00e1gos szinten is 95 sz\u00e1zal\u00e9kra k\u00f6zel\u00edtett\u00e9k meg a novemberi cs\u00facsot.\n\t\t\t\u00a0\u00a0\u00a0\u00a0Viszonylag r\u00f6vid id\u0151n bel\u00fcl ezek a sz\u00e1mok m\u00e9g jelent\u0151sebben emelkedn\u00e9nek, \u00e9s adott esetben a k\u00f3rh\u00e1zi ell\u00e1t\u00e1s sz\u00ednvonal\u00e1t is befoly\u00e1soln\u00e1k, \"ha nem l\u00e9pn\u00e9nk id\u0151ben a szigor\u00edt\u00e1s fel\u00e9\" - jelentette ki.\n\t\t\t\u00a0\u00a0\u00a0\u00a0Arra a k\u00e9rd\u00e9sre, hogy a szigor\u00edt\u00e1sok mennyire r\u00f6vid\u00edthetik le a harmadik hull\u00e1mot, azt mondta: a koronav\u00edrus-j\u00e1rv\u00e1ny harmadik hull\u00e1ma kor\u00e1bban \u00e9rte el \u00cdrorsz\u00e1got, Nagy-Britanni\u00e1t \u00e9s Portug\u00e1li\u00e1t, \u00e9s ezekben az orsz\u00e1gokban a szigor\u00edt\u00e1sok ut\u00e1n k\u00f6r\u00fclbel\u00fcl egy h\u00f3nappal az esetsz\u00e1mok jelent\u0151sen cs\u00f6kkentek.\n\t\t\t\u00a0\u00a0\u00a0\u00a0A szakember szerint a szigor\u00edt\u00e1sokkal az \u00faj esetek sz\u00e1ma cs\u00f6kken majd, ennek l\u00e1tv\u00e1nyos hat\u00e1sa k\u00e9t h\u00e9t m\u00falva lesz \u00e9rezhet\u0151. Hozz\u00e1tette: nagyon fontos ugyanakkor, hogy tart a lakoss\u00e1g olt\u00e1sa, mert a j\u00e1rv\u00e1ny lek\u00fczd\u00e9s\u00e9nek leghat\u00e9konyabb m\u00f3dja a min\u00e9l nagyobb ar\u00e1ny\u00fa olt\u00e1s. V\u00e9lem\u00e9nye szerint m\u00e1jus k\u00f6zep\u00e9n m\u00e1r \"l\u00e9nyegesen jobb lesz a helyzet\", \u00e9s lehet\u0151s\u00e9g lesz a szigor\u00edt\u00e1sok l\u00e9pcs\u0151zetes cs\u00f6kkent\u00e9s\u00e9re.\n\t\t\t\u00a0\u00a0\u00a0\u00a0Merkely B\u00e9l\u00e1t k\u00e9rdezt\u00e9k az olt\u00e1si hajland\u00f3s\u00e1gr\u00f3l is, ezzel kapcsolatban elmondta, folyamatos javul\u00e1st l\u00e1t, most m\u00e1r a lakoss\u00e1g nagyobbik r\u00e9sze szeretn\u00e9 az olt\u00e1st, \u00e9s vil\u00e1gosan l\u00e1tj\u00e1k, hogy az a legjobb olt\u00e1s, amellyel m\u00e1r beoltott\u00e1k \u0151ket, mert az m\u00e1r hat \u00e9s k\u00e9t h\u00e9t m\u00falva kimutathat\u00f3 v\u00e9detts\u00e9get ad.\n\t\t\t\u00a0\u00a0\u00a0\u00a0A szakember szerint sokat tudnak \u00e1rtani a vakcin\u00e1k hat\u00e1soss\u00e1g\u00e1t megk\u00e9rd\u0151jelez\u0151 v\u00e9lem\u00e9nyek, mert a lakoss\u00e1g egy r\u00e9sze ennek hat\u00e1s\u00e1ra elbizonytalanodhat.\n\t\t\t\u00a0\u00a0\u00a0\u00a0Merkely B\u00e9la arr\u00f3l is besz\u00e9lt: jelent\u0151s el\u0151ny a m\u00e1sodik hull\u00e1mhoz k\u00e9pest, hogy most az orvosok \u00e9s szakdolgoz\u00f3k be vannak oltva, a Semmelweis Egyetemen \u00f6t pozit\u00edv koronav\u00edrus-eset van az 5800 orvos \u00e9s szakdolgoz\u00f3 k\u00f6z\u00f6tt, vagyis - mint mondta - \"a hum\u00e1ner\u0151forr\u00e1son nem fog m\u00falni a betegek ell\u00e1t\u00e1sa\".\n\t\t\t\u00a0\u00a0\u00a0\u00a0Guly\u00e1s Gergely Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6k\u00f6n jelentette be az \u00fczletek \u00e9s a szolg\u00e1ltat\u00e1sok m\u00e1rcius 8-\u00e1t\u00f3l m\u00e1rcius 22-\u00e9ig tart\u00f3 bez\u00e1r\u00e1s\u00e1t, illetve sz\u00fcneteltet\u00e9s\u00e9t, tov\u00e1bb\u00e1 az \u00f3vod\u00e1k \u00e9s az \u00e1ltal\u00e1nos iskol\u00e1k \u00e1prilis 7-\u00e9ig tart\u00f3 bez\u00e1r\u00e1s\u00e1t. A koronav\u00edrus-j\u00e1rv\u00e1ny terjed\u00e9s\u00e9nek cs\u00f6kkent\u00e9s\u00e9\u00e9rt meghozott szigor\u00edt\u00e1sokr\u00f3l elmondta, az \u00fczletek m\u00e1rcius 8-\u00e1t\u00f3l m\u00e1rcius 22-\u00e9ig lesznek z\u00e1rva, kiv\u00e9ve az \u00e9lelmiszerboltokat, a patik\u00e1kat, a drog\u00e9ri\u00e1kat \u00e9s a benzinkutakat. M\u00e1rcius 8-\u00e1t\u00f3l m\u00e1rcius 22-\u00e9ig minden szolg\u00e1ltat\u00e1s sz\u00fcnetel a mag\u00e1neg\u00e9szs\u00e9g\u00fcgy kiv\u00e9tel\u00e9vel - tette hozz\u00e1.\nMTI 2021. m\u00e1rcius 4.\n\n\n\n\n\n\n\n\n\n\n\n"}]