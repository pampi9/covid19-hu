[{"date": "2021-03-30 17:36", "url": "https://koronavirus.gov.hu/cikkek/az-oltast-kero-varandosok-regisztraljanak-majd-azutan-jelezzek-oltasi-szandekukat", "h1": "Az olt\u00e1st k\u00e9r\u0151 v\u00e1rand\u00f3sok regisztr\u00e1ljanak, majd azut\u00e1n jelezz\u00e9k olt\u00e1si sz\u00e1nd\u00e9kukat a h\u00e1ziorvosn\u00e1l!", "body": "\nAz Orsz\u00e1gos olt\u00e1si munkacsoport \u00e9s a h\u00e1ziorvosok orsz\u00e1gosa kollegi\u00e1lis szakmai vezet\u0151j\u00e9nek d\u00f6nt\u00e9se, valamint az elm\u00falt napok tapasztalatai alapj\u00e1n arra k\u00e9rj\u00fck az olt\u00e1st ig\u00e9nyl\u0151 v\u00e1rand\u00f3sokat, hogy amennyiben szeretn\u00e9nek olt\u00e1st, akkor el\u0151bb regisztr\u00e1ljanak a www.vakcinainfo.gov.hu honlapon \u00e9s ezt k\u00f6vet\u0151en t\u00e1j\u00e9koztass\u00e1k h\u00e1ziorvosukat az olt\u00e1si sz\u00e1nd\u00e9kukr\u00f3l. Ezt k\u00f6vet\u0151en a h\u00e1ziorvos megszervezi az olt\u00e1sukat a k\u00f3rh\u00e1zi olt\u00f3ponton (Pfizer vakcin\u00e1val) vagy amennyiben rendelkez\u00e9sre \u00e1ll Moderna vakcina, akkor ak\u00e1r h\u00e1ziorvosi rendel\u0151ben is sor ker\u00fclhet r\u00e1.\n\n\nAz olt\u00e1s helysz\u00edne \u00e9s id\u0151pontja, teh\u00e1t nagyban f\u00fcgg az \u00e9ppen az orsz\u00e1gban rendelkez\u00e9sre \u00e1ll\u00f3 \u00e9s a v\u00e1rand\u00f3sok olt\u00e1s\u00e1hoz alkalmazhat\u00f3 vakcin\u00e1kt\u00f3l is. A v\u00e1rand\u00f3sok olt\u00e1sa folyamatos lesz a k\u00f3rh\u00e1zi olt\u00f3pontokon.\nAz\u00e9rt tartjuk mindenk\u00e9ppen indokoltnak a h\u00e1ziorvosok bevon\u00e1s\u00e1t az olt\u00e1s megszervez\u00e9s\u00e9re, mert a v\u00e1rand\u00f3s \u00e9s a magzat eg\u00e9szs\u00e9ge v\u00e9delme \u00e9rdek\u00e9ben mindenk\u00e9ppen sz\u00fcks\u00e9ges el\u0151zetes orvosi konzult\u00e1ci\u00f3 \u00e9s egy\u00e9ni m\u00e9rlegel\u00e9s az olthat\u00f3s\u00e1gr\u00f3l.\u00a0\u00a0A h\u00e1ziorvosok megkapt\u00e1k a v\u00e1rand\u00f3sok olt\u00e1s\u00e1val kapcsolatos szakmai aj\u00e1nl\u00e1sokat a kismam\u00e1k olt\u00e1s\u00e1hoz, \u00edgy ismerik azokat a rizik\u00f3faktorokat is, amikor kifejezetten javasolt a v\u00e1rand\u00f3s olt\u00e1sa. \u00cdgy a praxisukhoz tartoz\u00f3 v\u00e1rand\u00f3sok k\u00f6z\u00fcl ki tudj\u00e1k sz\u0171rni a k\u00fcl\u00f6n\u00f6sen vesz\u00e9lyeztetett kismam\u00e1kat, akiknek s\u00fcrget\u0151bb az olt\u00e1sa.\nA jelenlegi szakmai aj\u00e1nl\u00e1sok alapj\u00e1n az els\u0151 olt\u00e1st a terhess\u00e9g 12. hete ut\u00e1n, a m\u00e1sodik olt\u00e1st a sz\u00fcl\u00e9s ut\u00e1n javasolt beadni.\u00a0Az olt\u00e1shoz k\u00e9rj\u00fck, hogy vigy\u00e9k magukkal\u00a0a v\u00e1rand\u00f3sgondoz\u00e1si kisk\u00f6nyvet is.\n\n"}]