[{"date": "2021-03-24 09:26", "url": "https://koronavirus.gov.hu/cikkek/itm-az-agazati-bertamogatasban-reszesulok-tobbsege-vendeglatasban-dolgozik", "h1": "ITM: az \u00e1gazati b\u00e9rt\u00e1mogat\u00e1sban r\u00e9szes\u00fcl\u0151k t\u00f6bbs\u00e9ge a vend\u00e9gl\u00e1t\u00e1sban dolgozik", "body": "\nAz \u00e9rintett munkav\u00e1llal\u00f3k k\u00f6zel 60 sz\u00e1zal\u00e9ka ut\u00e1n a vend\u00e9gl\u00e1t\u00e1sban tev\u00e9kenyked\u0151 v\u00e1llalkoz\u00e1sok ig\u00e9nyeltek \u00e1gazati b\u00e9rt\u00e1mogat\u00e1st - k\u00f6z\u00f6lte szerd\u00e1n Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM)foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra.\n\n\nA miniszt\u00e9rium k\u00f6zlem\u00e9ny\u00e9ben hozz\u00e1tette: a j\u00e1rv\u00e1nyhelyzetben a munkahelyek megtart\u00e1s\u00e1t szolg\u00e1l\u00f3 programban mintegy 99 sz\u00e1zal\u00e9kon \u00e1llnak a kifizet\u00e9sek, t\u00f6bb mint 51 milli\u00e1rd forint m\u00e1r a v\u00e1llalkoz\u00e1sok sz\u00e1ml\u00e1ira ker\u00fclt.\n\u00a0\u00a0\u00a0\u00a0Az \u00e1gazati b\u00e9rt\u00e1mogat\u00e1si program a koronav\u00edrus miatt m\u0171k\u00f6d\u00e9s\u00fcket er\u0151teljesen visszafogni, sz\u00fcneteltetni k\u00e9nyszer\u00fcl\u0151 szektorok v\u00e1llalkoz\u00e1sainak talpon marad\u00e1s\u00e1t szolg\u00e1lja. A p\u00e9nz\u00fcgyi hozz\u00e1j\u00e1rul\u00e1s havi m\u00e9rt\u00e9ke a brutt\u00f3 b\u00e9r 50 sz\u00e1zal\u00e9ka, de legfeljebb a k\u00f6telez\u0151 legkisebb munkab\u00e9r 150 sz\u00e1zal\u00e9ka, azaz brutt\u00f3 251 100 forint lehet. A v\u00e1llalkoz\u00e1soknak a t\u00e1mogat\u00e1s id\u0151tartama alatt j\u00e1rul\u00e9kot sem kell fizetni\u00fck, \u00edgy a b\u00e9rk\u00f6lts\u00e9gek mintegy k\u00e9tharmad\u00e1t az \u00e1llam biztos\u00edtja - er\u0151s\u00edtette meg az ITM k\u00f6zlem\u00e9nye.\n\u00a0\u00a0\u00a0\u00a0Bod\u00f3 S\u00e1ndor kifejtette: mostan\u00e1ig k\u00f6zel 19 ezer v\u00e1llalkoz\u00e1st\u00f3l \u00e9rkezett be k\u00e9relem \u00f6sszesen 125 ezer munkav\u00e1llal\u00f3ra, ami azt jelenti, hogy a c\u00e9gek \u00e1tlagosan 6-7 munkav\u00e1llal\u00f3ra ig\u00e9nylik az \u00e1gazati b\u00e9rt\u00e1mogat\u00e1st. A t\u00e1mogatottak k\u00f6zel 60 sz\u00e1zal\u00e9ka a vend\u00e9gl\u00e1t\u00e1s, t\u00f6bb mint 14 sz\u00e1zal\u00e9ka a sz\u00e1ll\u00e1shely szolg\u00e1ltat\u00e1s nemzetgazdas\u00e1gi \u00e1gban dolgozik. A legt\u00f6bb munkav\u00e1llal\u00f3ra a f\u0151v\u00e1rosban, Pest, Gy\u0151r-Moson-Sopron \u00e9s Veszpr\u00e9m megy\u00e9ben k\u00e9rtek t\u00e1mogat\u00e1st. A lehet\u0151s\u00e9get a vesz\u00e9lyhelyzeti int\u00e9zked\u00e9sekkel \u00f6sszhangban m\u00e1rcius 8-t\u00f3l \u00fajabb szektorokra terjesztett\u00e9k ki, e k\u00f6rben m\u00e1r mintegy 6 ezer munkav\u00e1llal\u00f3ra ny\u00fajtottak be k\u00e9relmet - r\u00e9szletezte az \u00e1llamtitk\u00e1r.\n\u00a0\u00a0\u00a0\u00a0A m\u00e1rcius 8-t\u00f3l \u00e9rintett v\u00e1llalkoz\u00e1soknak tov\u00e1bbra is m\u00e1rcius 31-ig lehet beny\u00fajtani a k\u00e9relmeiket, a min\u00e9l gyorsabb foly\u00f3s\u00edt\u00e1s \u00e9rdek\u00e9ben. A r\u00e9szletes felt\u00e9telek a munka.hu oldalon olvashat\u00f3k. A munkaad\u00f3k a korm\u00e1nyhivatalok foglalkoztat\u00e1si f\u0151oszt\u00e1lyaihoz ny\u00fajthatj\u00e1k be egyszer\u0171en kit\u00f6lthet\u0151, egyoldalas k\u00e9relmeiket, amelyek elb\u00edr\u00e1l\u00e1sa folyamatosan zajlik.\n\n\nMTI 2021. m\u00e1rcius 24.\n\n"}]