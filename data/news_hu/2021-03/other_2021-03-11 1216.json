[{"date": "2021-03-11 12:16", "url": "https://koronavirus.gov.hu/cikkek/szijjarto-magyarorszag-teherszallito-repulogepe-hozta-az-ujabb-sinopharm-vakcinakat", "h1": "Szijj\u00e1rt\u00f3: Magyarorsz\u00e1g tehersz\u00e1ll\u00edt\u00f3 rep\u00fcl\u0151g\u00e9pe hozta az \u00fajabb Sinopharm-vakcin\u00e1kat Budapestre", "body": "\nMagyarorsz\u00e1g tehersz\u00e1ll\u00edt\u00f3 rep\u00fcl\u0151g\u00e9pe hozta Budapestre az \u00fajabb 450 ezer adagot tartalmaz\u00f3 Sinopharm-vakcinasz\u00e1ll\u00edtm\u00e1nyt cs\u00fct\u00f6rt\u00f6k\u00f6n - k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter a Facebook-oldal\u00e1n.\n\n\nSzijj\u00e1rt\u00f3 P\u00e9ter azt \u00edrta: a tavaly tavaszi l\u00e9gih\u00edd tapasztalatai alapj\u00e1n a korm\u00e1ny \u00fagy d\u00f6nt\u00f6tt, hogy tehersz\u00e1ll\u00edt\u00f3 rep\u00fcl\u0151g\u00e9pet v\u00e1s\u00e1rol, \u00edgy az orsz\u00e1g m\u00e1r nincs kiszolg\u00e1ltatva a piaci k\u00f6r\u00fclm\u00e9nyeknek.\n\u00a0\u00a0\u00a0\u00a0\"M\u00e1ra Magyarorsz\u00e1g abba a helyzetbe ker\u00fclt, hogy az \u00e1llam rendelkezik azokkal a k\u00e9pess\u00e9gekkel, amelyek sz\u00fcks\u00e9gesek ahhoz, hogy a bajban, v\u00e9szhelyzetben be tudjuk szerezni, ide tudjuk sz\u00e1ll\u00edtani vagy el\u0151 tudjuk \u00e1ll\u00edtani a v\u00e9dekez\u00e9shez sz\u00fcks\u00e9ges eszk\u00f6z\u00f6ket\" - hangs\u00falyozta.\n\u00a0\u00a0\u00a0\u00a0A miniszter k\u00f6zl\u00e9se szerint tavaly tavasszal vil\u00e1goss\u00e1 v\u00e1lt, hogy azok az orsz\u00e1gok tudj\u00e1k gyorsan \u00e9s hat\u00e9konyan megv\u00e9deni magukat \u00e9s a polg\u00e1raikat, amelyek ezekkel a strat\u00e9giai k\u00e9pess\u00e9gekkel rendelkeznek.\n\"A rep\u00fcl\u0151g\u00e9pnek s\u0171r\u0171 hetei lesznek a k\u00f6vetkez\u0151 id\u0151szakban is\" - \u00edrta Szijj\u00e1rt\u00f3 P\u00e9ter.\n\n\nMTI 2021. m\u00e1rcius 11.\n\n"}]