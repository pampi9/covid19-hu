[{"date": "2021-03-19 13:09", "url": "https://koronavirus.gov.hu/cikkek/operativ-torzs-regisztralt-idosek-tobb-mint-felet-mar-beoltottak", "h1": "Operat\u00edv t\u00f6rzs: a regisztr\u00e1lt id\u0151sek t\u00f6bb mint fel\u00e9t m\u00e1r beoltott\u00e1k", "body": "\nA regisztr\u00e1lt id\u0151seknek m\u00e1r t\u00f6bb mint fele megkapta a v\u00e9d\u0151olt\u00e1st - mondta a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi oszt\u00e1lyvezet\u0151je az operat\u00edv t\u00f6rzs nev\u00e9ben a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki, online sajt\u00f3t\u00e1j\u00e9koztat\u00f3j\u00e1n.\n\n\nGalg\u00f3czi \u00c1gnes hangs\u00falyozta, hogy a j\u00e1rv\u00e1ny harmadik hull\u00e1ma meredeken felsz\u00e1ll\u00f3 \u00e1gban van, a brit v\u00edrusvari\u00e1ci\u00f3 gyorsan \u00e9s k\u00f6nnyen terjed. Jelenleg 10 264 embert \u00e1polnak k\u00f3rh\u00e1zakban, \u00e9s 1174-en vannak l\u00e9legeztet\u0151g\u00e9pen.\n\u00a0\u00a0\u00a0\u00a0Az elm\u00falt 24 \u00f3r\u00e1ban \u00fajabb 10 759 magyar \u00e1llampolg\u00e1rn\u00e1l mutatt\u00e1k ki a koronav\u00edrus-fert\u0151z\u00e9st, \u00edgy 549 839-re n\u0151tt a Magyarorsz\u00e1gon azonos\u00edtott fert\u0151z\u00f6ttek sz\u00e1ma. Meghalt 213, t\u00f6bbs\u00e9g\u00e9ben id\u0151s, kr\u00f3nikus beteg, ezzel az elhunytak sz\u00e1ma 17 841-re emelkedett. Az akt\u00edv fert\u0151z\u00f6ttek sz\u00e1ma 167 190-re n\u0151tt - tette hozz\u00e1.\n\u00a0\u00a0\u00a0\u00a0Ismertette: m\u00e1r 1 478 000-en kaptak v\u00e9d\u0151olt\u00e1st, k\u00f6z\u00fcl\u00fck 444 451-en a m\u00e1sodik olt\u00e1son is t\u00fal vannak. A c\u00e9l, hogy a lakoss\u00e1got miel\u0151bb \u00e1tolts\u00e1k - mondta.\nKit\u00e9rt arra is, hogy az Eur\u00f3pai Gy\u00f3gyszer\u00fcgyn\u00f6ks\u00e9g cs\u00fct\u00f6rt\u00f6ki k\u00f6zlem\u00e9nye szerint az AstraZeneca olt\u00f3anyaga biztons\u00e1gos, nem n\u00f6veli a v\u00e9rr\u00f6gk\u00e9pz\u0151d\u00e9s kock\u00e1zat\u00e1t, j\u00f3t\u00e9kony hat\u00e1sa messze meghaladja az esetleges kock\u00e1zatokat. Vil\u00e1gszerte t\u00f6bb milli\u00f3, Magyarorsz\u00e1gon pedig t\u00f6bb sz\u00e1zezer ember kapta meg az olt\u00e1st. Az olt\u00e1s ut\u00e1ni nemk\u00edv\u00e1natos esem\u00e9nyeket Magyarorsz\u00e1gon az NNK \u00e9s az Orsz\u00e1gos Gy\u00f3gyszer\u00e9szeti Hat\u00f3s\u00e1g is kivizsg\u00e1lja - tette hozz\u00e1.\n\u00a0\u00a0\u00a0\u00a0M\u00e9g mindig korl\u00e1tozott sz\u00e1mban \u00e9rkeznek Magyarorsz\u00e1gra olt\u00f3anyagok, de a c\u00e9l tov\u00e1bbra is a min\u00e9l nagyobb \u00e1toltotts\u00e1g el\u00e9r\u00e9se. Fontos a higi\u00e9n\u00e9s szab\u00e1lyok \u00e9s a meghosszabb\u00edtott korl\u00e1toz\u00f3 int\u00e9zked\u00e9sek betart\u00e1sa, valamint a v\u00e9d\u0151olt\u00e1s felv\u00e9tele - tette hozz\u00e1.\nK\u00e9rd\u00e9sre v\u00e1laszolva az oszt\u00e1lyvezet\u0151 elmondta, Magyarorsz\u00e1gon 1397 esetben igazolt\u00e1k a brit v\u00edrusvari\u00e1nst, amely a j\u00e1rv\u00e1ny k\u00f6z\u00f6ss\u00e9gi terjed\u00e9s\u00e9\u00e9rt is felel\u0151s; 13 esetben a cseh, 6 mint\u00e1ban a d\u00e9l-afrikai vari\u00e1nst. Brazil vari\u00e1nst egyel\u0151re nem tal\u00e1ltak.\n\u00a0\u00a0\u00a0\u00a0\u00c1prilis m\u00e1sodik fel\u00e9n\u00e9l hamarabb nem sz\u00e1m\u00edtanak arra, hogy \u00e9rkezik a Janssen egyolt\u00e1sos vakcin\u00e1j\u00e1b\u00f3l, de \"ha j\u00f6n, azonnal bevetj\u00fck\" - k\u00f6z\u00f6lte.\nArra a k\u00e9rd\u00e9sre, miszerint a h\u00e1ziorvosok nem kapnak elegend\u0151 vakcin\u00e1t, \u00fagy reag\u00e1lt: a heti olt\u00e1si terveket \u00fagy \u00e1ll\u00edtj\u00e1k \u00f6ssze, hogy minden kisz\u00e1ll\u00edthat\u00f3 olt\u00f3anyagot eljuttassanak a felv\u00e9teli helyekre, \u00e9s azokat mindet fel is haszn\u00e1lj\u00e1k. A h\u00e1ziorvosok t\u00f6bbs\u00e9g\u00e9nek ez nem okoz gondot - mondta.\n\n\nMTI 2021. m\u00e1rcius 19.\n\n"}]