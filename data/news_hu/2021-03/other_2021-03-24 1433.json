[{"date": "2021-03-24 14:33", "url": "https://koronavirus.gov.hu/cikkek/orszagos-tisztifoorvos-jol-allunk-az-oltassal-de-meg-mindig-nincs-eleg-vakcina", "h1": "Orsz\u00e1gos tisztif\u0151orvos: j\u00f3l \u00e1llunk az olt\u00e1ssal, de m\u00e9g mindig nincs el\u00e9g vakcina", "body": "\nMagyarorsz\u00e1g j\u00f3l \u00e1ll a v\u00e9d\u0151olt\u00e1si program v\u00e9grehajt\u00e1s\u00e1val, de m\u00e9g mindig nincs el\u00e9g vakcina - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n szerd\u00e1n.\n\n\nM\u00fcller Cec\u00edlia bejelentette, hogy megkezd\u0151dik az \u00fagynevezett kritikus infrastrukt\u00far\u00e1ban dolgoz\u00f3k, m\u00e1sok mellett az \u00e1ramell\u00e1t\u00e1si \u00e9s t\u00f6megk\u00f6zleked\u00e9si szolg\u00e1ltat\u00f3 v\u00e1llalatok munkat\u00e1rsainak beolt\u00e1sa.\n\u00a0\u00a0\u00a0\u00a0Hangs\u00falyozta, a j\u00e1rv\u00e1ny nagyon gyors terjed\u00e9se miatt d\u00f6nt\u00f6tt \u00fagy az operat\u00edv t\u00f6rzs \u00e9s az orsz\u00e1gos olt\u00e1si munkacsoport, hogy az eg\u00e9szs\u00e9g\u00fcgyi \u00e9s szoci\u00e1lis ell\u00e1t\u00e1sban dolgoz\u00f3k, a regisztr\u00e1lt id\u0151sek, a kr\u00f3nikus betegek, valamint a v\u00e9dekez\u00e9st ir\u00e1ny\u00edt\u00f3 rend\u0151r\u00f6k \u00e9s katon\u00e1k olt\u00e1s\u00e1t szerd\u00e1t\u00f3l kiterjeszti a Budapesti K\u00f6zleked\u00e9si K\u00f6zpont, a paksi atomer\u0151m\u0171, az MVM Zrt., valamint a M\u00c1V Zrt. \u00e9s a GYSEV Zrt. kritikus infrastrukt\u00far\u00e1j\u00e1ban dolgoz\u00f3 alkalmazottakra.\n\u00a0\u00a0\u00a0\u00a0Ki kell terjeszteni az oltand\u00f3k k\u00f6r\u00e9t, mik\u00f6zben a 65 \u00e9v felettiek kor\u00e1bban megkezdett olt\u00e1sa tov\u00e1bbra is tart az olt\u00f3helyeken \u00e9s a h\u00e1ziorvosi rendel\u0151kben - mondta a tisztif\u0151orvos.\n\u00a0\u00a0\u00a0\u00a0A v\u00e9d\u0151olt\u00e1si program v\u00e9grehajt\u00e1sa az olt\u00f3pontokon \u00e9s h\u00e1ziorvosokn\u00e1l is a vakcin\u00e1k be\u00e9rkez\u00e9s\u00e9nek \u00fctem\u00e9ben folyik. M\u00e1r t\u00f6bb mint 1 696 000 embert beoltottak, k\u00f6z\u00fcl\u00fck 494 520-an m\u00e1r a m\u00e1sodik olt\u00e1st is megkapt\u00e1k. A program j\u00f3l halad, de nincs el\u00e9g vakcina - mondta M\u00fcller Cec\u00edlia.\n\u00a0\u00a0\u00a0\u00a0A j\u00e1rv\u00e1ny\u00fcgyi adatok a megfesz\u00edtett v\u00e9dekez\u00e9s ellen\u00e9re romlanak. Az elm\u00falt 24 \u00f3r\u00e1ban 7587 \u00faj fert\u0151z\u00f6ttet regisztr\u00e1ltak, 249 beteg elhunyt, 11 805 koronav\u00edrusos p\u00e1cienst \u00e1polnak k\u00f3rh\u00e1zban - k\u00f6z\u00f6lte a szakember, hangs\u00falyozva, mindent meg kell tenni a megfert\u0151z\u0151d\u00e9s, a k\u00f3rh\u00e1zba, az intenz\u00edv oszt\u00e1lyra ker\u00fcl\u00e9s megakad\u00e1lyoz\u00e1s\u00e1\u00e9rt.\n\u00a0\u00a0\u00a0\u00a0Ez\u00e9rt tett\u00e9k lehet\u0151v\u00e9, hogy a h\u00e1ziorvosok is fel\u00edrhass\u00e1k a v\u00edrus szaporod\u00e1s\u00e1t g\u00e1tl\u00f3 favipiravirt, amely idej\u00e9ben alkalmazva megakad\u00e1lyozhatja a s\u00falyos sz\u00f6v\u0151dm\u00e9nyek kialakul\u00e1s\u00e1t. Ebb\u0151l m\u00e1r 37 ezer dobozt rendeltek a h\u00e1ziorvosok p\u00e1cienseiknek - tudatta.\n\u00a0\u00a0\u00a0\u00a0M\u00fcller Cec\u00edlia elmondta: az ell\u00e1t\u00f3rendszer racionaliz\u00e1l\u00e1s\u00e1\u00e9rt megjelent, cs\u00fct\u00f6rt\u00f6kt\u0151l hat\u00e1lyos korm\u00e1nyrendelet alapj\u00e1n a megyei int\u00e9zm\u00e9nyek - k\u00f3rh\u00e1zak, egyetemi klinikai k\u00f6zpontok, f\u0151v\u00e1rosi centrumk\u00f3rh\u00e1zak - hat\u00e1sk\u00f6re kiterjed valamennyi eg\u00e9szs\u00e9g\u00fcgyi tev\u00e9kenys\u00e9g ell\u00e1t\u00e1s\u00e1ra. \u00cdgy ezek az int\u00e9zm\u00e9nyek v\u00e9gzik az \u00f6nkorm\u00e1nyzati rendel\u0151k, illetve sz\u00fcks\u00e9g eset\u00e9n a h\u00e1ziorvosok szakmai ir\u00e1ny\u00edt\u00e1s\u00e1t, \u00fagy, hogy az olt\u00e1si program v\u00e9grehajt\u00e1sa zavartalan maradjon.\n\u00a0\u00a0\u00a0\u00a0M\u00e1r 500 eg\u00e9szs\u00e9g\u00fcgyi v\u00e9gzetts\u00e9g\u0171 vagy tanulm\u00e1nyait folytat\u00f3 \u00f6nk\u00e9ntes jelentkezett a k\u00f3rh\u00e1zakban v\u00e9gzend\u0151 munk\u00e1ra - ismertette.\n\u00a0\u00a0\u00a0\u00a0Orsz\u00e1gosan stagn\u00e1l a v\u00edrus \u00f6r\u00f6k\u00edt\u0151anyag\u00e1nak szennyv\u00edzben m\u00e9rt mennyis\u00e9ge. Salg\u00f3tarj\u00e1nban, Tatab\u00e1ny\u00e1n, \u00e9s \u00f6t Budapest k\u00f6rny\u00e9ki telep\u00fcl\u00e9sen viszont enyhe cs\u00f6kken\u00e9s tapasztalhat\u00f3 - k\u00f6z\u00f6lte a szakember.\n\u00a0\u00a0\u00a0\u00a0A 11. h\u00e9ten a fert\u0151z\u00f6ttek \u00e1tlag\u00e9letkora nem v\u00e1ltozott, 46 \u00e9v. Az \u00faj fert\u0151z\u00f6ttek 55 sz\u00e1zal\u00e9ka volt n\u0151, 23 sz\u00e1zal\u00e9kuk a 40-49 \u00e9ves, 17 sz\u00e1zal\u00e9kuk az 50-59 \u00e9ves, 15 sz\u00e1zal\u00e9kuk a 30-39 \u00e9ves, 12 sz\u00e1zal\u00e9kuk pedig a 20-29 \u00e9ves koroszt\u00e1lyb\u00f3l ker\u00fclt ki. A 11. h\u00e9ten 56 446 \u00faj fert\u0151z\u00f6ttet regisztr\u00e1ltak, 962-vel t\u00f6bbet, mint a megel\u0151z\u0151 h\u00e9ten - mondta M\u00fcller Cec\u00edlia.\n\u00a0\u00a0\u00a0\u00a0A magyarorsz\u00e1gi telep\u00fcl\u00e9sek 99 sz\u00e1zal\u00e9k\u00e1t \u00e9rinti a j\u00e1rv\u00e1ny. A legt\u00f6bb fert\u0151z\u00e9st Budapesten, Pest \u00e9s Fej\u00e9r megy\u00e9ben tapasztalt\u00e1k. A legnagyobb \u00fctemben J\u00e1sz-Nagykun-Szolnok, B\u00e9k\u00e9s \u00e9s Veszpr\u00e9m megy\u00e9ben n\u0151tt a fert\u0151z\u00f6ttek sz\u00e1ma a 11. h\u00e9ten. A f\u0151v\u00e1rosban Gy\u0151r-Sopron, Kom\u00e1rom-Esztergom, illetve Pest megy\u00e9ben kiss\u00e9 m\u00e9rs\u00e9kl\u0151d\u00f6tt a j\u00e1rv\u00e1ny terjed\u00e9s\u00e9nek \u00fcteme - ismertette az adatokat.\n\u00a0\u00a0\u00a0\u00a0M\u00fcller Cec\u00edlia hangs\u00falyozta, az ell\u00e1t\u00f3rendszer rendk\u00edv\u00fcli terhel\u00e9snek van kit\u00e9ve. Ennek cs\u00f6kkent\u00e9s\u00e9\u00e9rt mindenki akkor teheti a legt\u00f6bbet, ha betartja a higi\u00e9n\u00e9s szab\u00e1lyokat, igyekszik elker\u00fclni a fert\u0151z\u00e9st, \u00e9s \u00e9l az olt\u00e1s lehet\u0151s\u00e9g\u00e9vel.\n\u00a0\u00a0\u00a0\u00a0Kit\u00e9rt arra, hogy szerd\u00e1n van a TBC vil\u00e1gnapja. A tuberkul\u00f3zis a m\u00falt sz\u00e1zad elej\u00e9n Magyarorsz\u00e1gon n\u00e9pbetegs\u00e9g volt. Ma m\u00e1r a ritk\u00e1bb betegs\u00e9gek k\u00f6z\u00e9 tartozik a v\u00e9d\u0151olt\u00e1soknak k\u00f6sz\u00f6nhet\u0151en. A tisztif\u0151orvos hangs\u00falyozta, hogy az TBC lek\u00fczd\u00e9s\u00e9hez hasonl\u00f3an a vakcin\u00e1k lesznek azok, amelyek \"kivezetnek benn\u00fcnket a j\u00e1rv\u00e1nyb\u00f3l\".\n\u00a0\u00a0\u00a0\u00a0K\u00e9rd\u00e9sre v\u00e1laszolva a tisztif\u0151orvos azt mondta, hogy a nehezen mozg\u00f3 p\u00e1ciensek olt\u00e1s\u00e1t a h\u00e1ziorvos az otthonukban v\u00e9gezheti el, \u00e1ltal\u00e1ban telefonos egyeztet\u00e9s ut\u00e1n.\n\u00a0\u00a0\u00a0\u00a0M\u00fcller Cec\u00edlia k\u00f6z\u00f6lte, az \u00faj k\u00ednai, illetve indiai olt\u00f3anyag egyar\u00e1nt vektorvakcina, az el\u0151bbi hum\u00e1nadenov\u00edrus-alap\u00fa, az ut\u00f3bbit pedig az AstraZeneca licence alapj\u00e1n gy\u00e1rtj\u00e1k. Ezek behozatal\u00e1t lehet\u0151v\u00e9 tette az Orsz\u00e1gos Gy\u00f3gyszer\u00e9szeti \u00e9s \u00c9lelmez\u00e9s-eg\u00e9szs\u00e9g\u00fcgyi Int\u00e9zet, a lehets\u00e9ges sz\u00e1ll\u00edt\u00e1sokr\u00f3l m\u00e9g tartanak a t\u00e1rgyal\u00e1sok. A l\u00e9nyeg, hogy min\u00e9l t\u00f6bb olt\u00f3anyag legyen az orsz\u00e1gban, \u00e9s min\u00e9l gyorsabban v\u00e9grehajthat\u00f3 legyen az olt\u00e1si terv - hangs\u00falyozta.\n\u00a0\u00a0\u00a0\u00a0Janssen-vakcina \u00e1prilis m\u00e1sodik fel\u00e9ben \u00e9rkezhet Magyarorsz\u00e1gra, az olt\u00f3anyag mennyis\u00e9g\u00e9r\u0151l azonban - mint mondta - m\u00e9g nincs inform\u00e1ci\u00f3ja, arr\u00f3l a sz\u00e1ll\u00edt\u00e1s el\u0151tt n\u00e9h\u00e1ny nappal kapnak csak t\u00e1j\u00e9koztat\u00e1st.\n\u00a0\u00a0\u00a0\u00a0A tisztif\u0151orvos kifejtette, minden gy\u00f3gyszer, az \u00f6sszes v\u00edrusellenes szer, ter\u00e1pi\u00e1ban haszn\u00e1lt anyag, m\u00f3dszer el\u00e9rhet\u0151 Magyarorsz\u00e1gon annak \u00e9rdek\u00e9ben, hogy hat\u00e9konyan gy\u00f3gy\u00edthass\u00e1k a betegeket.\nT\u00f6bb koronav\u00edrus elleni vakcina eset\u00e9ben m\u00e1r vizsg\u00e1lj\u00e1k, mik\u00e9nt alkalmazhat\u00f3k gyermekekn\u00e9l, t\u00f6bb orsz\u00e1gban folynak a 3-as f\u00e1zis\u00fa klinikai vizsg\u00e1latok - mondta M\u00fcller Cec\u00edlia.\n\nMTI 2021. m\u00e1rcius 24.\n\n"}]