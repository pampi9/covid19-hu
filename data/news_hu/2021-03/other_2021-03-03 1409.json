[{"date": "2021-03-03 14:09", "url": "https://koronavirus.gov.hu/cikkek/orszagos-tisztifoorvos-hetvegen-74-ezer-60-ev-alatti-kronikus-beteget-tervezunk-beoltani-az", "h1": "Orsz\u00e1gos tisztif\u0151orvos: a h\u00e9tv\u00e9g\u00e9n 74 ezer 60 \u00e9v alatti kr\u00f3nikus beteget tervez\u00fcnk beoltani az olt\u00f3pontokon", "body": "\nSzombaton \u00e9s vas\u00e1rnap 74 ezer, 18 \u00e9s 60 \u00e9v k\u00f6z\u00f6tti kr\u00f3nikus beteget tervez\u00fcnk beoltani a k\u00f3rh\u00e1zi olt\u00f3pontokon az AstraZeneca olt\u00f3anyag\u00e1val, az \u00e9rintettek cs\u00fct\u00f6rt\u00f6k\u00f6n sms-ben kapj\u00e1k meg az olt\u00f3pont hely\u00e9t \u00e9s az olt\u00e1s idej\u00e9t - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia eml\u00e9keztetett: az AstraZeneca-vakcina eset\u00e9ben kedden kitolt\u00e1k az els\u0151 \u00e9s a m\u00e1sik d\u00f3zis k\u00f6z\u00f6tti id\u0151t 12 h\u00e9tre, mivel ezt az alkalmaz\u00e1si el\u0151irat lehet\u0151v\u00e9 teszi. Emellett \u00fajabb v\u00e1ltoz\u00e1s az is, hogy az olt\u00f3anyag 18 \u00e9ves kor felett mindenkinek adhat\u00f3, mivel \u00f6sszegy\u0171ltek azok az adatok, amelyek m\u00e1r bizony\u00edtj\u00e1k a hat\u00e9konys\u00e1g\u00e1t az id\u0151sebbekn\u00e9l is, m\u00e1r a 80 \u00e9v felettiekn\u00e9l is rendelkeznek adatokkal - mondta, hangs\u00falyozva: ez hatalmas akci\u00f3 lesz.\n\u00a0\u00a0\u00a0\u00a0Hozz\u00e1tette: most, hogy nagyobb mennyis\u00e9g\u0171 olt\u00f3anyaggal rendelkeznek, meg tudj\u00e1k val\u00f3s\u00edtani ezt a kamp\u00e1nyszer\u0171 olt\u00e1st, hogy min\u00e9l gyorsabban kialakuljon a j\u00e1rv\u00e1ny\u00fcgyi sz\u00e1mok t\u00fckr\u00e9ben nagyon fontos egy\u00e9ni v\u00e9delem.\nAz orsz\u00e1gos tisztif\u0151orvos azt k\u00e9rte azokt\u00f3l, akik megkapj\u00e1k az sms-t, pontosan \u00e9s felk\u00e9sz\u00fclten \u00e9rkezzenek. Hozz\u00e1k magukkal szem\u00e9lyazonos\u00edt\u00f3 irataikat, TAJ-k\u00e1rty\u00e1jukat, a koronav\u00edrus.gov.hu oldalr\u00f3l le- \u00e9s kit\u00f6lt\u00f6tt beleegyez\u0151 nyilatkozatot. Emellett javasolta, hogy az \u00e9rintettek praktikusan \u00f6lt\u00f6zk\u00f6djenek, legyen n\u00e1luk v\u00edz, a cukorbetegekn\u00e9l ennival\u00f3.\n\u00a0\u00a0\u00a0\u00a0K\u00e9rd\u00e9sre v\u00e1laszolva k\u00f6z\u00f6lte, hogy az \u00e9rtes\u00edtettek ne v\u00e1laszoljanak az sms-re, az tulajdonk\u00e9ppen egy \"beh\u00edv\u00f3\" \u00e9s nincs is m\u00f3d emberek ekkora t\u00f6meg\u00e9vel konzult\u00e1lni. Aki nem tud az olt\u00e1sra elmenni, m\u00e1skor ker\u00fcl sorra - tette hozz\u00e1.\n\n\u00a0 \u00a0 M\u00fcller Cec\u00edlia sz\u00f3lt arr\u00f3l, hogy az olt\u00f3anyagok folyamatosan \u00e9rkeznek a h\u00e1ziorvosokhoz \u00e9s a k\u00f3rh\u00e1zi olt\u00f3pontokra. A h\u00e1ziorvosok a k\u00f6vetkez\u0151 napokban a regisztr\u00e1lt id\u0151sek olt\u00e1s\u00e1ra 250 ezer Sinopharm-vakcin\u00e1val \u00e9s Moderna-vakcin\u00e1val is oltanak a k\u00f6rzetekben, a k\u00f3rh\u00e1zi olt\u00f3pontokban a 114 660 adag Pfizer-olt\u00f3anyagot haszn\u00e1lj\u00e1k fel.\n\u00a0\u00a0\u00a0\u00a0Magyarorsz\u00e1g m\u00e1r 31 milli\u00f3 14 ezer olt\u00f3anyagot foglalt le, ebb\u0151l 2 milli\u00f3 88 ezer 705 \u00e9rkezett meg, egy r\u00e9sz\u00e9t felhaszn\u00e1lt\u00e1k, m\u00e1sik r\u00e9sze \u00faton van, a harmadikat elrakt\u00e1rozt\u00e1k, mert p\u00e9ld\u00e1ul a Szputnyik-vakcina k\u00e9t komponense nem ugyanaz - fogalmazott.\nAz orsz\u00e1gos tisztif\u0151orvos j\u00f3 h\u00edrnek nevezte, hogy a Nemzeti N\u00e9peg\u00e9szs\u00e9g\u00fcgyi K\u00f6zpont \"felszabad\u00edtotta\" a kor\u00e1bban \u00e9rkezett 100 ezer Szputnyik olt\u00f3anyagot, amellyel a j\u00f6v\u0151 h\u00e9ten m\u00e1r olthatnak.\n\u00a0\u00a0\u00a0\u00a0\"V\u00e1rjuk a 280 ezer olt\u00f3anyagot is, \u00e9s m\u00e1rciusban a tov\u00e1bbi Sinopharm-sz\u00e1ll\u00edtm\u00e1nyt, a Pfizer vakcin\u00e1ja pedig szinte hetente \u00e9rkezik\" - k\u00f6z\u00f6lte.\nAz orsz\u00e1gos tisztif\u0151orvos elmondta, hogy eddig 758 ezer 37 ember kapta meg legal\u00e1bb az els\u0151 olt\u00e1st, 253 ezer 368 a m\u00e1sodik adagot is.\n\u00a0\u00a0\u00a0\u00a0\"Ha mindenki egy\u00fcttm\u0171k\u00f6dik, elfogadja a sz\u00e1m\u00e1ra felaj\u00e1nlott vakcin\u00e1t, 529 ezer v\u00e9d\u0151olt\u00e1st tudunk beadni a szerd\u00e1t\u00f3l szerd\u00e1ig tart\u00f3 olt\u00e1si h\u00e9ten\" - mutatott r\u00e1, hozz\u00e1t\u00e9ve, hogy \"ez egy \u00f3ri\u00e1si l\u00e9p\u00e9s lenne nemcsak a szem\u00e9lyes, hanem a csal\u00e1dtagok, a k\u00f6z\u00f6ss\u00e9g v\u00e9delme szempontj\u00e1b\u00f3l is\", hiszen m\u00e1r sz\u00e1mos olt\u00f3anyagr\u00f3l \u00edrj\u00e1k, hogy a fert\u0151z\u00e9s tov\u00e1bbad\u00e1s\u00e1t is meg tudja akad\u00e1lyozni.\n\u00a0\u00a0\u00a0\u00a0M\u00fcller Cec\u00edlia k\u00e9rd\u00e9sre v\u00e1laszolva hangs\u00falyozta, hogy az olt\u00e1si sorrend nem v\u00e1ltozik, k\u00fcl\u00f6nb\u00f6z\u0151 korcsoportokat, kock\u00e1zatnak kitett embereket oltanak, tov\u00e1bbra is az a c\u00e9l, hogy megv\u00e9dj\u00e9k a legesend\u0151bbeket. Fontosnak nevezte, hogy azok az eg\u00e9szs\u00e9g\u00fcgyi dolgoz\u00f3k, akik kor\u00e1bban kimaradtak a v\u00e9d\u0151olt\u00e1sb\u00f3l, azt a regisztr\u00e1ci\u00f3t k\u00f6vet\u0151en b\u00e1rmely olt\u00f3ponton megkaphatj\u00e1k.\n\u00a0\u00a0\u00a0\u00a0Kit\u00e9rt arra is, hogy a jelenlegi ismeretek alapj\u00e1n minden beoltott ugyanabb\u00f3l a fajt\u00e1b\u00f3l kapja a m\u00e1sodik adagot, amib\u0151l az els\u0151t, a gy\u00e1rt\u00f3 erre v\u00e1llal garanci\u00e1t.\n\u00a0\u00a0\u00a0\u00a0Megjegyezte, egyel\u0151re nem lehet v\u00e1laszolni arra, hogy egy k\u00f6vetkez\u0151 szezonban melyik v\u00e9d\u0151olt\u00e1st alkalmazz\u00e1k majd. \"Zajlanak k\u00eds\u00e9rletek k\u00fcl\u00f6nb\u00f6z\u0151 t\u00edpus\u00fa, hat\u00e1smechanizmus\u00fa olt\u00e1sokkal abban rem\u00e9nykedve, hogy esetleg er\u0151teljesebb immunv\u00e1laszt k\u00e9pes kiv\u00e1ltani egy ilyen olt\u00e1si strukt\u00fara\" - mondta.\n\u00a0\u00a0\u00a0\u00a0M\u00fcller Cec\u00edlia hangs\u00falyozta, hogy j\u00e1rv\u00e1ny\u00fcgyi sz\u00e1m\u00edt\u00e1saik beigazol\u00f3dnak. \"J\u00e1rv\u00e1ny\u00fcgyi adataink rendk\u00edv\u00fcli m\u00e9rt\u00e9kben, dinamikusan n\u0151nek\", s ez nemcsak az \u00faj fert\u0151z\u00f6ttek, hanem a s\u00falyos megbeteged\u00e9sek sz\u00e1m\u00e1ban is megnyilv\u00e1nul - fogalmazott.\n\u00a0\u00a0\u00a0\u00a0A fert\u0151z\u00f6ttek nagy sz\u00e1ma eset\u00e9ben \u00e1llapotukban a t\u00fcnetek megjelen\u00e9se ut\u00e1n gyors roml\u00e1s k\u00f6vetkezik be, \u00e9s szinte azonnal k\u00f3rh\u00e1zi kezel\u00e9sre van sz\u00fcks\u00e9g - mondta. Hozz\u00e1f\u0171zte, a betegs\u00e9g e s\u00falyos form\u00e1ja egyre ink\u00e1bb a 40-es \u00e9veikben j\u00e1r\u00f3kat is \u00e9rinti.\n\u00a0\u00a0\u00a0\u00a0Ez nagyfok\u00fa terhel\u00e9st jelent az eg\u00e9szs\u00e9g\u00fcgynek. A m\u00e1sodik hull\u00e1mban 8 ezer k\u00f6r\u00fcl volt a k\u00f3rh\u00e1zban \u00e1polt maxim\u00e1lis betegsz\u00e1m, \u00fagy t\u0171nik, rohaml\u00e9ptekkel haladunk e fel\u00e9 - k\u00f6z\u00f6lte.\nA tisztif\u0151orvos a koronav\u00edrus fert\u0151z\u0151bb vari\u00e1nsainak megjelen\u00e9se miatt is felh\u00edvta a figyelmet, a higi\u00e9niai \u00e9s j\u00e1rv\u00e1ny\u00fcgyi szab\u00e1lyok szigor\u00fa betart\u00e1s\u00e1ra.\n\u00a0\u00a0\u00a0\u00a0\"Fontos, hogy tov\u00e1bbi szigor\u00edt\u00e1sokat csak akkor l\u00e9ptess\u00fcnk \u00e9letbe, ha az felt\u00e9tlen\u00fcl sz\u00fcks\u00e9ges\" - jelentette ki. Jelezte, szerd\u00e1n a korm\u00e1ny \u00fcl\u00e9st tart, \"nyilv\u00e1n \u00fajabb d\u00f6nt\u00e9sek sz\u00fcletnek\", ezekr\u0151l a lakoss\u00e1g is \u00e9rtes\u00fclni fog.\n\nMTI 2021. m\u00e1rcius 3\n\n"}]