[{"date": "2021-03-31 14:21", "url": "https://koronavirus.gov.hu/cikkek/koronavirusos-betegek-kezeleseben-hatasos-az-idoben-megkezdett-favipiravir-terapia-gyogyszert", "h1": "A koronav\u00edrusos betegek kezel\u00e9s\u00e9ben hat\u00e1sos az id\u0151ben megkezdett Favipiravir ter\u00e1pia.  A gy\u00f3gyszert h\u00e9tv\u00e9g\u00e9n is fel\u00edrj\u00e1k \u00e9s TAJ-sz\u00e1m alapj\u00e1n m\u00e1s is kiv\u00e1lthatja", "body": "\nA koronav\u00edrus-j\u00e1rv\u00e1ny harmadik hull\u00e1m\u00e1ban meredeken emelked\u0151 fert\u0151z\u00e9sek miatt a k\u00f3rh\u00e1zi kezel\u00e9sekn\u00e9l hat\u00e1sosan alkalmazott favipiravir gy\u00f3gyszer m\u00e1rcius eleje \u00f3ta m\u00e1r a j\u00e1r\u00f3beteg-ell\u00e1t\u00e1sban is el\u00e9rhet\u0151 \u00e9s hat\u00e9kony a betegek otthoni gy\u00f3gyul\u00e1s\u00e1ban. A tablett\u00e1t az enyhe vagy k\u00f6z\u00e9ps\u00falyos t\u00fcneteket mutat\u00f3 betegeknek a h\u00e1ziorvos \u00edrja fel, ezzel is el\u0151seg\u00edtve a betegs\u00e9g k\u00f6nnyebb lefoly\u00e1s\u00e1t \u00e9s cs\u00f6kkentve a k\u00f3rh\u00e1zi kezel\u00e9sre szorul\u00f3k sz\u00e1m\u00e1t. A favipiravirt\u00f3l a t\u00fcnetek megjelen\u00e9s\u00e9t\u0151l sz\u00e1m\u00edtott maximum 5-7. napig v\u00e1rhatunk j\u00f3t\u00e9kony hat\u00e1st, ez\u00e9rt a gy\u00f3gyszer miel\u0151bbi alkalmaz\u00e1sa \u00e9rdek\u00e9ben nem csak a pozit\u00edv teszttel igazolt, hanem a koronav\u00edrusos t\u00fcneteket mutat\u00f3, nagy val\u00f3sz\u00edn\u0171s\u00e9ggel megfert\u0151z\u0151d\u00f6tt betegek eset\u00e9ben is elkezd\u0151dhet a kezel\u00e9s. A gy\u00f3gyszert a h\u00e1ziorvosokon k\u00edv\u00fcl m\u00e1r jogosult fel\u00edrni az alapell\u00e1t\u00e1si \u00fcgyeletben, a Covid-ambulanci\u00e1kon dolgoz\u00f3, illetve minden olyan orvos, aki a j\u00e1rv\u00e1ny\u00fcgyi ell\u00e1t\u00e1sban gy\u00f3gy\u00edt. \u00cdgy az \u00e9rintett betegek h\u00e9tv\u00e9g\u00e9n \u00e9s \u00fcnnepnapokon is megkezdhetik a v\u00edrus elleni v\u00e9dekez\u00e9st.\n\n\nA gy\u00f3gyszer ingyenesen kiv\u00e1lthat\u00f3 a gy\u00f3gyszert\u00e1rakban, illetve a Covid-ambulanci\u00e1kon, kiad\u00e1s\u00e1t kiz\u00e1r\u00f3lag szakember v\u00e9gezheti. Emellett elengedhetetlen a favipiravir hat\u00f3anyag\u00fa gy\u00f3gyszerek potenci\u00e1lis magzat- \u00e9s m\u00e1jk\u00e1ros\u00edt\u00f3 hat\u00e1s\u00e1r\u00f3l a betegek t\u00e1j\u00e9koztat\u00e1sa, \u00e9s k\u00f6telez\u0151 a beteg beleegyez\u0151 nyilatkozat\u00e1nak kit\u00f6lt\u00e9se is.\nFelh\u00edvjuk a figyelmet, hogy a gy\u00f3gyszer\u00e1tv\u00e9tel nem indokolhatja az otthoni karant\u00e9nk\u00f6telezetts\u00e9g megszeg\u00e9s\u00e9t! Arra k\u00e9r\u00fcnk minden koronav\u00edrusos beteget, hogy ne szem\u00e9lyesen keress\u00e9k fel az orvosukat \u00e9s a gy\u00f3gyszert\u00e1rakat, hisz az jelent\u0151s eg\u00e9szs\u00e9g\u00fcgyi kock\u00e1zattal j\u00e1r, vesz\u00e9lyezteti a j\u00e1rv\u00e1ny elleni v\u00e9dekez\u00e9s sikeress\u00e9g\u00e9t, valamint a patik\u00e1ba l\u00e1togat\u00f3 t\u00f6bbi beteg \u00e9s a gy\u00f3gyszert\u00e1ri dolgoz\u00f3k eg\u00e9szs\u00e9g\u00e9t. A fel\u00edrt gy\u00f3gyszer kiv\u00e1lt\u00e1s\u00e1hoz k\u00e9rj\u00e9k egy hozz\u00e1tartoz\u00f3juk, ismer\u0151s\u00fck vagy az \u00f6nkorm\u00e1nyzat seg\u00edts\u00e9g\u00e9t, hisz TAJ -sz\u00e1m bemond\u00e1s\u00e1val is ki lehet v\u00e1ltani a gy\u00f3gyszert.\nKiemelt fontoss\u00e1g\u00fa, hogy a favipiravir-kezel\u00e9s sor\u00e1n a betegek folyamatosan t\u00e1j\u00e9koztass\u00e1k a h\u00e1ziorvosukat az \u00e1llapotukr\u00f3l.\nM\u00e1rcius 29-ig az orvosok 62.033 doboz favipiravirt rendeltek. A Meditopnak \u00e9s az Egisnek k\u00f6sz\u00f6nhet\u0151en Magyarorsz\u00e1g favipiravir-ell\u00e1t\u00e1sa hazai forr\u00e1sokb\u00f3l folyamatosan p\u00f3tolhat\u00f3, \u00edgy nem f\u00fcgg\u00fcnk a k\u00fclf\u00f6ldi gy\u00f3gyszerbeszerz\u00e9sekt\u0151l.\nKiad\u00f3: Emberi Er\u0151forr\u00e1sok Miniszt\u00e9riuma\n\n"}]