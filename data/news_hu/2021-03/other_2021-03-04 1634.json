[{"date": "2021-03-04 16:34", "url": "https://koronavirus.gov.hu/cikkek/mar-erkeznek-behivok-sms-ben-60-ev-alatti-kronikus-betegeknek-hetvegi-korhazi-oltopontos", "h1": "M\u00e1r \u00e9rkeznek a beh\u00edv\u00f3k SMS-ben a 60 \u00e9v alatti kr\u00f3nikus betegeknek a h\u00e9tv\u00e9gi k\u00f3rh\u00e1zi olt\u00f3pontos olt\u00e1sra", "body": "\nAz olt\u00e1si tervnek megfelel\u0151en a k\u00f6vetkez\u0151 napokban is folytat\u00f3dik a regisztr\u00e1lt id\u0151sek olt\u00e1sa, t\u00f6bb mint 395 ezer olt\u00e1s\u00e1ra van lehet\u0151s\u00e9g a h\u00e1ziorvosokhoz kisz\u00e1ll\u00edtott Sinopharm, Moderna \u00e9s a k\u00f3rh\u00e1zi olt\u00f3pontokra kisz\u00e1ll\u00edtott Pfizer-vakcin\u00e1kkal. Ezzel p\u00e1rhuzamosan a folytat\u00f3dik a 60 \u00e9v alatti kr\u00f3nikus betegek olt\u00e1sa is. K\u00f6z\u00fcl\u00fck most 74 ezer ember olt\u00e1s\u00e1ra van lehet\u0151s\u00e9g a m\u00falt h\u00e9ten \u00e9rkezett AstraZeneca-sz\u00e1ll\u00edtm\u00e1nynak k\u00f6sz\u00f6nhet\u0151en. \u0150ket most egy nagyobb olt\u00e1si akci\u00f3 keret\u00e9ben k\u00f3rh\u00e1zi olt\u00f3pontokon fogj\u00e1k oltani m\u00e1rcius 6. szombat \u00e9s m\u00e1rcius 7. vas\u00e1rnapi napokon.\u00a0Az oltand\u00f3k ma kapj\u00e1k meg a \u201ebeh\u00edv\u00f3t\u201d SMS-ben, amely tartalmazza az olt\u00e1s pontos id\u0151pontj\u00e1t \u00e9s helysz\u00edn\u00e9t is.\u00a0A 60 \u00e9v alatti kr\u00f3nikus betegek c\u00e9lcsoportj\u00e1b\u00f3l is most az id\u0151sebbek, a 47-59 \u00e9v k\u00f6z\u00f6ttiek sz\u00e1m\u00edthatnak SMS-re. Az SMS felad\u00f3ja: Vakcinainfo.\n\n\nA h\u00e9tv\u00e9gi olt\u00e1si akci\u00f3ban 101 k\u00f3rh\u00e1z vesz r\u00e9szt, \u00f6sszesen 433 olt\u00f3ponttal. A k\u00f3rh\u00e1zi olt\u00f3pontok 8-18 \u00f3ra k\u00f6z\u00f6tt lesznek nyitva. Egy olt\u00f3ponton \u00f3r\u00e1nk\u00e9nt optim\u00e1lis esetben 12 ember olt\u00e1s\u00e1t v\u00e9gzik.\nAz olt\u00e1s \u00e9s az azzal j\u00e1r\u00f3 helysz\u00edni adminisztr\u00e1ci\u00f3 kb. 40-60 percet \u00a0vesz ig\u00e9nybe. Az olthat\u00f3s\u00e1gr\u00f3l a helysz\u00edni kik\u00e9rdez\u00e9s alapj\u00e1n az olt\u00f3orvos d\u00f6nt. Az olt\u00e1s AstraZeneca-vakcin\u00e1val t\u00f6rt\u00e9nik.\nA tumultus \u00e9s felesleges sorban \u00e1ll\u00e1s elker\u00fcl\u00e9se \u00e9rdek\u00e9ben k\u00e9rj\u00fck, hogy minden beh\u00edvott a megadott id\u0151pontra \u00e9rkezzen! Az SMS-ben kapott id\u0151pont nem m\u00f3dos\u00edthat\u00f3. Az, aki beh\u00edv\u00f3t kap SMS-ben, de valamilyen okn\u00e1l fogva nem tud megjelenni a megadott id\u0151pontban, az csak egy k\u00e9s\u0151bbi alkalommal fog sorra ker\u00fclni.\nTekintettel arra, hogy ez egy t\u00f6meges olt\u00e1si akci\u00f3 \u00e9s a k\u00f3rh\u00e1zi olt\u00f3pontokra egy nap alatt ak\u00e1r t\u00f6bb sz\u00e1z embert h\u00edvnak be, minden r\u00e9sztvev\u0151t\u0151l fegyelmezetts\u00e9get,\u00a0t\u00fcrelmet \u00e9s egym\u00e1s ir\u00e1nti toleranci\u00e1t k\u00e9r\u00fcnk a v\u00e1rakoz\u00e1s \u00e9s az olt\u00e1s ideje alatt!\u00a0\nK\u00e9rj\u00fck az oltand\u00f3kat, hogy az olt\u00f3ponton is figyeljenek a j\u00e1rv\u00e1ny\u00fcgyi \u00f3vint\u00e9zked\u00e9sek betart\u00e1s\u00e1ra, viseljenek maszkot, \u00e9s lehet\u0151leg tarts\u00e1k a v\u00e9d\u0151t\u00e1vols\u00e1got! Aki a beh\u00edvottak k\u00f6z\u00fcl esetleg akt\u00edvan fert\u0151z\u00f6tt \u00e9s t\u00fcnetes, az term\u00e9szetesen nem olthat\u00f3, \u00e9s k\u00e9rj\u00fck, hogy maradjon otthon!\nK\u00e9rj\u00fck az oltand\u00f3kat, hogy az olt\u00e1sra hozz\u00e1k magukkal a TAJ-k\u00e1rty\u00e1t, szem\u00e9ly igazolv\u00e1nyt \u00e9s lehet\u0151s\u00e9g szerint a kinyomtatott \u00e9s kit\u00f6lt\u00f6tt hozz\u00e1j\u00e1rul\u00f3 nyilatkozatot, amelyet a koronavirus.gov.hu honlapr\u00f3l le tudnak t\u00f6lteni! L\u00e1sd: https://koronavirus.gov.hu/cikkek/hozzajarulo-nyilatkozat-nyomtassa-ki-toltse-ki-es-vigye-magaval-az-oltasra\nA h\u00e9tv\u00e9gi olt\u00e1sban 600 olt\u00f3orvos \u00e9s 1200 \u00e1pol\u00f3 fog r\u00e9szt venni. Az olt\u00e1s lebonyol\u00edt\u00e1s\u00e1t katon\u00e1k is seg\u00edtik.\n\n\n"}]