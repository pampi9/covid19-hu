[{"date": "2021-03-03 14:02", "url": "https://koronavirus.gov.hu/cikkek/operativ-torzs-szlovakia-szigorubb-hatarfogalom-ellenorzest-vezetett-be", "h1": "Operat\u00edv t\u00f6rzs: Szlov\u00e1kia szigor\u00fabb hat\u00e1rfogalom-ellen\u0151rz\u00e9st vezetett be", "body": "\nSzlov\u00e1kia szigor\u00fabb hat\u00e1rforgalom-ellen\u0151rz\u00e9st vezetett be szerd\u00e1t\u00f3l a koronav\u00edrus-j\u00e1rv\u00e1ny harmadik hull\u00e1ma miatt - k\u00f6z\u00f6lte a j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a szerdai online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes t\u00e1j\u00e9koztat\u00e1sa szerint a Szlov\u00e1k K\u00f6zt\u00e1rsas\u00e1g f\u0151 hat\u00e1rmegb\u00edzottja lev\u00e9lben \u00e9rtes\u00edtette az Orsz\u00e1gos Rend\u0151r-f\u0151kapit\u00e1nys\u00e1got, hogy a koronav\u00edrus-j\u00e1rv\u00e1ny terjed\u00e9s\u00e9nek megakad\u00e1lyoz\u00e1sa \u00e9rdek\u00e9ben megel\u0151z\u0151 int\u00e9zked\u00e9seket vezettek be.\n\u00a0\u00a0\u00a0\u00a0Ismertette: szerda reggel \u00f6t \u00f3r\u00e1t\u00f3l lez\u00e1rt\u00e1k a szlov\u00e1k oldalon a Letk\u00e9s \u00e9s Ipolyszalka k\u00f6z\u00f6tti hat\u00e1r\u00e1tkel\u0151helyet.\n\u00a0\u00a0\u00a0\u00a0Hozz\u00e1tette: a szlov\u00e1k f\u00e9l k\u00e9r\u00e9s\u00e9re szint\u00e9n szerd\u00e1t\u00f3l az \u00faj kom\u00e1romi Monostori h\u00eddr\u00f3l a Szlov\u00e1kia fel\u00e9 tart\u00f3 szem\u00e9lyforgalmat a r\u00e9gi kom\u00e1romi hat\u00e1r\u00e1tkel\u0151 fel\u00e9 terelik.\n\u00a0\u00a0\u00a0\u00a0Az alezredes azt is elmondta, hogy Magyarorsz\u00e1g \u00e1llamhat\u00e1rain jelenleg j\u00f3 \u00fctemben lehet k\u00f6zlekedni, csak kisebb v\u00e1rakoz\u00e1si id\u0151vel kell sz\u00e1molni a hat\u00e1rokon. R\u00f6szke aut\u00f3p\u00e1lya-hat\u00e1r\u00e1tkel\u0151helyn\u00e9l a bel\u00e9p\u0151 oldalon a teherforgalomban van 3 \u00f3r\u00e1s v\u00e1rakoz\u00e1si id\u0151 - tette hozz\u00e1.\n\u00a0\u00a0\u00a0\u00a0Kiss R\u00f3bert kifejtette: az elm\u00falt 24 \u00f3r\u00e1ban a maszkvisel\u00e9si k\u00f6telezetts\u00e9g megszeg\u00e9se miatt a rend\u0151r\u00f6k 201 emberrel szemben int\u00e9zkedtek, \u00edgy a v\u00e9delmi int\u00e9zked\u00e9sek bevezet\u00e9se \u00f3ta \u00f6sszesen 27 535-ra emelkedett az emiatti rend\u0151ri int\u00e9zked\u00e9sek sz\u00e1ma. A 10 ezer lakos\u00fan\u00e1l nagyobb telep\u00fcl\u00e9seken a k\u00f6zter\u00fcleti maszkvisel\u00e9sre vonatkoz\u00f3 \u00f6nkorm\u00e1nyzati rendeletben foglaltak megszeg\u00e9se miatt 167 emberrel szemben int\u00e9zkedtek a rend\u0151r\u00f6k: 26 embert figyelmeztettek, 90 helysz\u00edni b\u00edrs\u00e1got szabtak ki, \u00e9s 51 emberrel szemben szab\u00e1lys\u00e9rt\u00e9si feljelent\u00e9st tettek.\n\u00a0\u00a0\u00a0\u00a0A t\u00f6megk\u00f6zleked\u00e9si eszk\u00f6z\u00f6k\u00f6n, meg\u00e1ll\u00f3kban 4 emberrel szemben, m\u00edg a kereskedelmi \u00fczletekben, bev\u00e1s\u00e1rl\u00f3 k\u00f6zpontok ter\u00fclet\u00e9n 30 emberrel szemben int\u00e9zkedtek a rend\u0151r\u00f6k a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt.\n\u00a0\u00a0\u00a0\u00a0A kereskedelmi \u00fczletekre, sz\u00e1ll\u00e1shelyekre, szabadid\u0151s l\u00e9tes\u00edtm\u00e9nyekre vonatkoz\u00f3 korl\u00e1toz\u00f3 int\u00e9zked\u00e9sek megszeg\u00e9se miatt mostan\u00e1ig 842 rend\u0151ri int\u00e9zked\u00e9s volt, ebb\u0151l az \u00fczemeltet\u0151 \u00e9s a tulajdonos felel\u0151ss\u00e9ge 214 esetben volt meg\u00e1llap\u00edthat\u00f3, m\u00edg az \u00fczletek korl\u00e1tozott nyitva tart\u00e1s\u00e1ra, a bent tart\u00f3zkod\u00f3k tilalm\u00e1ra, az egyes l\u00e9tes\u00edtm\u00e9nyek \u00e9s szolg\u00e1ltat\u00e1si helyek nyitvatart\u00e1si tilalm\u00e1ra vonatkoz\u00f3 szab\u00e1lyt 628-an szegt\u00e9k meg. Az elm\u00falt 24 \u00f3r\u00e1ban a vend\u00e9gl\u00e1t\u00f3\u00fczletben tart\u00f3zkod\u00e1s tilalm\u00e1ra, illetve az \u00fczemeltet\u0151 felel\u0151ss\u00e9gi k\u00f6r\u00e9be tartoz\u00f3 rendelkez\u00e9sekre vonatkoz\u00f3 szab\u00e1lyok megszeg\u00e9se miatt nem kellett int\u00e9zkedni, \u00edgy nem kellett ideiglenesen bez\u00e1rni vend\u00e9gl\u00e1t\u00f3helyet.\n\u00a0\u00a0\u00a0\u00a0Az elm\u00falt napon 387 rend\u0151ri int\u00e9zked\u00e9sre volt sz\u00fcks\u00e9g a kij\u00e1r\u00e1si tilalom, illetve a k\u00f6zter\u00fcleti magatart\u00e1si szab\u00e1lyok megszeg\u00e9se miatt. Ebb\u0151l h\u00e1rman a kutyas\u00e9t\u00e1ltat\u00e1s 500 m\u00e9teres k\u00f6rzet\u00e9re vonatkoz\u00f3 szab\u00e1lyt szegt\u00e9k meg. Szint\u00e9n h\u00e1rman a k\u00f6zter\u00fcleti csoportosul\u00e1sra, gy\u00fclekez\u00e9si tilalomra vonatkoz\u00f3 rendelkez\u00e9seket szegt\u00e9k meg. \u00cdgy 45 227-re emelkedett a kij\u00e1r\u00e1si tilalom megszeg\u0151inek sz\u00e1ma.\n\u00a0\u00a0\u00a0\u00a0A korridorok ellen\u0151rz\u00e9se sor\u00e1n 44 rend\u0151ri int\u00e9zked\u00e9s volt kedden. A magyarorsz\u00e1gi szem\u00e9lyforgalomban t\u00f6rt\u00e9n\u0151 tranzitszab\u00e1lyok megszeg\u00e9se miatti rend\u0151ri int\u00e9zked\u00e9sek sz\u00e1ma - a beutaz\u00e1si korl\u00e1toz\u00e1sokr\u00f3l sz\u00f3l\u00f3 jogszab\u00e1ly szeptember elsejei hat\u00e1lybal\u00e9p\u00e9se \u00f3ta - 12 814-re n\u0151tt.\n\u00a0\u00a0\u00a0\u00a0A hat\u00f3s\u00e1gi h\u00e1zi karant\u00e9nnal \u00f6sszef\u00fcgg\u00e9sben kedden 13 247 helysz\u00edni ellen\u0151rz\u00e9s tartottak a rend\u0151r\u00f6k. Kedden 7411 hat\u00f3s\u00e1gi h\u00e1zi karant\u00e9nt rendeltek el, \u00edgy annak sz\u00e1ma szerd\u00e1ra 37 005-re emelkedett. A hat\u00f3s\u00e1gi h\u00e1zi karant\u00e9n elektronikus ellen\u0151rz\u00e9s\u00e9t biztos\u00edt\u00f3 mobiltelefonra let\u00f6lthet\u0151 alkalmaz\u00e1sra regisztr\u00e1ltak sz\u00e1ma jelenleg 3632 - ismertette az alezredes.\n\u00a0\u00a0\u00a0\u00a0Kiss R\u00f3bert t\u00e1j\u00e9koztatott arr\u00f3l is, hogy a j\u00e1rv\u00e1ny\u00fcggyel \u00f6sszef\u00fcgg\u00e9sben mostan\u00e1ig \u00f6sszesen 534 b\u00fcntet\u0151elj\u00e1r\u00e1st ind\u00edtottak. Ezekben eddig 105 gyan\u00fas\u00edtottat hallgattak ki.\n\nMTI 2021. m\u00e1rcius 3.\n\n"}]