[{"date": "2021-03-10 13:17", "url": "https://koronavirus.gov.hu/cikkek/operativ-torzs-emelkedik-maszkviselessel-kapcsolatos-szabalyszegesek-szama", "h1": "Operat\u00edv t\u00f6rzs: emelkedik a maszkvisel\u00e9ssel kapcsolatos szab\u00e1lyszeg\u00e9sek sz\u00e1ma", "body": "\nAz el\u0151z\u0151 napokhoz k\u00e9pest emelkedik a maszkvisel\u00e9ssel kapcsolatos szab\u00e1lyszeg\u00e9sek sz\u00e1ma, pedig a koronav\u00edrus-j\u00e1rv\u00e1ny harmadik hull\u00e1ma miatt nagyon fontos, hogy mindenki viselje a maszkot valamennyi k\u00f6zter\u00fcleten, ami m\u00e1rcius 8-a \u00f3ta k\u00f6telez\u0151 - h\u00edvta fel a figyelmet a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak helyettes vezet\u0151je a szerdai online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes jelezte azt is: a v\u00edrus terjed\u00e9s\u00e9nek megakad\u00e1lyoz\u00e1sa \u00e9rdek\u00e9ben rendezv\u00e9nyt \u00e9s gy\u0171l\u00e9st tartani, valamint annak helysz\u00edn\u00e9n tart\u00f3zkodni tilos. Arr\u00f3l is besz\u00e9lt, hogy a csoportosul\u00e1sokkal \u00e9s gy\u00fclekez\u00e9sekkel minden ember maga \u00e9s m\u00e1sok \u00e9let\u00e9t, testi \u00e9ps\u00e9g\u00e9t, illetve eg\u00e9szs\u00e9g\u00e9t teszi ki vesz\u00e9lynek.\n\u00a0\u00a0\u00a0\u00a0Elmondta, hogy a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt kedden 525-sz\u00f6r int\u00e9zkedtek a rend\u0151r\u00f6k, \u00edgy a j\u00e1rv\u00e1ny\u00fcgyi k\u00e9sz\u00fclts\u00e9gi id\u0151szak v\u00e9delmi int\u00e9zked\u00e9seir\u0151l sz\u00f3l\u00f3 korm\u00e1nyrendelet szeptember 21-ei hat\u00e1lyba l\u00e9p\u00e9se \u00f3ta 29 484 rend\u0151ri int\u00e9zked\u00e9s t\u00f6rt\u00e9nt a maszkvisel\u00e9si szab\u00e1lyok figyelmen k\u00edv\u00fcl hagy\u00e1sa miatt.\n\u00a0\u00a0\u00a0\u00a0Kiss R\u00f3bert k\u00f6z\u00f6lte, hogy a k\u00f6zter\u00fcleti maszkvisel\u00e9si szab\u00e1lyok megszeg\u00e9se miatt kedden 170 embert figyelmeztettek, 199 f\u0151t megb\u00edrs\u00e1goltak, m\u00edg 156 szem\u00e9lyt feljelentettek.\n\u00a0\u00a0\u00a0\u00a0Tov\u00e1bbi 22 emberrel szemben az\u00e9rt int\u00e9zkedtek, mert buszon, villamoson, meg\u00e1ll\u00f3ban nem volt rajtuk maszk, 28-en pedig \u00fczletekben, bev\u00e1s\u00e1rl\u00f3k\u00f6zpontokban nem viselt\u00e9k a v\u00e9d\u0151eszk\u00f6zt.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 845 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 215 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 630-szor pedig az \u00fczletek korl\u00e1tozott nyitva tart\u00e1s\u00e1ra vonatkoz\u00f3 szab\u00e1lyokat nem tartott\u00e1k be.\n\nK\u00f6z\u00f6lte: kedden a kij\u00e1r\u00e1si tilalommal kapcsolatos szab\u00e1lyok megs\u00e9rt\u00e9se miatt 339 emberrel szemben int\u00e9zkedtek a rend\u0151r\u00f6k. K\u00f6z\u00fcl\u00fck 14-en a kutyas\u00e9t\u00e1ltat\u00e1s 500 m\u00e9teres k\u00f6rzet\u00e9re vonatkoz\u00f3 rendelkez\u00e9st, n\u00e9gyen pedig a k\u00f6zter\u00fcleten val\u00f3 csoportosul\u00e1s tilalm\u00e1t szegt\u00e9k meg. Ezzel a kij\u00e1r\u00e1si korl\u00e1toz\u00e1s, majd az azt felv\u00e1lt\u00f3 kij\u00e1r\u00e1si tilalom tavaly novemberi hat\u00e1lyba l\u00e9p\u00e9se \u00f3ta 48 279-re n\u0151tt a szab\u00e1lyokat be nem tart\u00f3k sz\u00e1ma.\n\u00a0\u00a0\u00a0\u00a0Kedden a vend\u00e9gl\u00e1t\u00f3helyekre vonatkoz\u00f3 szigor\u00fabb szab\u00e1lyok megs\u00e9rt\u00e9se miatt nem kellett int\u00e9zkedni\u00fck a rend\u0151r\u00f6knek, \u00edgy vend\u00e9gl\u00e1t\u00f3hely ideiglenes bez\u00e1rat\u00e1s\u00e1r\u00f3l sem kellett d\u00f6ntenie a hat\u00f3s\u00e1gnak.\n\u00a0\u00a0\u00a0\u00a0Az elm\u00falt napon 53 rend\u0151ri int\u00e9zked\u00e9sre volt sz\u00fcks\u00e9g a tranzitszab\u00e1lyokat megs\u00e9rt\u0151kkel szemben. Az \u00e1tutaz\u00f3kat tavaly szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 13 189-szer int\u00e9zkedtek.\n\u00a0\u00a0\u00a0\u00a0Egyre t\u00f6bben ker\u00fclnek a t\u00f6rv\u00e9ny erej\u00e9n\u00e9l fogva, illetve a j\u00e1rv\u00e1ny\u00fcgyi hat\u00f3s\u00e1g d\u00f6nt\u00e9se alapj\u00e1n hat\u00f3s\u00e1gi h\u00e1zi karant\u00e9nba - mondta az alezredes.\n\u00a0\u00a0\u00a0\u00a0Ismertette: elm\u00falt napon 15 241 esetben ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban l\u00e9v\u0151ket. Kedden 8033 ilyen korl\u00e1toz\u00f3 int\u00e9zked\u00e9st rendeltek el, jelenleg 42 362-en vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 4199-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - ismertette az alezredes.\n\u00a0\u00a0\u00a0\u00a0Kiss R\u00f3bert a j\u00e1rv\u00e1ny elleni v\u00e9dekez\u00e9s egyik alappill\u00e9r\u00e9nek nevezte, hogy aki hat\u00f3s\u00e1gi h\u00e1zi karant\u00e9nba ker\u00fcl, tartsa be a r\u00e1 vonatkoz\u00f3 szab\u00e1lyokat.\n\nMTI 2021. m\u00e1rcius 10.\n\n"}]