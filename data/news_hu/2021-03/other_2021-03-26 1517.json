[{"date": "2021-03-26 15:17", "url": "https://koronavirus.gov.hu/cikkek/jovo-heten-mar-oltasra-hivjak-az-eddig-regisztralt-ovodakban-altalanos-iskolakban-es", "h1": "J\u00f6v\u0151 h\u00e9ten m\u00e1r olt\u00e1sra h\u00edvj\u00e1k az eddig regisztr\u00e1lt, \u00f3vod\u00e1kban, \u00e1ltal\u00e1nos iskol\u00e1kban \u00e9s gimn\u00e1ziumokban dolgoz\u00f3 pedag\u00f3gusokat", "body": "\nMint ismert, a korm\u00e1ny azt a d\u00f6nt\u00e9st hozta, hogy az eg\u00e9szs\u00e9g\u00fcgyi, a szoci\u00e1lis dolgoz\u00f3k, a regisztr\u00e1lt id\u0151sek, a rend\u0151r\u00f6k \u00e9s katon\u00e1k mellett elind\u00edtja a regisztr\u00e1lt \u00f3vodai \u00e9s iskolai pedag\u00f3gusok, valamint a b\u00f6lcs\u0151dei dolgoz\u00f3k olt\u00e1s\u00e1t is annak \u00e9rdek\u00e9ben, hogy az \u00f3vod\u00e1k \u00e9s iskol\u00e1k \u00fajranyit\u00e1s\u00e1val a pedag\u00f3gusok is nagyobb v\u00e9detts\u00e9ggel \u00e1llhassanak \u00fajra munk\u00e1ba. Az Operat\u00edv t\u00f6rzs \u00e9s az Orsz\u00e1gos olt\u00e1si munkacsoport d\u00f6nt\u00e9se szerint k\u00f6z\u00fcl\u00fck els\u0151 k\u00f6rben a m\u00e1rcius 24-ig m\u00e1r regisztr\u00e1lt, k\u00f6znevel\u00e9sben \u2013 teh\u00e1t \u00f3vod\u00e1kban, \u00e1ltal\u00e1nos iskol\u00e1kban \u00e9s gimn\u00e1ziumokban - dolgoz\u00f3 pedag\u00f3gusok olt\u00e1sa t\u00f6rt\u00e9nhet meg m\u00e1r a j\u00f6v\u0151 h\u00e9ten. A m\u00e9g nem regisztr\u00e1lt pedag\u00f3gusokat, a szakk\u00e9pz\u00e9sben dolgoz\u00f3kat, az egy\u00e9b \u00f3vodai, iskolai \u00e9s b\u00f6lcs\u0151dei dolgoz\u00f3kat arra k\u00e9rj\u00fck, hogy m\u00e1rcius 29. h\u00e9tf\u0151 \u00e9jf\u00e9lig regisztr\u00e1ljanak\u00a0 a www.vakcinainfo.gov.hu honlapon, ha ezt megteszik, az \u0151 olt\u00e1sukra is sor ker\u00fclhet a h\u00fasv\u00e9tot k\u00f6vet\u0151 h\u00e9ten.\n\n\nA pedag\u00f3gusok kamp\u00e1nyszer\u0171 olt\u00e1s\u00e1nak els\u0151 k\u00f6r\u00e9re jogosultakat - teh\u00e1t a m\u00e1rcius 24-ig m\u00e1r regisztr\u00e1lt \u00f3vodai, \u00e1ltal\u00e1nos iskolai \u00e9s gimn\u00e1ziumi pedag\u00f3gusokat - a j\u00f6v\u0151 h\u00e9t k\u00f6zep\u00e9n a regisztr\u00e1ci\u00f3juk sor\u00e1n megadott telefonsz\u00e1mon SMS-ben fogj\u00e1k beh\u00edvni az olt\u00e1sra. Az olt\u00e1suk a tervek szerint m\u00e9g h\u00fasv\u00e9t el\u0151tt: \u00e1prilis 1. cs\u00fct\u00f6rt\u00f6k, \u00e1prilis 2. p\u00e9ntek, \u00e1prilis 3. szombat napokon fog megt\u00f6rt\u00e9nni a regisztr\u00e1ci\u00f3juk sor\u00e1n megadott lakc\u00edmhez rendelt k\u00f3rh\u00e1zi olt\u00f3ponton. M\u00e1rcius 24-ig a mintegy 180 ezer k\u00f6znevel\u00e9sben dolgoz\u00f3 pedag\u00f3gusb\u00f3l 102 ezer f\u0151 regisztr\u00e1lt v\u00e9d\u0151olt\u00e1sra, \u00e9s 20 ezer f\u0151 m\u00e1r meg is kapta a v\u00e9d\u0151olt\u00e1st. Els\u0151 k\u00f6rben teh\u00e1t a m\u00e1r regisztr\u00e1lt, de m\u00e9g nem beoltott 82 ezer f\u0151 beh\u00edv\u00e1s\u00e1ra ker\u00fcl sor. Azok a pedag\u00f3gusok, akik az SMS-ben k\u00fcld\u00f6tt olt\u00e1si id\u0151pontra nem fognak, illetve nem tudnak megjelenni, csak egy k\u00e9s\u0151bbi alkalommal tudnak sorra ker\u00fclni. A pedag\u00f3gusok olt\u00e1si programj\u00e1hoz sz\u00fcks\u00e9ges vakcin\u00e1kat a regisztr\u00e1lt id\u0151sek olt\u00e1s\u00e1ra tervezett vakcinak\u00e9szletek \u00e1tcsoportos\u00edt\u00e1s\u00e1val lehet megoldani, a rendelkez\u00e9sre \u00e1ll\u00f3 olt\u00f3anyagokat Orsz\u00e1gos olt\u00e1si munkacsoport fogja \u00e1tir\u00e1ny\u00edtani a k\u00f3rh\u00e1zi olt\u00f3pontokra.\nA kamp\u00e1nyszer\u0171 olt\u00e1s m\u00e1sodik k\u00f6r\u00e9ben a m\u00e1rcius 24-ig m\u00e1r regisztr\u00e1lt b\u00f6lcs\u0151dei dolgoz\u00f3k, a szakk\u00e9pz\u00e9sben dolgoz\u00f3k, az egy\u00e9b iskolai dolgoz\u00f3k, valamint mindazon oktat\u00e1sban dolgoz\u00f3k ker\u00fclhetnek sorra, akik m\u00e1rcius 24-ig m\u00e9g nem regisztr\u00e1ltak, de m\u00e1rcius 29. \u00e9jf\u00e9lig megteszik a www.vakcinainfo.gov.hu honlapon. Ha ezt megteszik, akkor olt\u00e1sukra m\u00e1r a h\u00fasv\u00e9t ut\u00e1ni h\u00e9ten sor ker\u00fclhet szint\u00e9n a k\u00f3rh\u00e1zi olt\u00f3pontokon.\nK\u00e9rj\u00fck, hogy a regisztr\u00e1ci\u00f3 sor\u00e1n fokozottan figyeljenek a k\u00e9rt adatok \u00a0(n\u00e9v, TAJ-sz\u00e1m, mobiltelefonsz\u00e1m, e-mail c\u00edm) pontos \u00a0\u00e9s hi\u00e1nytalan megad\u00e1s\u00e1ra, mert csak pontos adatok eset\u00e9n tudj\u00e1k a regisztr\u00e1ci\u00f3j\u00e1t \u00e9rv\u00e9nyes\u00edteni \u00e9s az oltand\u00f3kat SMS-ben \u00e9rtes\u00edteni. Az olt\u00e1s helysz\u00edne a regisztr\u00e1ci\u00f3 sor\u00e1n megadott lakc\u00edmhez rendelt k\u00f3rh\u00e1zi olt\u00f3pont lesz.\nA regisztr\u00e1ci\u00f3ra t\u00f6rt\u00e9n\u0151 felh\u00edv\u00e1st az \u00f3vodai, \u00e1ltal\u00e1nos iskolai, gimn\u00e1ziumi, tov\u00e1bb\u00e1 a szakk\u00e9pz\u0151 int\u00e9zm\u00e9nyek pedag\u00f3gusai a KIR \u00e9s a KR\u00c9TA rendszeren kereszt\u00fcl is megkapj\u00e1k. Miut\u00e1n a b\u00f6lcs\u0151d\u00e9k \u00e9s \u00f3vod\u00e1k \u00f6nkorm\u00e1nyzati fenntart\u00e1sban vannak, a fenntart\u00f3 \u00f6nkorm\u00e1nyzatokat k\u00e9rj\u00fck, hogy \u00f6szt\u00f6n\u00f6zz\u00e9k dolgoz\u00f3ikat a regisztr\u00e1ci\u00f3ra.\nA korm\u00e1ny d\u00f6nt\u00e9se alapj\u00e1n t\u00f6bb mint 180 ezer k\u00f6znevel\u00e9sben dolgoz\u00f3, 30 ezer k\u00f6z\u00e9pfok\u00fa szakk\u00e9pz\u0151 int\u00e9zm\u00e9nyben dolgoz\u00f3 \u00e9s 13 ezer b\u00f6lcs\u0151dei dolgoz\u00f3 jogosult a\u00a0pedag\u00f3gusok kamp\u00e1nyszer\u0171 olt\u00e1s\u00e1ra. Az olt\u00e1s ez\u00fattal is \u00f6nk\u00e9ntes \u00e9s ingyenes, \u00e9s az orsz\u00e1gban \u00e9ppen rendelkez\u00e9sre \u00e1ll\u00f3 vakcin\u00e1val t\u00f6rt\u00e9nik.\n\n"}]