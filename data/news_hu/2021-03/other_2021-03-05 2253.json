[{"date": "2021-03-05 22:53", "url": "https://koronavirus.gov.hu/cikkek/emmi-hetfotol-hatalyosak-az-uj-intezkedesek-koznevelesi-intezmenyekben", "h1": "Emmi: h\u00e9tf\u0151t\u0151l hat\u00e1lyosak az \u00faj int\u00e9zked\u00e9sek a k\u00f6znevel\u00e9si int\u00e9zm\u00e9nyekben", "body": "\nA korm\u00e1ny az emberi \u00e9letek v\u00e9delme \u00e9s a fert\u0151z\u00e9sek sz\u00e1m\u00e1nak cs\u00f6kkent\u00e9se \u00e9rdek\u00e9ben m\u00e1rcius 8-t\u00f3l a k\u00f6znevel\u00e9si int\u00e9zm\u00e9nyekben is \u00faj int\u00e9zked\u00e9seket vezet be - t\u00e1j\u00e9koztatta az Emberi Er\u0151forr\u00e1sok Miniszt\u00e9riuma p\u00e9nteken az MTI-t.\n\n\nA t\u00e1rca k\u00f6z\u00f6lte: az \u00f3vod\u00e1kban rendk\u00edv\u00fcli sz\u00fcnet lesz, az ez ut\u00e1ni els\u0151 munkanap \u00e1prilis 7. Az iskol\u00e1kban m\u00e1rcius 31-\u00e9ig a nevel\u00e9s-oktat\u00e1st tantermen k\u00edv\u00fcli, digit\u00e1lis munkarendben zajlik majd, az ezt k\u00f6vet\u0151 tavaszi sz\u00fcnet ut\u00e1ni els\u0151 tan\u00edt\u00e1si nap ugyancsak \u00e1prilis 7. Az int\u00e9zked\u00e9sekr\u0151l minden k\u00f6znevel\u00e9si int\u00e9zm\u00e9ny t\u00e1j\u00e9koztat\u00e1st kapott.\nA tantermen k\u00edv\u00fcli, digit\u00e1lis munkarendet az eddigi tapasztalatok alapj\u00e1n, az Oktat\u00e1si Hivatal honlapj\u00e1n k\u00f6zz\u00e9tett m\u00f3dszertani aj\u00e1nl\u00e1s figyelembev\u00e9tel\u00e9vel kell megszervezni, ehhez a digit\u00e1lis tananyagok, a Digit\u00e1lis Kollabor\u00e1ci\u00f3s T\u00e9r \u00e9s egy\u00e9b platformok rendelkez\u00e9sre \u00e1llnak. Ahol az eszk\u00f6zell\u00e1t\u00e1s a tanul\u00f3k sz\u00e1m\u00e1ra nem biztos\u00edtott, ott arra k\u00e9rt\u00e9k az iskol\u00e1kat, hogy adj\u00e1k ki a sz\u00fcks\u00e9ges eszk\u00f6z\u00f6ket - \u00edrt\u00e1k.\n\u00a0\u00a0\u00a0\u00a0\nAz \u00f3vod\u00e1k, iskol\u00e1k nem biztos\u00edtanak gyermekfel\u00fcgyeletet annak \u00e9rdek\u00e9ben, hogy radik\u00e1lisan cs\u00f6kkenjen a tov\u00e1bbi fert\u0151z\u00e9s lehet\u0151s\u00e9ge - h\u00edvta fel a figyelmet a szakt\u00e1rca.\nKit\u00e9rtek arra is: a gyermekek, tanul\u00f3k \u00e9tkeztet\u00e9s\u00e9t biztos\u00edtani kell a m\u00e1r kor\u00e1bban kipr\u00f3b\u00e1lt \u00e9s bev\u00e1lt rendelkez\u00e9sek szerint elvitellel vagy kisz\u00e1ll\u00edt\u00e1ssal.\n\u00a0\u00a0\nAz idei m\u00e1jus-j\u00faniusi \u00e9retts\u00e9gi vizsg\u00e1kra, valamint a szakmai vizsg\u00e1kra t\u00f6rt\u00e9n\u0151 felk\u00e9sz\u00fcl\u00e9s c\u00e9lj\u00e1b\u00f3l - az int\u00e9zm\u00e9nyvezet\u0151 d\u00f6nt\u00e9se alapj\u00e1n - egy\u00e9ni \u00e9s kiscsoportos konzult\u00e1ci\u00f3k, gyakorlati foglalkoz\u00e1sok megszervez\u00e9se az eg\u00e9szs\u00e9gv\u00e9delmi int\u00e9zked\u00e9sek szigor\u00fa betart\u00e1sa mellett a tantermen k\u00edv\u00fcli, digit\u00e1lis munkarend ideje alatt is lehets\u00e9ges.\n\n\u00a0A koll\u00e9giumokban az elt\u00e9r\u0151 munkarend id\u0151szak\u00e1ban enged\u00e9lyezhet lakhat\u00e1st az int\u00e9zm\u00e9nyvezet\u0151 az \u00e9retts\u00e9giz\u0151, tov\u00e1bb\u00e1 azon tanul\u00f3 sz\u00e1m\u00e1ra, akinek k\u00fcl\u00f6n\u00f6s m\u00e9lt\u00e1nyl\u00e1st \u00e9rdeml\u0151 szem\u00e9lyi k\u00f6r\u00fclm\u00e9nyei ezt indokolj\u00e1k.\n\u00a0\u00a0\u00a0\u00a0\nA pedag\u00f3giai szakszolg\u00e1lati int\u00e9zm\u00e9nyek \u00e9s az utaz\u00f3 gy\u00f3gypedag\u00f3gusi, utaz\u00f3 konduktori h\u00e1l\u00f3zatok tev\u00e9kenys\u00e9g\u00fcket els\u0151sorban a szem\u00e9lyes tal\u00e1lkoz\u00e1st helyettes\u00edt\u0151, a helyi viszonyokhoz igazod\u00f3 alternat\u00edv technik\u00e1k alkalmaz\u00e1s\u00e1val val\u00f3s\u00edtj\u00e1k meg - ismertett\u00e9k.\n\u00a0\u00a0\u00a0\u00a0\nA versenyszer\u0171en sportol\u00f3knak a sporttev\u00e9kenys\u00e9g\u00fckre val\u00f3 figyelemmel speci\u00e1lis szolg\u00e1ltat\u00e1sokat ny\u00fajt\u00f3, j\u00f3v\u00e1hagyott koll\u00e9giumi nevel\u00e9si programmal rendelkez\u0151 int\u00e9zm\u00e9ny a sportfoglalkoz\u00e1sokat, edz\u00e9seket legfeljebb t\u00edztag\u00fa csoportokban megtarthatja, a sportkoll\u00e9giumi elhelyez\u00e9st \u00e9s \u00e9tkeztet\u00e9st ugyancsak legfeljebb ekkora csoportokban biztos\u00edthatja.\n\u00a0 \u00a0\n\u00a0A k\u00f6z\u00e9pfok\u00fa iskol\u00e1k \u00e1ltal az \u00e1ltal\u00e1nos felv\u00e9teli elj\u00e1r\u00e1s sor\u00e1n szervezett, m\u00e1r meghirdetett sz\u00f3beli vizsg\u00e1k megtarthat\u00f3k, valamint digit\u00e1lis form\u00e1ban is megszervezhet\u0151k. Ha egy sz\u00f3beliz\u0151 igazoltan fert\u0151z\u00f6tt vagy karant\u00e9nba ker\u00fcl \u00e9s k\u00e9relmezi, akkor a vizsg\u00e1t szervez\u0151 int\u00e9zm\u00e9ny p\u00f3tnapot szervez legk\u00e9s\u0151bb m\u00e1rcius 19-\u00e9ig, majd m\u00e1rcius 22-\u00e9ig nyilv\u00e1noss\u00e1gra hozza a jelentkez\u0151k felv\u00e9teli jegyz\u00e9k\u00e9t.\nA tanul\u00f3i adatlapokat m\u00e1rcius 23-24-\u00e9n lehet m\u00e9g m\u00f3dos\u00edtani, a m\u00f3dos\u00edt\u00f3 adatlapot pedig m\u00e1rcius 25-\u00e9ig k\u00fcldik meg az Oktat\u00e1si Hivatalnak.\n\n\nMTI 2021. m\u00e1rcius 5.\n\n"}]