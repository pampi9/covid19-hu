[{"date": "2021-03-08 07:14", "url": "https://koronavirus.gov.hu/cikkek/eletbe-leptek-szigoritott-vedelmi-intezkedesek", "h1": " \u00c9letbe l\u00e9ptek a szigor\u00edtott v\u00e9delmi int\u00e9zked\u00e9sek", "body": "\nA korm\u00e1ny d\u00f6nt\u00e9se \u00e9rtelm\u00e9ben h\u00e9tf\u0151n \u00e9letbe l\u00e9ptek a m\u00e1rcius 22-ig tart\u00f3 szigor\u00edtott v\u00e9delmi int\u00e9zked\u00e9sek, amelyeket a koronav\u00edrus-j\u00e1rv\u00e1ny harmadik hull\u00e1m\u00e1ban a fert\u0151z\u00e9ssz\u00e1mok cs\u00f6kkent\u00e9se \u00e9rdek\u00e9ben hozott meg a kabinet. A n\u0151napra tekintettel a vir\u00e1gboltok h\u00e9tf\u0151n m\u00e9g nyitva maradhatnak, de ut\u00e1na nekik is be kell z\u00e1rniuk. A\u00a0korm\u00e1ny abban a rem\u00e9nyben d\u00f6nt\u00f6tt a k\u00e9t h\u00e9t szigor\u00edt\u00e1sr\u00f3l, hogy h\u00fasv\u00e9tkor \u00fajra lehessen ind\u00edtani az \u00e9letet.\n\n\u00a0 \u00a0 A Magyar K\u00f6zl\u00f6nyben megjelent korm\u00e1nyrendelet szerint az \u00fczleteket be kell z\u00e1rni.\n\u00a0\u00a0\u00a0\u00a0Kiv\u00e9telt jelentenek ez al\u00f3l az \u00e9lelmiszer\u00fczletek, a patik\u00e1k, a benzinkutak, a drog\u00e9ri\u00e1k, a doh\u00e1nyboltok, a gazdas\u00e1gi, mez\u0151gazdas\u00e1gi \u00e9s erd\u00e9szeti tev\u00e9kenys\u00e9ghez n\u00e9lk\u00fcl\u00f6zhetetlen anyagokat \u00e9s eszk\u00f6z\u00f6ket \u00e1rus\u00edt\u00f3 \u00fczletek, valamint az \u00e1llateledelt, takarm\u00e1nyt forgalmaz\u00f3 \u00fczletek, a piac \u00e9s a termel\u0151i piac.\n\u00a0\u00a0\u00a0\u00a0Emellett minden szolg\u00e1ltat\u00e1s sz\u00fcnetel, kiv\u00e9ve a mag\u00e1neg\u00e9szs\u00e9g\u00fcgyi, szoci\u00e1lis, p\u00e9nz\u00fcgyi, postai, j\u00e1rm\u0171szerv\u00edz-szolg\u00e1ltat\u00e1sokat.\n\u00a0\u00a0\u00a0\u00a0Az \u00f3vod\u00e1k \u00e9s az \u00e1ltal\u00e1nos iskol\u00e1k \u00e1prilis 7-ig, a tavaszi sz\u00fcnet v\u00e9g\u00e9ig nem nyithatnak ki, a digit\u00e1lis oktat\u00e1s tartalmi felt\u00e9teleit az \u00e9rintett miniszterek hat\u00e1rozz\u00e1k meg. (Az \u00f6nkorm\u00e1nyzatok k\u00e9r\u00e9s\u00e9re a korm\u00e1ny h\u00e9tf\u0151t\u0151l is biztos\u00edtja az \u00f3vod\u00e1kban \u00e9s az iskol\u00e1kban a gyermekfel\u00fcgyeletet.)\n\u00a0\u00a0\u00a0\u00a0Az alacsony fert\u0151z\u00e9si sz\u00e1mokra tekintettel a b\u00f6lcs\u0151d\u00e9k nem z\u00e1rnak be. A k\u00f6z\u00e9piskol\u00e1kban \u00e9s a fels\u0151oktat\u00e1sban tov\u00e1bbra is marad a digit\u00e1lis oktat\u00e1s.\n\u00a0\u00a0\u00a0\u00a0\u00a0Az esti kij\u00e1r\u00e1si tilalom tov\u00e1bbra is \u00e9rv\u00e9nyben marad este 8 \u00f3ra \u00e9s reggel 5 \u00f3ra k\u00f6z\u00f6tt. Ez al\u00f3l csak az igazolt munkav\u00e9gz\u00e9ssel lehet mentes\u00fclni.\n\u00a0\u00a0\u00a0\u00a0A maszkvisel\u00e9s a lakott ter\u00fcleten bel\u00fcl valamennyi utc\u00e1n, k\u00f6zter\u00fcleten k\u00f6telez\u0151.\n\u00a0\u00a0\u00a0\u00a0A m\u00e1sik embert\u0151l lehet\u0151s\u00e9g szerint legal\u00e1bb m\u00e1sf\u00e9l m\u00e9ter v\u00e9d\u0151t\u00e1vols\u00e1got kell tartani.\n\u00a0\u00a0\u00a0\u00a0A munkav\u00e9gz\u00e9s lehets\u00e9ges, de ahol lehet, otthoni munkav\u00e9gz\u00e9st javasolnak. Az \u00e1llamigazgat\u00e1sban otthoni munkav\u00e9gz\u00e9s rendelhet\u0151 el, kiv\u00e9ve a v\u00e9dekez\u00e9sben k\u00f6zrem\u0171k\u00f6d\u0151k eset\u00e9ben.\n\u00a0\u00a0\u00a0\u00a0A szabadt\u00e9ri sporttev\u00e9kenys\u00e9g lehets\u00e9ges, ahol tarthat\u00f3 a m\u00e1sf\u00e9l m\u00e9teres t\u00e1vols\u00e1g. Megengedettek az igazolt sportol\u00f3k edz\u00e9sei, de a meccsek kiz\u00e1r\u00f3lag z\u00e1rt kapuk m\u00f6g\u00f6tt lehets\u00e9gesek.\n\u00a0\u00a0\u00a0\u00a0A parkok, arbor\u00e9tumok \u00e9s erd\u0151k nyitva maradnak.\n\u00a0\u00a0\u00a0\u00a0Szigor\u00edtj\u00e1k tov\u00e1bb\u00e1 a hat\u00e1r\u00e1tl\u00e9p\u00e9st, de a tranzit- \u00e9s teherforgalmat nem korl\u00e1tozz\u00e1k.\n\u00a0\u00a0\u00a0\u00a0A b\u00e9rt\u00e1mogat\u00e1st \u00e9s az ad\u00f3kedvezm\u00e9nyeket kiterjesztik azokra a szektorokra, amelyeknek be kell z\u00e1rniuk.\nA Korm\u00e1nyrendeletet tartalmaz\u00f3 Magyar K\u00f6zl\u00f6ny el\u00e9rhet\u0151 itt:\u00a0https://magyarkozlony.hu/dokumentumok/49938f217e712ce35fbd9be13af1113f65703127/megtekintes\n\u00a0\nMTI\n\n"}]