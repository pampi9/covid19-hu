[{"date": "2021-03-24 17:06", "url": "https://koronavirus.gov.hu/cikkek/emmi-haziorvosi-ellatas-megerositeserol-es-az-oltasi-feladatokrol-egyeztetett-kasler-miklos", "h1": "Emmi: a h\u00e1ziorvosi ell\u00e1t\u00e1s meger\u0151s\u00edt\u00e9s\u00e9r\u0151l \u00e9s az olt\u00e1si feladatokr\u00f3l egyeztetett K\u00e1sler Mikl\u00f3s", "body": "\nAz olt\u00e1si feladatokr\u00f3l \u00e9s a h\u00e1ziorvosi ell\u00e1t\u00e1s meger\u0151s\u00edt\u00e9s\u00e9r\u0151l egyeztetett az emberi er\u0151forr\u00e1sok minisztere eg\u00e9szs\u00e9g\u00fcgyi vezet\u0151kkel.\n\n\nAz Emberi Er\u0151forr\u00e1sok Miniszt\u00e9riuma (Emmi) szerd\u00e1n az MTI-hez eljuttatott k\u00f6zlem\u00e9ny\u00e9ben azt \u00edrta: K\u00e1sler Mikl\u00f3s az olt\u00e1si feladatokr\u00f3l, az alapell\u00e1t\u00e1s \u00e1talak\u00edt\u00e1s\u00e1nak helyzet\u00e9r\u0151l, a csoportpraxisok \u00e9s egy\u00e9ni praxisok m\u0171k\u00f6d\u00e9s\u00e9r\u0151l, tov\u00e1bbi kialak\u00edt\u00e1s\u00e1r\u00f3l, a csal\u00e1dorvosok szakvizsg\u00e1inak adatair\u00f3l, illetve az orsz\u00e1gos szint\u0171 m\u0171szer- \u00e9s eszk\u00f6zig\u00e9ny felm\u00e9r\u00e9s\u00e9r\u0151l folytatott megbesz\u00e9l\u00e9st.\nAz egyeztet\u00e9sen B\u00e9k\u00e1ssy Szabolcs, az orsz\u00e1gos kollegi\u00e1lis szakmai vezet\u0151 h\u00e1ziorvos, Jenei Zolt\u00e1n, az Orsz\u00e1gos K\u00f3rh\u00e1zi F\u0151igazgat\u00f3s\u00e1g vezet\u0151je, Koll\u00e1r Lajos, a szakmai koll\u00e9giumok eln\u00f6ke, valamint az Emmi vezet\u0151i vettek r\u00e9szt.\n\u00a0\u00a0\u00a0\u00a0K\u00f6z\u00f6lt\u00e9k: a t\u00e1rcavezet\u0151 elismer\u00e9s\u00e9t fejezte ki a hivat\u00e1sukat kitart\u00e1ssal v\u00e9gz\u0151 h\u00e1ziorvosoknak, \u00e9s k\u00e9rte az orsz\u00e1gos kollegi\u00e1lis vezet\u0151 h\u00e1ziorvost, hogy t\u00e1j\u00e9koztassa err\u0151l a csal\u00e1dorvosokat.\n\u00a0\u00a0\u00a0\u00a0A miniszter felh\u00edvta a figyelmet arra, hogy a koronav\u00edrus \u00fajabb mut\u00e1ci\u00f3i okozta megbeteged\u00e9sek kezel\u00e9s\u00e9ben a korai felismer\u00e9s \u00e9s az id\u0151ben megkezdett ter\u00e1pia \u00e9letet ment.\nA gy\u00f3gyszeres ter\u00e1pia azonnali alkalmaz\u00e1sa az esetek t\u00f6bbs\u00e9g\u00e9ben hat\u00e9kony, \u00e9s megakad\u00e1lyozhatja a s\u00falyos koronav\u00edrus-fert\u0151z\u00e9s kialakul\u00e1s\u00e1t. \u00cdgy cs\u00f6kkenteni lehet a k\u00f3rh\u00e1zak \u00e9s az eg\u00e9szs\u00e9g\u00fcgyi dolgoz\u00f3k megterhel\u00e9s\u00e9t - olvashat\u00f3 a k\u00f6zlem\u00e9nyben.\n\n\nMTI 2021. m\u00e1rcius 24.\n\n"}]