[{"date": "2021-03-31 12:51", "url": "https://koronavirus.gov.hu/cikkek/operativ-torzs-kedden-739-en-szegtek-meg-maszkviselesi-szabalyokat", "h1": "Operat\u00edv t\u00f6rzs: kedden 739-en szegt\u00e9k meg a maszkvisel\u00e9si szab\u00e1lyokat", "body": "\nA rend\u0151r\u00f6k 739 emberrel szemben int\u00e9zkedtek kedden a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak helyettes vezet\u0151je a szerdai online sajt\u00f3t\u00e1j\u00e9koztat\u00f3n.\n\n\nKiss R\u00f3bert elmondta: ezzel 42 563-ra n\u0151tt a maszkvisel\u00e9si szab\u00e1lyok megs\u00e9rt\u00e9se miatt ind\u00edtott int\u00e9zked\u00e9sek sz\u00e1ma az err\u0151l sz\u00f3l\u00f3 korm\u00e1nyrendelet hat\u00e1lyba l\u00e9p\u00e9se \u00f3ta.\n\u00a0\u00a0\u00a0\u00a0Hozz\u00e1tette: kedden k\u00f6zter\u00fcleten 721 olyan emberrel szemben int\u00e9zkedtek, akik nem viseltek maszkot, k\u00f6z\u00fcl\u00fck 193-at figyelmeztettek, 318-at megb\u00edrs\u00e1goltak \u00e9s 210-et feljelentettek. T\u00f6megk\u00f6zleked\u00e9si eszk\u00f6z\u00f6k\u00f6n \u00e9s a meg\u00e1ll\u00f3kban h\u00e1rom, kereskedelmi \u00fczletekben pedig \u00f6t emberrel szemben int\u00e9zkedtek emiatt.\n\u00a0\u00a0\u00a0\u00a0Elmondta azt is, hogy kedden az M3-as metr\u00f3p\u00f3tl\u00f3 aut\u00f3buszon egy 22 \u00e9ves szlov\u00e1k \u00e1llampolg\u00e1r nem viselte a maszkot; sz\u00f3v\u00e1lt\u00e1sba keveredett a buszsof\u0151rrel, akit lek\u00f6p\u00f6tt. A rend\u0151r\u00f6k elfogt\u00e1k \u00e9s k\u00f6z\u00e9rdek\u0171 \u00fczem megzavar\u00e1sa, valamint a v\u00e9delmi int\u00e9zked\u00e9sek megszeg\u00e9se miatt elj\u00e1r\u00e1s indult ellene.\nA boltokra, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatti int\u00e9zked\u00e9sek k\u00f6z\u00fcl eddig 310 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 714-ban pedig az \u00fczletek korl\u00e1tozott nyitvatart\u00e1s\u00e1ra, illetve az \u00fczletekben tart\u00f3zkod\u00e1sra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0Egy p\u00e9csi fodr\u00e1sz\u00fczletet ideiglenesen 19 napra bez\u00e1ratott a rend\u0151rs\u00e9g, mert a tilt\u00e1s ellen\u00e9re nyitva volt, \u00e9s a helyis\u00e9gben 4 vend\u00e9g is tart\u00f3zkodott, maszkot pedig senki sem viselt. Egy p\u00e9csi panzi\u00f3t pedig az\u00e9rt z\u00e1rattak be f\u00e9l \u00e9vre ideiglenesen, mert a tulajdonos kiadta az egyik szob\u00e1j\u00e1t egy 9 f\u0151s sz\u00fclet\u00e9snapi \u00f6sszej\u00f6vetelre. Mindk\u00e9t esetben b\u00edrs\u00e1got is kiszabtak a rend\u0151r\u00f6k. Vend\u00e9gl\u00e1t\u00f3helyet nem kellett h\u00e9tf\u0151n ideiglenesen bez\u00e1ratni a szab\u00e1lyok megs\u00e9rt\u00e9se miatt - mondta.\nKiss R\u00f3bert k\u00f6z\u00f6lte, kedden a kij\u00e1r\u00e1si \u00e9s a csoportosul\u00e1si, gy\u00fclekez\u00e9si tilalommal kapcsolatos szab\u00e1lyok megs\u00e9rt\u00e9se miatt 445-sz\u00f6r int\u00e9zkedtek a rend\u0151r\u00f6k. A kij\u00e1r\u00e1si korl\u00e1toz\u00e1s, majd az azt felv\u00e1lt\u00f3 kij\u00e1r\u00e1si tilalom tavaly novemberi bevezet\u00e9se \u00f3ta 57 099 hasonl\u00f3 esetben int\u00e9zkedtek.\n\u00a0\u00a0\u00a0\u00a0Kedden is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 38 esetben l\u00e9ptek fel. Az \u00e1tutaz\u00f3kat tavaly szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 14 483-szor int\u00e9zkedtek.\n\u00a0\u00a0\u00a0\u00a0Kiss R\u00f3bert arr\u00f3l is besz\u00e9lt, hogy egyre t\u00f6bben ker\u00fclnek hat\u00f3s\u00e1gi h\u00e1zi karant\u00e9nba, az elm\u00falt napon 7858 ilyen korl\u00e1toz\u00f3 int\u00e9zked\u00e9st rendeltek el. Jelenleg 55 287-en vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 4689-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - ismertette az alezredes.\n\n\nMTI 2021. m\u00e1rcius 31.\n\n"}]