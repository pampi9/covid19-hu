[{"date": "2021-03-21 21:07", "url": "https://koronavirus.gov.hu/cikkek/szijjarto-kinai-es-orosz-vakcinak-beszerzese-nagyban-elosegitette-magyarorszagi-oltas", "h1": "Szijj\u00e1rt\u00f3: a k\u00ednai \u00e9s orosz vakcin\u00e1k beszerz\u00e9se nagyban el\u0151seg\u00edtette a magyarorsz\u00e1gi olt\u00e1s felgyors\u00edt\u00e1s\u00e1t", "body": "\nA koronav\u00edrus elleni vakcina Magyarorsz\u00e1g sz\u00e1m\u00e1ra nem ideol\u00f3giai k\u00e9rd\u00e9s, \u00e9s a k\u00ednai \u00e9s orosz vakcin\u00e1k beszerz\u00e9s\u00e9re nagyban el\u0151seg\u00edtette a magyarorsz\u00e1gi olt\u00e1s felgyors\u00edt\u00e1s\u00e1t - mondta a k\u00fclgazdas\u00e1gi \u00e9s k\u00fcl\u00fcgyminiszter a Russian Today orosz t\u00e9v\u00e9csatorn\u00e1nak adott interj\u00faj\u00e1ban, amelyet vas\u00e1rnap este k\u00f6zz\u00e9 is tett a Facebook-oldal\u00e1n.\n\n\nSzijj\u00e1rt\u00f3 P\u00e9ter kijelentette: vas\u00e1rnap reggel m\u00e1r t\u00f6bb mint 1,5 milli\u00f3 magyar ember megkapta a v\u00e9d\u0151olt\u00e1st, ami nem lett volna lehets\u00e9ges, ha nem d\u00f6ntenek \u00fagy, hogy keletr\u0151l is szereznek be vakcin\u00e1kat. K\u00f6r\u00fclbel\u00fcl 700 ezer magyar ember kapta meg els\u0151 olt\u00e1sk\u00e9nt valamelyik keleti vakcin\u00e1t, \u00edgy k\u00f6nny\u0171 kisz\u00e1molni, mennyivel rosszabb helyzetben lenn\u00e9nk, ha nem v\u00e1s\u00e1roltunk volna k\u00ednai \u00e9s orosz vakcin\u00e1kat - mutatott r\u00e1. Szijj\u00e1rt\u00f3 P\u00e9ter \u00fagy fogalmazott: \"a vakcina sz\u00e1munkra nem ideol\u00f3giai k\u00e9rd\u00e9s, (...) \u00e9s ha nem szerz\u0151dt\u00fcnk volna k\u00ednai \u00e9s orosz vakcin\u00e1k beszerz\u00e9s\u00e9re, akkor nem menthett\u00fcnk volna meg olyan sok magyar ember eg\u00e9szs\u00e9g\u00e9t \u00e9s \u00e9let\u00e9t.\" Megjegyezte azt is, a magyar szak\u00e9rt\u0151k, a magyar szab\u00e1lyoz\u00f3 hat\u00f3s\u00e1g a vesz\u00e9lyhelyzetre tekintettel enged\u00e9lyezte a Szputnyik V haszn\u00e1lat\u00e1t. Szijj\u00e1rt\u00f3 P\u00e9ter szerint \u00f3ri\u00e1s hiba volt, hogy Eur\u00f3pa m\u00e1s r\u00e9szein ideol\u00f3giai k\u00e9rd\u00e9st csin\u00e1ltak a vakcin\u00e1b\u00f3l. Most egyre t\u00f6bb nyugat-eur\u00f3pai vezet\u0151 besz\u00e9l ny\u00edltan arr\u00f3l, hogy a Szputnyik V-t hozz\u00e1 kell adni a j\u00f3v\u00e1hagyott vakcin\u00e1k list\u00e1j\u00e1hoz - mutatott r\u00e1. Mint kifejtette, k\u00e9t m\u00f3dja van Eur\u00f3p\u00e1ban a vakcin\u00e1k j\u00f3v\u00e1hagy\u00e1s\u00e1nak: az egyik az Eur\u00f3pai Gy\u00f3gyszer\u00fcgyn\u00f6ks\u00e9g j\u00f3v\u00e1hagy\u00e1sa, ez a szok\u00e1sos elj\u00e1r\u00e1s. Ugyanakkor az eur\u00f3pai szab\u00e1lyoz\u00e1s azt is kimondja, hogy van egy m\u00e1sik m\u00f3d is vesz\u00e9lyhelyzet eset\u00e9n, \u00e9s ilyenkor a nemzeti szab\u00e1lyoz\u00f3 hat\u00f3s\u00e1gok adhatj\u00e1k ki az enged\u00e9lyt. Teh\u00e1t az, hogy a magyar szab\u00e1lyoz\u00f3 hat\u00f3s\u00e1g vesz\u00e9lyhelyzeti enged\u00e9lyt adott ki, egy\u00e1ltal\u00e1n nem megy szembe az eur\u00f3pai szab\u00e1lyokkal - jelentette ki Szijj\u00e1rt\u00f3 P\u00e9ter, majd \u00fagy fogalmazott: \"\u00e9s ebb\u0151l lett kicsit eleg\u00fcnk, hogy az a m\u00f3d, ahogyan Magyarorsz\u00e1g j\u00f3v\u00e1hagyta a Szputnyik vakcin\u00e1t, az Eur\u00f3pa nyugati fel\u00e9n \u00e9s a glob\u00e1lis m\u00e9di\u00e1ban olyan megvil\u00e1g\u00edt\u00e1sba ker\u00fclt, mintha szembement\u00fcnk volna az eur\u00f3pai szab\u00e1lyoz\u00e1ssal, ami nem igaz.\" Elmondta, novemberben, amikor megkezdte a t\u00e1rgyal\u00e1sokat az orosz \u00e9s a k\u00ednai koll\u00e9g\u00e1ival, egy\u00e9rtelm\u0171 volt, hogy id\u00e9n tavasszal nagyon hasonl\u00f3 lesz a helyzet a tavalyihoz, amikor egy term\u00e9k eset\u00e9ben a glob\u00e1lis kereslet messze t\u00falsz\u00e1rnyalja a glob\u00e1lis gy\u00e1rt\u00e1si kapacit\u00e1st. Tavaly ez volt a helyzet a maszkokkal, a v\u00e9d\u0151felszerel\u00e9sekkel, la l\u00e9legeztet\u0151g\u00e9pekkel, id\u00e9n pedig a vakcin\u00e1kkal. Sokkal nagyobb a kereslet az ell\u00e1t\u00f3kapacit\u00e1shoz k\u00e9pest, \u00e9s ez\u00e9rt kezdt\u00e9k meg kor\u00e1n a a t\u00e1rgyal\u00e1sokat - k\u00f6z\u00f6lte Szijj\u00e1rt\u00f3 P\u00e9ter. Szerinte azok, akik ideol\u00f3giai k\u00e9rd\u00e9st csin\u00e1lnak a probl\u00e9m\u00e1b\u00f3l, \"most sokkal bonyolultabb helyzetben vannak mint mi\". Szijj\u00e1rt\u00f3 P\u00e9ter sz\u00f3lt arr\u00f3l is, amikor nyilv\u00e1noss\u00e1gra ker\u00fclt, hogy a Szputnyik V \u00e9s a Sinopharm v\u00e1s\u00e1rl\u00e1s\u00e1r\u00f3l t\u00e1rgyalnak, \u00f3ri\u00e1si t\u00e1mad\u00e1s \u00e9rte az orsz\u00e1got. Ugyanakkor senki nem k\u00e9rdezte, hogy mik a tapasztalataink, mit mondanak a szak\u00e9rt\u0151ink - tette hozz\u00e1. Mint mondta, egyszer\u0171en az\u00e9rt \u00e9rte Magyarorsz\u00e1got t\u00e1mad\u00e1s, mert keletre tekintettek \u00e9s nem kiz\u00e1r\u00f3lag nyugatra a vakcin\u00e1k beszerz\u00e9se \u00e9rdek\u00e9ben. \"Val\u00f3j\u00e1ban hozz\u00e1 vagyunk ehhez szokva, b\u00e1rmit tesz\u00fcnk Magyarorsz\u00e1gon, azt azonnal megt\u00e1madj\u00e1k, azt\u00e1n n\u00e9h\u00e1ny h\u00f3nap vagy \u00e9v m\u00falva mindenki benn\u00fcnket k\u00f6vet - jegyezte meg Szijj\u00e1rt\u00f3 P\u00e9ter. Elmondta azt is, hogy az \u00faj fert\u0151z\u00f6ttek sz\u00e1ma Eur\u00f3p\u00e1ban exponenci\u00e1lisan n\u00f6vekszik, \u00e9s ha nem siker\u00fcl felgyors\u00edtani az olt\u00e1si folyamatot, az vesz\u00e9lyezteti az emberek \u00e9let\u00e9t \u00e9s eg\u00e9szs\u00e9g\u00e9t, valamint a gazdas\u00e1g \u00e1llapot\u00e1t. Magyarorsz\u00e1gon mintegy 9-10 ezer ember fert\u0151z\u0151dik meg naponta, a hal\u00e1los \u00e1ldozatok sz\u00e1ma meghaladja a napi k\u00e9tsz\u00e1zat. A gazdas\u00e1got naponta t\u00f6bb mint 30 milli\u00f3 eur\u00f3s vesztes\u00e9g \u00e9ri a korl\u00e1toz\u00e1sok miatt - k\u00f6z\u00f6lte. Szijj\u00e1rt\u00f3 P\u00e9ter azt mondta: ha n\u00f6velni tudj\u00e1k a vakcin\u00e1k sz\u00e1m\u00e1t az orsz\u00e1gban, \u00e9s fel tudj\u00e1k gyors\u00edtani az olt\u00e1si folyamatot, akkor \"nagyot nyer\u00fcnk\". Szerinte ez az egy\u00e9rtelm\u0171 oka annak, hogy a nyugat-eur\u00f3pai orsz\u00e1gok mi\u00e9rt l\u00e1tj\u00e1k imm\u00e1r be, hogy ha nem adj\u00e1k hozz\u00e1 a Szputnyik V-t, illetve az egy\u00e9b olt\u00f3anyagokat a portf\u00f3li\u00f3jukhoz, akkor nagyon neh\u00e9z \u00e9s kih\u00edv\u00e1sokkal teli helyzetbe ker\u00fclnek. Szijj\u00e1rt\u00f3 P\u00e9ter a m\u0171sorban kijelentette azt is: a Br\u00fcsszel \u00e1ltal ir\u00e1ny\u00edtott k\u00f6zpontos\u00edtott beszerz\u00e9si elj\u00e1r\u00e1s megbukott. Az\u00e9rt, mert az \u00edg\u00e9retek \u00e9s v\u00e1rakoz\u00e1sok dac\u00e1ra a vakcin\u00e1k sokkal kisebb sz\u00e1mban \u00e9s sokkal lassabban \u00e9rkeznek ahhoz k\u00e9pest, amit kor\u00e1bban \u00e1ll\u00edtottak - tette hozz\u00e1.\nMTI 2021. m\u00e1rcius 21.\n\n"}]