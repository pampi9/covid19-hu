[{"date": "2021-03-20 13:45", "url": "https://koronavirus.gov.hu/cikkek/szlavik-le-fogjuk-gyozni-mindegyik-virusvarianst", "h1": "Szl\u00e1vik: le fogjuk gy\u0151zni mindegyik v\u00edrusvari\u00e1nst", "body": "\nAz olt\u00e1sokkal \u00e9s a j\u00e1rv\u00e1ny\u00fcgyi int\u00e9zked\u00e9sekkel le fogjuk gy\u0151zni mindegyik mut\u00e1ns v\u00edrusvari\u00e1nst - nyilatkozta a D\u00e9l-pesti Centrumk\u00f3rh\u00e1z infektol\u00f3gus f\u0151orvosa szombaton a k\u00f6zm\u00e9di\u00e1nak.\n\n\nSzl\u00e1vik J\u00e1nos k\u00f6z\u00f6lte: a j\u00e1rv\u00e1ny\u00fcgyi helyzet tov\u00e1bb s\u00falyosbodik, egyre t\u00f6bb a fert\u0151z\u00f6tt \u00e9s a halottak sz\u00e1ma. Hozz\u00e1tette: a kor\u00e1bbi hull\u00e1mok tapasztalata, hogy a szigor\u00edt\u00f3 int\u00e9zked\u00e9sek bevezet\u00e9s\u00e9t\u0151l n\u00e9h\u00e1ny h\u00e9tnek el kell telnie, hogy azok eredm\u00e9nyei l\u00e1tsz\u00f3djanak.\n\u00a0\u00a0\u00a0\u00a0\"Val\u00f3sz\u00edn\u0171leg m\u00e9g ebben a st\u00e1diumban vagyunk, \u00e9s ez az oka annak, hogy egyre t\u00f6bb fert\u0151z\u00f6ttet tal\u00e1lunk\" - fogalmazott.\n\u00a0\u00a0\u00a0\u00a0R\u00e1ad\u00e1sul Magyarorsz\u00e1gon is az angol mut\u00e1ns a domin\u00e1ns, amelyik sokkal jobban terjed emberr\u0151l emberre, s\u00falyosabb megbeteged\u00e9seket okoz, fiatalabbakat is meg tud t\u00e1madni, \u00e9s\u00a0\u00a0hal\u00e1losabb, mint a kor\u00e1bbi vari\u00e1nsok - tette hozz\u00e1.\n\u00a0\u00a0\u00a0\u00a0Eur\u00f3p\u00e1ban \u00e9s Magyarorsz\u00e1gon is a k\u00fcl\u00f6nb\u00f6z\u0151 mut\u00e1ns v\u00edrusok terjed\u00e9se vezet a fert\u0151z\u00e9ssz\u00e1m n\u00f6veked\u00e9s\u00e9hez - mondta arra is kit\u00e9rve, hogy Magyarorsz\u00e1gon a brit vari\u00e1ns mellett tal\u00e1ltak m\u00e1r d\u00e9l-afrikai \u00e9s cseh v\u00e1ltozatot is.\n\u00a0\u00a0\u00a0\u00a0Szl\u00e1vik J\u00e1nos p\u00e9ldak\u00e9nt eml\u00edtette, hogy Nagy-Britanni\u00e1ban a v\u00e9d\u0151olt\u00e1sok seg\u00edts\u00e9g\u00e9vel siker\u00fclt megg\u00e1tolni a nagyobb j\u00e1rv\u00e1ny kialakul\u00e1s\u00e1t, ott cs\u00f6kken az esetsz\u00e1m \u00e9s a k\u00f3rh\u00e1zba ker\u00fcl\u0151k sz\u00e1ma.\n\u00a0\u00a0\u00a0\u00a0\u00c1ll\u00e1spontja szerint Magyarorsz\u00e1gon tov\u00e1bb kell oltani, hogy a legt\u00f6bb ember megkapja legal\u00e1bb az els\u0151 olt\u00e1st. K\u00f6z\u00f6lte azt is, hogy azokban az orsz\u00e1gokban, ahol sokat oltanak, elkezdett cs\u00f6kkenni az esetsz\u00e1m, illetve a k\u00f3rh\u00e1zba ker\u00fcl\u0151k \u00e9s a hal\u00e1los \u00e1ldozatok sz\u00e1ma is, ez\u00e9rt az emberek, ezt l\u00e1tva, sokkal jobban b\u00edznak a vakcin\u00e1kban.\n\u00a0\u00a0\u00a0\u00a0Szl\u00e1vik J\u00e1nos egy friss tanulm\u00e1nyra hivatkozva besz\u00e1molt arr\u00f3l, hogy ha a fert\u0151z\u00e9sb\u0151l felgy\u00f3gyultak 15, \u00fajabban ak\u00e1r 30 sz\u00e1zal\u00e9k\u00e1t \u00e9rint\u0151 \u00fagynevezett hossz\u00fa Covid-szindr\u00f3m\u00e1ban szenved\u0151k a gy\u00f3gyul\u00e1s ut\u00e1n h\u00e1rom h\u00f3nappal v\u00e9d\u0151olt\u00e1st kapnak, akkor a vakcina \"komoly j\u00f3t\u00e9kony hat\u00e1ssal lehet\" a t\u00fcneteikre.\n\nMTI 2021. m\u00e1rcius 20.\n\n"}]