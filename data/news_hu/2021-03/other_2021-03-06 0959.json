[{"date": "2021-03-06 09:59", "url": "https://koronavirus.gov.hu/cikkek/varga-mihaly-nyolcmilliard-forintnyi-turisztikai-fejlesztes-valosulhat-meg-pest-megyeben", "h1": "Varga Mih\u00e1ly: nyolcmilli\u00e1rd forintnyi turisztikai fejleszt\u00e9s val\u00f3sulhat meg Pest megy\u00e9ben", "body": "\nNyolcmilli\u00e1rd forintnyi turisztikai fejleszt\u00e9s val\u00f3sulhat meg Pest megy\u00e9ben a korm\u00e1ny 4,3 milli\u00e1rd forintos t\u00e1mogat\u00e1s\u00e1val - k\u00f6z\u00f6lte a p\u00e9nz\u00fcgyminiszter szombaton a Facebook-oldal\u00e1n.\n\n\nVarga Mih\u00e1ly azt \u00edrta: d\u00f6nt\u00f6ttek a panzi\u00f3- \u00e9s sz\u00e1llodafejleszt\u00e9si p\u00e1ly\u00e1zatokr\u00f3l, \u00edgy nyolc \u00faj panzi\u00f3 \u00e9p\u00edt\u00e9se kezd\u0151dik meg \u00e9s kilenc sz\u00e1llod\u00e1ban indulnak fejleszt\u00e9sek.\nFelsorol\u00e1sa szerint a beruh\u00e1z\u00e1sok Bugyi, Csom\u00e1d, Dabas, G\u00f6d\u00f6ll\u0151, Herceghalom, P\u00e9teri, Vasad, Vecs\u00e9s, Ver\u0151ce, Visegr\u00e1d \u00e9s Zs\u00e1mb\u00e9k telep\u00fcl\u00e9seken val\u00f3sulnak meg.\nA t\u00e1rcavezet\u0151 kiemelte, hogy a turizmus teljes\u00edtm\u00e9nye 2010 \u00f3ta \u00e9vr\u0151l \u00e9vre rekordokat d\u00f6nt\u00f6tt Magyarorsz\u00e1gon, a koronav\u00edrus-j\u00e1rv\u00e1ny azonban s\u00falyosan \u00e9rintette az \u00e1gazatot.\nEz\u00e9rt - folytatta Varga Mih\u00e1ly - a korm\u00e1ny sz\u00e1mos int\u00e9zked\u00e9ssel seg\u00edti az itt m\u0171k\u00f6d\u0151 v\u00e1llalkoz\u00e1sokat. T\u00e1j\u00e9koztat\u00e1sa szerint ilyen az \u00e1gazati b\u00e9rt\u00e1mogat\u00e1s, \"amellyel 115 ezer munkahelyet v\u00e9d\u00fcnk meg\", ide tartozik a bev\u00e9telkies\u00e9s megt\u00e9r\u00edt\u00e9se, az ad\u00f3- \u00e9s j\u00e1rul\u00e9kkedvezm\u00e9nyek, \u00e9s a fejleszt\u00e9sek t\u00e1mogat\u00e1sa is.\nA koronav\u00edrus-j\u00e1rv\u00e1nyra utalva k\u00f6z\u00f6lte: az \u00e1toltotts\u00e1got k\u00f6vet\u0151en a turizmus fontos szerepet fog bet\u00f6lteni a gazdas\u00e1g \u00fajraind\u00edt\u00e1s\u00e1ban. \"Ehhez mindenekel\u0151tt az kell, hogy min\u00e9l t\u00f6bben oltass\u00e1k be magukat\" - h\u00edvta fel a figyelmet.\n\nMTI\n\n"}]