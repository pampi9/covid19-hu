[{"date": "2021-03-22 15:43", "url": "https://koronavirus.gov.hu/cikkek/hamarosan-ujabb-ket-vakcina-valhat-elerhetove-hazankban", "h1": "Hamarosan \u00fajabb k\u00e9t vakcina v\u00e1lhat el\u00e9rhet\u0151v\u00e9 haz\u00e1nkban", "body": "\nA koronav\u00edrus-j\u00e1rv\u00e1ny csak v\u00e9d\u0151olt\u00e1ssal \u00e1ll\u00edthat\u00f3 meg, ez\u00e9rt fontos minden lehets\u00e9ges gy\u00e1rt\u00f3val t\u00e1rgyalni \u00fajabb \u00e9s \u00fajabb koronav\u00edrus-vakcin\u00e1k beszerz\u00e9se \u00e9rdek\u00e9ben. A kor\u00e1bbi orosz \u00e9s k\u00ednai gy\u00e1rt\u00f3k mellett tov\u00e1bbi k\u00ednai \u00e9s indiai gy\u00e1rt\u00f3k term\u00e9keit is vizsg\u00e1lja az Orsz\u00e1gos Gy\u00f3gyszer\u00e9szeti \u00e9s \u00c9lelmez\u00e9s-eg\u00e9szs\u00e9g\u00fcgyi Int\u00e9zet (OGY\u00c9I). A hat\u00f3s\u00e1g d\u00f6nt\u00e9se \u00e9rtelm\u00e9ben k\u00e9t \u00faj vakcina, a CanSino \u00e9s a CoviShield olt\u00f3anyagok v\u00e1lhatnak a k\u00f6zelj\u00f6v\u0151ben el\u00e9rhet\u0151v\u00e9 haz\u00e1nkban. Amennyiben a t\u00e1rgyal\u00e1sok sikeresek lesznek \u00e9s az \u00fajabb forr\u00e1sb\u00f3l is vakcinasz\u00e1ll\u00edtm\u00e1nyok \u00e9rkeznek Magyarorsz\u00e1gra, \u00fagy \u2013 a kor\u00e1bbiakhoz hasonl\u00f3an \u2013 minden gy\u00e1rt\u00e1si t\u00e9tel a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00f3v\u00e1hagy\u00e1s\u00e1t k\u00f6vet\u0151en ker\u00fclhet alkalmaz\u00e1sra.\n\n\nAz OGY\u00c9I ideglenes gy\u00f3gyszeralkalmaz\u00e1si enged\u00e9lyt adott ki a CoviShield vakcin\u00e1ra, amely \u2013 az AstraZeneca koronav\u00edrus elleni vakcin\u00e1hoz hasonl\u00f3an \u2013, az Oxfordi Egyetem \u00e9s az AstraZeneca \u00e1ltal kifejlesztett, vektor-alap\u00fa k\u00e9sz\u00edtm\u00e9ny. A CoviShield olt\u00f3anyag az AstraZeneca c\u00e9g \u00e1ltal a Serum Institute of India r\u00e9sz\u00e9re \u00e1tadott technol\u00f3gi\u00e1val, a licensz meg\u00e1llapod\u00e1s keret\u00e9ben \u00e1tadott dokument\u00e1ci\u00f3 alapj\u00e1n k\u00e9sz\u00fcl Indi\u00e1ban.\nA vonatkoz\u00f3 korm\u00e1nyrendelet \u00e9rtelm\u00e9ben haz\u00e1nknak lehet\u0151s\u00e9ge van olyan k\u00e9sz\u00edtm\u00e9nyek alkalmaz\u00e1s\u00e1ra, amelyeket olyan \u00e1llamban enged\u00e9lyeztek, ahol a gy\u00f3gyszergy\u00e1rt\u00e1s \u00e9s a klinikai vizsg\u00e1latok a magyarorsz\u00e1gi szab\u00e1lyoz\u00e1ssal egyen\u00e9rt\u00e9k\u0171nek tekinthet\u0151ek (Kanada, Ausztr\u00e1lia, Egyes\u00fclt \u00c1llamok, Izrael, Jap\u00e1n, Sv\u00e1jc, \u00daj-Z\u00e9land). A CoviShield vakcin\u00e1ra a kanadai gy\u00f3gyszer\u00e9szeti hat\u00f3s\u00e1g (Health Canada) febru\u00e1rban adott ki vesz\u00e9lyhelyzeti alkalmaz\u00e1si enged\u00e9lyt. Az enged\u00e9ly kiad\u00e1sa az AstraZeneca vakcin\u00e1val val\u00f3 \u00f6sszehasonl\u00edt\u00e1son alapult, amelynek eredm\u00e9nyek\u00e9nt meg\u00e1llap\u00edtott\u00e1k, hogy a k\u00e9t term\u00e9k sz\u00fcks\u00e9ges m\u00e9rt\u00e9kben hasonl\u00f3, \u00edgy a CoviShield hat\u00e1soss\u00e1ga \u00e9s biztons\u00e1goss\u00e1ga az AstraZeneca vakcina alapj\u00e1n meg\u00e1llap\u00edthat\u00f3.\nTov\u00e1bbi lehet\u0151s\u00e9g haz\u00e1nk sz\u00e1m\u00e1ra a kanadai-k\u00ednai egy\u00fcttm\u0171k\u00f6d\u00e9sben, a CanSino Biologics Inc. \u00e9s a Pekingi Biotechnol\u00f3gia Int\u00e9zet \u00e1ltal fejlesztett Convidecia v\u00e9d\u0151olt\u00e1s, mely szint\u00e9n egy vektor-alap\u00fa vakcina. A k\u00e9sz\u00edtm\u00e9ny el\u0151nye, hogy m\u00e1r egyetlen olt\u00e1s is elegend\u0151 a v\u00e9detts\u00e9g el\u00e9r\u00e9s\u00e9hez. Az OGY\u00c9I lehet\u0151v\u00e9 tette a vakcina be\u00e9rkez\u00e9s\u00e9t, abb\u00f3l a c\u00e9lb\u00f3l, hogy a be\u00e9rkez\u0151 mint\u00e1kat a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) a laborat\u00f3rium\u00e1ban bevizsg\u00e1lhassa. Az OGY\u00c9I m\u00e1r tavaly decemberben \u00e1ttekintette a k\u00e9sz\u00edtm\u00e9ny dokument\u00e1ci\u00f3j\u00e1t, a gy\u00e1rt\u00f3 c\u00e9g pedig megk\u00fcldte a gy\u00f3gyszerhat\u00f3s\u00e1g r\u00e9sz\u00e9re a felmer\u00fcl\u0151 k\u00e9rd\u00e9sekre adott v\u00e1laszait.\n\nFontos hangs\u00falyozni, hogy a v\u00e9d\u0151olt\u00e1sok felhaszn\u00e1l\u00e1s\u00e1ra csak a k\u00e9t folyamat \u2013 az enged\u00e9lyez\u00e9si folyamat \u00e9s a laborat\u00f3riumi vizsg\u00e1latok - lez\u00e1rult\u00e1t k\u00f6vet\u0151en ker\u00fclhet sor, melynek sor\u00e1n a szakembereknek \u2013 hasonl\u00f3an az eur\u00f3pai \u00e9s m\u00e1s gy\u00f3gyszer enged\u00e9lyez\u00e9si folyamathoz \u2013 meg kell gy\u0151z\u0151dni\u00fck a vakcin\u00e1k biztons\u00e1goss\u00e1g\u00e1r\u00f3l, hat\u00e1soss\u00e1g\u00e1r\u00f3l \u00e9s a megfelel\u0151 min\u0151s\u00e9g\u00e9r\u0151l.\n\nForr\u00e1s:\u00a0https://ogyei.gov.hu\n\n"}]