[{"date": "2021-03-11 14:23", "url": "https://koronavirus.gov.hu/cikkek/orban-viktor-most-erkezett-vakcinakkal-tovabbra-ellovas-maradhat-magyarorszag-az", "h1": "Orb\u00e1n Viktor: a most \u00e9rkezett vakcin\u00e1kkal tov\u00e1bbra is \u00e9llovas maradhat Magyarorsz\u00e1g az \u00e1toltotts\u00e1gban", "body": "\nHa a cs\u00fct\u00f6rt\u00f6k\u00f6n \u00e9rkezett 450 ezer adag vakcin\u00e1t a k\u00f6vetkez\u0151 napokban siker\u00fcl beadni az embereknek, akkor Magyarorsz\u00e1g az \u00e1toltotts\u00e1got tekintve tov\u00e1bbra is \u00e9llovas marad Eur\u00f3p\u00e1ban - mondta\u00a0Orb\u00e1n\u00a0Viktor minisztereln\u00f6k a k\u00f6z\u00f6ss\u00e9gi oldal\u00e1n cs\u00fct\u00f6rt\u00f6k\u00f6n k\u00f6zz\u00e9tett vide\u00f3ban.\n\n\nA korm\u00e1nyf\u0151 a vakcin\u00e1kat sz\u00e1ll\u00edt\u00f3 rep\u00fcl\u0151g\u00e9pn\u00e9l \u00fagy fogalmazott: \"V\u00e9gre ez a pillanat is el\u00e9rkezett: megj\u00f6tt Magyarorsz\u00e1gra \u00fajabb 450 ezer adag vakcina, ezzel 450 ezer embert tudunk beoltani, \u00e9s tudjuk \u0151ket megmenteni a betegs\u00e9gt\u0151l vagy az azzal egy\u00fctt j\u00e1r\u00f3 elhal\u00e1loz\u00e1st\u00f3l\".\n\u00a0\u00a0\u00a0\u00a0Arra k\u00e9rt mindenkit, hogy miut\u00e1n a harmadik hull\u00e1m nagy er\u0151vel t\u00e1mad, regisztr\u00e1ljon \u00e9s oltassa be mag\u00e1t.\n\"Ez a vakcina j\u00f3, engem is ezzel oltottak be, \u00e9s ha most siker\u00fcl a k\u00f6vetkez\u0151 napokban ezeket beadnunk, akkor Magyarorsz\u00e1g tov\u00e1bbra is \u00e9llovas marad Eur\u00f3p\u00e1ban az \u00e1toltotts\u00e1g tekintet\u00e9ben\" - hangs\u00falyozta\u00a0Orb\u00e1n\u00a0Viktor, akit febru\u00e1r 28-\u00e1n oltottak be a k\u00ednai Sinopharm koronav\u00edrus elleni vakcin\u00e1j\u00e1val.\n\u00a0\u00a0\u00a0\u00a0Hozz\u00e1tette ugyanakkor: nem m\u00e1s eur\u00f3pai orsz\u00e1gokkal \"futunk versenyt\", hanem a v\u00edrussal, mert nem m\u00e1s eur\u00f3pai orsz\u00e1gokat \"akarunk legy\u0151zni\", hanem a v\u00edrust, hogy \"min\u00e9l t\u00f6bb magyar ember \u00e9let\u00e9t megmenthess\u00fck\".\nSzijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter el\u0151z\u0151leg szint\u00e9n a k\u00f6z\u00f6ss\u00e9gi oldal\u00e1n jelentette be, hogy Magyarorsz\u00e1g tehersz\u00e1ll\u00edt\u00f3 rep\u00fcl\u0151g\u00e9pe hozta Budapestre az \u00fajabb, 450 ezer adagot tartalmaz\u00f3 Sinopharm-vakcinasz\u00e1ll\u00edtm\u00e1nyt cs\u00fct\u00f6rt\u00f6k\u00f6n.\n\nMTI 2021. m\u00e1rcius 11.\n\u00a0\n\u00a0\n\n"}]