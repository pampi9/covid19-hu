[{"date": "2021-03-17 09:53", "url": "https://koronavirus.gov.hu/cikkek/itm-programba-legutobb-bevont-szektorok-tobb-mint-ezer-munkavallaloja-utan-kertek-eddig", "h1": "ITM: a programba legut\u00f3bb bevont szektorok t\u00f6bb mint ezer munkav\u00e1llal\u00f3ja ut\u00e1n k\u00e9rtek eddig b\u00e9rt\u00e1mogat\u00e1st", "body": "\nM\u00e9g k\u00e9t h\u00e9tig, m\u00e1rcius v\u00e9g\u00e9ig ig\u00e9nyelhetik dolgoz\u00f3ik munkahelyeinek megv\u00e9d\u00e9se \u00e9rdek\u00e9ben az erre a h\u00f3napra j\u00e1r\u00f3 \u00e1gazati b\u00e9rt\u00e1mogat\u00e1st a koronav\u00edrus miatt \u00fajabban \u00e1tmeneti bez\u00e1r\u00e1sra k\u00e9nyszer\u00fclt v\u00e1llalkoz\u00e1sok - eml\u00e9keztetett az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) szerdai k\u00f6zlem\u00e9ny\u00e9ben Bod\u00f3 S\u00e1ndor. A foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1r hozz\u00e1tette, a f\u0151k\u00e9nt kiskereskedelmi \u00e9s egy\u00e9b szolg\u00e1ltat\u00e1sokkal foglalkoz\u00f3 c\u00e9geknek \u00e9rdemes miel\u0151bb beny\u00fajtaniuk ig\u00e9nyeiket a korm\u00e1nyhivatalokhoz, hogy a kifizet\u00e9sek a lehet\u0151 leggyorsabban megt\u00f6rt\u00e9nhessenek.\n\n\u00a0\nAz \u00e1gazati b\u00e9rt\u00e1mogat\u00e1s a j\u00e1rv\u00e1nyhelyzetben m\u0171k\u00f6d\u00e9s\u00fcket er\u0151teljesen visszafogni, sz\u00fcneteltetni k\u00e9nyszer\u00fcl\u0151 szektorok v\u00e1llalkoz\u00e1sainak talpon marad\u00e1s\u00e1t szolg\u00e1lja. A program indul\u00e1sa \u00f3ta a turizmus-vend\u00e9gl\u00e1t\u00e1sban \u00e9s a szabadid\u0151s szolg\u00e1ltat\u00e1sokban tev\u00e9kenyked\u0151k helyzet\u00e9t jav\u00edtotta a munkahelyek meg\u0151rz\u00e9se \u00e9rdek\u00e9ben. A m\u00e1rcius 8-t\u00f3l bez\u00e1rni k\u00e9nyszer\u00fcl\u0151 v\u00e1llalkoz\u00e1sok k\u00f6z\u00fcl n\u00e9h\u00e1ny nap alatt m\u00e1r k\u00f6zel n\u00e9gysz\u00e1zan adtak be k\u00e9rv\u00e9nyt mintegy ezer munkav\u00e1llal\u00f3 ut\u00e1n, mintegy 110 milli\u00f3 forint \u00e9rt\u00e9kben. E c\u00e9gek 2021. m\u00e1rcius 31-\u00e9ig ny\u00fajthatj\u00e1k be ig\u00e9nyl\u00e9seiket, \u00edgy m\u00e9g k\u00e9t h\u00e9tig csatlakozhatnak a programhoz - \u00edrta az ITM.\n\u00a0\u00a0\u00a0\u00a0Az \u00e1gazati b\u00e9rt\u00e1mogat\u00e1s m\u00e9rt\u00e9ke a brutt\u00f3 b\u00e9r 50 sz\u00e1zal\u00e9ka, de legfeljebb a k\u00f6telez\u0151 legkisebb munkab\u00e9r 150 sz\u00e1zal\u00e9ka, azaz havi brutt\u00f3 251 100 forint. A munkaad\u00f3 v\u00e1llalja, hogy a munkav\u00e1llal\u00f3 r\u00e9sz\u00e9re munkab\u00e9rt fizet, \u00e9s a munkaviszonyt \u00e1prilis 30-ig felmond\u00e1ssal vagy k\u00f6z\u00f6s megegyez\u00e9ssel nem sz\u00fcnteti meg.\n\u00a0\u00a0\u00a0\u00a0A v\u00e1llalkoz\u00e1soknak a t\u00e1mogat\u00e1s id\u0151tartama alatt j\u00e1rul\u00e9kot sem kell fizetni\u00fck, \u00edgy a b\u00e9rk\u00f6lts\u00e9gek mintegy k\u00e9tharmad\u00e1t az \u00e1llam biztos\u00edtja. A kifizet\u00e9sek folyamatosak, a b\u00e9rt\u00e1mogat\u00e1st a korm\u00e1nyhivatalok el\u0151leg form\u00e1j\u00e1ban utalj\u00e1k.\n\u00a0\u00a0\u00a0\u00a0A meg\u00edt\u00e9lt t\u00e1mogat\u00e1sok 99 sz\u00e1zal\u00e9ka, \u00f6sszesen t\u00f6bb mint 50 milli\u00e1rd forint m\u00e1r meg\u00e9rkezett a koronav\u00edrus miatt neh\u00e9z helyzetbe ker\u00fclt c\u00e9gek sz\u00e1ml\u00e1ira. A program \u00edgy k\u00f6zel 120 ezer munkahely megtart\u00e1s\u00e1t teheti lehet\u0151v\u00e9.\n\u00a0\u00a0\u00a0\u00a0A munkaad\u00f3k a korm\u00e1nyhivatalok foglalkoztat\u00e1si f\u0151oszt\u00e1lyaihoz ny\u00fajthatj\u00e1k be az egyszer\u0171en kit\u00f6lthet\u0151, egyoldalas k\u00e9relmeiket. A r\u00e9szletes p\u00e1ly\u00e1zati ki\u00edr\u00e1s a munka.hu oldalon tal\u00e1lhat\u00f3 meg. A sz\u00e1ll\u00e1sad\u00f3k, turizmus-vend\u00e9gl\u00e1t\u00e1sban dolgoz\u00f3k k\u00e9rv\u00e9nyeit tov\u00e1bbra is 2021. \u00e1prilis 10-ig v\u00e1rj\u00e1k a korm\u00e1nyhivatalok.\n\n\nMTI 2021. m\u00e1rcius 17.\n\n"}]