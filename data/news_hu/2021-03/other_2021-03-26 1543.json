[{"date": "2021-03-26 15:43", "url": "https://koronavirus.gov.hu/cikkek/maruzsa-aprilis-elejen-kezdik-meg-koznevelesben-dolgozo-mar-regisztralt-pedagogusok-oltasat", "h1": "Maruzsa: \u00e1prilis elej\u00e9n kezdik meg a k\u00f6znevel\u00e9sben dolgoz\u00f3 m\u00e1r regisztr\u00e1lt pedag\u00f3gusok olt\u00e1s\u00e1t", "body": "\n\u00c1prilis els\u0151 napjaiban kezdik meg a mintegy 82 ezer, az olt\u00e1sra m\u00e1rcius 24-\u00e9ig regisztr\u00e1lt \u00e1ltal\u00e1nos iskolai, gimn\u00e1ziumi \u00e9s \u00f3vodapedag\u00f3gus kamp\u00e1nyszer\u0171 olt\u00e1si akci\u00f3j\u00e1t - jelentette be az Emberi Er\u0151forr\u00e1sok Miniszt\u00e9rium\u00e1nak k\u00f6znevel\u00e9s\u00e9rt felel\u0151s \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\n\nMaruzsa Zolt\u00e1n elmondta, az olt\u00e1sok els\u0151 k\u00f6r\u00e9re jogosultak a j\u00f6v\u0151 h\u00e9t elej\u00e9n kapj\u00e1k meg az olt\u00e1sra beh\u00edv\u00f3 sms-t, \u00e9s a tervek szerint cs\u00fct\u00f6rt\u00f6k\u00f6n, p\u00e9nteken, illetve esetenk\u00e9nt szombaton kapj\u00e1k meg a v\u00e9d\u0151olt\u00e1sokat a regisztr\u00e1ci\u00f3juk sor\u00e1n megadott lakc\u00edmhez rendelt k\u00f3rh\u00e1zi olt\u00f3pontokon.\n\u00a0\u00a0\u00a0\u00a0A m\u00e1sodik k\u00f6rben a m\u00e1rcius 24-\u00e9ig nem regisztr\u00e1lt, de m\u00e1rcius 29-\u00e9n \u00e9jf\u00e9lig regisztr\u00e1l\u00f3, k\u00f6znevel\u00e9sben dolgoz\u00f3k, valamint a regisztr\u00e1lt, szakk\u00e9pz\u00e9sben \u00e9s a b\u00f6lcs\u0151d\u00e9kben dolgoz\u00f3k k\u00f6vetkeznek. Aki m\u00e9g nem tette, m\u00e1rcius 29-\u00e9n \u00e9jf\u00e9lig mindenk\u00e9ppen regisztr\u00e1ljon a vakcinainfo.gov.hu honlapon - v\u00e1rhat\u00f3an a h\u00fasv\u00e9t ut\u00e1ni napokban, szint\u00e9n a k\u00f3rh\u00e1zi olt\u00f3pontokon kaphatj\u00e1k majd meg az olt\u00e1st - tette hozz\u00e1.\n\u00a0\u00a0\u00a0\u00a0Hangs\u00falyozta, azok a pedag\u00f3gusok \u00e9s dolgoz\u00f3k, akik az sms-ben k\u00fcld\u00f6tt id\u0151pontra nem tudnak megjelenni, k\u00e9s\u0151bbi alkalommal ker\u00fclnek sorra.\n\u00a0\u00a0\u00a0\u00a0Maruzsa Zolt\u00e1n arra k\u00e9rte a regisztr\u00e1l\u00f3kat, hogy adataikat, telefonsz\u00e1mukat \u00e9s lakc\u00edm\u00fcket pontosan adj\u00e1k meg az internetes fel\u00fcleten. A regisztr\u00e1ci\u00f3 sz\u00fcks\u00e9gess\u00e9g\u00e9r\u0151l a k\u00f6znevel\u00e9si inform\u00e1ci\u00f3s rendszeren \u00e9s a Kr\u00e9ta-rendszeren kereszt\u00fcl is \u00e9rtes\u00edt\u00e9st k\u00fcldenek valamennyi pedag\u00f3gusnak.\n\u00a0\u00a0\u00a0\u00a0Besz\u00e1molt arr\u00f3l, hogy a 102 ezer pedag\u00f3gus 55 sz\u00e1zal\u00e9ka, vagyis az akt\u00edv \u00e1llom\u00e1ny alig t\u00f6bb mint fele \u00e9lt a regisztr\u00e1ci\u00f3 lehet\u0151s\u00e9g\u00e9vel, k\u00f6z\u00fcl\u00fck 20 ezren m\u00e1r megkapt\u00e1k az olt\u00e1st.\n\u00a0\u00a0\u00a0\u00a0Az \u00e1llamtitk\u00e1r hangs\u00falyozta, azt, aki egy h\u00f3nap m\u00falva gondolja meg mag\u00e1t \u00e9s akkor regisztr\u00e1l, nem tudj\u00e1k majd soron k\u00edv\u00fcl, ebben a kamp\u00e1nyszer\u0171 akci\u00f3ban beoltani, ez\u00e9rt \"most van itt az id\u0151\", h\u00e9tf\u0151 \u00e9jf\u00e9lig van nyitva ez a lehet\u0151s\u00e9g.\n\u00a0\u00a0\u00a0\u00a0Mint mondta, az alkalmazottak adatb\u00e1zisait \u00f6ssze kell vetni a regisztr\u00e1ci\u00f3s fel\u00fcleten megadott adatb\u00e1zissal, a friss\u00edt\u00e9s\u00fck az int\u00e9zm\u00e9nyvezet\u0151k seg\u00edts\u00e9g\u00e9vel m\u00e1r elkezd\u0151d\u00f6tt. A folyamat sor\u00e1n az int\u00e9zm\u00e9nyek egy\u00e9b dolgoz\u00f3inak taj-sz\u00e1m\u00e1t is r\u00f6gz\u00edtik a rendszerben, mivel r\u00f3luk alapesetben nem vezetnek nyilv\u00e1ntart\u00e1st. Ezzel a lehet\u0151s\u00e9ggel tavaly november \u00f3ta m\u00e1r t\u00edzezres nagys\u00e1grendben \u00e9ltek a k\u00f6znevel\u00e9si \u00e9s szakk\u00e9pz\u00e9si int\u00e9zm\u00e9nyek - tette hozz\u00e1.\n\u00a0\u00a0\u00a0\u00a0Megjegyezte, az olt\u00e1si akci\u00f3 el\u0151k\u00e9sz\u00edt\u00e9s\u00e9\u00e9rt ezen a h\u00e9tv\u00e9g\u00e9n az Oktat\u00e1si Hivatal \u00e9rintett rendszer\u00e9t le\u00e1ll\u00edtj\u00e1k, de h\u00e9tf\u0151n m\u00e1r ism\u00e9t fel lehet t\u00f6lteni ezeket az adatokat.\n\u00a0\u00a0\u00a0\u00a0Az \u00e1llamtitk\u00e1r a t\u00e1j\u00e9koztat\u00f3n elmondta, j\u00f3l m\u0171k\u00f6dik a m\u00e1rcius 8-\u00e1n bevezetett, tantermen k\u00edv\u00fcli digit\u00e1lis munkarend, az elektronikus rendszerek pedig a nagy terhel\u00e9s mellett is j\u00f3l teljes\u00edtenek. A nemzeti k\u00f6znevel\u00e9si port\u00e1lon az okostank\u00f6nyvek ir\u00e1nt naponta legal\u00e1bb 150-160 ezer l\u00e1togat\u00f3 \u00e9rdekl\u0151dik, a Sulineten napi \u00e1tlagban 65 ezer let\u00f6lt\u00e9st regisztr\u00e1lnak, de fennakad\u00e1sok n\u00e9lk\u00fcl m\u0171k\u00f6dik a Kr\u00e9ta-rendszer is.\n\u00a0\u00a0\u00a0\u00a0Ut\u00f3bbi fel\u00fcletre egy \u00e1tlagos munkanapon 90 ezer pedag\u00f3gus, 500 ezer tanul\u00f3 \u00e9s 240 ezer sz\u00fcl\u0151 l\u00e9p be, \u00e9s naponta t\u00f6bb mint 600 ezer oszt\u00e1lyzatot \u00edrnak be a tan\u00e1rok - sorolta Maruzsa Zolt\u00e1n. Hozz\u00e1tette, \"a digit\u00e1lis kollabor\u00e1ci\u00f3s t\u00e9rben\" naponta legal\u00e1bb negyedmilli\u00f3 tanul\u00f3 l\u00e1togatja a digit\u00e1lis \u00f3r\u00e1kat.\n\u00a0\u00a0\u00a0\u00a0Kit\u00e9rt arra: az \u00f3vod\u00e1kban \u00e9s iskol\u00e1kban bevezetett, indokolt esetben ig\u00e9nybe vehet\u0151 gyermekfel\u00fcgyeletet cs\u00fct\u00f6rt\u00f6k\u00f6n az \u00f3vod\u00e1kban mintegy 24 ezer gyermek, az iskol\u00e1kban pedig 5500 tanul\u00f3, azaz az \u00f6sszl\u00e9tsz\u00e1m 7,5, illetve 0,7 sz\u00e1zal\u00e9ka vette ig\u00e9nybe.\n\u00a0\u00a0\u00a0\u00a0A k\u00f6z\u00e9piskolai felv\u00e9telikkel kapcsolatban Maruzsa Zolt\u00e1n arr\u00f3l besz\u00e9lt, lez\u00e1rultak a \"j\u00e1rv\u00e1ny\u00fcgyileg \u00e9rz\u00e9keny\" \u00edr\u00e1sbeli \u00e9s sz\u00f3beli vizsg\u00e1k, a jelentkez\u0151k a pontsz\u00e1maik ismeret\u00e9ben pedig m\u00f3dos\u00edthatt\u00e1k a jelentkez\u00e9skor megadott sorrendet.\n\u00a0\u00a0\u00a0\u00a0Az elj\u00e1r\u00e1s m\u00e9g tart, a v\u00e9geredm\u00e9nyek egy h\u00f3nap m\u00falva lesznek el\u00e9rhet\u0151k - tette hozz\u00e1 az \u00e1llamtitk\u00e1r.\n\u00a0\u00a0\u00a0\u00a0Maruzsa Zolt\u00e1n t\u00e1j\u00e9koztat\u00e1sa szerint az \u00e1ltal\u00e1nos j\u00e1rv\u00e1ny\u00fcgyi helyzet miatt kiss\u00e9 kitolj\u00e1k az eredetileg a tavaszi oktat\u00e1si sz\u00fcnet v\u00e9g\u00e9ig, \u00e1prilis 7-ig tervezett digit\u00e1lis munkarend \u00e9s rendk\u00edv\u00fcli sz\u00fcnet id\u0151beli hat\u00e1ly\u00e1t.\n\u00a0\u00a0\u00a0\u00a0\"Pontos \u00fajranyit\u00e1si d\u00e1tumunk nincs, de elkezdt\u00fck erre a felk\u00e9sz\u00fcl\u00e9st\" - k\u00f6z\u00f6lte a k\u00f6znevel\u00e9s\u00e9rt felel\u0151s \u00e1llamtitk\u00e1r, megjegyezve, a nagyobb v\u00e9detts\u00e9get szolg\u00e1lja majd a regisztr\u00e1lt b\u00f6lcs\u0151dei, \u00f3vodai \u00e9s iskolai dolgoz\u00f3k beolt\u00e1sa is.\n\nMTI 2021. m\u00e1rcius 26.\n\n"}]