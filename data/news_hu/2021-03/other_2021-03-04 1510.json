[{"date": "2021-03-04 15:10", "url": "https://koronavirus.gov.hu/cikkek/operativ-torzs-vedelmi-intezkedesek-szigoritasat-rendelte-el-kormany", "h1": "Operat\u00edv t\u00f6rzs: a v\u00e9delmi int\u00e9zked\u00e9sek szigor\u00edt\u00e1s\u00e1t rendelte el a korm\u00e1ny", "body": "\nA koronav\u00edrus-j\u00e1rv\u00e1ny harmadik hull\u00e1ma \u00e9s a n\u00f6vekv\u0151 napi megbeteged\u00e9sek miatt az operat\u00edv t\u00f6rzs javaslat\u00e1ra t\u00f6bb hat\u00e1lyban lev\u0151 v\u00e9delmi int\u00e9zked\u00e9s szigor\u00edt\u00e1s\u00e1t rendelte el a korm\u00e1ny - k\u00f6z\u00f6lte a j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes kiemelte: a szigor\u00edt\u00e1sok \u00e9rintik az \u00f3vod\u00e1kat, az \u00e1ltal\u00e1nos iskol\u00e1kat, illetve az \u00e9lelmiszerboltok, drog\u00e9ri\u00e1k, gy\u00f3gyszert\u00e1rak \u00e9s \u00fczemanyagt\u00f6lt\u0151 \u00e1llom\u00e1sok kiv\u00e9tel\u00e9vel valamennyi \u00fczletet, a szolg\u00e1ltat\u00e1st ny\u00fajt\u00f3 \u00fczleteket, valamint az igazolt sportol\u00f3k \u00e1ltal eddig ig\u00e9nybe vett szabadid\u0151s l\u00e9tes\u00edtm\u00e9nyeket.\n\u00a0\u00a0\u00a0\u00a0Szigorodnak a maszkhaszn\u00e1lat szab\u00e1lyai, valamint a hat\u00e1rforgalom-ellen\u0151rz\u00e9si \u00e9s hat\u00e1r\u0151rizeti rendelkez\u00e9sek is - tette hozz\u00e1.\n\u00a0\u00a0\u00a0\u00a0A korl\u00e1toz\u00e1sokr\u00f3l a r\u00e9szletszab\u00e1lyokr\u00f3l sz\u00f3l\u00f3 d\u00f6nt\u00e9sek meghozatala ut\u00e1n adnak tov\u00e1bbi t\u00e1j\u00e9koztat\u00e1st - mondta Kiss R\u00f3bert.\n\u00a0\u00a0\u00a0\u00a0Az alezredes kifejtette: a kereskedelmi \u00fczletekre, sz\u00e1ll\u00e1shelyekre, szabadid\u0151s l\u00e9tes\u00edtm\u00e9nyekre vonatkoz\u00f3 korl\u00e1toz\u00f3 int\u00e9zked\u00e9sek megszeg\u00e9se miatt mostan\u00e1ig 845 rend\u0151ri int\u00e9zked\u00e9s t\u00f6rt\u00e9nt, ebb\u0151l az \u00fczemeltet\u0151 \u00e9s a tulajdonos felel\u0151ss\u00e9ge 215 esetben volt meg\u00e1llap\u00edthat\u00f3. Az \u00fczletek korl\u00e1tozott nyitvatart\u00e1s\u00e1ra, a bent tart\u00f3zkod\u00e1s, valamint az egyes l\u00e9tes\u00edtm\u00e9nyek \u00e9s szolg\u00e1ltat\u00e1si helyek nyitvatart\u00e1si tilalm\u00e1ra vonatkoz\u00f3 szab\u00e1lyok megszeg\u00e9se miatt 630 rend\u0151ri int\u00e9zked\u00e9sre volt sz\u00fcks\u00e9g.\n\u00a0\u00a0\u00a0\u00a0Szerd\u00e1n a vend\u00e9gl\u00e1t\u00f3\u00fczletben tart\u00f3zkod\u00e1s tilalm\u00e1nak megszeg\u00e9se miatt 9 ember, az \u00fczemeltet\u0151 felel\u0151ss\u00e9gi k\u00f6r\u00e9be tartoz\u00f3 rendelkez\u00e9sekre vonatkoz\u00f3 szab\u00e1lyok megszeg\u00e9se miatt 2 ember ellen volt sz\u00fcks\u00e9g rend\u0151ri int\u00e9zked\u00e9sre. Egy vend\u00e9gl\u00e1t\u00f3helyet ideiglenesen bez\u00e1rattak.\n\u00a0\u00a0\u00a0\u00a0Az alezredes elmondta: J\u00e1sz-Nagykun-Szolnok megy\u00e9ben, Tiszaf\u00fcreden a rend\u0151r\u00f6k \u00e9szlelt\u00e9k, hogy egy ker\u00edt\u00e9ssel k\u00f6rbehat\u00e1rolt vend\u00e9gl\u00e1t\u00f3\u00fczlet terasz\u00e1n \u00f6t ember tart\u00f3zkodik \u00e9s szeszesitalt fogyaszt. A rend\u0151r\u00f6k meg\u00e1llap\u00edtott\u00e1k, hogy a vend\u00e9gl\u00e1t\u00f3\u00fczlet tulajdonos\u00e1nak enged\u00e9ly\u00e9vel teszik ezt. A v\u00e9delmi int\u00e9zked\u00e9seket megszeg\u0151kre helysz\u00edni b\u00edrs\u00e1got szabtak ki, egy ember ellen szab\u00e1lys\u00e9rt\u00e9si feljelent\u00e9st tettek, a vend\u00e9gl\u00e1t\u00f3helyet pedig 6 h\u00f3napra bez\u00e1ratt\u00e1k. Borsod-Aba\u00faj-Zempl\u00e9n megy\u00e9ben, Encsen a rend\u0151r\u00f6k azt \u00e9szlelt\u00e9k, hogy egy vend\u00e9gl\u00e1t\u00f3\u00fczletben k\u00e9t alkalmazott \u00e9s egy - elvitelre v\u00e1s\u00e1rol\u00f3 - vend\u00e9g nem visel maszkot. Az \u00fczemeltet\u0151 felel\u0151ss\u00e9g\u00e9t k\u00f6zigazgat\u00e1si hat\u00f3s\u00e1gi elj\u00e1r\u00e1sban vizsg\u00e1lj\u00e1k.\n\u00a0\u00a0\u00a0\u00a0Kiss R\u00f3bert k\u00f6z\u00f6lte: szerd\u00e1n a maszkvisel\u00e9si k\u00f6telezetts\u00e9g megszeg\u00e9se miatt a rend\u0151r\u00f6k 168 emberrel szemben int\u00e9zkedtek, \u00edgy a v\u00e9delmi int\u00e9zked\u00e9sek bevezet\u00e9se \u00f3ta m\u00e1r 27 703-ra emelkedett az ilyen int\u00e9zked\u00e9sek sz\u00e1ma. A 10 ezer lakos\u00fan\u00e1l nagyobb telep\u00fcl\u00e9seken a k\u00f6zter\u00fcleti maszkvisel\u00e9sre vonatkoz\u00f3 \u00f6nkorm\u00e1nyzati rendeletben foglaltak megszeg\u00e9se miatt 133 ember ellen int\u00e9zkedtek: 36 embert figyelmeztettek, 34 helysz\u00edni b\u00edrs\u00e1got szabtak ki, 63 szab\u00e1lys\u00e9rt\u00e9si feljelent\u00e9st tettek.\n\u00a0\u00a0\u00a0\u00a0A t\u00f6megk\u00f6zleked\u00e9si eszk\u00f6z\u00f6k\u00f6n, meg\u00e1ll\u00f3kban 15, a kereskedelmi \u00fczletekben, bev\u00e1s\u00e1rl\u00f3 k\u00f6zpontok ter\u00fclet\u00e9n 20 ember ellen int\u00e9zkedtek a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt.\n\u00a0\u00a0\u00a0\u00a0A kij\u00e1r\u00e1si tilalom, illetve a k\u00f6zter\u00fcleti magatart\u00e1si szab\u00e1lyok, a k\u00f6zter\u00fcleti csoportosul\u00e1sra, gy\u00fclekez\u00e9si tilalomra vonatkoz\u00f3 rendelkez\u00e9sek megszeg\u00e9se miatt szerd\u00e1n 327 rend\u0151ri int\u00e9zked\u00e9sre volt sz\u00fcks\u00e9g. K\u00e9t ember a kutyas\u00e9t\u00e1ltat\u00e1s 500 m\u00e9teres k\u00f6rzet\u00e9re vonatkoz\u00f3 szab\u00e1lyt szegte meg. November 4. \u00f3ta ezzel 45 554-re emelkedett a kij\u00e1r\u00e1si tilalom, a k\u00f6zter\u00fcleti magatart\u00e1si szab\u00e1lyok megszeg\u0151inek sz\u00e1ma.\n\u00a0\u00a0\u00a0\u00a0A korridorok ellen\u0151rz\u00e9se sor\u00e1n 53 rend\u0151ri int\u00e9zked\u00e9sre volt sz\u00fcks\u00e9g szerd\u00e1n. A magyarorsz\u00e1gi szem\u00e9lyforgalomban t\u00f6rt\u00e9n\u0151 tranzitszab\u00e1lyok megszeg\u00e9se miatti rend\u0151ri int\u00e9zked\u00e9sek sz\u00e1ma - a beutaz\u00e1si korl\u00e1toz\u00e1sokr\u00f3l sz\u00f3l\u00f3 jogszab\u00e1ly szeptember elsejei hat\u00e1lybal\u00e9p\u00e9se \u00f3ta - 12 867-re n\u0151tt.\n\u00a0\u00a0\u00a0\u00a0Hat\u00f3s\u00e1gi h\u00e1zi karant\u00e9nt szerd\u00e1n 15 538 esetben ellen\u0151riztek a helysz\u00ednen. Aznap 7452 hat\u00f3s\u00e1gi h\u00e1zi karant\u00e9nt rendeltek el, \u00edgy ennek a sz\u00e1ma cs\u00fct\u00f6rt\u00f6kre 41 440-re emelkedett. A hat\u00f3s\u00e1gi h\u00e1zi karant\u00e9n elektronikus ellen\u0151rz\u00e9s\u00e9t biztos\u00edt\u00f3 mobiltelefonra let\u00f6lthet\u0151 alkalmaz\u00e1sra regisztr\u00e1ltak sz\u00e1ma jelenleg 3818.\n\u00a0\u00a0\u00a0\u00a0Az alezredes azt is elmondta, hogy Magyarorsz\u00e1g \u00e1llamhat\u00e1rain jelenleg j\u00f3 \u00fctemben lehet k\u00f6zlekedni, a r\u00f6szkei aut\u00f3p\u00e1lya-hat\u00e1r\u00e1tkel\u0151helyn\u00e9l van h\u00e1rom\u00f3r\u00e1s v\u00e1rakoz\u00e1si id\u0151 a bel\u00e9p\u0151 oldalon a teherforgalomban.\n\nMTI 2021. m\u00e1rcius 4.\n\n"}]