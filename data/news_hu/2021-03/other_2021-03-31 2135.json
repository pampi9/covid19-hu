[{"date": "2021-03-31 21:35", "url": "https://koronavirus.gov.hu/cikkek/orban-viktor-egyetlen-modon-tudjuk-megallitani-virust-oltassal", "h1": "Orb\u00e1n Viktor: egyetlen m\u00f3don tudjuk meg\u00e1ll\u00edtani a v\u00edrust, olt\u00e1ssal", "body": "\nA minisztereln\u00f6k szerint egyetlen m\u00f3don lehet meg\u00e1ll\u00edtani a koronav\u00edrust: olt\u00e1ssal. Orb\u00e1n Viktor az M1 aktu\u00e1lis csatorn\u00e1n szerda este sug\u00e1rzott interj\u00faban hangs\u00falyozta: a korl\u00e1toz\u00f3 int\u00e9zked\u00e9sek csak lass\u00edtj\u00e1k a j\u00e1rv\u00e1nyt.\n\n\nA brit v\u00edrusmut\u00e1ns agressz\u00edven terjed\nOrb\u00e1n Viktor azt mondta: a harmadik hull\u00e1m, a brit v\u00edrus hull\u00e1ma, amely sokkal agressz\u00edvabb, mint a kor\u00e1bbi volt, \u00e9s gyorsabban is terjed.\n\u00a0\u00a0\u00a0\u00a0Am\u00edg a fert\u0151z\u00e9sek elszigeteltek voltak, addig a z\u00e1r\u00e1s, az otthon marad\u00e1s seg\u00edtett, most azonban m\u00e1r t\u00f6meges a fert\u0151z\u00e9s, \u00e9s ezt a z\u00e1r\u00e1sok \u00e9s a korl\u00e1toz\u00e1sok csak lass\u00edtani tudj\u00e1k, meg\u00e1ll\u00edtani m\u00e1r nem - k\u00f6z\u00f6lte.\n\nAz olt\u00e1s tudja meg\u00e1ll\u00edtani a j\u00e1rv\u00e1nyt\u00a0\u00a0\u00a0\u00a0\n\"Tavasszal el\u00e9g volt korl\u00e1toz\u00e1sokat bevezetni, \u00e9s azzal meg lehetett \u00e1ll\u00edtani a fert\u0151z\u00e9st, ez nem olyan v\u00edrus, itt most m\u00e1r csak lass\u00edtani tudunk, ha korl\u00e1tozunk\" - jelentette ki. \"Egyetlen orvoss\u00e1g van, egyetlen m\u00f3don tudjuk meg\u00e1ll\u00edtani, nem egyszer\u0171en csak lass\u00edtani, hanem meg\u00e1ll\u00edtani vagy meg\u00f6lni ezt a v\u00edrust, ez pedig az olt\u00e1s\". Ez\u00e9rt most minden er\u0151nket az olt\u00e1sra kell \u00f6sszpontos\u00edtani - mondta.\n\u00a0\u00a0\u00a0\u00a0A korm\u00e1nyf\u0151 k\u00f6z\u00f6lte: szerd\u00e1n 2 011 029 ember sz\u00e1m\u00e1ra el\u00e9rhet\u0151 vakcina-mennyis\u00e9gn\u00e9l tartott Magyarorsz\u00e1g, \u00e1prilis 4-ig lesz 2 milli\u00f3 356 ezernyi vakcina, m\u00e1jus elej\u00e9n pedig 4 milli\u00f3 121 ezer. Ebben a Keletr\u0151l \u00e9s a Nyugatr\u00f3l \u00e9rkez\u0151 olt\u00e1sok is benne vannak.\n\u00a0\u00a0\u00a0\u00a0A korm\u00e1nyf\u0151 v\u00e1rakoz\u00e1sai szerint m\u00e1jus v\u00e9g\u00e9re, j\u00fanius elej\u00e9re el lehet jutni a 7 milli\u00f3 els\u0151 olt\u00e1sra el\u00e9rhet\u0151 vakcinamennyis\u00e9ghez. Azt mondta: rem\u00e9nyei szerint valamikor \u00e1prilis v\u00e9g\u00e9n, m\u00e1jus elej\u00e9n, aki regisztr\u00e1lt, hozz\u00e1juthat az els\u0151 vakcin\u00e1hoz.\nAz \u00fajraind\u00edt\u00e1st csak fokozatosan lehet majd megkezdeni, ha m\u00e1r legal\u00e1bb 2,5 milli\u00f3 beoltott lesz\n\n\u00a0\u00a0\u00a0\u00a0A korm\u00e1nyf\u0151 \u00fagy v\u00e9lte: a k\u00e9t \u00e9s f\u00e9l milli\u00f3s beoltotts\u00e1g meglesz \"valamikor h\u00fasv\u00e9t ut\u00e1nra\", ami lehet\u0151v\u00e9 teszi, hogy elinduljon a l\u00e9pcs\u0151zetes \u00fajranyit\u00e1s.\n\u00a0\u00a0\u00a0\u00a0Ki lehet nyitni az iskol\u00e1kat, valamint \u00fajra lehet nyitni a boltokat is egy \u00fajfajta biztons\u00e1gi rendszerrel, ami azt jelenti, hogy 10 n\u00e9gyzetm\u00e9terenk\u00e9nt majd egy vev\u0151 tart\u00f3zkodhat bent - mondta.\n\u00a0\u00a0\u00a0\u00a0Ezt k\u00f6vet\u0151en j\u00f6het a harmadik, negyedik l\u00e9p\u00e9s, ezekr\u0151l azonban a minisztereln\u00f6k m\u00e9g nem akar besz\u00e9lni, mondv\u00e1n, hogy \"most m\u00e9g t\u00fals\u00e1gosan szemben \u00e1ll egym\u00e1ssal a napi fert\u0151z\u00e9sek magas sz\u00e1ma \u00e9s az el\u00e9rhet\u0151 vakcin\u00e1k sz\u00e1ma\".\n\u00a0\u00a0\u00a0\u00a0Ugyanakkor - folytatta - a vakcin\u00e1k sz\u00e1ma n\u0151, ami meg fogja v\u00e1ltoztatni a fert\u0151z\u00e9sek sz\u00e1m\u00e1t, a hangulatunkat, a viszonyunkat az eg\u00e9sz probl\u00e9m\u00e1hoz, \u00e9s egyre racion\u00e1lisabban, \u00e9rtelmesebben lehet besz\u00e9lni az \u00fajraind\u00edt\u00e1s \u00e9ppen soron k\u00f6vetkez\u0151 l\u00e9p\u00e9s\u00e9r\u0151l.\n\u00a0\u00a0\u00a0\u00a0Azt \u00edg\u00e9rte: mindig egy h\u00e9ttel a soron k\u00f6vetkez\u0151 l\u00e9p\u00e9s el\u0151tt t\u00e1j\u00e9koztatni fogja a nyilv\u00e1noss\u00e1got arr\u00f3l, hogy az operat\u00edv t\u00f6rzs milyen \u00fajraind\u00edt\u00e1si l\u00e9p\u00e9st hat\u00e1rozott el.\n\nAz olt\u00e1s ellen hangolni s\u00falyos felel\u0151tlens\u00e9g\u00a0 \u00a0\nOrb\u00e1n Viktor arra k\u00e9rt mindenkit, hogy tartsa be a szab\u00e1lyokat. \"Nem sok szab\u00e1ly van, de azok egyszer\u0171ek, vil\u00e1gosak \u00e9s \u00e9rthet\u0151ek. \u00c9rdemes \u00e9s be is lehet \u0151ket tartani\" - jelentette ki.\n\u00a0\u00a0\u00a0\u00a0Nagyon fontosnak nevezte, hogy az olt\u00e1sellenes hangoknak ne adjanak teret.\n\u00a0\u00a0\u00a0\u00a0Szerinte az olt\u00e1s ellen hangulatot kelteni, az olt\u00e1s ellen agit\u00e1lni, t\u00f6bb mint hiba: b\u0171nnek is nevezhet\u0151, hiszen aki az\u00e9rt nem oltatja be mag\u00e1t, mert hallgatott az olt\u00e1sellenes politikusokra vagy \u00e1ldoktorokra, az k\u00f6nnyen meghalhat.\n\u00a0\u00a0\u00a0\u00a0Hozz\u00e1tette: meg\u00e9rti ha egyesek nem oltatj\u00e1k be magukat, de \u0151ket is arra k\u00e9rte, hogy ne besz\u00e9ljenek le m\u00e1sokat az olt\u00e1sr\u00f3l.\u00a0\u00a0\u00a0\u00a0\n\nA magyar eg\u00e9szs\u00e9g\u00fcgy felk\u00e9sz\u00fclt\u00a0\n\u00a0\u00a0\u00a0A k\u00f3rh\u00e1zi kapacit\u00e1sokr\u00f3l sz\u00f3lva m\u00e9ltatta az orvosok, h\u00e1ziorvosok \u00e9s az \u00e1pol\u00f3k emberfeletti munk\u00e1j\u00e1t. A korm\u00e1nyf\u0151 \u00fagy l\u00e1tja, b\u00e1r nagy er\u0151fesz\u00edt\u00e9sek \u00e1r\u00e1n, de lesz elegend\u0151 ember. \u00a0\u00a0\u00a0\u00a0\"Emberfeletti munka \u00e1r\u00e1n, de m\u0171k\u00f6dni fognak a k\u00f3rh\u00e1zaink\" - jelentette ki Orb\u00e1n Viktor, aki szerint sokkal jobb \u00e1llapotban van, k\u00fcl\u00f6n\u00f6sen a hum\u00e1n er\u0151forr\u00e1s tekintet\u00e9ben a magyar eg\u00e9szs\u00e9g\u00fcgy, mint azt kor\u00e1bban tal\u00e1n sokan gondolt\u00e1k.\n\u00a0\u00a0\u00a0\u00a0Elmondta: a koronav\u00edrus miatt elk\u00fcl\u00f6n\u00edtett, kijel\u00f6lt \u00e1gyaknak a fele m\u00e9g szabad, \u00e9s k\u00f6r\u00fclbel\u00fcl k\u00e9tszer annyi l\u00e9legeztet\u0151 k\u00e9sz\u00fcl\u00e9k van azonnal bevethet\u0151 \u00e1llapotban, \u00e1ggyal egy\u00fctt, mint amennyi \u00e1gyon most \u00e9ppen fekszenek.\n\u00a0\u00a0\u00a0\u00a0Azt k\u00e9rte mindenkit\u0151l, hogy adjanak meg minden t\u00e1mogat\u00e1st az \u00e1pol\u00f3knak \u00e9s az orvosoknak, \"r\u00e9mh\u00edrkelt\u00e9sekkel\" ne nehez\u00edts\u00e9k a munk\u00e1jukat.\n\u00a0\u00a0\u00a0\u00a0Nem most van az ideje annak, hogy bemenj\u00fcnk a k\u00f3rh\u00e1zakba, \"kamuvide\u00f3kat vagy \u00e1lh\u00edreket gy\u00e1rtsunk\" - hangs\u00falyozta.\n\u00a0\u00a0\u00a0\u00a0A korm\u00e1nyf\u0151 kit\u00e9rt arra is, \u00fagy l\u00e1tja, hogy a fontos ell\u00e1t\u00e1sb\u00f3l nem kellett senkit sem kivenni, vagyis a kett\u0151s nyom\u00e1st: a koronav\u00edrussal fert\u0151z\u00f6ttek \u00e9s a legs\u00falyosabb betegek ell\u00e1t\u00e1s\u00e1t egyszerre k\u00e9pes megoldani az eg\u00e9szs\u00e9g\u00fcgy.\n\u00a0A pedag\u00f3gusok olt\u00e1s\u00e1r\u00f3l\n\n\u00a0\u00a0\u00a0\u00a0A pedag\u00f3gusok olt\u00e1s\u00e1val kapcsolatban a minisztereln\u00f6k elmondta: \u00fagy l\u00e1tja, b\u0151 egy h\u00e9ttel az iskol\u00e1k \u00fajraind\u00edt\u00e1sa el\u0151tt megkaphatj\u00e1k az els\u0151 olt\u00e1st, \u00e9s szerinte ezzel m\u00e1r lehet v\u00e1llalni az oktat\u00e1st. \u00a0\u00a0\u00a0\u00a0Megjegyezte: meg\u00e9rti, ha valaki \u00edgy sem v\u00e1llalja, de nem kell agit\u00e1lni az iskol\u00e1k \u00fajranyit\u00e1sa ellen, mert a gyerekekre is \u00e9s a sz\u00fcl\u0151k \u00e9rdekeire is tekintettel kell lenni, nekik pedig az az \u00e9rdek\u00fck, hogy biztons\u00e1gos k\u00f6rnyezetben min\u00e9l hamarabb meg tudjanak indulni az iskol\u00e1k.\nAz\u00a0\u00fajraind\u00edt\u00e1sr\u00f3l\n\n\u00a0\u00a0\u00a0\u00a0A k\u00f6zelg\u0151 h\u00fasv\u00e9ti \u00fcnnepekre utalva \u00fagy fogalmazott: \"A felt\u00e1mad\u00e1s az a gy\u0151zelem, \u00e9s most a gy\u0151zelem kapuj\u00e1ban \u00e1llunk\".\n\u00a0\u00a0\u00a0\u00a0A minisztereln\u00f6k szerint lesz m\u00e9g \"k\u00e9t-h\u00e1rom neh\u00e9z het\u00fcnk\", de ut\u00e1na \"a tam\u00e1skod\u00f3 bizonytalan hangok egyre ink\u00e1bb elhalkulnak majd\", \u00e9s egyre t\u00f6bb energi\u00e1t ford\u00edtunk az orsz\u00e1g t\u00e9nyleges \u00fajraind\u00edt\u00e1s\u00e1ra, \"a nyarunk pedig sz\u00e9p napos \u00e9s vid\u00e1m lesz\".\n\u00a0\u00a0\u00a0\u00a0\"Most azonban m\u00e9g a sz\u00edv\u00fcnk ink\u00e1bb azokkal van, akik elvesztett\u00e9k a hozz\u00e1tartoz\u00f3ikat, munkat\u00e1rsaikat, b\u00e1rmelyik szerett\u00fcket, \u00e9rt\u00fck im\u00e1dkozunk, \u00e9s sok er\u0151t k\u00edv\u00e1nunk azoknak a csal\u00e1doknak, akik vesztes\u00e9get szenvedtek el, \u00e9s k\u00f6zben k\u00e9sz\u00fcl\u00fcnk arra, hogy \u00fajraind\u00edtva a k\u00f6z\u00f6ss\u00e9geinket visszakapjuk a der\u0171s, boldog \u00e9s rem\u00e9nyteljes \u00e9let\u00fcnket, \u00e9s ez higgy\u00e9k el, m\u00e1r csak karny\u00fajt\u00e1snyi t\u00e1vols\u00e1gra van t\u0151l\u00fcnk.\" - fogalmazott.\n\u00a0\u00a0\u00a0\u00a0\u00dagy v\u00e9lte: a v\u00edrus el\u0151tti rem\u00e9nykelt\u0151 tervekhez kell visszat\u00e9rni - legyen sz\u00f3 a gazdas\u00e1gr\u00f3l, a demogr\u00e1fiai adatokr\u00f3l, a csal\u00e1dokr\u00f3l - ha nem is egyetlen l\u00e9p\u00e9sben, de meggy\u0151z\u0151d\u00e9se szerint a ny\u00e1r v\u00e9g\u00e9re biztosan.\n\nMTI\n\u00a0\n\n"}]