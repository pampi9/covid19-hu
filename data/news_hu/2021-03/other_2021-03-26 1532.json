[{"date": "2021-03-26 15:32", "url": "https://koronavirus.gov.hu/cikkek/itt-ellenorizheti-hogy-nyilvantartjak-e-ont-oltandokent", "h1": "Itt ellen\u0151rizheti, hogy nyilv\u00e1ntartj\u00e1k-e \u00d6nt oltand\u00f3k\u00e9nt", "body": "\nAzok a regisztr\u00e1ltak, akik m\u00e9g olt\u00e1sra v\u00e1rnak leellen\u0151rizhetik, hogy regisztr\u00e1ci\u00f3juk milyen st\u00e1tuszban van. A\u00a0Nemzeti Eg\u00e9szs\u00e9gbiztos\u00edt\u00e1si Alapkezel\u0151 egy internetes fel\u00fcletet nyitott erre a c\u00e9lra.\u00a0\n\nA vakcina regisztr\u00e1ci\u00f3 lek\u00e9rdez\u00e9s el\u00e9rhet\u0151s\u00e9ge:\u00a0https://vakcinareg.neak.gov.hu/regisztracio/\nEzen az oldalon a regisztr\u00e1lt, de m\u00e9g nem beoltott szem\u00e9lynek lehet\u0151s\u00e9ge ny\u00edlik lek\u00e9rdezni, hogy a\u00a0vakcinainfo.gov.hu\u00a0oldalon t\u00f6rt\u00e9nt online regisztr\u00e1ci\u00f3ja vagy a Magyar \u00c1llamkincst\u00e1rhoz visszak\u00fcld\u00f6tt pap\u00edr alap\u00fa jelentkez\u00e9s\u00e9nek feldolgoz\u00e1sa milyen st\u00e1tuszban van.\u00a0A regisztr\u00e1ltnak ehhez el\u00e9g megadnia a TAJ-sz\u00e1m\u00e1t \u00e9s a sz\u00fclet\u00e9si d\u00e1tum\u00e1t, amelynek elk\u00fcld\u00e9se ut\u00e1n a k\u00e9perny\u0151n egy IGEN vagy NEM \u00fczenetet fog l\u00e1tni.\n\nIGEN\u00a0\u00a0- Az \u00d6n vakcinaig\u00e9ny ir\u00e1nti regisztr\u00e1ci\u00f3ja \u00e9rv\u00e9nyes \u00e9s az szerepel a Nemzeti Eg\u00e9szs\u00e9gbiztos\u00edt\u00e1si Alapkezel\u0151 nyilv\u00e1ntart\u00e1s\u00e1ban.\u00a0Ez azt jelenti, hogy nyilv\u00e1n tartjuk \u00d6nt, mint oltand\u00f3 szem\u00e9lyt.\n\t\u00a0\nNEM\u00a0\u00a0-\u00a0Az \u00d6n vakcinaig\u00e9ny ir\u00e1nti regisztr\u00e1ci\u00f3ja m\u00e9g nem \u00e9rkezett meg a Nemzeti Eg\u00e9szs\u00e9gbiztos\u00edt\u00e1si Alapkezel\u0151h\u00f6z. Ennek oka lehet hib\u00e1san vagy hi\u00e1nyosan elk\u00fcld\u00f6tt regisztr\u00e1ci\u00f3 is, amely nem tette lehet\u0151v\u00e9 az azonos\u00edt\u00e1st. Ez esetben sem k\u00e9sett le a regisztr\u00e1ci\u00f3r\u00f3l, azt meg lehet ism\u00e9telni a pontos adatok megad\u00e1s\u00e1val.\n\nFontos tudni, hogy \u00d6n ak\u00e1r interneten, ak\u00e1r postai \u00faton regisztr\u00e1lt, a jelentkez\u00e9se elk\u00fcld\u00e9s\u00e9t\u0151l sz\u00e1m\u00edtva t\u00f6bb nap sz\u00fcks\u00e9ges ahhoz, hogy az adatait feldolgozz\u00e1k \u00e9s beker\u00fclj\u00f6n az oltand\u00f3k rendszer\u00e9be. A regisztr\u00e1ci\u00f3kor megadott adatok hiteless\u00e9g\u00e9t \u00e9s pontoss\u00e1g\u00e1t ugyanis term\u00e9szetesen ellen\u0151rzik. Ez azt jelenti, hogy senki ne ijedjen meg, ha jelentkez\u00e9se ut\u00e1n r\u00f6vid id\u0151vel azt az \u00fczenetet kapja, hogy \"regisztr\u00e1ci\u00f3ja m\u00e9g nem \u00e9rkezett meg\". Az adatok be\u00e9rkez\u00e9se \u00e9s feldolgoz\u00e1sa online jelentkez\u00e9se eset\u00e9n\u00a0p\u00e1r napot, postai \u00faton k\u00fcld\u00f6tt jelentkez\u00e9se eset\u00e9n nagyj\u00e1b\u00f3l\u00a0egy hetet vesz ig\u00e9nybe. Ez\u00e9rt az online regisztr\u00e1ci\u00f3j\u00e1t\u00f3l, illetve a postai lev\u00e9l visszak\u00fcld\u00e9s\u00e9t\u0151l sz\u00e1m\u00edtva a lek\u00e9rdez\u00e9st mindenk\u00e9ppen t\u00f6bb nap eltelt\u00e9vel \u00e9rdemes elv\u00e9gezni, \u00e9s azt\u00a0ak\u00e1r p\u00e1r nap k\u00fcl\u00f6nbs\u00e9ggel megism\u00e9telni.\u00a0Ha valaki az olt\u00e1sra t\u00f6rt\u00e9n\u0151 regisztr\u00e1ci\u00f3kor pontatlanul adta\u00a0meg adat\u00e1t, \u00e9s emiatt a neki k\u00fcld\u00f6tt \u00e9rtes\u00edt\u0151ben t\u00e9ves adatot tapasztal, akkor az\u00a0adatvedelem@neak.gov.hu\u00a0email c\u00edmen k\u00e9rheti a regisztr\u00e1ci\u00f3kor megadott adatai pontos\u00edt\u00e1s\u00e1t, jav\u00edt\u00e1s\u00e1t.\nAzok a regisztr\u00e1ltak, akik m\u00e9g nem kaptak olt\u00e1st, \u00e9s a lek\u00e9rdez\u00e9s sor\u00e1n meggy\u0151z\u0151dtek arr\u00f3l, hogy m\u00e1r\u00a0nyilv\u00e1n tartj\u00e1k \u0151ket beoltand\u00f3nak -\u00a0\u00a0az eddig m\u00e1r beoltottakhoz hasonl\u00f3an - \u00e9rtes\u00fclni fognak majd, hogy mely olt\u00f3ponton \u00e9s mikor v\u00e1rj\u00e1k \u0151ket olt\u00e1sra.\u00a0\u00a0Az olt\u00e1s folyamatos, jelenleg a regisztr\u00e1lt id\u0151sek olt\u00e1sa \u00e9lvez priorit\u00e1st. Az eddig regisztr\u00e1lt 65 \u00e9v felettiek 69%-a van jelenleg beoltva. Minden regisztr\u00e1lt sorra fog ker\u00fclni, a m\u00e9g olt\u00e1sra v\u00e1r\u00f3k sz\u00edves t\u00fcrelm\u00e9t k\u00e9rj\u00fck. Az olt\u00e1s gyorsas\u00e1g\u00e1t egyed\u00fcl a rendelkez\u00e9sre \u00e1ll\u00f3 vakcina korl\u00e1tozza.\n\n"}]