[{"date": "2021-03-28 11:40", "url": "https://koronavirus.gov.hu/cikkek/novak-katalin-elindult-varandosok-onkentes-beoltasa", "h1": "Nov\u00e1k Katalin: elindult a v\u00e1rand\u00f3sok \u00f6nk\u00e9ntes beolt\u00e1sa", "body": "\n\u00a0Miut\u00e1n a szakmai \u00e1ll\u00e1sfoglal\u00e1s megsz\u00fcletett a v\u00e1rand\u00f3sok olt\u00e1s\u00e1nak lehet\u0151s\u00e9g\u00e9r\u0151l, soron k\u00edv\u00fcl lehet\u0151v\u00e9 teszik a kismam\u00e1k biztons\u00e1gos vakcin\u00e1val t\u00f6rt\u00e9n\u0151 beolt\u00e1s\u00e1t - \u00edrta Nov\u00e1k Katalin csal\u00e1dok\u00e9rt felel\u0151s t\u00e1rca n\u00e9lk\u00fcli miniszter vas\u00e1rnap a k\u00f6z\u00f6ss\u00e9gi oldal\u00e1n.\n\n\u00a0K\u00f6z\u00f6lte: arra k\u00e9rik a v\u00e1rand\u00f3sokat, hogy regisztr\u00e1ljanak a\u00a0www.vakcinainfo.gov.hu\u00a0honlapon, majd vegy\u00e9k fel a kapcsolatot a h\u00e1ziorvossal, aki megszervezi az olt\u00e1sukat a k\u00f3rh\u00e1zi olt\u00f3ponton.\n\u00a0\u00a0\u00a0\u00a0A miniszter ismertette: minden megy\u00e9ben \u00e9s a f\u0151v\u00e1rosban is lesz kijel\u00f6lt k\u00f3rh\u00e1zi olt\u00f3pont, ahol a regisztr\u00e1ci\u00f3t k\u00f6vet\u0151en a v\u00e1rand\u00f3s el\u0151zetesen maga is k\u00e9rhet majd id\u0151pontot az olt\u00e1sra. Ezek list\u00e1j\u00e1t \u00e9s el\u00e9rhet\u0151s\u00e9g\u00e9t j\u00f6v\u0151 h\u00e9t k\u00f6zep\u00e9n teszik k\u00f6zz\u00e9 a koronavirus.gov.hu honlapon.\n\u00a0\u00a0\u00a0\u00a0Nov\u00e1k Katalin arra k\u00e9rte a v\u00e1rand\u00f3sokat, hogy az olt\u00e1shoz ne felejts\u00e9k otthon a v\u00e1rand\u00f3sgondoz\u00e1si kisk\u00f6nyv\u00fcket sem.\n\u00a0\u00a0\u00a0\u00a0Az olt\u00e1shoz Pfizer- \u00e9s Moderna-vakcin\u00e1kat lehet haszn\u00e1lni a szakmai ir\u00e1nymutat\u00e1s szerint, amely az els\u0151 olt\u00e1st a v\u00e1rand\u00f3ss\u00e1g 12. hete ut\u00e1n, a m\u00e1sodik olt\u00e1st a sz\u00fcl\u00e9s ut\u00e1n javasolja beadni - \u00edrta bejegyz\u00e9s\u00e9ben a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter.\nMTI 2021. m\u00e1rcius 28.\n\n"}]