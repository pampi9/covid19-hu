[{"date": "2021-03-11 18:46", "url": "https://koronavirus.gov.hu/cikkek/koronavirusos-vagyok", "h1": "Koronav\u00edrusos vagyok? ", "body": "\nNagyon er\u0151s a j\u00e1rv\u00e1ny harmadik hull\u00e1ma, er\u0151sebb mint az eddigiek. A brit v\u00edrusmut\u00e1ns nagyon gyorsan terjed, \u00e9s sok beteget produk\u00e1l. Nemcsak id\u0151sek, hanem fiatalabbak is megbetegedhetnek s\u00falyosan. Ha idej\u00e9ben felismerj\u00fck a t\u00fcneteket magunkon vagy m\u00e1sokon, azzal is sokat tehet\u00fcnk a miel\u0151bbi gy\u00f3gyul\u00e1s\u00e9rt \u00e9s a j\u00e1rv\u00e1ny megf\u00e9kez\u00e9s\u00e9\u00e9rt. A leggyakoribb t\u00fcnetek: a l\u00e1z, a sz\u00e1raz k\u00f6h\u00f6g\u00e9s, a l\u00e9gszomj, valamint az \u00edz- \u00e9s a szagl\u00e1s\u00e9rz\u00e9kel\u00e9s zavara, sokakn\u00e1l el\u0151fordul hasmen\u00e9s, leverts\u00e9g, izomf\u00e1jdalom is. A koronav\u00edrus b\u00e1rhol jelen van, b\u00e1rki hordozhatja \u00e9s b\u00e1rkit megfert\u0151zhet.\n\n\nA koronav\u00edrus okozta megbeteged\u00e9s leggyakoribb t\u00fcnetei: \n\nl\u00e1z\nsz\u00e1raz k\u00f6h\u00f6g\u00e9s \nl\u00e9gszomj\nizomf\u00e1jdalom\nf\u00e1rad\u00e9konys\u00e1g, leverts\u00e9g\norrdugul\u00e1s, orrfoly\u00e1s\ntorokf\u00e1j\u00e1s\nhasmen\u00e9s\n\u00edz- \u00e9s a szagl\u00e1s\u00e9rz\u00e9kel\u00e9s zavara, vagy elveszt\u00e9se.\n\nA t\u00fcnetek jelentkezhetnek egy\u00fctt vagy \u00f6n\u00e1ll\u00f3an is.\nMit tegyen, ha a fenti t\u00fcneteket \u00e9szleli mag\u00e1n? \n\n\u00a0\u00a0\u00a0\u00a0\u00a0\u00a0\u00a0 K\u00e9rj\u00fck, hogy maradjon otthon, ne menjen k\u00f6z\u00f6ss\u00e9gbe, am\u00edg a t\u00fcnetei el nem m\u00falnak! Fontos tudni, hogy a v\u00edrust a fenti t\u00fcnetek idej\u00e9n terjesztheti\u00a0 legink\u00e1bb.\n\u00a0\u00a0\u00a0\u00a0\u00a0\u00a0\u00a0 H\u00e1ziorvos\u00e1t ne szem\u00e9lyesen keresse, hanem telefonon h\u00edvja fel! Ha a h\u00e1ziorvos telefonos kik\u00e9rdez\u00e9se alapj\u00e1n felmer\u00fcl a koronav\u00edrus fert\u0151z\u00e9s gyan\u00faja, akkor tesztet rendel el.\n\t\u00a0 \u00a0 \u00a0 \u00a0\u00a0Enyhe t\u00fcnetek eset\u00e9n nem ig\u00e9nyel k\u00f3rh\u00e1zi kezel\u00e9st, otthon\u00e1ban is gy\u00f3gyulhat. A h\u00e1ziorvos m\u00e1r az otthon gy\u00f3gyul\u00f3, enyhe \u00e9s k\u00f6z\u00e9ps\u00falyos t\u00fcnetes betegeknek is fel\u00edrhatja receptre a Favipiravir gy\u00f3gyszert, amely megel\u0151zi a betegs\u00e9g s\u00falyosabbra fordul\u00e1s\u00e1t.\n\u00a0\u00a0\u00a0\u00a0\u00a0\u00a0\u00a0 Ha a t\u00fcnetek s\u00falyosabbakra fordulnak \u00a0(pl.\u00a0nem m\u00falik a l\u00e1z, neh\u00e9zl\u00e9gz\u00e9s, l\u00e9gszomj,\u00a0t\u00fcd\u0151gyullad\u00e1s), akkor k\u00f3rh\u00e1zi kezel\u00e9sre van sz\u00fcks\u00e9g.\n\nNe feledje, hogy\u00a0 leghat\u00e9konyabb fegyver a v\u00edrus ellen a v\u00e9d\u0151olt\u00e1s!\u00a0 M\u00e1r egy olt\u00e1s is jelent\u0151sen n\u00f6veli a v\u00e9detts\u00e9get a betegs\u00e9g s\u00falyos lefoly\u00e1sa ellen. Magyarorsz\u00e1gon az olt\u00e1s ingyenes \u00e9s \u00f6nk\u00e9ntes, regisztr\u00e1lni a www.vakcinainfo.gov.hu honlapon lehet.\nVigy\u00e1zzanak magukra, vigy\u00e1zzunk egym\u00e1sra!\n\n\n"}]