[{"date": "2021-03-05 10:13", "url": "https://koronavirus.gov.hu/cikkek/orban-most-zarnunk-kell-ahhoz-hogy-husvetkor-nyithassunk", "h1": "Orb\u00e1n: most z\u00e1rnunk kell ahhoz, hogy h\u00fasv\u00e9tkor nyithassunk", "body": "\nMost z\u00e1rnunk kell ahhoz, hogy h\u00fasv\u00e9tkor nyithassunk - mondta Orb\u00e1n Viktor p\u00e9nteken a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban. A minisztereln\u00f6k hozz\u00e1tette: \"Az biztos, hogy a mostani k\u00e9thetes z\u00e1r\u00e1ssal befordultunk a c\u00e9legyenesbe, most m\u00e1r a v\u00edrus elleni h\u00e1bor\u00fanak utols\u00f3 szakasz\u00e1ban, a c\u00e9legyenesben vagyunk\".\n\n\nAz \u00fajraind\u00edt\u00e1s c\u00e9legyenes\u00e9ben vagyunk, de el\u0151tte le kell t\u00f6rni a harmadik hull\u00e1mot\nOrb\u00e1n Viktor a szigor\u00edt\u00e1sokr\u00f3l sz\u00f3lva kijelentette: nem volt m\u00e1s v\u00e1laszt\u00e1suk, mert a j\u00e1rv\u00e1ny\u00fcgyi szakemberek azt mondt\u00e1k, \"trag\u00e9dia lesz\", ha nem l\u00e9pnek.\nMost z\u00e1rnunk kell ahhoz, hogy h\u00fasv\u00e9t k\u00f6rny\u00e9k\u00e9n nyithassunk - fogalmazott, jelezve, hogy m\u00e1rcius 15-ig v\u00e1rj\u00e1k a v\u00e9lem\u00e9nyeket a nyit\u00e1sr\u00f3l sz\u00f3l\u00f3 konzult\u00e1ci\u00f3hoz, \u00e9s az ezt k\u00f6vet\u0151 h\u00e9ten megtervezik, hogy h\u00fasv\u00e9tkor milyen fokozatos l\u00e9p\u00e9sekkel tudnak nyitni.\u00a0\u00a0\u00a0\nA h\u00e9tf\u0151t\u0151l \u00e9letbe l\u00e9p\u0151 korl\u00e1toz\u00e1sokr\u00f3l\n\nA korl\u00e1toz\u00e1sokkal kapcsolatban bejelentette: a b\u00f6lcs\u0151d\u00e9ket egyel\u0151re megpr\u00f3b\u00e1lj\u00e1k nyitva tartani, a vir\u00e1gosok pedig a n\u0151napra tekintettel m\u00e1rcius 8-\u00e1n m\u00e9g nyitva lehetnek.\n\u00a0\u00a0\u00a0Meger\u0151s\u00edtette: az \u00f3vod\u00e1k \u00e9s az \u00e1ltal\u00e1nos iskol\u00e1k bez\u00e1rnak, ugyanakkor a b\u00f6lcs\u0151d\u00e9kn\u00e9l a fert\u0151z\u00e9sek egyel\u0151re olyan alacsony sz\u00e1mot mutatnak, hogy azokat megpr\u00f3b\u00e1lj\u00e1k nyitva tartani.\nK\u00f6z\u00f6lte: az \u00e9lethez sz\u00fcks\u00e9ges szolg\u00e1ltat\u00e1sok, \u00edgy az \u00e9lelmiszerboltok \u00e9s a tavaszi kerti munk\u00e1hoz sz\u00fcks\u00e9ges eszk\u00f6z\u00f6ket \u00e1rul\u00f3 boltok nyitva lesznek, de minden m\u00e1snak, \u00edgy az \u00e9ttermeknek, kaszin\u00f3knak, sz\u00e1llod\u00e1knak, m\u0171szaki- \u00e9s sz\u00f3rakoztat\u00f3cikkeket \u00e1rus\u00edt\u00f3 boltoknak mind be kell z\u00e1rniuk.\n\u00a0 \u00a0K\u00f6z\u00f6lte azt is: a n\u0151napra tekintettel m\u00e1rcius 8-\u00e1n, h\u00e9tf\u0151n a vir\u00e1gboltok nyitva maradhatnak, de ut\u00e1na nekik is be kell z\u00e1rniuk.\n\nKiterjesztj\u00fck a b\u00e9rt\u00e1mogat\u00e1st\n\nMeger\u0151s\u00edtette: a m\u00e1r l\u00e9tez\u0151, a turizmushoz kapcsol\u00f3d\u00f3 \u00e1gazatokra vonatkoz\u00f3 b\u00e9rt\u00e1mogat\u00e1st \u00e9s ad\u00f3kedvezm\u00e9nyt kiterjesztik azokra a szektorokra, amelyeket \u00e9rint ez a korl\u00e1toz\u00e1s. Bejelentette: nemcsak a z\u00e1r\u00e1ssal \u00e9rintett k\u00e9t h\u00e9tre, hanem az eg\u00e9sz m\u00e1rciusi h\u00f3napra elengedik az \u00f6nkorm\u00e1nyzati \u00e9s \u00e1llami tulajdonban l\u00e9v\u0151 \u00fczlethelyis\u00e9get b\u00e9rl\u0151k b\u00e9rleti d\u00edj\u00e1t, illetve az \u00e9rinett szektorok a teljes h\u00f3napra megkapj\u00e1k majd a b\u00e9rt\u00e1mogat\u00e1st \u00e9s az ad\u00f3kedvezm\u00e9nyeket is.\nA j\u00e1rv\u00e1ny harmadik hull\u00e1ma er\u0151sebb, mint az el\u0151z\u0151ek voltak\n\nA korm\u00e1nyf\u0151 hangs\u00falyozta: a j\u00e1rv\u00e1ny m\u00e1sodik hull\u00e1ma er\u0151sebb volt, mint az els\u0151, a harmadik hull\u00e1m pedig er\u0151sebb lesz, mint a m\u00e1sodik volt.\n\u00a0\u00a0\u00a0\u00a0Ismertette: a p\u00e9nteki adatok szerint 6369 \u00faj fert\u0151z\u00f6tt volt, meghalt 143 ember, l\u00e9legeztet\u0151g\u00e9pen 677 ember van, az elhal\u00e1lozottak \u00e1tlag\u00e9letkora 75,5 \u00e9v, azaz tov\u00e1bbra is az id\u0151sek vannak vesz\u00e9lyben. K\u00f6z\u00f6lte azt is: jelenleg 6867-en vannak k\u00f3rh\u00e1zban, azonban ez a sz\u00e1m 15 ezerre vagy ak\u00e1r m\u00e9g 20 ezerre is felmehet.\n\u00a0\u00a0\u00a0\u00a0\nAz eg\u00e9szs\u00e9g\u00fcgyet felk\u00e9sz\u00edtett\u00fck\n\nA helyzet kezel\u00e9s\u00e9hez k\u00f3rh\u00e1zi \u00e1gyak, l\u00e9legeztet\u0151k\u00e9sz\u00fcl\u00e9kek \u00e9s emberek kellenek - mondta, jelezve, hogy az emberekn\u00e9l kirendel\u00e9sekkel fognak dolgozni, a bels\u0151 tartal\u00e9kokon k\u00edv\u00fcl a k\u00f3rh\u00e1zak k\u00f6z\u00f6tt is \u00e1tmozgatnak, \u00e9s bevonj\u00e1k a munk\u00e1ba a rezidenseket \u00e9s a v\u00e9gz\u0151s medikus hallhat\u00f3kat is, illetve lehet, hogy sor ker\u00fcl a mag\u00e1neg\u00e9szs\u00e9g\u00fcgyben dolgoz\u00f3k k\u00f6telez\u0151 bevon\u00e1s\u00e1ra is.\n\"Lesz el\u00e9g \u00e1gy, lesz el\u00e9g l\u00e9legeztet\u0151k\u00e9sz\u00fcl\u00e9k, \u00e9s lesz el\u00e9g ember is\" - sz\u00f6gezte le.\n\nA v\u00edrusmut\u00e1nsok miatt szigorodik a hat\u00e1r\u00e1tl\u00e9p\u00e9s\nA korm\u00e1nyf\u0151 az utaz\u00e1sokkal kapcsolatban arra k\u00e9rt mindenkit, hogy a vesz\u00e9lyes helyekre tervezett luxusvak\u00e1ci\u00f3kat halassz\u00e1k el, mert hazahozhatnak olyan v\u00edrusmut\u00e1nsokat, amelyek bajba sodorhatnak m\u00e1sokat.\n\nA j\u00e1rv\u00e1nyb\u00f3l az egyetlen kivezet\u0151 \u00fat a v\u00e9d\u0151olt\u00e1s, \u00e9s Magyarorsz\u00e1gon j\u00f3l halad az olt\u00e1s\n\nA minisztereln\u00f6k szerint j\u00f3l haladnak az olt\u00e1si tervvel, eddig 862 953 f\u0151t oltottak be, p\u00e9ntek hajnalig 2 813 668-an regisztr\u00e1ltak az olt\u00e1sra.\n\u00a0\u00a0\u00a0\u00a0A korm\u00e1nyf\u0151 szerint \u00e1prilis els\u0151 het\u00e9re 2 milli\u00f3 400 ezernyi beolt\u00e1st \u00e9rnek el, m\u00e1jus elej\u00e9re 4 milli\u00f3 700 ezret, j\u00falius elej\u00e9re pedig m\u00e1r 8 milli\u00f3 f\u00f6l\u00e9 tudnak ker\u00fclni.\n\nA br\u00fcsszeli vakcinabeszerz\u00e9si szerz\u0151d\u00e9sek nem kik\u00e9nyszer\u00edthet\u0151k\n\nA vakcinasz\u00e1ll\u00edtm\u00e1nyokr\u00f3l sz\u00f3lva elmondta: a k\u00ednaiak a sz\u00e1ll\u00edt\u00e1sokkal hib\u00e1tlanul teljes\u00edtenek, az oroszok kisebb cs\u00fasz\u00e1sokkal nagyj\u00e1b\u00f3l tartj\u00e1k az id\u0151pontokat, az EU-s megrendel\u00e9sek azonban megb\u00edzhatatlanok, nem tudni mikor \u00e9rkeznek \u00e9s hogyan. \u00dagy \u00e9rt\u00e9kelt: az Eur\u00f3pai Bizotts\u00e1g \u00e1ltal k\u00f6z\u00f6tt vakcinabeszerz\u00e9si szerz\u0151d\u00e9sek nem kik\u00e9nyszer\u00edthet\u0151k.\n\u00a0 A baloldal magatart\u00e1s\u00e1t Orb\u00e1n Viktor \u00fagy jellemezte: a v\u00edrus helyett a korm\u00e1nnyal k\u00fczdenek, \u00e9s Br\u00fcsszelt k\u00e9pviselik Magyarorsz\u00e1gon.\n\u00c1t kell \u00e1llni a t\u00f6meges, adatalap\u00fa olt\u00e1sra\n\nK\u00f6z\u00f6lte: az eddigi, a h\u00e1ziorvos \u00e9s beteg szem\u00e9lyes ismerets\u00e9g\u00e9n alapul\u00f3 olt\u00e1sokr\u00f3l \u00e1t kell \u00e1llni a t\u00f6meges, adatalap\u00fa olt\u00e1sra. Elismerte: ebben vannak technikai probl\u00e9m\u00e1k, el\u0151fordult, hogy olyat h\u00edvtak be olt\u00e1sra, aki m\u00e1r megkapta a vakcin\u00e1t vagy valakit lak\u00f3hely\u00e9t\u0151l t\u00e1voli olt\u00f3pontra h\u00edvtak be. Ez\u00e9rt d\u00f6nt\u00f6ttek arr\u00f3l, hogy meg kell \u00e1ll\u00edtani az eg\u00e9sz rendszert, \u00e9s az adatokat fel\u00fcl kell vizsg\u00e1lni. Egy operat\u00edv csoport is fel\u00e1ll, hogy ezeket a probl\u00e9m\u00e1kat kijav\u00edtsa, tov\u00e1bb\u00e1 van egy telefonsz\u00e1m, ahol k\u00f6zvetlen\u00fcl lehet jelezni, hogy ha valaki probl\u00e9m\u00e1t \u00e9szlel a rendszerben vagy saj\u00e1t mag\u00e1ra vonatkoz\u00f3an, \u00e9s tan\u00e1csot is kap a hiba kijav\u00edt\u00e1sa \u00e9rdek\u00e9ben.\n\nMTI 2021. m\u00e1rcius 5.\n\n"}]