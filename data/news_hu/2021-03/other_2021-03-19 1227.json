[{"date": "2021-03-19 12:27", "url": "https://koronavirus.gov.hu/cikkek/szijjarto-beruhazasi-rekordot-dontott-tavaly-magyarorszag", "h1": "Szijj\u00e1rt\u00f3: beruh\u00e1z\u00e1si rekordot d\u00f6nt\u00f6tt tavaly Magyarorsz\u00e1g", "body": "\nA koronav\u00edrus-j\u00e1rv\u00e1ny okozta kih\u00edv\u00e1sok ellen\u00e9re is beruh\u00e1z\u00e1si rekordot d\u00f6nt\u00f6tt tavaly Magyarorsz\u00e1g, mert 1494 v\u00e1llalat k\u00f6telezte el mag\u00e1t fejleszt\u00e9sek mellett - mondta Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter p\u00e9nteken Gy\u0151rben, ahol versenyk\u00e9pess\u00e9g-n\u00f6vel\u0151 t\u00e1mogat\u00e1si okiratot adott \u00e1t a Pannon Tools Kft.-nek.\n\n\nA t\u00e1rcavezet\u0151 hozz\u00e1tette, hogy az export ism\u00e9t 100 milli\u00e1rd eur\u00f3 f\u00f6l\u00e9 ment, amellyel a vil\u00e1gon a 34. legjobb teljes\u00edtm\u00e9nyt ny\u00fajtotta Magyarorsz\u00e1g \u00fagy, hogy lakoss\u00e1gsz\u00e1m tekintet\u00e9ben csak a 94. helyen \u00e1ll. Emellett ma m\u00e1r ism\u00e9t annyian dolgoznak az orsz\u00e1gban, mint a j\u00e1rv\u00e1ny el\u0151tt.\n\u00a0\u00a0\u00a0\u00a0Eml\u00e9keztetett, hogy a korm\u00e1ny minden id\u0151k \"egyik legrobusztusabb\" beruh\u00e1z\u00e1si t\u00e1mogat\u00e1si programj\u00e1t ind\u00edtotta el azon v\u00e1llalatok sz\u00e1m\u00e1ra, amelyek v\u00e1llalj\u00e1k, hogy nem bocs\u00e1tanak el egyetlen munkav\u00e1llal\u00f3t sem, emellett fejlesztenek.\n\u00a0\u00a0\u00a0\u00a0Elmondta, hogy a mintegy hetven embert foglalkoztat\u00f3, szersz\u00e1mokat \u00e9s alkatr\u00e9szeket gy\u00e1rt\u00f3 Pannon Tools Kft. 125 milli\u00f3 forintos kapacit\u00e1sn\u00f6vel\u0151 beruh\u00e1z\u00e1s\u00e1t a korm\u00e1ny 41 milli\u00f3 forinttal t\u00e1mogatja.\n\u00a0\u00a0\u00a0\u00a0A fejleszt\u00e9s eredm\u00e9nyek\u00e9nt mintegy negyven sz\u00e1zal\u00e9kkal n\u0151 a magyar csal\u00e1di tulajdonban l\u00e9v\u0151 c\u00e9g kapacit\u00e1sa, amely m\u00e1sok mellett a R\u00e1b\u00e1nak, az Audinak, az Alpine-nak \u00e9s a Suzukinak is a besz\u00e1ll\u00edt\u00f3ja.\n\u00a0\u00a0\u00a0\u00a0Hozz\u00e1tette, hogy a hazai f\u00e9mipar teljes\u00edtm\u00e9nye az \u00e9v els\u0151 h\u00f3napj\u00e1ban hat sz\u00e1zal\u00e9kkal emelkedett.\n\u00a0\u00a0\u00a0\u00a0Kit\u00e9rt arra is, hogy Gy\u0151r-Moson-Sopron megy\u00e9ben 63 v\u00e1llalat 45 milli\u00e1rd forintnyi beruh\u00e1z\u00e1st hajt v\u00e9gre, amellyel 14 500 ember munkahely\u00e9t v\u00e9dik meg.\n\nSzijj\u00e1rt\u00f3 P\u00e9ter kiemelte: a j\u00e1rv\u00e1ny kett\u0151s - gazdas\u00e1gi \u00e9s eg\u00e9szs\u00e9g\u00fcgyi - kih\u00edv\u00e1st hozott, \u00e9s a korm\u00e1ny erre \"rendk\u00edv\u00fcli v\u00e1laszt adott\", amely gazdas\u00e1gi szempontb\u00f3l m\u0171k\u00f6d\u00f6tt. Hozz\u00e1tette, hogy Br\u00fcsszel \u00e9s a baloldal is azt szerette volna, hogy a korm\u00e1ny seg\u00e9lyeket adjon, amelyr\u0151l azonban \"bebizonyosodott az elm\u00falt \u00e9vtizedekben, hogy bizonytalans\u00e1ghoz \u00e9s kiszolg\u00e1ltatotts\u00e1ghoz vezet\".\n\u00a0\u00a0\u00a0\u00a0Ha a korm\u00e1ny Br\u00fcsszelre \u00e9s a baloldalra hallgatott volna, akkor ezrekkel t\u00f6bben haltak volna meg Magyarorsz\u00e1gon, t\u00edzezrekkel t\u00f6bben fert\u0151z\u0151dtek volna meg, sz\u00e1zezrekkel t\u00f6bben vesz\u00edtett\u00e9k volna el munkahelyeiket \u00e9s ma 1 milli\u00f3 520 ezerrel kevesebb olt\u00f3anyag lenne Magyarorsz\u00e1gon, vagyis mintegy 750 ezer emberrel kevesebb kapott volna olt\u00e1st - mutatott r\u00e1 a miniszter.\n\u00a0\u00a0\u00a0\u00a0A keletr\u0151l beszerzett vakcin\u00e1kkal viszont a m\u00e1sodik legjobb oltotts\u00e1gi mutat\u00f3val rendelkezik Magyarorsz\u00e1g az Eur\u00f3pai Uni\u00f3ban - mondta.\n \u00a0\u00a0\u00a0\u00a0\nSimon R\u00f3bert Bal\u00e1zs, a t\u00e9rs\u00e9g fideszes orsz\u00e1ggy\u0171l\u00e9si k\u00e9pvisel\u0151je azt hangs\u00falyozta, hogy a gy\u0151ri ipari parkban mintegy t\u00edz orsz\u00e1g sz\u00e1z c\u00e9ge van jelen, amelyek a v\u00e1ros motorjai.\n\u00a0\u00a0\u00a0\u00a0Dominek \u00c1kos, a Pannon Tools Kft. c\u00e9gvezet\u0151je elmondta, hogy a beruh\u00e1z\u00e1s r\u00e9szek\u00e9nt megdupl\u00e1zz\u00e1k az 5500 n\u00e9gyzetm\u00e9teres gy\u00e1rt\u00f3ter\u00fclet\u00fcket.\n\u00a0\u00a0\u00a0\u00a0A c\u00e9get 1979-ben alap\u00edtott\u00e1k, els\u0151sorban aut\u00f3ipari c\u00e9gek sz\u00e1m\u00e1ra k\u00e9sz\u00edtenek szersz\u00e1mokat \u00e9s alkatr\u00e9szeket, de orvostechnikai m\u0171szereket \u00e9s \u00e9p\u00fcletg\u00e9p\u00e9szeti alkatr\u00e9szeket is gy\u00e1rtanak.\n\u00a0\u00a0\u00a0\u00a0A nyilv\u00e1nos c\u00e9ginform\u00e1ci\u00f3s adatok szerint 2019-ben a v\u00e1llalat \u00e1rbev\u00e9tele 1 milli\u00e1rd 803 milli\u00f3 forint volt, 15 milli\u00f3 forinttal magasabb, mint 2018-ban. Ebb\u0151l az export bev\u00e9tel 290 milli\u00f3 forint volt, amely 59 milli\u00f3 forinttal t\u00f6bb, mint az azt megel\u0151z\u0151 \u00e9vben. Az ad\u00f3zott eredm\u00e9ny 25 milli\u00f3 forint vesztes\u00e9get mutatott 2019-ben, szemben a 2018-ban el\u00e9rt 77 milli\u00f3 forint nyeres\u00e9ggel.\u00a0\u00a0\n\n\nMTI 2021. m\u00e1rcius 19.\n\n"}]