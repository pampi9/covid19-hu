[{"date": "2021-03-17 14:08", "url": "https://koronavirus.gov.hu/cikkek/gyorgy-istvan-az-eddig-regisztralt-idosek-tobb-mint-felet-mar-beoltottak", "h1": "Gy\u00f6rgy Istv\u00e1n: az eddig regisztr\u00e1lt id\u0151sek t\u00f6bb mint fel\u00e9t m\u00e1r beoltott\u00e1k", "body": "\nFolyamatosan \u00e9s \u00fctemesen zajlik az olt\u00e1s, az eddig regisztr\u00e1lt id\u0151sek t\u00f6bb mint fel\u00e9t m\u00e1r beoltott\u00e1k - k\u00f6z\u00f6lte a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra, az orsz\u00e1gos olt\u00e1si munkacsoport vezet\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n szerd\u00e1n.\n\n\nGy\u00f6rgy Istv\u00e1n elmondta: m\u00e1r 1 397 342 embert beoltottak, \u00f6sszesen t\u00f6bb mint 1,8 milli\u00f3 olt\u00e1st beadtak. Az ellenz\u00e9k \u00e1ltal sokat b\u00edr\u00e1lt olt\u00e1si program az egyik legsikeresebb az EU-ban - hangs\u00falyozta.\n\u00a0\u00a0\u00a0\u00a0A k\u00f6vetkez\u0151 h\u00e9ten f\u0151k\u00e9nt a regisztr\u00e1lt id\u0151sek olt\u00e1s\u00e1ra koncentr\u00e1lnak, mintegy 276 ezer id\u0151s olt\u00e1s\u00e1ra elegend\u0151 vakcina van. Emellett a v\u00e9dekez\u00e9sben r\u00e9szt vev\u0151 katon\u00e1k, rendv\u00e9delmi dolgoz\u00f3k, illetve eg\u00e9szs\u00e9g\u00fcgyi dolgoz\u00f3k, medikusok is t\u00f6bb t\u00edzezer olt\u00e1st kapnak meg - tette hozz\u00e1.\n\u00a0\u00a0\u00a0\u00a0\"Ism\u00e9telten k\u00e9rj\u00fck a baloldali polg\u00e1rmestereket, hogy ne botr\u00e1nypolitiz\u00e1l\u00e1sra ford\u00edts\u00e1k az energi\u00e1jukat, hanem az \u00e9rdemi seg\u00edts\u00e9gre! A h\u00e1ziorvosok munk\u00e1j\u00e1t \u00e9s kitart\u00e1s\u00e1t ez\u00faton is k\u00f6sz\u00f6nj\u00fck, komoly szerep h\u00e1rul r\u00e1juk az olt\u00e1sban\" - mondta az \u00e1llamtitk\u00e1r.\n\u00a0\u00a0\u00a0\u00a0Kiemelte: minden eszk\u00f6zt felhaszn\u00e1lnak arra, hogy a lehet\u0151 leggyorsabban beadj\u00e1k az olt\u00e1sokat, min\u00e9l el\u0151bb min\u00e9l t\u00f6bben kapj\u00e1k meg a vakcin\u00e1t, de az olt\u00e1s sebess\u00e9g\u00e9t az orsz\u00e1gba be\u00e9rkez\u0151 olt\u00f3anyagok mennyis\u00e9ge hat\u00e1rozza meg. Jelent\u0151sen f\u00e9kezi az olt\u00e1s menet\u00e9t, hogy az \u00edg\u00e9rtn\u00e9l kevesebb vakcina \u00e9rkezik az uni\u00f3s beszerz\u00e9sekb\u0151l, p\u00e9ld\u00e1ul az AstraZeneca bejelentette, hogy harmad\u00e1ra cs\u00f6kkenti a sz\u00e1ll\u00edtm\u00e1nyokat - k\u00f6z\u00f6lte Gy\u00f6rgy Istv\u00e1n.\n\u00a0\u00a0\u00a0\u00a0Hozz\u00e1tette: tov\u00e1bbra is a regisztr\u00e1lt id\u0151sek beolt\u00e1sa a legs\u00fcrget\u0151bb. Az \u0151 eset\u00fckben a v\u00e9d\u0151olt\u00e1s \u00e9letet menthet. A v\u00e9d\u0151olt\u00e1sra jelentkez\u0151k sz\u00e1ma m\u00e1r megk\u00f6zel\u00edti a 3 milli\u00f3 300 ezret, t\u00f6bbs\u00e9g\u00fck - 1,7 milli\u00f3 ember - 60 \u00e9v feletti. A regisztr\u00e1lt id\u0151sek t\u00f6bb mint fele m\u00e1r kapott olt\u00e1st, a m\u00e1sik fele viszont m\u00e9g h\u00e1travan, r\u00e1juk koncentr\u00e1lnak a k\u00f6vetkez\u0151 hetekben.\n\u00a0\u00a0\u00a0\u00a0A kedden \u00e9rkezett 120 ezer Pfizer-vakcin\u00e1b\u00f3l 98 ezret kapnak az id\u0151sek, az els\u0151k\u00f6r\u00f6s olt\u00e1sokra a megszokott m\u00f3don a h\u00e1ziorvosok szervezik az olt\u00f3pontokra az id\u0151seket. Tov\u00e1bbi 22 ezer Pfizer-olt\u00f3anyagot a m\u00e1sodik k\u00f6r\u00f6s olt\u00e1sokra fognak felhaszn\u00e1lni - mondta az \u00e1llamtitk\u00e1r.\n\u00a0\u00a0\u00a0\u00a0Kit\u00e9rt arra, a h\u00e9tf\u0151n felszabad\u00edtott 150 ezer Szputnyik vakcin\u00e1b\u00f3l 130 ezret szint\u00e9n olt\u00f3pontokra sz\u00e1ll\u00edtanak a regisztr\u00e1lt id\u0151seknek, tov\u00e1bbi 20 ezer adagot a v\u00e9dekez\u00e9sben r\u00e9szt vev\u0151 katon\u00e1k \u00e9s rendv\u00e9delmi dolgoz\u00f3k kapnak meg. A m\u00falt h\u00e9ten \u00e9rkezett AstraZeneca-vakcina nagy r\u00e9sz\u00e9t, 48 ezer adagot szint\u00e9n a regisztr\u00e1lt id\u0151sek kapj\u00e1k, kisebb r\u00e9sz\u00e9t medikusok, eg\u00e9szs\u00e9g\u00fcgyi dolgoz\u00f3k \u00e9s katon\u00e1k - tette hozz\u00e1.\n\u00a0\u00a0\u00a0\u00a0A k\u00f3rh\u00e1zi olt\u00f3pontokon a Pfizer-vakcin\u00e1val \u00e9s a Szputnyikkal folyik az olt\u00e1s, a h\u00e1ziorvosok \u00e1tlagosan 19 id\u0151s embert tudnak Pfizer- \u00e9s 25-\u00f6t Szputnyik-olt\u00e1sra bek\u00fcldeni. Ezen a h\u00e9ten t\u00f6bb mint 70 ezer m\u00e1sodik k\u00f6r\u00f6s olt\u00e1st is be tudnak adni - ismertette Gy\u00f6rgy Istv\u00e1n.\n\u00a0\u00a0\u00a0\u00a0K\u00f6z\u00f6lte: a baloldal tov\u00e1bbra is folytatja a zavarkelt\u00e9st az olt\u00e1sok kapcs\u00e1n. \u00c1lh\u00edr p\u00e9ld\u00e1ul az, hogy nem \u00e9rkezett olt\u00f3anyag a szakrendel\u0151be, pedig v\u00e1rt\u00e1k. A val\u00f3s\u00e1g az, hogy minden akt\u00edv olt\u00f3pontra megk\u00fcldt\u00e9k az olt\u00f3anyagot \u00e9s az oltand\u00f3k list\u00e1j\u00e1t, csak sajnos nincs el\u00e9g vakcina, hogy a szakrendel\u0151ket is bevonj\u00e1k - jegyezte meg az \u00e1llamtitk\u00e1r.\n\u00a0\u00a0\u00a0\u00a0Sz\u00f3lt arr\u00f3l, a h\u00e1ziorvosokt\u00f3l az \u00fctemes olt\u00e1si szakaszban napi 15 ember, a h\u00e9tv\u00e9gi t\u00f6meges olt\u00e1si szakaszban napi 40 ember beolt\u00e1s\u00e1ra sz\u00e1m\u00edtanak, ami\u00a0\u00a0\u00f3r\u00e1nk\u00e9nt 4-5 embert jelent, de jelenleg nincs ennyi olt\u00f3anyag. A heti olt\u00e1si programb\u00f3l l\u00e1tszik, hogy a h\u00e1ziorvosok 5-6 nap alatt 10 embert tudnak beoltani a rendel\u0151j\u00fckben, mivel nincs t\u00f6bb vakcina. Ehhez viszont nem kell k\u00fcls\u0151 helysz\u00edneken \u00fajabb olt\u00f3pontokat l\u00e9trehozni. Nem olt\u00f3pontokb\u00f3l van kev\u00e9s, hanem vakcin\u00e1b\u00f3l - sz\u00f6gezte le Gy\u00f6rgy Istv\u00e1n.\n\nMTI 2021. m\u00e1rcius 17.\n\n"}]