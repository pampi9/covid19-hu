[{"date": "2021-03-06 12:55", "url": "https://koronavirus.gov.hu/cikkek/kovacs-zoltan-hetvegen-ujabb-szazezer-ember-kaphatja-meg-az-oltast", "h1": "Kov\u00e1cs Zolt\u00e1n: a h\u00e9tv\u00e9g\u00e9n \u00fajabb sz\u00e1zezer ember kaphatja meg az olt\u00e1st", "body": "\nEzen a h\u00e9tv\u00e9g\u00e9n \u00fajabb sz\u00e1zezer honfit\u00e1rsunk kaphatja meg az olt\u00e1st, amivel vas\u00e1rnap est\u00e9re \u00e1tl\u00e9pj\u00fck az egymilli\u00f3s hat\u00e1rt - jelentette ki a nemzetk\u00f6zi kommunik\u00e1ci\u00f3\u00e9rt \u00e9s kapcsolatok\u00e9rt felel\u0151s \u00e1llamtitk\u00e1r a k\u00f6zm\u00e9di\u00e1nak.\n\n\u00a0\n\nKov\u00e1cs Zolt\u00e1n k\u00f6z\u00f6lte: az olt\u00e1si tervnek megfelel\u0151en ezen a h\u00e9tv\u00e9g\u00e9n is tervezetten \u00e9s nagy sz\u00e1mban oltj\u00e1k azokat, akik regisztr\u00e1ltak a vakcianinfo.gov.hu oldalon. Hozz\u00e1tette: Magyarorsz\u00e1g az \u00e1toltotts\u00e1g tekintet\u00e9ben a m\u00e1sodik Eur\u00f3p\u00e1ban, \u00e9s a magyar \u00fctemtervvel az orsz\u00e1g az eur\u00f3pai lista \u00e9l\u00e9re fog ker\u00fclni.\n\"Mindent megtesz\u00fcnk az\u00e9rt, hogy a regisztr\u00e1ltak a lehet\u0151 leghamarabb olt\u00e1shoz jussanak\" - fogalmazott Kov\u00e1cs Zolt\u00e1n, majd mindenkit arra biztatott, hogy regisztr\u00e1ljon az olt\u00e1s\u00e9rt.\n\nA v\u00edrus elleni k\u00fczdelem leghat\u00e9konyabb eszk\u00f6ze az olt\u00e1s, Magyarorsz\u00e1gon minden vakcina biztons\u00e1gos \u00e9s hat\u00e9kony - emelte ki.\nAz \u00e1llamtitk\u00e1r kit\u00e9rt arra is, hogy a magyar olt\u00e1si terv az Eur\u00f3pai Uni\u00f3n kereszt\u00fcl beszerzett vakcin\u00e1kon k\u00edv\u00fcl k\u00ednai \u00e9s orosz olt\u00f3anyagot is felhaszn\u00e1l. \"Ennek k\u00f6sz\u00f6nhetj\u00fck azt, hogy gyorsabban tudunk haladni, mint Eur\u00f3pa t\u00f6bbi r\u00e9sze\" - hangoztatta.\nKov\u00e1cs Zolt\u00e1n szavai szerint az olt\u00e1si terv v\u00e9grehajt\u00e1sa a kulcsa annak, hogy a lehet\u0151 leggyorsabban - l\u00e9p\u00e9sr\u0151l l\u00e9p\u00e9sre - vissza tudjunk majd t\u00e9rni a norm\u00e1lis \u00e9let\u00fcnkh\u00f6z.\n\nMTI\n\n"}]