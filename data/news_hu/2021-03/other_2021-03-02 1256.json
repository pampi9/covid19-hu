[{"date": "2021-03-02 12:56", "url": "https://koronavirus.gov.hu/cikkek/varga-mihaly-magyar-gazdasag-ellenallobb-az-unios-atlagnal", "h1": "Varga Mih\u00e1ly: a magyar gazdas\u00e1g ellen\u00e1ll\u00f3bb az uni\u00f3s \u00e1tlagn\u00e1l", "body": "\nA magyar gazdas\u00e1g ellen\u00e1ll\u00f3bb az uni\u00f3s \u00e1tlagn\u00e1l, \u00e9s hamarabb mag\u00e1ra tal\u00e1lt, mint a 2008-as v\u00e1ls\u00e1g ut\u00e1n - \u00edrta a p\u00e9nz\u00fcgyminiszter kedden a k\u00f6z\u00f6ss\u00e9gi oldal\u00e1n.\n\nVarga Mih\u00e1ly a tavalyi negyedik negyed\u00e9v gazdas\u00e1gi adataira reag\u00e1lt a bejegyz\u00e9s\u00e9ben. A K\u00f6zponti Statisztikai Hivatal (KSH) kedden k\u00f6z\u00f6lte, hogy 2020 utols\u00f3 3 h\u00f3napj\u00e1ban 1,4 sz\u00e1zal\u00e9kkal n\u0151tt a GDP az el\u0151z\u0151 negyed\u00e9vhez k\u00e9pest, 0,3 sz\u00e1zal\u00e9kponttal gyorsabban, mint az els\u0151 becsl\u00e9s alapj\u00e1n.\n\u00a0\u00a0\u00a0\u00a0A miniszter megjegyezte, hogy a magyar gazdas\u00e1g \u00e9ves szinten 5,1 sz\u00e1zal\u00e9kkal esett vissza, mik\u00f6zben az EU \u00e1tlaga m\u00ednusz 6,4 sz\u00e1zal\u00e9k.\n\u00a0\u00a0\u00a0\u00a0A belf\u00f6ldi teljes\u00edtm\u00e9nyhez legink\u00e1bb az ipar j\u00e1rult hozz\u00e1, a kibocs\u00e1t\u00e1s a tavaszi lez\u00e1r\u00e1st k\u00f6vet\u0151en n\u0151tt, \u00e9s az utols\u00f3 4 h\u00f3nap mindegyik\u00e9ben meghaladta az el\u0151z\u0151 \u00e9v szintj\u00e9t. Seg\u00edtette a gazdas\u00e1g v\u00e9delm\u00e9t a beruh\u00e1z\u00e1sok n\u00f6veked\u00e9se is, a 27,5 sz\u00e1zal\u00e9kos r\u00e1ta eur\u00f3pai \u00f6sszehasonl\u00edt\u00e1sban is magasnak sz\u00e1m\u00edt - tette hozz\u00e1.\n\u00a0\u00a0\u00a0\u00a0Varga Mih\u00e1ly k\u00e9t okra vezeti vissza, hogy a gazdas\u00e1g viszonylag gyorsan mag\u00e1ra tal\u00e1lt. Egyr\u00e9szt - mint fogalmazott - az elm\u00falt 10 \u00e9v munk\u00e1j\u00e1nak k\u00f6sz\u00f6nhet\u0151en j\u00f3val er\u0151sebb \u00e1llapotban \u00e9rte Magyarorsz\u00e1got a v\u00e1ls\u00e1g, mint 2008-ban. M\u00e1sr\u00e9szt a korm\u00e1ny nem megszor\u00edt\u00e1sokkal, hanem ad\u00f3cs\u00f6kkent\u00e9ssel, munkahelyteremt\u00e9ssel, beruh\u00e1z\u00e1s-\u00f6szt\u00f6nz\u00e9ssel kezeli a helyzetet. A Gazdas\u00e1g-\u00fajraind\u00edt\u00e1si akci\u00f3terv v\u00e9grehajt\u00e1s\u00e1val az id\u00e9n 4,5 sz\u00e1zal\u00e9kkal n\u0151het a magyar gazdas\u00e1g teljes\u00edtm\u00e9nye - z\u00e1rta a bejegyz\u00e9s\u00e9t a t\u00e1rcavezet\u0151.\n\n\nMTI 2021. m\u00e1rcius 2.\n\n"}]