[{"date": "2021-03-19 13:50", "url": "https://koronavirus.gov.hu/cikkek/elkeszult-poszt-covid-szindromas-betegek-gondozasi-protokollja", "h1": "Elk\u00e9sz\u00fclt a Poszt-covid szindr\u00f3m\u00e1s betegek gondoz\u00e1si protokollja", "body": "\nEl\u0151rel\u00e1that\u00f3 volt a j\u00e1rv\u00e1ny dinamik\u00e1j\u00e1nak n\u00f6veked\u00e9se, hiszen Magyarorsz\u00e1gon is ism\u00e9tl\u0151dik az, ami Angli\u00e1ban t\u00f6rt\u00e9nt - mondta az emberi er\u0151forr\u00e1sok minisztere az \u00c9letk\u00f6zelben leg\u00fajabb ad\u00e1s\u00e1ban. A miniszter a besz\u00e9lget\u00e9s sor\u00e1n kit\u00e9rt a brit v\u00edrusmut\u00e1nsra, a hazai vakcin\u00e1ci\u00f3s helyzetre, de besz\u00e9lt a nemzeti r\u00e1kellenes programr\u00f3l \u00e9s a Poszt covid-19 szakmai protokollj\u00e1r\u00f3l is.\n\n\nAngli\u00e1ban a brit mut\u00e1ns r\u00e9szar\u00e1nya a fert\u0151z\u00f6ttek k\u00f6z\u00f6tt 0,07 sz\u00e1zal\u00e9k volt 2020 negyvenkettedik het\u00e9ben. A negyvenhatodik h\u00e9ten meghaladta az 50 sz\u00e1zal\u00e9kot \u00e9s 2021. janu\u00e1r elej\u00e9n m\u00e1r 92 sz\u00e1zal\u00e9k volt - mondta a miniszter. Hozz\u00e1tette: Magyarorsz\u00e1gon ugyanez a felfut\u00e1s t\u00f6rt\u00e9nik. A brit mut\u00e1ns terjed\u00e9si sebess\u00e9ge majdnem k\u00e9tszerese az eredeti v\u00edrust\u00f6rzs\u00e9nek, emellett rendk\u00edv\u00fcl vesz\u00e9lyes amiatt is, hogy az egyre fiatalabb koroszt\u00e1lyokat \u00e9r el, \u00e9s a betegs\u00e9g lefoly\u00e1sa l\u00e9nyegesen s\u00falyosabb - mutatott r\u00e1.\n\nA t\u00e1rcavezet\u0151 ugyanakkor hangs\u00falyozta: van egy fontos v\u00e1ltoz\u00e1s a j\u00e1rv\u00e1ny els\u0151 k\u00e9t hull\u00e1m\u00e1hoz k\u00e9pest, m\u00e9gpedig a t\u00f6meges vakcin\u00e1ci\u00f3. Amikor az \u00e1toltottak r\u00e9szar\u00e1nya meghaladja a k\u00edv\u00e1natos \u00e9rt\u00e9ket, akkor sz\u00e1m\u00edthatunk arra, hogy a j\u00e1rv\u00e1ny lecseng\u0151ben lesz- k\u00f6z\u00f6lte.\n\nA Magyarorsz\u00e1gon haszn\u00e1lt 5 f\u00e9le vakcin\u00e1val kapcsolatban \u00fagy fogalmazott: minden olyan vakcina, amelyet a magyar hat\u00f3s\u00e1gok enged\u00e9lyeznek hat\u00e1sos.Hangs\u00falyozta: Magyarorsz\u00e1g t\u00f6rekszik arra, hogy a vil\u00e1g legk\u00fcl\u00f6nb\u00f6z\u0151bb r\u00e9szeir\u0151l, \u00edgy K\u00edn\u00e1b\u00f3l \u00e9s Oroszorsz\u00e1gb\u00f3l szerezze be a vakcin\u00e1kat.\nA k\u00e9sedelmesen \u00e9s kisebb mennyis\u00e9gben sz\u00e1ll\u00edtott eur\u00f3pai \u00e9s amerikai vakcin\u00e1kat \u00edgy lehetett p\u00f3tolni, s\u0151t megn\u00f6velni az \u00e1toltotts\u00e1g m\u00e9rt\u00e9k\u00e9t.\n\nA folyamatosan roml\u00f3 eur\u00f3pai j\u00e1rv\u00e1ny\u00fcgyi adatokat \u00e9rint\u0151 k\u00e9rd\u00e9sre \u00fagy v\u00e1laszolt: Magyarorsz\u00e1gon az \u00e1toltotts\u00e1g m\u00e9rt\u00e9ke majdnem a dupl\u00e1ja, mint az eur\u00f3pai \u00e1tlag,\u00a0\u00a0 Amikor a n\u00e9pess\u00e9gnek a nagyobbik r\u00e9sze m\u00e1r immunit\u00e1ssal rendelkezik, akkor a k\u00f6r\u00fcl\u00f6tt\u00fcnk l\u00e9v\u0151 j\u00e1rv\u00e1ny, hacsak nem \u00fajabb mut\u00e1ci\u00f3r\u00f3l van sz\u00f3, megf\u00e9kezhet\u0151 - tette hozz\u00e1 a t\u00e1rcavezet\u0151, majd megk\u00f6sz\u00f6nte az eg\u00e9szs\u00e9g\u00fcgyi dolgoz\u00f3knak, a pedag\u00f3gusoknak \u00e9s sz\u00fcl\u0151knek a p\u00e9ldamutat\u00f3 helyt\u00e1ll\u00e1sukat.\n\nA Poszt covid-19 szindr\u00f3ma szakmai kezel\u00e9s\u00e9t \u00e9rint\u0151 k\u00e9rd\u00e9sre \u00fagy v\u00e1laszolt: a betegs\u00e9g term\u00e9szet\u00e9b\u0151l ad\u00f3d\u00f3an a teljes gy\u00f3gyul\u00e1shoz tov\u00e1bbi kezel\u00e9sekre van sz\u00fcks\u00e9g, mert a fert\u0151z\u00e9sb\u0151l kigy\u00f3gyultak eset\u00e9ben sz\u00e1mos sz\u00f6v\u0151dm\u00e9ny p\u00e9ld\u00e1ul fejf\u00e1j\u00e1s, mozg\u00e1szavarok vagy \u00e9ppen l\u00e9gz\u00e9si neh\u00e9zs\u00e9gek \u00e1llhatnak fent. Elk\u00e9sz\u00fclt ez a szakmai anyaggy\u0171jtem\u00e9ny, ir\u00e1nyelvgy\u0171jtem\u00e9ny. A mi feladatunk az, hogy e m\u00f6g\u00e9 megadott ritmusban, a megadott felt\u00e9teleket kialak\u00edtsuk - hangs\u00falyozta.\nA besz\u00e9lget\u00e9s v\u00e9g\u00e9n kit\u00e9rt a Nemzeti R\u00e1kellenes Programra, amely a j\u00e1rv\u00e1ny ideje alatt sem \u00e1llt meg, mint ahogy a sz\u0171r\u00e9sek, a diagnosztika, a ter\u00e1pia vagy a rehabilit\u00e1ci\u00f3 sem. Ezt fent is akarjuk tartani, tudniillik amennyiben elmarad a diagnosztika, cs\u00faszik a ter\u00e1pia vagy mindkett\u0151 az a beteg \u00e9letes\u00e9lyeit cs\u00f6kkenti - mondta.\n\n\u00a0\u00a0\u00a0\u00a0Kiad\u00f3: Emberi Er\u0151forr\u00e1sok Miniszt\u00e9riuma\n\n"}]