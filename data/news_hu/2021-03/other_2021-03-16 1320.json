[{"date": "2021-03-16 13:20", "url": "https://koronavirus.gov.hu/cikkek/szijjarto-nem-lehet-diszkriminativ-az-esetleges-vakcinautlevel", "h1": "Szijj\u00e1rt\u00f3: nem lehet diszkriminat\u00edv az esetleges vakcina\u00fatlev\u00e9l", "body": "\nMagyarorsz\u00e1g r\u00e9szt vesz az \u00fagynevezett Covid-\u00fatleveleket el\u0151k\u00e9sz\u00edt\u0151 besz\u00e9lget\u00e9sekben, de ragaszkodik ahhoz, hogy egy ilyen dokumentum nem lehet diszkriminat\u00edv senkivel szemben - hangs\u00falyozta Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter kedden Belgr\u00e1dban.\n\n\n\"A Covid-\u00fatlev\u00e9lnek tiszteletben kell tartania azt, hogy az eur\u00f3pai uni\u00f3s szab\u00e1lyok k\u00e9t m\u00f3dj\u00e1t hat\u00e1rozz\u00e1k meg egy vakcina j\u00f3v\u00e1hagy\u00e1s\u00e1nak. Az egyik \u00fat az Eur\u00f3pai Gy\u00f3gyszer\u00fcgyn\u00f6ks\u00e9g norm\u00e1l elj\u00e1r\u00e1sban meghozott d\u00f6nt\u00e9se, a m\u00e1sik \u00fat pedig (.) a v\u00e9szhelyzetben a nemzeti hat\u00f3s\u00e1gok enged\u00e9lye\" - magyar\u00e1zta a t\u00e1rcavezet\u0151. Hozz\u00e1tette: Magyarorsz\u00e1g nem fogadja el, hogy az \u00fagynevezett Covid-\u00fatlev\u00e9l esetleges bevezet\u00e9s\u00e9n\u00e9l csak egyetlen j\u00f3v\u00e1hagy\u00e1si form\u00e1t ismerjenek el, vagyis ne fogadj\u00e1k el a nemzeti hat\u00f3s\u00e1gok \u00e1ltal j\u00f3v\u00e1hagyott olt\u00f3anyagot.\n\u00a0\u00a0\u00a0\u00a0Szint\u00e9n \u00fajs\u00e1g\u00edr\u00f3i k\u00e9rd\u00e9sre v\u00e1laszolva - miszerint t\u00f6bb orsz\u00e1g is felf\u00fcggesztette az AstraZeneca olt\u00f3anyag\u00e1nak alkalmaz\u00e1s\u00e1t, ezt k\u00f6vet\u0151en mi v\u00e1rhat\u00f3 Magyarorsz\u00e1gon - Szijj\u00e1rt\u00f3 P\u00e9ter elmondta, hogy Magyarorsz\u00e1g is megfigyeli az olt\u00f3anyag hat\u00e1s\u00e1t, \u00e9s szakemberek fognak d\u00f6nteni a tov\u00e1bbi l\u00e9p\u00e9sekr\u0151l.\n\u00a0\u00a0\u00a0\u00a0Eml\u00e9keztetett arra, hogy \u00e1toltotts\u00e1g tekintet\u00e9ben Szerbia \u00e9s Magyarorsz\u00e1g is Eur\u00f3pa \u00e9lvonal\u00e1ban j\u00e1r, erre pedig az\u00e9rt volt lehet\u0151s\u00e9g, mert mindk\u00e9t orsz\u00e1g v\u00e1s\u00e1rolt keleti vakcin\u00e1t is, \u00e9s nem csin\u00e1lt ideol\u00f3giai vagy politikai k\u00e9rd\u00e9st a vakcin\u00e1k beszerz\u00e9s\u00e9b\u0151l.\n\u00a0\u00a0\u00a0\u00a0Nikola Selakovic szerb k\u00fcl\u00fcgyminiszter ehhez kapcsol\u00f3d\u00f3an elmondta, nem l\u00e1tja akad\u00e1ly\u00e1t annak, hogy a k\u00e9t orsz\u00e1g k\u00f6z\u00f6tt lehet\u0151v\u00e9 v\u00e1ljon a szabad k\u00f6zleked\u00e9s az oltotts\u00e1g igazol\u00e1s\u00e1val.\n\nMTI 2021. m\u00e1rcius 16.\n\n"}]