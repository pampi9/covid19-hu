[{"date": "2021-03-08 14:14", "url": "https://koronavirus.gov.hu/cikkek/izer-norbert-koronavirus-valsagban-nagy-segitseg-az-online-adougyintezes", "h1": "Izer Norbert: a koronav\u00edrus-v\u00e1ls\u00e1gban nagy seg\u00edts\u00e9g az online ad\u00f3\u00fcgyint\u00e9z\u00e9s", "body": "\nA r\u00e9gi\u00f3s versenyt\u00e1rsakkal szemben is nagy el\u0151nyt jelent az, hogy Magyarorsz\u00e1gon a c\u00e9gek ad\u00f3\u00fcgyeiket elektronikusan int\u00e9zik, \u00e9s id\u00e9nt\u0151l m\u00e9g a sz\u00e1ml\u00e1z\u00e1s is online - t\u00e1j\u00e9koztatta Izer Norbert, a P\u00e9nz\u00fcgyminiszt\u00e9rium ad\u00f3\u00fcgyek\u00e9rt felel\u0151s \u00e1llamtitk\u00e1ra az MTI-t h\u00e9tf\u0151n.\n\n\nA c\u00e9gek m\u00e1r t\u00f6bb mint egy \u00e9vtizede elektronikusan int\u00e9zik ad\u00f3\u00fcgyeiket, bevall\u00e1saikat is \u00edgy k\u00fcldik el - eml\u00e9keztetett az \u00e1llamtitk\u00e1r. 2017 \u00f3ta - az Eur\u00f3pai Uni\u00f3ban egyed\u00fcl\u00e1ll\u00f3 m\u00f3don - m\u00e9g az ellen\u0151rz\u00e9s is lefolytathat\u00f3 online - tette hozz\u00e1. A pap\u00edrmentes megold\u00e1sok gyorsak, egyszer\u0171ek, n\u00e9pszer\u0171ek \u00e9s m\u00e9g a j\u00e1rv\u00e1ny\u00fcgyi kih\u00edv\u00e1sokra is j\u00f3 v\u00e1laszt adnak. A magyar ad\u00f3-technol\u00f3giai \u00faj\u00edt\u00e1sok r\u00e9v\u00e9n egyszer\u0171bb\u00e9 v\u00e1lt a kapcsolattart\u00e1s a k\u00f6nyvel\u0151kkel, ad\u00f3tan\u00e1csad\u00f3kkal is - mondta Izer Norbert.\nA digit\u00e1lis \u00e1t\u00e1ll\u00e1s leg\u00fajabb m\u00e9rf\u00f6ldk\u00f6v\u00e9re, az online sz\u00e1ml\u00e1z\u00e1sra kit\u00e9rve az \u00e1llamtitk\u00e1r hangs\u00falyozta azt is, hogy a gazdas\u00e1gfeh\u00e9r\u00edt\u00e9s \u00e9s az adminisztr\u00e1ci\u00f3-cs\u00f6kkent\u00e9s mellett a koronav\u00edrus-v\u00e1ls\u00e1gban is nagy seg\u00edts\u00e9get jelent a v\u00e1llalkoz\u00e1soknak \u00e9s az ad\u00f3\u00fcgyi szakembereknek is. Az online sz\u00e1mlarendszerben ugyanis a legt\u00f6bb k\u00f6nyvel\u00e9shez sz\u00fcks\u00e9ges adat rendelkez\u00e9sre \u00e1ll.\nIzer Norbert szerint az elm\u00falt id\u0151szakban komoly feladat h\u00e1rult a k\u00f6nyvel\u0151kre \u00e9s az ad\u00f3tan\u00e1csad\u00f3kra, hiszen a digit\u00e1lis \u00e1talakul\u00e1s \u00fatj\u00e1n legink\u00e1bb az ad\u00f3z\u00e1si szakemberek tudj\u00e1k v\u00e9gigvezetni a v\u00e1llalkoz\u00e1sokat. A k\u00f6nyvel\u0151ket t\u00f6m\u00f6r\u00edt\u0151 szakmai szervezetek t\u00f6bbs\u00e9ge seg\u00edti tagjait a technol\u00f3giai \u00faj\u00edt\u00e1sok alkalmaz\u00e1s\u00e1ban, amely most nemcsak a k\u00f6nyvel\u0151k \u00e9s \u00fcgyfeleik, hanem az eg\u00e9sz orsz\u00e1g \u00e9rdeke - h\u00fazta al\u00e1 az \u00e1llamtitk\u00e1r. Mint mondta: a digit\u00e1lis ad\u00f3\u00fcgyint\u00e9z\u00e9s az egyik legfontosabb eleme lehet a gazdas\u00e1g \u00fajraind\u00edt\u00e1s\u00e1nak. Hossz\u00fat\u00e1von ugyanis az orsz\u00e1g versenyk\u00e9pess\u00e9g\u00e9t n\u00f6veli, r\u00f6vidt\u00e1von pedig az online kapcsolattart\u00e1s a szem\u00e9lyes tal\u00e1lkoz\u00e1sok helyett m\u00e9g a v\u00edrus terjed\u00e9s\u00e9nek is g\u00e1tat szab - jegyezte meg Izer Norbert.\n\nMTI 2021. m\u00e1rcius 8.\n\n"}]