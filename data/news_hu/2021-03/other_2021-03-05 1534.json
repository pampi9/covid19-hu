[{"date": "2021-03-05 15:34", "url": "https://koronavirus.gov.hu/cikkek/idopontfoglalas-alapjan-fogadjak-az-ugyfeleket-nav-kozponti-ugyfelszolgalatain", "h1": "Id\u0151pontfoglal\u00e1s alapj\u00e1n fogadj\u00e1k az \u00fcgyfeleket a NAV k\u00f6zponti \u00fcgyf\u00e9lszolg\u00e1latain", "body": "\nA vesz\u00e9lyhelyzet miatti korm\u00e1nyzati int\u00e9zked\u00e9sek betart\u00e1sa, a fert\u0151z\u00e9sek megel\u0151z\u00e9se \u00e9rdek\u00e9ben a Nemzeti Ad\u00f3- \u00e9s V\u00e1mhivatal (NAV) k\u00f6zponti \u00fcgyf\u00e9lszolg\u00e1latain a szem\u00e9lyesen megjelen\u0151 \u00fcgyfeleket el\u0151zetes id\u0151pontfoglal\u00e1s alapj\u00e1n fogadj\u00e1k; az eg\u00e9szs\u00e9g\u00fcgyi szolg\u00e1ltat\u00e1si j\u00e1rul\u00e9k \u00fcgyint\u00e9z\u00e9se, a csekkig\u00e9nyl\u00e9s \u00e9s a beadv\u00e1nyok bead\u00e1sa id\u0151pontfoglal\u00e1s n\u00e9lk\u00fcl is int\u00e9zhet\u0151 - h\u00edvta fel a figyelmet az ad\u00f3hat\u00f3s\u00e1g p\u00e9nteken.\n\n\nA k\u00f6zlem\u00e9ny szerint a szem\u00e9lyes \u00fcgyint\u00e9z\u00e9s helyett c\u00e9lszer\u0171 otthonr\u00f3l kapcsolatba l\u00e9pni a NAV munkat\u00e1rsaival.\n\u00a0\u00a0\u00a0\u00a0Konkr\u00e9t \u00fcgyek int\u00e9z\u00e9s\u00e9hez a 06-80/20-21-22 sz\u00e1mon ingyenesen h\u00edvhat\u00f3 a NAV \u00fcgyf\u00e9l-t\u00e1j\u00e9koztat\u00f3 \u00e9s \u00fcgyint\u00e9z\u0151 rendszere. A rendszer haszn\u00e1lat\u00e1hoz \u00fcgyf\u00e9lazonos\u00edt\u00f3 sz\u00e1mra vagy r\u00e9szleges k\u00f3d\u00fa telefonos azonos\u00edt\u00e1sra van sz\u00fcks\u00e9g. \u00dcgyf\u00e9lazonos\u00edt\u00f3 sz\u00e1m legegyszer\u0171bben a\u00a0https://www.nav.gov.hu/\u00a0oldalr\u00f3l is el\u00e9rhet\u0151 online nyomtatv\u00e1nykit\u00f6lt\u0151 alkalmaz\u00e1s haszn\u00e1lat\u00e1val ig\u00e9nyelhet\u0151 a TEL-nyomtatv\u00e1nyon.\n\u00a0\u00a0\u00a0\u00a0\u00c1ltal\u00e1nos k\u00e9rd\u00e9sekben regisztr\u00e1ci\u00f3 n\u00e9lk\u00fcl is h\u00edvhat\u00f3 a NAV Inf\u00f3vonala a 1819-es telefonsz\u00e1mon.\n\u00a0\u00a0\u00a0\u00a0A g\u00e9pj\u00e1rm\u0171ad\u00f3val kapcsolatban a 1819-es telefonsz\u00e1mon a 2-es f\u0151men\u00fcpont kiv\u00e1laszt\u00e1s\u00e1val lehet k\u00e9rdezni a NAV munkat\u00e1rsait\u00f3l.\n\u00a0\u00a0\u00a0\u00a0Az ad\u00f3hat\u00f3s\u00e1g k\u00e9ri az \u00fcgyfeleket, hogy csak rendk\u00edv\u00fcl indokolt esetben keress\u00e9k fel szem\u00e9lyesen a NAV \u00fcgyf\u00e9lszolg\u00e1lat\u00e1t. Mint \u00edrj\u00e1k, az \u00fcgyfelek a halaszthatatlan szem\u00e9lyes \u00fcgyint\u00e9z\u00e9s alkalm\u00e1val nyissanak \u00fcgyf\u00e9lkaput vagy ig\u00e9nyeljenek telefonos \u00fcgyf\u00e9lazonos\u00edt\u00f3-sz\u00e1mot, hogy a k\u00e9s\u0151bbiekben legyen lehet\u0151s\u00e9g az online vagy a telefonos \u00fcgyint\u00e9z\u00e9sre. Ezzel elker\u00fclhet\u0151 a sorban \u00e1ll\u00e1s \u00e9s otthonr\u00f3l egyszer\u0171bben, gyorsabban \u00e9s biztons\u00e1gosabban int\u00e9zhet\u0151k az ad\u00f3\u00fcgyek - hangs\u00falyozta a NAV.\n\n\nMTI 2021. m\u00e1rcius 5.\n\n"}]