[{"date": "2021-03-05 15:23", "url": "https://koronavirus.gov.hu/cikkek/varga-mihaly-az-iden-4-45-szazalekos-lehet-novekedes", "h1": "Varga Mih\u00e1ly: az id\u00e9n 4-4,5 sz\u00e1zal\u00e9kos lehet a n\u00f6veked\u00e9s", "body": "\nA p\u00e9nz\u00fcgyminiszter szerint ha h\u00fasv\u00e9t ut\u00e1n, megfelel\u0151 \u00e1toltotts\u00e1g eset\u00e9n nyitni lehet, akkor van rem\u00e9ny arra, hogy a magyar gazdas\u00e1g a tavalyi \u00e9v 5 sz\u00e1zal\u00e9kos visszaes\u00e9se ut\u00e1n az id\u00e9n 4-4,5 sz\u00e1zal\u00e9kos n\u00f6veked\u00e9st \u00e9rjen el.\n\n\nVarga Mih\u00e1ly\u00a0err\u0151l p\u00e9nteken besz\u00e9lt egy m\u00e1s t\u00e9m\u00e1ban tartott online sajt\u00f3t\u00e1j\u00e9koztat\u00f3n.\n\u00a0\u00a0\u00a0\u00a0A p\u00e9nz\u00fcgyminiszter kijelentette: a kor\u00e1bbi progn\u00f3zisokat nem kell fel\u00fclvizsg\u00e1lni, a m\u00e1sodik negyed\u00e9vben jelent\u0151s v\u00e1ltoz\u00e1s t\u00f6rt\u00e9nhet, \u00e9s arra sz\u00e1m\u00edtanak, hogy az el\u0151z\u0151 \u00e9v azonos id\u0151szak\u00e1hoz k\u00e9pest az idei m\u00e1sodik negyed\u00e9vben k\u00e9tsz\u00e1mjegy\u0171 n\u00f6veked\u00e9s lehet.\n\u00a0\u00a0\u00a0\u00a0Varga Mih\u00e1ly\u00a0elmondta, a koronav\u00edrus j\u00e1rv\u00e1ny harmadik hull\u00e1m\u00e1nak szigor\u00edt\u00f3 int\u00e9zked\u00e9sei lelass\u00edtj\u00e1k a gazdas\u00e1g vissza\u00e9p\u00fcl\u00e9s\u00e9t. A korm\u00e1ny most is seg\u00edteni k\u00edv\u00e1nja a bez\u00e1r\u00e1s \u00e1tmeneti id\u0151szak\u00e1ban neh\u00e9z helyzetbe ker\u00fclt v\u00e1llalkoz\u00e1sokat. A kor\u00e1bban t\u00e1mogat\u00e1sban r\u00e9szes\u00fclt \u00e1gazatokban m\u0171k\u00f6d\u0151 c\u00e9gek tov\u00e1bbra is megkapj\u00e1k a lehet\u0151s\u00e9get, de lesznek \u00faj \u00e9rintett ter\u00fcletek is. A P\u00e9nz\u00fcgyminiszt\u00e9riumban most v\u00e9gleges\u00edtik annak a rendeletnek a sz\u00f6veg\u00e9t, amely szab\u00e1lyozza, hogy mely ter\u00fcletek, milyen form\u00e1ban \u00e9lhetnek a t\u00e1mogat\u00e1si lehet\u0151s\u00e9ggel - tette hozz\u00e1.\nMTI 2021. m\u00e1rcius 5.\n\n"}]