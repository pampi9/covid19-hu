[{"date": "2021-03-02 15:19", "url": "https://koronavirus.gov.hu/cikkek/orszagos-korhaz-foigazgato-az-egeszsegugyi-dolgozok-tobb-mint-95-szazaleka-alairta-az-uj", "h1": "Orsz\u00e1gos k\u00f3rh\u00e1z-f\u0151igazgat\u00f3: az eg\u00e9szs\u00e9g\u00fcgyi dolgoz\u00f3k t\u00f6bb mint 95 sz\u00e1zal\u00e9ka al\u00e1\u00edrta az \u00faj szerz\u0151d\u00e9s\u00e9t", "body": "\nAz eg\u00e9szs\u00e9g\u00fcgyben dolgoz\u00f3k t\u00f6bb mint 95 sz\u00e1zal\u00e9ka al\u00e1\u00edrta az \u00faj jog\u00e1ll\u00e1si t\u00f6rv\u00e9nynek megfelel\u0151 szerz\u0151d\u00e9s\u00e9t a h\u00e9tf\u0151 esti adatok szerint - k\u00f6z\u00f6lte keddi budapesti sajt\u00f3t\u00e1j\u00e9koztat\u00f3j\u00e1n az orsz\u00e1gos k\u00f3rh\u00e1z-f\u0151igazgat\u00f3, aki \u00f3ri\u00e1si eredm\u00e9nynek nevezte ezt. A betegell\u00e1t\u00e1s teh\u00e1t biztos\u00edtott, az eg\u00e9szs\u00e9g\u00fcgy\u00f6n egyre n\u0151 a nyom\u00e1s, rohamosan n\u0151 a k\u00f3rh\u00e1zi betegek sz\u00e1ma az elm\u00falt napokban.\n\n\nJenei Zolt\u00e1n azt mondta, hogy t\u00f6bb mint 110 ezren dolgoznak az \u00e1llami eg\u00e9szs\u00e9g\u00fcgyi rendszerben, ennek a csoportnak a nagy r\u00e9sze elfogadta az \u00faj szerz\u0151d\u00e9s\u00e9t. Az ar\u00e1ny ak\u00e1r m\u00e9g 96 sz\u00e1zal\u00e9kig is felmehet - v\u00e9lekedett.\n\u00a0\u00a0\u00a0\u00a0Az orsz\u00e1gos k\u00f3rh\u00e1z-f\u0151igazgat\u00f3 azt hangoztatta: ebben a helyzetben minden garancia megvan arra, hogy az ell\u00e1t\u00e1s sz\u00ednvonala az orsz\u00e1g b\u00e1rmely ter\u00fclet\u00e9n az eddiginek megfelel\u0151 marad, s\u0151t ak\u00e1r javulhat is.\nAzt mondta, hogy b\u00e1r sok volt a k\u00e9tked\u0151 \u00e9s a kritikus v\u00e9lem\u00e9ny, az egy\u00e9nre lebontott t\u00e1rgyal\u00e1sok \u00e9s az inform\u00e1ci\u00f3\u00e1raml\u00e1s hat\u00e1s\u00e1ra v\u00e9g\u00fcl 95 sz\u00e1zal\u00e9kos eredm\u00e9ny sz\u00fcletett, amely m\u00e9g javulni is fog.\n\u00a0\u00a0\u00a0\u00a0Nyilatkozni vas\u00e1rnapig kellett, az \u00faj t\u00f6rv\u00e9ny szerinti foglalkoztat\u00e1s h\u00e9tf\u0151n kezd\u0151d\u00f6tt - k\u00f6z\u00f6lte Jenei Zolt\u00e1n.\n\u00a0\u00a0\u00a0\u00a0Kiemelte, hogy a t\u00e1rgyal\u00e1sokon sok k\u00e9rd\u00e9s, agg\u00e1ly fogalmaz\u00f3dott meg. Ezeket folyamatosan gy\u0171jtik, egyeztetve a k\u00f3rh\u00e1zi vezet\u0151kkel. Nyitottak gondolkodni arr\u00f3l, hogy a k\u00f6vetkez\u0151 id\u0151szakban mik\u00e9nt tudnak m\u00e9g t\u00f6bbet tenni a min\u0151s\u00e9g jav\u00edt\u00e1s\u00e1\u00e9rt.\nAz orsz\u00e1gos k\u00f3rh\u00e1z-f\u0151igazgat\u00f3 azt mondta, tiszteli azon eg\u00e9szs\u00e9g\u00fcgyi dolgoz\u00f3kat, akik ebben a neh\u00e9z id\u0151szakban is v\u00e1llalt\u00e1k, hogy maradnak az \u00e1llami szf\u00e9r\u00e1ban.\n\u00a0\u00a0\u00a0\u00a0\"Teljes garanci\u00e1t lehet adni\" arra, hogy a j\u00e1rv\u00e1ny alatt is biztos\u00edtott az eg\u00e9szs\u00e9g\u00fcgyi ell\u00e1t\u00e1s - jelentette ki Jenei Zolt\u00e1n. Megjegyezte, hogy vannak olyan kisebb v\u00e1rosi k\u00f3rh\u00e1zak, amelyekben egy-egy ter\u00fcleten nagyobb l\u00e9tsz\u00e1mban nem \u00edrt\u00e1k al\u00e1 az \u00faj szerz\u0151d\u00e9st, ezeken a helyeken \u00e1tcsoportos\u00edt\u00e1ssal biztos\u00edtanak majd megfelel\u0151 k\u00f6r\u00fclm\u00e9nyeket.\nAz eg\u00e9szs\u00e9g\u00fcgyi szolg\u00e1lati jogviszonyr\u00f3l sz\u00f3l\u00f3 jogszab\u00e1lyt tavaly novemberben hirdette ki a korm\u00e1ny a Magyar Orvosi Kamara javaslatait figyelembe v\u00e9ve. A jogviszony \u00a0kisz\u00e1m\u00edthat\u00f3bb \u00e9s megbecs\u00fcltebb \u00e9letp\u00e1ly\u00e1t teremt az eg\u00e9szs\u00e9g\u00fcgyi dolgoz\u00f3knak. \u00a0A jogviszony megteremt\u00e9s\u00e9vel c\u00e9l az \u00e1llami eg\u00e9szs\u00e9g\u00fcgyi ell\u00e1t\u00e1s biztons\u00e1g\u00e1nak garant\u00e1l\u00e1sa \u00e9s sz\u00ednvonal\u00e1nak emel\u00e9se, valamint azon foglalkoztat\u00e1si anom\u00e1li\u00e1k \u00e9s vissza\u00e9l\u00e9sek megsz\u00fcntet\u00e9se, amelyek az \u00e1llami \u00e9s mag\u00e1n eg\u00e9szs\u00e9g\u00fcgyi szolg\u00e1ltat\u00e1s \u00e1tfed\u00e9seib\u0151l keletkeztek, ez\u00e1ltal a betegell\u00e1t\u00e1s rov\u00e1s\u00e1ra mentek. Az \u00faj jogviszony bevezet\u00e9s\u00e9vel p\u00e1rhuzamosan zajlik minden id\u0151k legnagyobb orvosi \u00e9s \u00e1pol\u00f3i b\u00e9remel\u00e9se.\n\nMTI/Koronav\u00edrus Sajt\u00f3k\u00f6zpont\n\n"}]