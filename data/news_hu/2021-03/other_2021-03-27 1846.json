[{"date": "2021-03-27 18:46", "url": "https://koronavirus.gov.hu/cikkek/kormanyhu-megjelent-kozlonyben-vedelmi-intezkedesek-lepcsozetes-feloldasanak-elso-fokozatarol", "h1": "Kormany.hu: megjelent a k\u00f6zl\u00f6nyben a v\u00e9delmi int\u00e9zked\u00e9sek l\u00e9pcs\u0151zetes felold\u00e1s\u00e1nak els\u0151 fokozat\u00e1r\u00f3l sz\u00f3l\u00f3 korm\u00e1nyrendelet", "body": "\nMegjelent a Magyar K\u00f6zl\u00f6nyben a v\u00e9delmi int\u00e9zked\u00e9sek l\u00e9pcs\u0151zetes felold\u00e1s\u00e1nak els\u0151 fokozat\u00e1r\u00f3l sz\u00f3l\u00f3 korm\u00e1nyrendelet - k\u00f6z\u00f6lte a kormany.hu szombaton.\n\n\nAzt \u00edrt\u00e1k, a jogszab\u00e1ly r\u00f6gz\u00edti, hogy akkor ny\u00edlik lehet\u0151s\u00e9g a jelenleg hat\u00e1lyban l\u00e9v\u0151 v\u00e9delmi int\u00e9zked\u00e9sek enyh\u00edt\u00e9s\u00e9re, ha 2,5 milli\u00f3 ember legal\u00e1bb az els\u0151 olt\u00e1st m\u00e1r megkapta.\n\u00a0\u00a0\u00a0\u00a0Ennek megt\u00f6rt\u00e9nte ut\u00e1n a k\u00f6vetkez\u0151 v\u00e1ltoztat\u00e1sok l\u00e9pnek \u00e9letbe: a kij\u00e1r\u00e1si tilalom kezdete este 10 \u00f3r\u00e1ra m\u00f3dosul, a v\u00e9ge v\u00e1ltozatlanul reggel 5 \u00f3ra; a szolg\u00e1ltat\u00e1sokkal kapcsolatos ideiglenes v\u00e9delmi int\u00e9zked\u00e9sek megsz\u0171nnek.\n\u00a0\u00a0\u00a0\u00a0Tov\u00e1bb\u00e1 a szem\u00e9lyes megjelen\u00e9st ig\u00e9nyl\u0151 szolg\u00e1ltat\u00e1s c\u00e9lj\u00e1ra szolg\u00e1l\u00f3 helyis\u00e9g vagy helysz\u00edn nem k\u00f6teles z\u00e1rva tartani, m\u00edg az \u00fczleteknek este f\u00e9l 10 \u00e9s reggel 5 \u00f3ra k\u00f6z\u00f6tt be kell z\u00e1rniuk; az \u00fczletekben biztos\u00edtani kell, hogy \u00e1tlagosan 10 n\u00e9gyzetm\u00e9terenk\u00e9nt csak egy v\u00e1s\u00e1rl\u00f3 tart\u00f3zkodhasson bent.\n\u00a0\u00a0\u00a0\u00a0Hozz\u00e1tett\u00e9k, a 10 n\u00e9gyzetm\u00e9teres szab\u00e1ly alkalmaz\u00e1sa sor\u00e1n a 14. \u00e9let\u00e9v\u00e9t be nem t\u00f6lt\u00f6tt kiskor\u00fat, a 65. \u00e9let\u00e9v\u00e9t meghaladott, illetve a fogyat\u00e9koss\u00e1ggal \u00e9l\u0151 szem\u00e9ly seg\u00edt\u0151j\u00e9t nem kell figyelembe venni.\n\u00a0\u00a0\u00a0\u00a0Az \u00fczlet k\u00f6teles gondoskodni arr\u00f3l, hogy a bejut\u00e1sra v\u00e1rakoz\u00f3k - a k\u00f6z\u00f6s h\u00e1ztart\u00e1sban \u00e9l\u0151k kiv\u00e9tel\u00e9vel - egym\u00e1st\u00f3l 1,5 m\u00e9teres t\u00e1vols\u00e1got folyamatosan tartsanak, a v\u00e1s\u00e1rl\u00f3k sz\u00e1m\u00e1ra a k\u00e9zfert\u0151tlen\u00edt\u00e9s lehet\u0151s\u00e9ge az \u00fczlet v\u00e1s\u00e1rl\u00f3ter\u00e9ben folyamatosan biztos\u00edtott legyen, az \u00fczlet v\u00e1s\u00e1rl\u00f3ter\u00e9ben a fel\u00fcletek fert\u0151tlen\u00edt\u00e9se folyamatos legyen, \u00e9s a bev\u00e1s\u00e1rl\u00e1shoz haszn\u00e1lt eszk\u00f6z\u00f6k (kocsi, kos\u00e1r) fert\u0151tlen\u00edt\u00e9se folyamatosan megt\u00f6rt\u00e9njen - \u00edrta a kormany.hu.\nA korm\u00e1nyrendelet az al\u00e1bbi linken \u00e9rhet\u0151 el:\nhttps://magyarkozlony.hu/dokumentumok/52aec38538ababeef179760ec07afd24f2c8757e/megtekintes\n\nMTI 2021. m\u00e1rcius 27\n\n"}]