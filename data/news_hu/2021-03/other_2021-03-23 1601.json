[{"date": "2021-03-23 16:01", "url": "https://koronavirus.gov.hu/cikkek/orszagos-tisztifoorvos-elemi-erovel-tombol-jarvany", "h1": "Orsz\u00e1gos tisztif\u0151orvos: elemi er\u0151vel tombol a j\u00e1rv\u00e1ny", "body": "\nElemi er\u0151vel tombol a j\u00e1rv\u00e1ny Magyarorsz\u00e1gon \u00e9s Eur\u00f3pa-szerte, aminek a brit v\u00edrusvari\u00e1ns az oka - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n kedden.\n\n\nM\u00fcller Cec\u00edlia \u00fagy fogalmazott: teljess\u00e9 v\u00e1lt a koronav\u00edrus angol mut\u00e1ci\u00f3j\u00e1nak jelenl\u00e9te az orsz\u00e1gban, vagyis a mint\u00e1kb\u00f3l javar\u00e9szt ezt a mut\u00e1ci\u00f3t mutatj\u00e1k ki, \u00e9s alig p\u00e1r sz\u00e1zal\u00e9kban a cseh \u00e9s egy\u00e9b mut\u00e1ci\u00f3kat.\n\u00a0\u00a0\u00a0\u00a0Ezt azt jelenti - mondta -, hogy a brit vari\u00e1ns szaknyelven \"kiv\u00e1laszt\u00f3dott\", \u00e9s erre csak azon v\u00edrust\u00f6rzsek k\u00e9pesek, amelyek er\u0151teljesebben fert\u0151znek, a t\u00fal\u00e9l\u00e9sre jobban k\u00e9pesek.\n\u00a0\u00a0\u00a0\u00a0A szakember id\u00e9zett egy, a Nature szaklapban megjelent tanulm\u00e1nyt, amelyben tavaly novembert\u0151l id\u00e9n febru\u00e1rig k\u00e9tmilli\u00f3 fert\u0151z\u00f6ttet vizsg\u00e1lva elemezt\u00e9k a v\u00edrus viselked\u00e9s\u00e9t. Azt tal\u00e1lt\u00e1k, hogy a brit vari\u00e1ns nemcsak sokkal fert\u0151z\u0151k\u00e9pesebb, hanem sokkal s\u00falyosabb megbeteged\u00e9seket is k\u00e9pes okozni, 55 sz\u00e1zal\u00e9kkal magasabb hal\u00e1loz\u00e1si ar\u00e1nnyal.\n\u00a0\u00a0\u00a0\u00a0E kutat\u00e1s szerint m\u00edg a pand\u00e9mia kezdet\u00e9n az ismert fert\u0151z\u0151 t\u00f6rzsben megbetegedettek k\u00f6z\u00fcl ezer 60 \u00e9v k\u00f6r\u00fcli emberb\u0151l hatan hunytak el, ez a sz\u00e1m az angol vari\u00e1ns eset\u00e9ben kilencre emelkedik a fert\u0151z\u00e9st k\u00f6vet\u0151 n\u00e9gy h\u00e9ten bel\u00fcl.\n\u00a0\u00a0\u00a0\u00a0M\u00fcller Cec\u00edlia kiemelte, a v\u00e9dekez\u00e9s k\u00e9t legfontosabb eleme a higi\u00e9n\u00e9s \u00e9s j\u00e1rv\u00e1ny\u00fcgyi szab\u00e1lyok betart\u00e1sa \u00e9s a v\u00e9d\u0151olt\u00e1sok felv\u00e9tele. \"Min\u00e9l t\u00f6bben v\u00e1lunk ellen\u00e1ll\u00f3v\u00e1 a v\u00edrussal szemben a v\u00e9d\u0151olt\u00e1sok r\u00e9v\u00e9n, ann\u00e1l ink\u00e1bb megakad\u00e1lyozhat\u00f3 a v\u00edruscirkul\u00e1ci\u00f3\" - fogalmazott.\n\u00a0\u00a0\u00a0\u00a0A beoltott id\u0151sek is vigy\u00e1zzanak, tarts\u00e1k be a szab\u00e1lyokat! - k\u00e9rte. A v\u00e9dettek vigy\u00e1zzanak a m\u00e9g fog\u00e9konyakra, az id\u0151sek a fiatalokra, a fiatalok pedig az id\u0151sekre - emelte ki, mondv\u00e1n: a v\u00e9d\u0151olt\u00e1s sem ad sz\u00e1zsz\u00e1zal\u00e9kos biztons\u00e1got, de megv\u00e9d a betegs\u00e9g s\u00falyos lefoly\u00e1s\u00e1t\u00f3l, az esetleges hal\u00e1los kimenetelt\u0151l.\n\u00a0\u00a0\u00a0\u00a0Elmondta, hogy eddig 1,636 milli\u00f3 ember kapott v\u00e9d\u0151olt\u00e1st, k\u00f6z\u00fcl\u00fck 481 820-an a m\u00e1sodik olt\u00e1son is t\u00fal vannak. \"Mindez nem el\u00e9g, m\u00e9g messze vagyunk att\u00f3l, hogy a n\u00e9pess\u00e9g szintj\u00e9n \u00e9rt\u00e9kelj\u00fck a v\u00e9detts\u00e9get\" - fogalmazott.\n\u00a0\u00a0\u00a0\u00a0K\u00f6z\u00f6lte, a 65 \u00e9v felettiek 65 sz\u00e1zal\u00e9k\u00e1t beoltott\u00e1k m\u00e1r, de ism\u00e9t levelet \u00edr ennek a koroszt\u00e1lynak, hogy aki m\u00e9g nem tette, az ak\u00e1r lev\u00e9lben, ak\u00e1r az interneten, de regisztr\u00e1ljon a v\u00e9d\u0151olt\u00e1sra.\n\u00a0Kedden 167 310 adag Pfizer-vakcina \u00e9rkezett Magyarorsz\u00e1gra, amelyeket az olt\u00f3pontokon haszn\u00e1lnak fel, \u00e9s est\u00e9re \u00fajabb 180 ezer Szputnyik vakcin\u00e1t v\u00e1rnak, amely a m\u00e1r kor\u00e1bban lesz\u00e1ll\u00edtott 180 ezer adag m\u00e1sodik d\u00f3zisa lesz - ismertette.\n\u00a0\u00a0\u00a0\u00a0A tisztif\u0151orvos arra k\u00e9rte az olt\u00e1sra v\u00e1r\u00f3kat, hogy ne v\u00e1logassanak a vakcin\u00e1k k\u00f6z\u00f6tt, mert \"minden Magyarorsz\u00e1gra \u00e9rkez\u0151 olt\u00f3anyag hat\u00e1sos \u00e9s biztons\u00e1gos\".\n\u00a0\u00a0\u00a0\u00a0A j\u00e1rv\u00e1ny\u00fcgyi adatokat ismertetve elmondta, 5481 \u00faj fert\u0151z\u00f6ttet regisztr\u00e1ltak, 252-en elhunytak h\u00e9tf\u0151n. K\u00f3rh\u00e1zban 11 873-an vannak a fert\u0151z\u00e9ssel \u00f6sszef\u00fcgg\u00e9sben, k\u00f6z\u00fcl\u00fck 1389-en szorulnak l\u00e9legeztet\u0151g\u00e9pre. Sokan k\u00f6z\u00fcl\u00fck fiatalok, \u00e9s vannak olyanok, akiknek nincs semmilyen alapbetegs\u00e9g\u00fck - emelte ki. \"Ezek nagyon magas sz\u00e1mok\" - mondta, hozz\u00e1t\u00e9ve, \u00f3ri\u00e1si az eg\u00e9szs\u00e9g\u00fcgyi ell\u00e1t\u00f3k terhel\u00e9se, minden munkaer\u0151re, \"szorgos k\u00e9zre\", szaktud\u00e1sra sz\u00fcks\u00e9g van, ez\u00e9rt kezdt\u00e9k meg az \u00f6nk\u00e9ntesek toborz\u00e1s\u00e1t.\nEmberfeletti k\u00fczdelmet folytat mindenki: az ell\u00e1t\u00f3k, a ment\u0151k, a n\u00e9peg\u00e9szs\u00e9g\u00fcgyi szakemberek, a katon\u00e1k, a rend\u0151r\u00f6k, \u00e9s a korm\u00e1nyzat is nagy er\u0151fesz\u00edt\u00e9seket tesz, hogy gyorsan nagy mennyis\u00e9g\u0171 vakcina \u00e9rkezzen az orsz\u00e1gba - hangoztatta az orsz\u00e1gos tisztif\u0151orvos.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta: a j\u00e1rv\u00e1ny kezdete \u00f3ta az \u00f6sszes igazolt fert\u0151z\u00f6tt 1,4 sz\u00e1zal\u00e9ka volt eg\u00e9szs\u00e9g\u00fcgyi dolgoz\u00f3, jelenleg 285 akt\u00edv fert\u0151z\u00f6ttr\u0151l tudnak ebb\u0151l a k\u00f6rb\u0151l. Jelezte, j\u00f3 d\u00f6nt\u00e9snek bizonyult, hogy az eg\u00e9szs\u00e9g\u00fcgyben dolgoz\u00f3k kaptak els\u0151 k\u00f6rben olt\u00e1st.\n\u00a0\u00a0\u00a0\u00a0A j\u00e1tsz\u00f3terek \u00fczemeltet\u0151it\u0151l azt k\u00e9rte, fert\u0151tlen\u00edts\u00e9k a j\u00e1tsz\u00f3szereket, a homokoz\u00f3 homokj\u00e1t cser\u00e9lj\u00e9k ki, \u00e9s forgass\u00e1k \u00e1t min\u00e9l t\u00f6bbsz\u00f6r. Kit\u00e9rt arra is, hogy a j\u00e1tsz\u00f3tereken neh\u00e9z a t\u00e1vols\u00e1gtart\u00e1s, ez\u00e9rt mindenk\u00e9ppen csak eg\u00e9szs\u00e9ges gyerek \u00e9s feln\u0151tt menjen oda.\n\n\nMTI 2021. m\u00e1rcius 23.\n\n"}]