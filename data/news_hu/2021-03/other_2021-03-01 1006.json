[{"date": "2021-03-01 10:06", "url": "https://koronavirus.gov.hu/cikkek/galgoczi-agnes-tovabbra-fegyelmezettnek-kell-lenni", "h1": "Galg\u00f3czi \u00c1gnes: tov\u00e1bbra is fegyelmezettnek kell lenni", "body": "\nNemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi oszt\u00e1lyvezet\u0151je arra figyelmeztet, hogy tov\u00e1bbra is fegyelmezettnek kell lenni, hogy meg lehessen akad\u00e1lyozni a koronav\u00edrus robban\u00e1sszer\u0171 terjed\u00e9s\u00e9t.\n\nGalg\u00f3czi \u00c1gnes h\u00e9tf\u0151n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban arr\u00f3l besz\u00e9lt, hogy az Eg\u00e9szs\u00e9g\u00fcgyi Vil\u00e1gszervezet (WHO) m\u00e1r tavaly \u0151sszel, a m\u00e1sodik hull\u00e1m idej\u00e9n bevezette a karant\u00e9nf\u00e1radts\u00e1g fogalm\u00e1t, mivel \"az \u00e1lland\u00f3 lez\u00e1r\u00e1sokba mindenki belef\u00e1rad\".\n\u00a0\u00a0\u00a0\u00a0Ugyanakkor - h\u00edvta fel a figyelmet - a harmadik hull\u00e1m kezdet\u00e9n tov\u00e1bbra is fegyelmezettnek kell lenni, \u00e9s minim\u00e1lisra kell cs\u00f6kkenteni a kontaktusok sz\u00e1m\u00e1t a j\u00e1rv\u00e1ny robban\u00e1sszer\u0171 terjed\u00e9s\u00e9nek megakad\u00e1lyoz\u00e1sa \u00e9rdek\u00e9ben.\n\u00a0\u00a0\u00a0\u00a0Az olt\u00e1si strat\u00e9gia v\u00e1ltoz\u00e1s\u00e1r\u00f3l azt mondta, hogy a Pfizer-BioNTech-vakcina eset\u00e9ben m\u00f3dos\u00edtott\u00e1k a m\u00e1sodik olt\u00e1s id\u0151pontj\u00e1t, m\u00edg az AstraZeneca olt\u00f3anyaga eset\u00e9ben - az alkalmaz\u00e1si el\u0151iratnak megfelel\u0151en - kitolj\u00e1k a m\u00e1sodik olt\u00e1s id\u0151pontj\u00e1t.\n\u00a0\u00a0\u00a0\u00a0Megjegyezte: a m\u00e1sodik AstraZeneca-sz\u00e1ll\u00edtm\u00e1ny a m\u00falt h\u00e9ten \u00e9rkezett Magyarorsz\u00e1gra, a vakcin\u00e1kat ezen a h\u00e9ten kisz\u00e1ll\u00edtj\u00e1k a h\u00e1ziorvosoknak, akik a 60 \u00e9v alatti kr\u00f3nikus betegeket oltj\u00e1k majd vele.\n\u00a0\u00a0\u00a0\u00a0Az orosz \u00e9s a k\u00ednai vakcin\u00e1k eset\u00e9ben egyel\u0151re nem v\u00e1ltoztatnak a k\u00e9t olt\u00e1s k\u00f6z\u00f6tti olt\u00e1si s\u00e9m\u00e1n - jelezte.\n\nMTI 2021. m\u00e1rcius 1.\n\n"}]