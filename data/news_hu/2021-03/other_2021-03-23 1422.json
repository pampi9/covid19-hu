[{"date": "2021-03-23 14:22", "url": "https://koronavirus.gov.hu/cikkek/pm-kormany-1127-milliard-forint-plusz-forrast-biztositott-az-egeszsegugynek", "h1": "PM: a korm\u00e1ny 1127 milli\u00e1rd forint plusz forr\u00e1st biztos\u00edtott az eg\u00e9szs\u00e9g\u00fcgynek", "body": "\nA j\u00e1rv\u00e1ny elleni v\u00e9dekez\u00e9si alapb\u00f3l \u00e9s a gazdas\u00e1gv\u00e9delmi c\u00e9l\u00fa keretekb\u0151l \u00f6sszesen 1127 milli\u00e1rd forint plusz forr\u00e1st csoportos\u00edtott \u00e1t tavaly a korm\u00e1ny az eg\u00e9szs\u00e9g\u00fcgynek a k\u00f6lts\u00e9gvet\u00e9si t\u00f6rv\u00e9nyben tervezetten fel\u00fcl - k\u00f6z\u00f6lte a P\u00e9nz\u00fcgyminiszt\u00e9rium (PM) kedden a k\u00f6z\u00f6ss\u00e9gi oldal\u00e1n.\n\n\nA t\u00e1rca a Facebookon megjelentetett t\u00e1j\u00e9koztat\u00e1s\u00e1ban hangs\u00falyozta: az mfor.hu val\u00f3tlanul \u00e1ll\u00edtotta, hogy a korm\u00e1ny a j\u00e1rv\u00e1ny ideje alatt \u00f6sszesen 60,7 milli\u00e1rd forintot csoportos\u00edtott \u00e1t eg\u00e9szs\u00e9g\u00fcgyre.\n\u00a0\u00a0\u00a0\u00a0A j\u00e1rv\u00e1ny elleni v\u00e9dekez\u00e9si alapb\u00f3l teljes\u00edtett 1027 milli\u00e1rd forint kiad\u00e1s biztos\u00edtotta az eg\u00e9szs\u00e9g\u00fcgyi c\u00e9l\u00fa eszk\u00f6zbeszerz\u00e9sek, az infrastruktur\u00e1lis fejleszt\u00e9sek, p\u00e9ld\u00e1ul a kiskunhalasi j\u00e1rv\u00e1nyk\u00f3rh\u00e1z fel\u00e1ll\u00edt\u00e1sa mellett az eg\u00e9szs\u00e9g\u00fcgyi dolgoz\u00f3k egyszeri, 500 ezer forintos juttat\u00e1s\u00e1t is. Egyed\u00fcl ez ut\u00f3bbi, az orvosok, \u00e1pol\u00f3k munk\u00e1j\u00e1t elismer\u0151 t\u00e9tel 100 milli\u00e1rd forintot meghalad\u00f3 kiad\u00e1st jelentett - emelte ki a\u00a0PM.\nGazdas\u00e1gfejleszt\u00e9si forr\u00e1sokb\u00f3l a hazai eg\u00e9szs\u00e9gipar t\u00e1mogat\u00e1sa, az ell\u00e1t\u00e1sbiztons\u00e1g n\u00f6vel\u00e9se \u00e9rdek\u00e9ben tavaly 100 milli\u00e1rd forintot k\u00fcl\u00f6n\u00edtett el a korm\u00e1ny; ez a forr\u00e1s nemcsak az eg\u00e9szs\u00e9g\u00fcgy biztons\u00e1g\u00e1t, hanem a munkahelyek meg\u0151rz\u00e9s\u00e9t, \u00faj munkahelyek teremt\u00e9s\u00e9t is t\u00e1mogatta - jelezte a miniszt\u00e9rium.\n\u00a0\u00a0\u00a0\u00a0Ezzel tavaly az eg\u00e9szs\u00e9g\u00fcgyi kiad\u00e1sok \u00f6ssz\u00e9rt\u00e9ke megk\u00f6zel\u00edtette a 3000 milli\u00e1rd forintot - h\u00edvta fel a figyelmet a t\u00e1rca.\n\u00a0\u00a0\u00a0\u00a0Az erre az \u00e9vre elk\u00fcl\u00f6n\u00edtett eg\u00e9szs\u00e9gbiztos\u00edt\u00e1si \u00e9s j\u00e1rv\u00e1ny elleni v\u00e9dekez\u00e9si alap szint\u00e9n 3 ezer milli\u00e1rd forintos forr\u00e1st jelent, amely fel\u00fclr\u0151l nyitott, teh\u00e1t sz\u00fcks\u00e9g eset\u00e9n t\u00fall\u00e9phet\u0151 - tett\u00e9k hozz\u00e1.\nA korm\u00e1ny a j\u00e1rv\u00e1ny elleni eg\u00e9szs\u00e9g\u00fcgyi v\u00e9dekez\u00e9s k\u00f6lts\u00e9geit ahogyan eddig, \u00fagy a j\u00f6v\u0151ben is marad\u00e9ktalanul biztos\u00edtja - sz\u00f6gezte le bejegyz\u00e9s\u00e9ben a\u00a0PM.\n\u00a0\u00a0\u00a0\u00a0\"Az \u00e1lh\u00edrek h\u00e1tr\u00e1ltatj\u00e1k a j\u00e1rv\u00e1ny elleni v\u00e9dekez\u00e9st, ez\u00e9rt tov\u00e1bbra is k\u00e9rj\u00fck a sajt\u00f3 k\u00e9pvisel\u0151it, hogy ne terjesszenek megt\u00e9veszt\u0151 inform\u00e1ci\u00f3kat\" - \u00edrta k\u00f6z\u00f6ss\u00e9gi oldal\u00e1n a P\u00e9nz\u00fcgyminiszt\u00e9rium.\n\nMTI 2021. m\u00e1rcius 23.\n\n"}]