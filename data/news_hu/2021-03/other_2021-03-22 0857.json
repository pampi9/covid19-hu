[{"date": "2021-03-22 08:57", "url": "https://koronavirus.gov.hu/cikkek/komplex-strategia-keszul-covid-19-virus-kutatasara", "h1": "Komplex strat\u00e9gia k\u00e9sz\u00fcl a COVID-19 v\u00edrus kutat\u00e1s\u00e1ra", "body": "\nNemzeti Kutat\u00e1si Fejleszt\u00e9si Program kidolgoz\u00e1s\u00e1r\u00f3l egyeztetett Prof. Dr. K\u00e1sler Mikl\u00f3s, az emberi er\u0151forr\u00e1sok minisztere, Prof. dr. M\u00e1ndl J\u00f3zsef akad\u00e9mikus, az Eg\u00e9szs\u00e9g\u00fcgyi Tudom\u00e1nyos Tan\u00e1cs eln\u00f6ke.\n\n\nAz \u00faj t\u00edpus\u00fa koronav\u00edrus okozta megbeteged\u00e9sek megel\u0151z\u00e9s\u00e9vel, korai diagnosztik\u00e1j\u00e1val \u00e9s gy\u00f3gy\u00edt\u00e1s\u00e1val kapcsolatos kih\u00edv\u00e1sok minden eddigin\u00e9l hangs\u00falyosabb\u00e1 tett\u00e9k az orvostudom\u00e1ny kutat\u00e1sainak sz\u00fcks\u00e9gess\u00e9g\u00e9t \u00e9s a klinikai vizsg\u00e1latok szerep\u00e9t. A kutat\u00e1sban r\u00e9szt vesz a Magyar Tudom\u00e1nyos Akad\u00e9mia, az orsz\u00e1gos int\u00e9zetek, az egyetemi klinik\u00e1k, a megyei k\u00f3rh\u00e1zak, \u00f6sszess\u00e9g\u00e9ben az eg\u00e9sz magyar eg\u00e9szs\u00e9g\u00fcgy.\n\nA miniszter sz\u00e1nd\u00e9ka, hogy a Nemzeti Kutat\u00e1si Fejleszt\u00e9si Program szakmai komplex strat\u00e9gi\u00e1t jel\u00f6lj\u00f6n meg a COVID-19 v\u00edrus \u00e9s az \u00fajabb mut\u00e1ci\u00f3k \u00e1ltal okozott megbeteged\u00e9sek \u00e9s sz\u00f6v\u0151dm\u00e9nyek kutat\u00e1si ir\u00e1nyaira.\n\nA szakmai program v\u00e1laszokat keres p\u00e9ld\u00e1ul arra, hogy mi tesz egyes embereket \u00e9rz\u00e9kenny\u00e9 a t\u00fcnetek tart\u00f3s fennmarad\u00e1s\u00e1ra.\u00a0\u00a0Vizsg\u00e1lja, hogy kiv\u00e1lt-e a SARS-CoV2 \u00e9s a v\u00edrusmut\u00e1nsok okozta fert\u0151z\u00e9sek kr\u00f3nikus sz\u00edv-, idegrendszeri, daganatos vagy m\u00e1s szervi betegs\u00e9get. Tartalmazza a v\u00edrus \u00e9s a mut\u00e1ci\u00f3k biol\u00f3gi\u00e1j\u00e1nak meghat\u00e1roz\u00e1s\u00e1t, az emberi szervezetbe, sejtekbe val\u00f3 bejut\u00e1s\u00e1nak mechanizmus\u00e1t, a v\u00edrusszaporod\u00e1st, az emberi szervezet v\u00e1laszreakci\u00f3j\u00e1t, a kialakul\u00f3 szervk\u00e1rosod\u00e1sokat \u00e9s a hossz\u00fat\u00e1v\u00fa k\u00f6vetkezm\u00e9nyeket.\nA program kiemelten kezeli a gy\u00f3gyul\u00e1s, a fel\u00e9p\u00fcl\u00e9s l\u00e9p\u00e9seit, a rehabilit\u00e1ci\u00f3t, illetve vizsg\u00e1lja a betegek egy r\u00e9sz\u00e9ben k\u00fcl\u00f6nb\u00f6z\u0151en kialakul\u00f3 tart\u00f3s t\u00fcnetegy\u00fcttest.\u00a0\u00a0Ide illeszkedik a Post Covid-19 szindr\u00f3ma kutat\u00e1sa is, amelynek szakmai protokollj\u00e1t az emberi er\u0151forr\u00e1sok minisztere ir\u00e1nymutat\u00e1s\u00e1val a napokban dolgoztak ki az \u00e9rintett orsz\u00e1gos int\u00e9zetek \u00e9s szakmai koll\u00e9giumi tagozatok.\u00a0\nKiad\u00f3: Emberi Er\u0151forr\u00e1sok Miniszt\u00e9riuma\n\n"}]