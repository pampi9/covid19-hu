[{"date": "2021-03-26 16:31", "url": "https://koronavirus.gov.hu/cikkek/fulop-azon-szocialis-intezmenyekben-ahol-magas-az-atoltottsag-szinte-megszunt-jarvany", "h1": "F\u00fcl\u00f6p: azon szoci\u00e1lis int\u00e9zm\u00e9nyekben, ahol magas az \u00e1toltotts\u00e1g, szinte megsz\u0171nt a j\u00e1rv\u00e1ny", "body": "\nAzokban a magyarorsz\u00e1gi szoci\u00e1lis int\u00e9zm\u00e9nyekben, ahol az \u00e1toltotts\u00e1g 90 sz\u00e1zal\u00e9k feletti, gyakorlatilag megsz\u0171nt a koronav\u00edrus-j\u00e1rv\u00e1ny - jelentette ki az Emberi Er\u0151forr\u00e1sok Miniszt\u00e9rium\u00e1nak szoci\u00e1lis \u00fcgyek\u00e9rt felel\u0151s \u00e1llamtitk\u00e1ra p\u00e9nteki sajt\u00f3t\u00e1j\u00e9koztat\u00f3j\u00e1n, a Fej\u00e9r megyei S\u00e1rosdon.\n\n\nF\u00fcl\u00f6p Attila az MTI k\u00e9rd\u00e9s\u00e9re elmondta, hogy orsz\u00e1gosan a szoci\u00e1lis int\u00e9zm\u00e9nyekben csaknem 70 sz\u00e1zal\u00e9kos az \u00e1toltotts\u00e1g, 87 ezer lak\u00f3 \u00e9s ott dolgoz\u00f3 kapta m\u00e1r meg legal\u00e1bb az els\u0151 olt\u00e1st.\n\u00a0\u00a0\u00a0\u00a0Az \u00e1llamtitk\u00e1r hangs\u00falyozta, a szoci\u00e1lis ell\u00e1t\u00f3rendszerben tapasztaltak is azt mutatj\u00e1k, hogy a vakcin\u00e1k h\u00e1rmas v\u00e9delmet jelentenek: egyr\u00e9szt a saj\u00e1t \u00e9let v\u00e9delm\u00e9t, m\u00e1sr\u00e9szt a k\u00f6z\u00f6ss\u00e9g - csal\u00e1d \u00e9s munkahely - v\u00e9delm\u00e9t, harmadr\u00e9szt pedig az eg\u00e9szs\u00e9g\u00fcgyben emberfeletti munk\u00e1t v\u00e9gz\u0151 orvosok \u00e9s n\u0151v\u00e9rek v\u00e9delm\u00e9t.\n\u00a0\u00a0\u00a0\u00a0F\u00fcl\u00f6p Attila egy febru\u00e1ri, nemzetk\u00f6zi felm\u00e9r\u00e9sr\u0151l is besz\u00e9lt, ahol az abban szerepl\u0151 22 orsz\u00e1gban az \u00f6sszes koronav\u00edrus miatti hal\u00e1leset 41 sz\u00e1zal\u00e9ka szoci\u00e1lis int\u00e9zm\u00e9nyekben t\u00f6rt\u00e9nt, mik\u00f6zben Magyarorsz\u00e1gon ez az ar\u00e1ny 18 sz\u00e1zal\u00e9k. Ez szerinte k\u00f6sz\u00f6nhet\u0151 az int\u00e9zm\u00e9nyekben dolgoz\u00f3k h\u0151sies, kitart\u00f3 munk\u00e1j\u00e1nak, m\u00e1sr\u00e9szt a korm\u00e1ny id\u0151ben meghozott korl\u00e1toz\u00f3 int\u00e9zked\u00e9seinek.\n\u00a0\u00a0\u00a0\u00a0Az \u00e1llamtitk\u00e1r kiemelte: Magyarorsz\u00e1g a szoci\u00e1lis ell\u00e1t\u00e1st mindv\u00e9gig k\u00f6z\u00f6ss\u00e9gi \u00fcgyk\u00e9nt kezelte, nem hagyta mag\u00e1ra az int\u00e9zm\u00e9nyeket, ennek is k\u00f6sz\u00f6nhet\u0151k az alacsonyabb hal\u00e1loz\u00e1si ar\u00e1nyok.\n\u00a0\u00a0\u00a0\u00a0Az \u00e1llamtitk\u00e1rs\u00e1g \u00e1ltal elv\u00e9geztetett, az MTI-hez eljuttatott kimutat\u00e1s szerint a t\u00edz vizsg\u00e1lt int\u00e9zm\u00e9nyben, ahol 90 sz\u00e1zal\u00e9k feletti a beoltottak ar\u00e1nya, mind\u00f6ssze egyetlen megbeteged\u00e9s volt, mik\u00f6zben az \u00f6sszes lak\u00f3 l\u00e9tsz\u00e1ma meghaladja az ezerhatsz\u00e1zat.\n\u00a0\u00a0\u00a0\u00a0P\u00e9ld\u00e1ul a Baranya Megyei D\u00e9l-Zselic Egyes\u00edtett Szoci\u00e1lis Int\u00e9zm\u00e9ny 342 lak\u00f3j\u00e1nak 94,3 sz\u00e1zal\u00e9ka be van oltva, \u00e9s nincs egyetlen fert\u0151z\u00f6tt sem, de ugyanez igaz a Gy\u0151r-Moson-Sopron Megyei Gondoskod\u00e1s Szoci\u00e1lis K\u00f6zpont 298 lak\u00f3ja vagy a Veszpr\u00e9m Megyei Fogyat\u00e9kos Szem\u00e9lyek, Pszichi\u00e1triai \u00e9s Szenved\u00e9lybetegek Integr\u00e1lt Int\u00e9zm\u00e9nye csabrendeki telephely\u00e9nek 271 lak\u00f3ja eset\u00e9ben is.\n\u00a0\u00a0\u00a0\u00a0Varga G\u00e1bor, a t\u00e9rs\u00e9g fideszes orsz\u00e1ggy\u0171l\u00e9si k\u00e9pvisel\u0151je \u00f6r\u00f6mtelinek nevezte azt, hogy a szoci\u00e1lis int\u00e9zm\u00e9nyrendszer els\u0151k k\u00f6z\u00f6tt lehetett az olt\u00e1si sorrendben, gyakorlatilag az olt\u00e1sok megkezd\u00e9se \u00f3ta koronav\u00edrusos beteg nem volt a Fej\u00e9r megyei int\u00e9zm\u00e9nyekben. Kiemelte: az egyetlen megold\u00e1s az olt\u00e1s, csak a vakcina jelent v\u00e9gleges megold\u00e1st a koronav\u00edrus-fert\u0151z\u00e9ssel szemben.\n\u00a0\u00a0\u00a0\u00a0Cs\u00e9pl\u0151n\u00e9 G\u00f6nczi Veronika, a Fej\u00e9r Megyei Integr\u00e1lt Szoci\u00e1lis Int\u00e9zm\u00e9ny igazgat\u00f3ja k\u00f6z\u00f6lte, hogy az \u00f6sszes otthonukban 1128 lak\u00f3 \u00e9l, k\u00f6z\u00fcl\u00fck 951-en k\u00e9rt\u00e9k az olt\u00e1st, ami 86 sz\u00e1zal\u00e9kos \u00e1toltotts\u00e1got jelent, ebbe azonban nem tartoznak bele azok, akik elkapt\u00e1k a v\u00edrust, s ez\u00e1ltal v\u00e9detts\u00e9g\u00fck van. S\u00e1rosdi telephely\u00fck\u00f6n, ahol 136 id\u0151s embert l\u00e1tnak el, a lak\u00f3k 94 sz\u00e1zal\u00e9ka megkapta legal\u00e1bb az els\u0151 olt\u00e1st.\n\nMTI 2021. m\u00e1rcius 26.,\n\n"}]