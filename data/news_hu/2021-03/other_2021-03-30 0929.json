[{"date": "2021-03-30 09:29", "url": "https://koronavirus.gov.hu/cikkek/orban-fontos-magyar-gazdasag-ujrainditasa", "h1": "Orb\u00e1n: fontos a magyar gazdas\u00e1g \u00fajraind\u00edt\u00e1sa", "body": "\nNeh\u00e9z a helyzet, de a magyar gazdas\u00e1g \u00fajraind\u00edt\u00e1sa fontos, szeretn\u00e9nk m\u00e1sokat is megel\u0151zve, \"kanyarban el\u0151re jutni\" - fogalmazott keddi, facebookos bejelentkez\u00e9s\u00e9ben\u00a0Orb\u00e1n\u00a0Viktor minisztereln\u00f6k, aki \u00dczbegiszt\u00e1n f\u0151v\u00e1ros\u00e1ban, Taskentben t\u00e1rgyal.\n\n\nA korm\u00e1nyf\u0151 azt mondta, az eg\u00e9sz orsz\u00e1g harcol a koronav\u00edrus-j\u00e1rv\u00e1ny ellen, \"de k\u00f6zben nek\u00fcnk a f\u00e9l szem\u00fcnket a gazdas\u00e1gon, a gazdas\u00e1g \u00fajraind\u00edt\u00e1s\u00e1n kell tartani\".\n\u00a0\u00a0\u00a0\u00a0Kifejtette: a magyar gazdas\u00e1gpolitika el\u0151 f\u00e1zisa az volt, amikor k\u00fclf\u00f6ldi befektet\u0151ket h\u00edvtak Magyarorsz\u00e1gra, hogy munkahelyeket \u00e9s modern technol\u00f3gi\u00e1t teremtsenek.\nA m\u00e1sodik szakaszban meger\u0151s\u00edtett\u00e9k a magyar kis- \u00e9s k\u00f6z\u00e9pv\u00e1llalkoz\u00f3kat, hogy k\u00e9pesek legyenek a Magyarorsz\u00e1gon megtermelt term\u00e9keiket k\u00fclf\u00f6ld\u00f6n, export form\u00e1j\u00e1ban eladni.\n\u00a0\u00a0\u00a0\u00a0El\u00e9rkezt\u00fcnk a harmadik szakaszhoz, amikor a meger\u0151s\u00f6d\u00f6tt magyar v\u00e1llalkoz\u00e1sok k\u00fclf\u00f6ld\u00f6n hoznak l\u00e9tre v\u00e1llalkoz\u00e1sokat, hajtanak v\u00e9gre beruh\u00e1z\u00e1sokat, \u00e9s az ott megtermelt profitot fogj\u00e1k majd hazahozni Magyarorsz\u00e1gra; \u00edgy fogjuk helyre\u00e1ll\u00edtani a magyar gazdas\u00e1g p\u00e9nz\u00fcgyi egyens\u00faly\u00e1t - mondta\u00a0Orb\u00e1n\u00a0Viktor.\n\u00a0\u00a0\u00a0\u00a0Hozz\u00e1tette, ez\u00e9rt utazott \u00dczbegiszt\u00e1nba, ahol a magyar c\u00e9gek \u00fczleti lehet\u0151s\u00e9geit b\u0151v\u00edtik, bemutatkoznak a sikeres magyar c\u00e9gek, mint az OTP, \u00e9s m\u00e1s k\u00f6zepes v\u00e1llalkoz\u00e1sok.\n\nMTI 2021. m\u00e1rcius 30.\n\n"}]