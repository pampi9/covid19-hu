[{"date": "2021-03-10 14:37", "url": "https://koronavirus.gov.hu/cikkek/orszagos-tisztifoorvos-az-idosek-oltasat-kerik-haziorvosoktol", "h1": "Orsz\u00e1gos tisztif\u0151orvos: az id\u0151sek olt\u00e1s\u00e1t k\u00e9rik a h\u00e1ziorvosokt\u00f3l", "body": "\nAz id\u0151sek olt\u00e1s\u00e1t k\u00e9rik els\u0151sorban a h\u00e1ziorvosokt\u00f3l a h\u00e9ten - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n szerd\u00e1n.\n\n\nM\u00fcller Cec\u00edlia k\u00f6z\u00f6lte, a betegs\u00e9get b\u00e1rki elkaphatja, de az id\u0151sek \"m\u00e9gis csak magas kock\u00e1zatot hordoznak\". Megjegyezte, szeretn\u00e9nek v\u00e9gezni a regisztr\u00e1lt 80 \u00e9ven fel\u00fcliek olt\u00e1s\u00e1val, ahol ez m\u00e1r megt\u00f6rt\u00e9nt, a h\u00e1ziorvosok \"visszafel\u00e9 haladva\", m\u00e9g mindig az id\u0151s koroszt\u00e1ly tagjainak adj\u00e1k be a vakcin\u00e1t.\n\u00a0\u00a0\u00a0\u00a0Ehhez regisztr\u00e1lniuk kell azoknak az id\u0151seknek, akik ezt m\u00e9g nem tett\u00e9k meg, hiszen a h\u00e1ziorvos csak \u00edgy \u00e9rtes\u00fclhet \"oltakoz\u00e1si ig\u00e9ny\u00fckr\u0151l\" - mondta.\n\u00a0\u00a0\u00a0\u00a0A tisztif\u0151orvos az id\u0151sekt\u0151l azt is k\u00e9rte, hogy ha orvosuk \u00e9rtes\u00edti \u0151ket, \"ne spekul\u00e1ljanak\", nincs min gondolkodni. Mindegyik Magyarorsz\u00e1gon haszn\u00e1lt vakcina hat\u00e1sos. Az els\u0151 d\u00f3zist k\u00f6vet\u0151 k\u00e9t h\u00e9t m\u00falva j\u00f3 v\u00e9detts\u00e9get adnak - k\u00f6z\u00f6lte.\n\u00a0\u00a0\u00a0\u00a0A h\u00e1ziorvosokt\u00f3l pedig azt k\u00e9rte M\u00fcller Cec\u00edlia, hogy azoknak, akik nem tudnak elmenni a rendel\u0151be, az otthonukban adj\u00e1k be a v\u00e9d\u0151olt\u00e1st. A h\u00e1ziorvosok t\u00f6bbs\u00e9ge szerd\u00e1n AstraZeneca olt\u00f3anyagot kap, ezzel hajtj\u00e1k v\u00e9gre a legid\u0151sebbek beolt\u00e1s\u00e1t. A k\u00f3rh\u00e1zi olt\u00f3pontokon jelenleg a Szputnyik \u00e9s a Pfizer olt\u00f3anyaggal oltanak, oda is k\u00fcldhetik p\u00e1cienseiket a h\u00e1ziorvosok - tette hozz\u00e1.\n\u00a0\u00a0\u00a0\u00a0Elmondta, hogy m\u00e1r 1 107 791 embert beoltottak Magyarorsz\u00e1gon. Az id\u0151sek \u00e1toltotts\u00e1ga magas, de szeretn\u00e9k ezt a koroszt\u00e1lyt min\u00e9l el\u0151bb teljes m\u00e9rt\u00e9kben \"lefedni\" - k\u00f6z\u00f6lte.\n\u00a0\u00a0\u00a0\u00a0\"A j\u00e1rv\u00e1ny harmadik hull\u00e1m\u00e1nak nagyon meredeken felsz\u00e1ll\u00f3 \u00e1g\u00e1ban vagyunk\" - fogalmazott M\u00fcller Cec\u00edlia. Az \u00faj fert\u0151z\u00f6ttek \u00e9s a k\u00f3rh\u00e1zban kezeltek sz\u00e1ma is napr\u00f3l napra n\u00f6vekszik. Kedden 5653 \u00faj fert\u0151z\u00f6ttet regisztr\u00e1ltak, az akt\u00edv fert\u0151z\u00f6ttek sz\u00e1ma pedig 120 ezer f\u00f6l\u00e9 emelkedett. A 123 691 akt\u00edv fert\u0151z\u00f6tt egy r\u00e9sz\u00e9n\u00e9l enyh\u00e9n zajlik le a betegs\u00e9g, de mind t\u00f6bben k\u00e9nyszer\u00fclnek k\u00f3rh\u00e1zi kezel\u00e9sre, \u00e9s egyre s\u00falyosabb esetekkel tal\u00e1lkoznak, a fiatalok k\u00f6r\u00e9ben is.\n\u00a0\u00a0\u00a0\u00a0Jelenleg 8348 koronav\u00edrusos embert \u00e1polnak k\u00f3rh\u00e1zban Magyarorsz\u00e1gon. Ez a sz\u00e1m kor\u00e1bban soha nem volt ilyen magas - hangs\u00falyozta, hozz\u00e1t\u00e9ve: mintegy 10 sz\u00e1zal\u00e9kuk szorul l\u00e9legeztet\u00e9sre.\n\u00a0\u00a0\u00a0\u00a0Mivel ilyen magas a k\u00f3rh\u00e1zban kezeltek a sz\u00e1ma, a v\u00e9rplazma ir\u00e1nti ig\u00e9ny is megn\u0151tt. Ez\u00e9rt a tisztif\u0151orvos azt k\u00e9rte, hogy aki \u00e1tesett a betegs\u00e9gen, gy\u00f3gyult \u00e9s szeretne seg\u00edteni, az jelentkezzen a v\u00e9rad\u00f3\u00e1llom\u00e1sokon plazma ad\u00e1s\u00e1ra. Ennek felt\u00e9telei megtal\u00e1lhat\u00f3k az Orsz\u00e1gos V\u00e9rell\u00e1t\u00f3 Szolg\u00e1lat honlapj\u00e1n. A legfontosabb, hogy az illet\u0151 legyen k\u00e9t hete t\u00fcnetmentes \u00e9s ne legyen s\u00falyos, kr\u00f3nikus betegs\u00e9ge.\n\u00a0\u00a0\u00a0\u00a0Kit\u00e9rt arra is, hogy a favipiravir hat\u00f3anyag\u00fa gy\u00f3gyszer m\u00e1r a j\u00e1r\u00f3betegell\u00e1t\u00e1sban is rendelhet\u0151. Aki megfert\u0151z\u0151dik, konzult\u00e1ljon h\u00e1ziorvos\u00e1val a gy\u00f3gyszer fel\u00edr\u00e1s\u00e1r\u00f3l - tette hozz\u00e1.\n\u00a0\u00a0\u00a0\u00a0A koronav\u00edrus-j\u00e1rv\u00e1ny harmadik szakasza nem csak dinamik\u00e1j\u00e1ban m\u00e1s, \"s\u00falyosabb, rapidabb fert\u0151z\u00e9ssel n\u00e9z\u00fcnk szembe\" - hangs\u00falyozta, megjegyezve: a s\u00falyos esetek sz\u00e1m\u00e1nak n\u00f6veked\u00e9se is nehez\u00edti a harmadik hull\u00e1m felsz\u00e1ll\u00f3 szakasz\u00e1nak j\u00e1rv\u00e1ny\u00fcgyi kezel\u00e9s\u00e9t.\n\u00a0\u00a0\u00a0\u00a0Elmondta, hogy kedden 179 beteg halt meg - ez megk\u00f6zel\u00edti a m\u00e1sodik hull\u00e1mban regisztr\u00e1lt cs\u00facsot. Fiatalok is meghaltak, ketten is csak a 30-as \u00e9veikben j\u00e1rtak, \u00e9s a jelenlegi inform\u00e1ci\u00f3k szerint nem volt alapbetegs\u00e9g\u00fck. Ez fontos figyelmeztet\u0151 jel - k\u00f6z\u00f6lte a tisztif\u0151orvos.\n\u00a0\u00a0\u00a0\u00a0Kiemelte: l\u00e1that\u00f3, hogy mennyire fontos a szab\u00e1lyok szigor\u00edt\u00e1sa \u00e9s k\u00f6vetkezetes betart\u00e1suk. Nagyon fontos a fert\u0151z\u00e9s tov\u00e1bbad\u00e1s\u00e1nak megakad\u00e1lyoz\u00e1sa, ennek \u00e9rdek\u00e9ben a maszkvisel\u00e9s, a t\u00e1vols\u00e1gtart\u00e1s, a higi\u00e9n\u00e9s szab\u00e1lyok betart\u00e1sa, ami a jelenlegi helyzetben minimumk\u00f6vetelm\u00e9ny - sz\u00f6gezte le. Aki ezeket a szab\u00e1lyokat nem tartja be nemcsak mag\u00e1t, hanem a k\u00f6z\u00f6ss\u00e9get is vesz\u00e9lyezteti.\n\u00a0\u00a0\u00a0\u00a0A tisztif\u0151orvos szerint most nagyon fontos az \u00f6nm\u00e9rs\u00e9klet, a kontaktusok, a t\u00e1rsadalmi \u00e9rintkez\u00e9sek ker\u00fcl\u00e9se, ez\u00e9rt mindenkit\u0151l azt k\u00e9rte, ami nem halaszthatatlan, arr\u00f3l most mondjanak le.\n\u00a0\u00a0\u00a0\u00a0M\u00fcller Cec\u00edlia kit\u00e9rt arra is, hogy egy \u00e9vvel ezel\u0151tt, a pand\u00e9mia kezdet\u00e9n m\u00e9g azzal sz\u00e1moltak, hogy egy l\u00e9gz\u0151szervi megbeteged\u00e9ssel \u00e1llnak szemben. Az\u00f3ta bebizonyosodott, hogy az eg\u00e9sz szervezetet, valamennyi szervet megbeteg\u00edtheti a v\u00edrus, valamint olyan immunol\u00f3giai folyamatok indulhatnak el a szervezetben, amelyeket m\u00e9g nem is t\u00e1rtak fel teljess\u00e9g\u00e9ben.\n\u00a0\u00a0\u00a0\u00a0Az operat\u00edv t\u00f6rzsh\u00f6z \u00e9rkezett k\u00e9rd\u00e9sek k\u00f6z\u00f6tt Galg\u00f3czi \u00c1gnes, a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi f\u0151oszt\u00e1ly\u00e1nak vezet\u0151j\u00e9nek szerdai nyilatkozat\u00e1ra is r\u00e1k\u00e9rdeztek, amely szerint a most puszt\u00edt\u00f3 brit v\u00edrusmut\u00e1ns fert\u0151z\u00e9si r\u00e1t\u00e1ja meghaladja a h\u00e1rmat, vagyis egy ember h\u00e1rom m\u00e1siknak adja tov\u00e1bb. M\u00fcller Cec\u00edlia elmondta, a koronav\u00edrus megjelen\u00e9sekor egy beteg k\u00e9t m\u00e1sik embernek tudta \u00e1tadni a fert\u0151z\u00e9st. Ehhez az kellett, hogy legyenek egy l\u00e9gt\u00e9rben, maszk n\u00e9lk\u00fcl, esetlegesen t\u00fcnetekkel, figyelmen k\u00edv\u00fcl hagyva a higi\u00e9n\u00e9s, v\u00e9delmi szab\u00e1lyokat. A brit mut\u00e1ci\u00f3n\u00e1l egy ember m\u00e1r 3-4 m\u00e1siknak tudja tov\u00e1bbadni a fert\u0151z\u00e9st. Ugyanakkor, mivel az emberek maszkot hordanak, t\u00e1vols\u00e1got tartanak, \u00e9s betartj\u00e1k a higi\u00e9n\u00e9s szab\u00e1lyokat, \u00edgy t\u00e9nyszer\u0171en 1,3 a v\u00edrus reprodukci\u00f3s r\u00e1t\u00e1ja. Ha viszont ez a sz\u00e1m 1 felett van, az azt jelenti, hogy terjed a betegs\u00e9g; a r\u00e1ta 1 al\u00e1 szor\u00edt\u00e1sa ut\u00e1n lehet azt mondani, hogy cs\u00f6kken a fert\u0151z\u0151d\u00e9s vesz\u00e9lye.\n\u00a0\u00a0\u00a0\u00a0Egy m\u00e1sik k\u00e9rd\u00e9sre v\u00e1laszolva azt is elmondta: a szakirodalomban f\u0151k\u00e9nt arr\u00f3l sz\u00e1molnak be, hogy aki m\u00e1r \u00e1tesett a koronav\u00edrus-fert\u0151z\u00e9sen, annak nagy val\u00f3sz\u00edn\u0171s\u00e9ggel ellenanyagot termel a szervezete, \u00edgy ha ism\u00e9t megfert\u0151z\u0151dik is, \u00e1ltal\u00e1ban gyeng\u00e9bb lefoly\u00e1s\u00fa lesz n\u00e1la a betegs\u00e9g - de ez nem minden esetben igaz.\n\nMTI 2021. m\u00e1rcius 10.\n\n"}]