[{"date": "2021-03-30 14:36", "url": "https://koronavirus.gov.hu/cikkek/orszagos-tisztifoorvos-magyarorszag-oltonemzet", "h1": "Orsz\u00e1gos tisztif\u0151orvos: Magyarorsz\u00e1g olt\u00f3nemzet", "body": "\n\"Magyarorsz\u00e1g olt\u00f3nemzet\", r\u00f6vid id\u0151n bel\u00fcl k\u00e9tmilli\u00f3an lesznek azok, akik megkapt\u00e1k m\u00e1r legal\u00e1bb az els\u0151 v\u00e9d\u0151olt\u00e1st a koronav\u00edrus ellen - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia \u00fagy fogalmazott: \"van rem\u00e9ny arra, hogy meg\u00e1ll\u00edtsuk a harmadik hull\u00e1m felfel\u00e9 \u00edvel\u0151 szakasz\u00e1t ilyen nagysz\u00e1m\u00fa oltakoz\u00f3 mellett\".\n\u00a0\u00a0\u00a0\u00a0Kifejtette, folyamatosan \u00e9rkeznek az olt\u00f3anyagok Magyarorsz\u00e1gra, a napokban sokan kapj\u00e1k meg a m\u00e1sodik olt\u00e1st amellett, hogy elkezdik a pedag\u00f3gusok, \u00e9s folytatj\u00e1k az id\u0151sek olt\u00e1s\u00e1t is. Hangs\u00falyozta: az olt\u00e1si rendszer megalapozott, olt\u00f3anyag\u00e9rt elmennek a \"vil\u00e1g minden sark\u00e1ba\".\n\u00a0\u00a0\u00a0\u00a0Kiemelte, a j\u00e1rv\u00e1ny\u00fcgyi adatok m\u00e9g mindig kedvez\u0151tlenek. Mint mondta, ugyan cs\u00f6kkent az \u00fajonnan regisztr\u00e1lt fert\u0151z\u00f6ttek sz\u00e1ma (4609), de \"ez az adat ne t\u00e9vesszen meg senkit\", hiszen egy nap alatt jelent\u0151sen, 262-vel n\u0151tt a k\u00f3rh\u00e1zban \u00e1polt betegek sz\u00e1ma, akik \u00edgy most 12 553-an vannak. \"Folyamatos, tendenci\u00f3zus emelked\u00e9st l\u00e1tunk\" - tette hozz\u00e1.\n\u00a0\u00a0\u00a0\u00a0Az akt\u00edv fert\u0151z\u00f6ttek sz\u00e1ma 222 334, \u00e9s 274-en haltak meg a koronav\u00edrus fert\u0151z\u00e9s valamilyen sz\u00f6v\u0151dm\u00e9ny\u00e9ben egy nap alatt - ismertette M\u00fcller Cec\u00edlia.\n\u00a0\u00a0\u00a0\u00a0Az \u00faj v\u00edrusvari\u00e1nsok - de ezek k\u00f6z\u00fcl is a brit - sokkal fert\u0151z\u0151k\u00e9pesebbek, sokkal s\u00falyosabb megbeteged\u00e9st okoznak. Az is l\u00e1that\u00f3 - mondta -, hogy a fiatalokat sem k\u00edm\u00e9li a brit vari\u00e1ns, eg\u00e9szs\u00e9ges fiatalok ker\u00fclnek s\u00falyos \u00e1llapotban k\u00f3rh\u00e1zba.\nAz orsz\u00e1gos tisztif\u0151orvos arra h\u00edvta fel a figyelmet, hogy, \"felel\u0151sek vagyunk egym\u00e1s\u00e9rt, a saj\u00e1t eg\u00e9szs\u00e9g\u00fcnk\u00e9rt, a csal\u00e1dunk, k\u00f6z\u00f6ss\u00e9g\u00fcnk eg\u00e9szs\u00e9g\u00e9\u00e9rt is\".\n\u00a0\u00a0\u00a0\u00a0A szakember eml\u00edt\u00e9st tett a mintav\u00e9telekr\u0151l is, ezek sz\u00e1ma el\u00e9rte a 4 576 398-at. Meger\u0151s\u00edtette: mindenkin\u00e9l, akin\u00e9l a h\u00e1ziorvos azt megrendeli, megt\u00f6rt\u00e9nik a mintav\u00e9tel, tov\u00e1bbra is dolgoznak a ment\u0151szolg\u00e1lat munkat\u00e1rsai, a mintav\u00e9teli pontok \u00e9s a n\u00e9peg\u00e9szs\u00e9g\u00fcgyi k\u00f6zpont \u00e1ltal \u00fczemeltetett sz\u0171r\u0151buszok is. Fontos, hogy min\u00e9l hamarabb kider\u00fclj\u00f6n a pozitivit\u00e1s, hogy a lehet\u0151 leghamarabb el lehessen k\u00fcl\u00f6n\u00edteni a fert\u0151z\u00f6tt szem\u00e9lyt.\n\u00a0\u00a0\u00a0\u00a0M\u00fcller Cec\u00edlia besz\u00e1molt arr\u00f3l, hogy h\u00e9tf\u0151n 81 600 adag Moderna-vakcina \u00e9rkezett Magyarorsz\u00e1gra, ezek a h\u00e1ziorvosokhoz ker\u00fclnek els\u0151 \u00e9s m\u00e1sodik k\u00f6r\u00f6s olt\u00e1sra. Kedden meg\u00e9rkezett a Pfizer \u00fajabb sz\u00e1ll\u00edtm\u00e1nya 168 480 adag olt\u00f3anyaggal, ezek egy r\u00e9sz\u00e9vel a pedag\u00f3gusok olt\u00e1sa kezd\u0151dhet el. Szint\u00e9n kedd \u00e9jjelre v\u00e1rj\u00e1k az orosz Szputnyik V 250 ezer els\u0151 adagos vakcin\u00e1j\u00e1t. Eml\u00e9keztetett: h\u00e9tf\u0151n egy kor\u00e1bbi, 250 ezer adagos Szputnyik V-sz\u00e1ll\u00edtm\u00e1nyt szabad\u00edtottak fel, \u00edgy ez a mennyis\u00e9g cs\u00fct\u00f6rt\u00f6k\u00f6n \u00e9s p\u00e9nteken m\u00e1r a k\u00f3rh\u00e1zi olt\u00f3pontokon lesz.\n\u00a0\u00a0\u00a0\u00a0Az orsz\u00e1gos tisztif\u0151orvos megism\u00e9telte: aki olt\u00e1st szeretne, regisztr\u00e1lnia kell az erre l\u00e9trehozott internetes fel\u00fcleten. Ezen k\u00edv\u00fcl tov\u00e1bbra is fontos a kontaktusok sz\u00e1m\u00e1nak cs\u00f6kkent\u00e9se, ha valakinek nincs halaszthatatlan elint\u00e9zni val\u00f3ja, akkor maradjon otthon, ne menjen k\u00f6z\u00f6ss\u00e9gbe. A v\u00e1s\u00e1rl\u00e1sokat tervezetten \u00e9s gyorsan kell lebonyol\u00edtani, \u00e9s be kell tartani a j\u00e1rv\u00e1ny\u00fcgyi \u00e9s higi\u00e9niai el\u0151\u00edr\u00e1sokat.\n\u00a0\u00a0\u00a0\u00a0Szint\u00e9n regisztr\u00e1lnia kell az olt\u00e1sra a v\u00e1rand\u00f3soknak \u00e9s a szoptat\u00f3s kismam\u00e1knak is - h\u00edvta fel a figyelmet M\u00fcller Cec\u00edlia. A regisztr\u00e1ci\u00f3 t\u00e9ny\u00e9t jelezni kell a h\u00e1ziorvosnak, aki felm\u00e9ri az olt\u00e1s kock\u00e1zat\u00e1t, majd ha nincs ellenjavallat, gondoskodik arr\u00f3l, hogy valamelyik olt\u00f3pont fogadja a kismam\u00e1t.\nAz orsz\u00e1gos tisztif\u0151orvos tov\u00e1bbra is az egy\u00e9ni felel\u0151ss\u00e9get hangs\u00falyozva hozz\u00e1tette: a fegyelmezetts\u00e9g rendk\u00edv\u00fcl fontos ezekben a napokban, hiszen \u00edgy van rem\u00e9ny arra, hogy meg\u00e1ll\u00edtsuk a koronav\u00edrus-j\u00e1rv\u00e1ny harmadik, felfel\u00e9 \u00edvel\u0151 szakasz\u00e1t.\n\u00a0\u00a0\u00a0\u00a0Azt javasolta: akinek favipiravirt kell szednie, k\u00e9rje meg egyik csal\u00e1dtagj\u00e1t a gy\u00f3gyszer kiv\u00e1lt\u00e1s\u00e1ra, fert\u0151z\u00f6ttk\u00e9nt ne menjen a patik\u00e1ba. Ha nincs ilyen csal\u00e1dtag vagy m\u00e1s seg\u00edt\u0151, az \u00f6nkorm\u00e1nyzathoz ilyen esetekben is lehet fordulni. M\u00fcller Cec\u00edlia egyben megk\u00f6sz\u00f6nte a gy\u00f3gyszer\u00e9szek, gy\u00f3gyszer\u00e9szi asszisztensek \u00e9s a gy\u00f3gyszer-nagykeresked\u0151k munk\u00e1j\u00e1t.\n\u00a0\u00a0\u00a0\u00a0K\u00e9rd\u00e9sre v\u00e1laszolva M\u00fcller Cec\u00edlia elmondta, a pedag\u00f3gusoknak nem kell tartania att\u00f3l, hogy az iskol\u00e1k \u00e1prilis 19-ei tervezett nyit\u00e1s\u00e1ra m\u00e9g nem lesznek teljesen v\u00e9dettek, hiszen m\u00e1r egy olt\u00e1s is ny\u00fajt egyfajta v\u00e9detts\u00e9get a v\u00edrus okozta s\u00falyos megbeteged\u00e9s ellen.\nBesz\u00e9lt arr\u00f3l is, hogy ment\u0151t \u00e9rdemes h\u00edvni akkor, ha valaki t\u00f6bb napja l\u00e1zas, sz\u00edvver\u00e9s\u00e9ben rendelleness\u00e9get tapasztal, l\u00e9gszomj gy\u00f6tri, neh\u00e9zl\u00e9gz\u00e9se van.\n\n\nMTI 2021. m\u00e1rcius 30.\n\n"}]