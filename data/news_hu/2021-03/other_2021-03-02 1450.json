[{"date": "2021-03-02 14:50", "url": "https://koronavirus.gov.hu/cikkek/orszagos-tisztifoorvos-az-oltassal-fo-cel-megakadalyozni-sulyos-szovodmenyes-eseteket", "h1": "Orsz\u00e1gos tisztif\u0151orvos: az olt\u00e1ssal a f\u0151 c\u00e9l megakad\u00e1lyozni a s\u00falyos, sz\u00f6v\u0151dm\u00e9nyes eseteket", "body": "\nA koronav\u00edrus-j\u00e1rv\u00e1ny jelenlegi szakasz\u00e1ban az a legfontosabb, hogy meg tudjuk akad\u00e1lyozni a s\u00falyos lefoly\u00e1s\u00fa, sz\u00f6v\u0151dm\u00e9nyes eseteket \u00e9s a fert\u0151z\u00f6ttek k\u00f3rh\u00e1zba ker\u00fcl\u00e9s\u00e9t. Erre valamennyi v\u00e9d\u0151olt\u00e1s k\u00e9pes - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n kedden.\n\n\nM\u00fcller Cec\u00edlia kifejtette, \u00f3ri\u00e1si temp\u00f3ban halad el\u0151re Eur\u00f3p\u00e1ban \u00e9s Magyarorsz\u00e1gon is a j\u00e1rv\u00e1ny; \u00faj tapasztalat, hogy a t\u00fcnetek kezdet\u00e9t k\u00f6vet\u0151 n\u00e9h\u00e1ny \u00f3r\u00e1n bel\u00fcl lehet nagyon s\u00falyos a betegs\u00e9g lefoly\u00e1sa \u00e9s ker\u00fclhet k\u00f3rh\u00e1zba a beteg.\n\u00a0\u00a0\u00a0\u00a0\"Ebbe nem kell belenyugodni\", itt van a vakcina, amellyel a s\u00falyos, sz\u00f6v\u0151dm\u00e9nyes \u00e9s v\u00e9gzetes eseteket meg lehet el\u0151zni - hangs\u00falyozta.\n\u00a0\u00a0\u00a0\u00a0Hozz\u00e1tette, azt is tapasztalj\u00e1k, hogy a s\u00falyos lefoly\u00e1s\u00fa esetek gyorsabban v\u00e1lnak v\u00e9gzetess\u00e9. Ez\u00e9rt az a legfontosabb, hogy min\u00e9l r\u00f6videbb id\u0151 alatt min\u00e9l nagyobb \u00e1toltotts\u00e1got siker\u00fclj\u00f6n el\u00e9rni. A k\u00f6vetkez\u0151 napokban Magyarorsz\u00e1gon is felgyorsul az olt\u00e1sok bead\u00e1s\u00e1nak \u00fcteme - mondta az orsz\u00e1gos tisztif\u0151orvos.\n\u00a0\u00a0\u00a0\u00a0K\u00f6z\u00f6lte, az elm\u00falt nap 2764 \u00faj fert\u0151z\u00f6ttet regisztr\u00e1ltak, 130 beteg meghalt. A legfiatalabb elhunyt egy 16 \u00e9ves fiatal, akinek s\u00falyos alapbetegs\u00e9ge volt - ismertette.\nM\u00fcller Cec\u00edlia azt mondta, nemcsak az esetsz\u00e1mok emelkednek, hanem t\u00f6bb a s\u00falyos sz\u00f6v\u0151dm\u00e9nnyel j\u00e1r\u00f3 megbeteged\u00e9s. K\u00f3rh\u00e1zban 6071 embert \u00e1polnak, k\u00f6z\u00fcl\u00fck 581-en vannak l\u00e9legeztet\u0151g\u00e9pen.\n\u00a0\u00a0\u00a0\u00a0Kit\u00e9rt arra, hogy a j\u00e1rv\u00e1ny harmadik hull\u00e1m\u00e1nak gyorsul\u00f3 felfut\u00e1s\u00e1t nagy val\u00f3sz\u00edn\u0171s\u00e9ggel a v\u00edrus brit mut\u00e1ci\u00f3ja okozza, \u00e9s m\u00e1r \u00f6t esetben kimutatt\u00e1k a d\u00e9l-afrikai vari\u00e1ci\u00f3t is Magyarorsz\u00e1gon.\nAz orsz\u00e1gos tisztif\u0151orvos besz\u00e1molt arr\u00f3l, hogy t\u00f6bb figyelemre m\u00e9lt\u00f3 tudom\u00e1nyos \u00e9rtekez\u00e9s vagy olt\u00e1si tapasztalat jelenik meg a beoltottakkal kapcsolatban, ezt a magyar szakemberek felhaszn\u00e1lj\u00e1k az olt\u00e1si tervben.\n\u00a0\u00a0\u00a0\u00a0Id\u00e9zte a brit k\u00f6zeg\u00e9szs\u00e9g\u00fcgyi szolg\u00e1lat jelent\u00e9s\u00e9t, amely szerint az AstraZeneca els\u0151 d\u00f3zis\u00e1nak bead\u00e1s\u00e1t k\u00f6vet\u0151en 14 nappal m\u00e9rhet\u0151 a szervezetben az ellenanyagszint, amely fokozatosan emelkedik \u00e9s a 35. nap ut\u00e1n a vakcina hat\u00e9konys\u00e1ga el\u00e9ri a 73 sz\u00e1zal\u00e9kot.\n\u00a0\u00a0\u00a0\u00a0Egy m\u00e1sik inform\u00e1ci\u00f3 szerint az AstraZeneca-vakcin\u00e1n\u00e1l a 80 \u00e9v feletti koroszt\u00e1lyban a bead\u00e1st k\u00f6vet\u0151 3-4. h\u00e9ten 80 sz\u00e1zal\u00e9k feletti hat\u00e9konys\u00e1got m\u00e9rtek, \u00e9s azt, hogy megel\u0151zi a s\u00falyos megbeteged\u00e9st. A Pfizerr\u0151l meg\u00e1llap\u00edtott\u00e1k, hogy szint\u00e9n a 80 \u00e9v feletti koroszt\u00e1lyban m\u00e1r az els\u0151 vakcina 83 sz\u00e1zal\u00e9kkal cs\u00f6kkentette a hal\u00e1loz\u00e1sok sz\u00e1m\u00e1t - ismertette.\n\u00a0\u00a0\u00a0\u00a0A Janssen olt\u00e1s\u00e1val kapcsolatban elmondta, az Egyes\u00fclt \u00c1llamokban beoltottak k\u00f6r\u00e9ben 86 sz\u00e1zal\u00e9kos v\u00e9delmet ny\u00fajtott ez a vakcina, \u00e9s 74 sz\u00e1zal\u00e9kban megg\u00e1tolta a t\u00fcnetmentes esetek kialakul\u00e1s\u00e1t is.\n\u00a0\u00a0\u00a0\u00a0Izraeli tapasztalatok szerint - ahol m\u00e1r a lakoss\u00e1g fel\u00e9t beoltott\u00e1k a Pfizer k\u00e9sz\u00edtm\u00e9ny\u00e9vel - jelent\u0151sen cs\u00f6kkent mind az \u00faj fert\u0151z\u00f6ttek, mind pedig a hal\u00e1loz\u00e1sok sz\u00e1ma. Az Egyes\u00fclt Arab Em\u00edrs\u00e9gekben, ahol m\u00e1r hatmilli\u00f3an kapt\u00e1k meg az els\u0151 adag Sinopharm-vakcin\u00e1t, senki sem ker\u00fclt intenz\u00edv oszt\u00e1lyra a fert\u0151z\u00e9s miatt - mondta.\n\u00a0\u00a0\u00a0\u00a0M\u00fcller Cec\u00edlia k\u00e9rd\u00e9sre azt v\u00e1laszolta: nincs arra vonatkoz\u00f3 tapasztalat, hogy akit m\u00e1r beoltottak, terjesztheti-e a fert\u0151z\u00e9st.\n\u00a0\u00a0\u00a0\u00a0Kit\u00e9rt arra is: abb\u00f3l a szempontb\u00f3l is m\u00f3dosult az olt\u00e1si terv, hogy a h\u00e1ziorvosokhoz kisz\u00e1ll\u00edtott vakcin\u00e1k mennyis\u00e9g\u00e9n\u00e9l figyelembe tudj\u00e1k venni a praxishoz tartoz\u00f3 betegsz\u00e1mot \u00e9s a kr\u00f3nikus betegek ar\u00e1ny\u00e1t.\n\n\nMTI 2021. m\u00e1rcius 2.\n\n"}]