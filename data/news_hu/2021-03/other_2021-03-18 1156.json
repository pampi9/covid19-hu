[{"date": "2021-03-18 11:56", "url": "https://koronavirus.gov.hu/cikkek/pm-800-millio-forintos-elelmiszeripari-fejlesztes-valosult-meg-komaromban", "h1": "PM: 800 milli\u00f3 forintos \u00e9lelmiszeripari fejleszt\u00e9s val\u00f3sult meg Kom\u00e1romban", "body": "\nNyolcsz\u00e1z milli\u00f3 forintos \u00e9lelmiszeripari fejleszt\u00e9s val\u00f3sult meg Kom\u00e1romban - k\u00f6z\u00f6lte a P\u00e9nz\u00fcgyminiszt\u00e9rium (PM) cs\u00fct\u00f6rt\u00f6k\u00f6n az MTI-vel. A j\u00e1rv\u00e1nyhelyzet is r\u00e1mutatott, hogy er\u0151s hazai \u00e9lelmiszeriparra van sz\u00fcks\u00e9g, mert csak \u00edgy biztos\u00edthat\u00f3 az orsz\u00e1g folyamatos \u00e9s biztons\u00e1gos \u00e9lelmiszerell\u00e1t\u00e1sa - jelentette ki Varga Mih\u00e1ly a VITA-S\u00fct\u0151 Kft. \u00faj \u00fczemegys\u00e9g\u00e9nek virtu\u00e1lis \u00e1tad\u00e1s\u00e1n a k\u00f6zlem\u00e9ny szerint.\n\n\nA p\u00e9nz\u00fcgyminiszter kiemelte: a korm\u00e1ny c\u00e9lja, hogy az \u00e9lelmiszeripari v\u00e1llalkoz\u00e1sok fejl\u0151d\u00e9s\u00e9t is seg\u00edtse, ehhez k\u00f6lts\u00e9gvet\u00e9si oldalr\u00f3l is biztos\u00edtottak a forr\u00e1sok.\n\u00a0\u00a0\u00a0\u00a0A t\u00e1rcavezet\u0151 hangs\u00falyozta, hogy v\u00e1ls\u00e1g\u00e1ll\u00f3 a magyar \u00e9lelmiszeripar, az \u00e1gazat tavaly a j\u00e1rv\u00e1ny ellen\u00e9re is n\u00f6vekedni tudott. A hazai \u00e9lelmiszeripar teljes\u00edtm\u00e9ny\u00e9t a magyar term\u00e9kek ir\u00e1nti kereslet is seg\u00edtette: az \u00e9lelmiszer-kereskedelem a j\u00e1rv\u00e1ny ellen\u00e9re is 3 sz\u00e1zal\u00e9kkal n\u0151tt a tavalyi \u00e9vben, amely j\u00f3 alapja az idei n\u00f6veked\u00e9snek is - tette hozz\u00e1.\n\u00a0\u00a0\u00a0\u00a0A miniszter ismertette: a Nagyv\u00e1llalati Beruh\u00e1z\u00e1si T\u00e1mogat\u00e1ssal az elm\u00falt 5 \u00e9vben 179 v\u00e1llalat 380 milli\u00e1rd forint \u00e9rt\u00e9k\u0171 fejleszt\u00e9se val\u00f3sult meg, amellyel t\u00f6bb mint 3100 munkahely j\u00f6tt l\u00e9tre. A VITA-S\u00fct\u0151 Kft. a program r\u00e9v\u00e9n \u00faj csarnokot \u00e9p\u00edtett \u00e9s modern gy\u00e1rt\u00f3sort \u00e1ll\u00edtott \u00fczembe telephely\u00e9n. A v\u00e1llalat 280 milli\u00f3 forint korm\u00e1nyzati t\u00e1mogat\u00e1ssal, 800 milli\u00f3 forint \u00e9rt\u00e9kben fejlesztette Kom\u00e1romban tal\u00e1lhat\u00f3 s\u00fct\u0151\u00fczem\u00e9t. A beruh\u00e1z\u00e1s hozz\u00e1j\u00e1rult 270 munkahely meg\u0151rz\u00e9s\u00e9hez. A fejleszt\u00e9snek k\u00f6sz\u00f6nhet\u0151en cs\u00f6kken a p\u00e9k\u00e1ruk piac\u00e1n Magyarorsz\u00e1g importkitetts\u00e9ge - t\u00e1j\u00e9koztatott a P\u00e9nz\u00fcgyminiszt\u00e9rium.\nMTI 2021. m\u00e1rcius 18.\n\n"}]