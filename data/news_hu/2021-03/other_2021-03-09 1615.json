[{"date": "2021-03-09 16:15", "url": "https://koronavirus.gov.hu/cikkek/operativ-torzs-megvaltoznak-az-ausztriaba-torteno-be-es-atutazas-szabalyai", "h1": "Operat\u00edv t\u00f6rzs: megv\u00e1ltoznak az Ausztri\u00e1ba t\u00f6rt\u00e9n\u0151 be- \u00e9s \u00e1tutaz\u00e1s szab\u00e1lyai", "body": "\nMegv\u00e1ltoznak az Ausztri\u00e1ba t\u00f6rt\u00e9n\u0151 beutaz\u00e1s, illetve az \u00e1tutaz\u00e1s szab\u00e1lyai - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a keddi online sajt\u00f3t\u00e1j\u00e9koztat\u00f3n.\n\n\u00a0\n\nKiss R\u00f3bert\u00a0alezredes elmondta: Ausztria - t\u00f6bb m\u00e1s eur\u00f3pai orsz\u00e1ggal egy\u00fctt - Magyarorsz\u00e1got is a magas fert\u0151z\u00f6tts\u00e9g\u0171 orsz\u00e1gok kateg\u00f3ri\u00e1j\u00e1ba sorolta. Az osztr\u00e1k-magyar hat\u00e1rszakaszon vizsg\u00e1lj\u00e1k a N\u00e9metorsz\u00e1gba val\u00f3 tov\u00e1bbutaz\u00e1s felt\u00e9teleit is: ha a c\u00e9lorsz\u00e1g N\u00e9metorsz\u00e1g, \u00e9s oda a beutaz\u00e1s felt\u00e9telei nem \u00e1llnak fenn, m\u00e1r az Ausztri\u00e1ba bel\u00e9p\u00e9st is megtagadj\u00e1k.\nN\u00e9metorsz\u00e1gba a magas fert\u0151z\u00f6tts\u00e9g\u0171 ter\u00fcletr\u0151l - \u00edgy Magyarorsz\u00e1gr\u00f3l is - a beutaz\u00e1s, illetve az orsz\u00e1gon \u00e1tutaz\u00e1s akkor lehets\u00e9ges, ha a g\u00e9pj\u00e1rm\u0171 vezet\u0151je a magas fert\u0151z\u00f6tts\u00e9g\u0171 orsz\u00e1g ter\u00fclet\u00e9n csak \u00e1tutazott, teh\u00e1t tranzit\u00e1lt. Beutazhatnak N\u00e9metorsz\u00e1gba azok, akik csak tranzit\u00e1l\u00e1si c\u00e9llal akarj\u00e1k ezt megtenni, illetve a nemzetk\u00f6zi teherforgalomban a n\u00e9metorsz\u00e1gi tart\u00f3zkod\u00e1s nem haladja meg a 72 \u00f3r\u00e1t, \u00e9s azok is, akik 48 \u00f3r\u00e1n\u00e1l nem r\u00e9gebbi negat\u00edv PCR-teszttel rendelkeznek.\nMagyarorsz\u00e1g hat\u00e1r\u00e1tkel\u0151in j\u00f3 \u00fctemben lehet \u00e1thaladni, de a teherforgalomban a bel\u00e9p\u0151oldalon R\u00f6szk\u00e9n\u00e9l 3 \u00f3r\u00e1s, Csan\u00e1dpalot\u00e1n\u00e1l 2 \u00f3r\u00e1s v\u00e1rakoz\u00e1sra kell sz\u00e1m\u00edtani.\nAz alezredes arr\u00f3l is besz\u00e1molt, hogy a h\u00e9tf\u0151t\u0151l szigor\u00edtott szab\u00e1lyok alapj\u00e1n mindenhol k\u00f6telez\u0151 lett a maszkvisel\u00e9s. Ennek nyom\u00e1n az eddigiekn\u00e9l l\u00e9nyegesen t\u00f6bb, \u00f6sszesen 504 rend\u0151ri int\u00e9zked\u00e9sre volt sz\u00fcks\u00e9g emiatt. Ugyanakkor kiemelte: ahol eddig nem volt k\u00f6telez\u0151 a maszkvisel\u00e9s, ott a legenyh\u00e9bb int\u00e9zked\u00e9ssel, figyelmeztet\u00e9ssel \u00e9ltek a rend\u0151r\u00f6k. A maszkvisel\u00e9si szab\u00e1lyok megs\u00e9rt\u00e9se miatt eddig 28 909-szer int\u00e9zkedtek a k\u00f6telezetts\u00e9g el\u0151\u00edr\u00e1sa \u00f3ta.\nKiss R\u00f3bert\u00a0elmondta: k\u00f6zter\u00fcleten 458 emberrel szemben int\u00e9zkedtek, k\u00f6z\u00fcl\u00fck 162 embert figyelmeztet\u00e9sben r\u00e9szes\u00edtettek, 148-at helysz\u00edni b\u00edrs\u00e1ggal s\u00fajtottak, 148-at pedig feljelentettek. Tov\u00e1bbi 33 emberrel szemben az\u00e9rt int\u00e9zkedtek, mert buszon, villamoson, meg\u00e1ll\u00f3ban nem volt rajtuk maszk, 13-an pedig bev\u00e1s\u00e1rl\u00f3k\u00f6zpontban nem viselt\u00e9k a v\u00e9d\u0151eszk\u00f6zt.\nA boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 845 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 215 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 630 esetben pedig az \u00fczletek korl\u00e1tozott nyitva tart\u00e1s\u00e1ra vonatkoz\u00f3 szab\u00e1lyokat nem tartott\u00e1k be.\nA vend\u00e9gl\u00e1t\u00f3helyekre vonatkoz\u00f3 szigor\u00fabb szab\u00e1lyok megs\u00e9rt\u00e9se miatt h\u00e9tf\u0151n nem volt sz\u00fcks\u00e9g int\u00e9zked\u00e9sre, \u00edgy \u00fczlet ideiglenes bez\u00e1rat\u00e1s\u00e1r\u00f3l sem kellett d\u00f6ntenie a rend\u0151rs\u00e9gnek - mondta.\nK\u00f6z\u00f6lte: h\u00e9tf\u0151n a kij\u00e1r\u00e1si tilalommal kapcsolatos szab\u00e1lyok megs\u00e9rt\u00e9se miatt 304 emberrel szemben int\u00e9zkedtek a rend\u0151r\u00f6k, a kij\u00e1r\u00e1si tilalom, illetve az azt megel\u0151z\u0151 kij\u00e1r\u00e1si korl\u00e1toz\u00e1s novemberi bevezet\u00e9se \u00f3ta emiatt 47 940 int\u00e9zked\u00e9s t\u00f6rt\u00e9nt.\nH\u00e9tf\u0151n is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 63 esetben l\u00e9ptek fel. Az \u00e1tutaz\u00f3kat tavaly szeptember \u00f3ta ellen\u0151rzik, a szab\u00e1lyokat megs\u00e9rt\u0151kkel szemben eddig 13 136-szor int\u00e9zkedtek.\nAz elm\u00falt napon 14 060 esetben ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban l\u00e9v\u0151ket. H\u00e9tf\u0151n 7260 ilyen korl\u00e1toz\u00f3 int\u00e9zked\u00e9st rendeltek el, jelenleg 40 869-en vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 4090-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - ismertette az alezredes.\n\nMTI\n\n"}]