[{"date": "2021-03-26 16:43", "url": "https://koronavirus.gov.hu/cikkek/gulyas-csak-akkor-valtozhatnak-szabalyok-ha-az-atoltottsag-eleri-25-milliot", "h1": "Guly\u00e1s: csak akkor v\u00e1ltozhatnak a szab\u00e1lyok, ha az \u00e1toltotts\u00e1g el\u00e9ri a 2,5 milli\u00f3t", "body": "\nA kereskedelmi \u00e9s iparkamara, illetve a gazdas\u00e1gi \u00e9let szerepl\u0151i \u00e1ltal javasolt v\u00e1ltoztat\u00e1sok bevezet\u00e9s\u00e9re akkor van lehet\u0151s\u00e9g, ha a beadott olt\u00e1ssz\u00e1m tekintet\u00e9ben Magyarorsz\u00e1g \u00e1tl\u00e9pi a 2,5 milli\u00f3s hat\u00e1rt, azaz 2,5 milli\u00f3 ember legal\u00e1bb az els\u0151 olt\u00e1s\u00e1t megkapta - k\u00f6z\u00f6lte a Minisztereln\u00f6ks\u00e9get vezet\u0151 miniszter p\u00e9nteken rendk\u00edv\u00fcli online t\u00e1j\u00e9koztat\u00f3j\u00e1n, hozz\u00e1t\u00e9ve: ez a jelenlegi sz\u00e1m\u00edt\u00e1sok szerint a h\u00fasv\u00e9th\u00e9tf\u0151t k\u00f6vet\u0151 n\u00e9h\u00e1ny napban be fog k\u00f6vetkezni.\n\n\nGuly\u00e1s Gergely hangs\u00falyozta: a j\u00e1rv\u00e1ny harmadik hull\u00e1ma minden eddigin\u00e9l komolyabb feladatok el\u00e9 \u00e1ll\u00edtja az orsz\u00e1got. Megism\u00e9telte a minisztereln\u00f6knek a Kossuth r\u00e1di\u00f3ban tett kijelent\u00e9s\u00e9t, miszerint a jelenlegi sz\u00e1mok mellett, pillanatnyilag semmilyen nyit\u00e1s nem engedhet\u0151 meg.\n\u00a0\u00a0\u00a0\u00a0\u00dagy fogalmazott: \"egy utols\u00f3 k\u00f6z\u00f6s nagy er\u0151fesz\u00edt\u00e9sre van sz\u00fcks\u00e9g ahhoz, hogy t\u00fal legy\u00fcnk a j\u00e1rv\u00e1ny harmadik hull\u00e1m\u00e1nak cs\u00facspontj\u00e1n\". Ez\u00e9rt mindenkit arra k\u00e9rt, hogy az \u00e9rv\u00e9nyben l\u00e9v\u0151 szab\u00e1lyokat tartsa be, a h\u00fasv\u00e9ti \u00fcnnepek id\u0151szak\u00e1ban is.\n\u00a0\u00a0\u00a0\u00a0K\u00f6z\u00f6lte: az operat\u00edv t\u00f6rzs a nap folyam\u00e1n hosszan t\u00e1rgyalt azokr\u00f3l a javaslatokr\u00f3l, amelyeket a kereskedelmi \u00e9s iparkamara, illetve a v\u00e1llalkoz\u00e1sok \u00e9s a gazdas\u00e1gi \u00e9let szerepl\u0151i a korm\u00e1ny fel\u00e9 t\u00f6bb alkalommal megfogalmaztak.\n\u00a0\u00a0\u00a0\u00a0Jelezte: ezeket a szab\u00e1lyokat t\u00e1mogatj\u00e1k, ugyanakkor v\u00e1ltoztat\u00e1sra akkor van lehet\u0151s\u00e9g, ha m\u00e1r 2,5 milli\u00f3 ember megkapta legal\u00e1bb az els\u0151 olt\u00e1st.\n\u00a0A tervezett v\u00e1ltoztat\u00e1sokat r\u00e9szletezve kiemelte: a kij\u00e1r\u00e1si tilalom kezdete este t\u00edz \u00f3r\u00e1ra m\u00f3dosul, a tilalom hajnali \u00f6tig fog tartani.\n\u00a0\u00a0\u00a0\u00a0Valamennyi \u00fczlet kinyithat. A boltok hajnali \u00f6tt\u0151l este f\u00e9l t\u00edzig nyitva lehetnek, de t\u00edz n\u00e9gyzetm\u00e9terenk\u00e9nt csup\u00e1n egy v\u00e1s\u00e1rl\u00f3 tart\u00f3zkodhat a ter\u00fclet\u00fck\u00f6n.\n\u00a0\u00a0\u00a0\u00a0A szolg\u00e1ltat\u00e1sokn\u00e1l a m\u00e1rcius 8-ai szigor\u00edt\u00e1sok el\u0151tti szab\u00e1lyokhoz t\u00e9r vissza az orsz\u00e1g.\n\u00a0\u00a0\u00a0\u00a0A korm\u00e1ny tervei szerint az iskol\u00e1k \u00e1prilis 19-\u00e9n nyitnak meg, ekkort\u00f3l az \u00f3vod\u00e1k, az \u00e1ltal\u00e1nos iskol\u00e1k \u00e9s a gimn\u00e1ziumok is a rendes oktat\u00e1sra \u00e1llhatnak vissza.\n\u00a0\u00a0\u00a0\u00a0\u00c1prilis 1-j\u00e9n elkezdik beoltani a tan\u00e1rokat, rem\u00e9lhet\u0151leg b\u0151 egy h\u00e9t alatt mindegyik\u00fck meg tudja kapni a vakcin\u00e1t - mondta a miniszter.\n\u00a0\u00a0\u00a0\u00a0\nMegjegyezte, hogy lassan tizenh\u00e1rom h\u00f3napja szenved az orsz\u00e1g a koronav\u00edrus-j\u00e1rv\u00e1nyt\u00f3l; az eredm\u00e9nyes vakcinabeszerz\u00e9seknek k\u00f6sz\u00f6nhet\u0151en azonban m\u00e1r csup\u00e1n n\u00e9h\u00e1ny hetet kell kib\u00edrni, ut\u00e1na a magyarok \u00e9lete visszat\u00e9rhet a megszokott ker\u00e9kv\u00e1g\u00e1sba.\n\u00a0\u00a0\u00a0\u00a0A korm\u00e1ny mindenkit arra k\u00e9r, hogy ezt az id\u0151szakot \"m\u00e9g b\u00edrja ki\", tartsa be a szab\u00e1lyokat. \u00cdgy a magyarok el\u0151bb nyerhetik vissza kor\u00e1bbi \u00e9let\u00fcket, mint m\u00e1s eur\u00f3paiak - jelentette ki Guly\u00e1s Gergely.\nMTI\n\n"}]