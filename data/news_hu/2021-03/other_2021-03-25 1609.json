[{"date": "2021-03-25 16:09", "url": "https://koronavirus.gov.hu/cikkek/kkm-az-alhirekkel-ellentetben-magyarorszag-nem-vasarolt-rossz-minosegu-maszkokat-kinabol", "h1": "KKM: az \u00e1lh\u00edrekkel ellent\u00e9tben Magyarorsz\u00e1g nem v\u00e1s\u00e1rolt rossz min\u0151s\u00e9g\u0171 maszkokat K\u00edn\u00e1b\u00f3l", "body": "\nAz \u00e1lh\u00edrekkel ellent\u00e9tben Magyarorsz\u00e1g nem v\u00e1s\u00e1rolt rossz min\u0151s\u00e9g\u0171 maszkokat K\u00edn\u00e1b\u00f3l - k\u00f6z\u00f6lte a K\u00fclgazdas\u00e1gi \u00e9s K\u00fcl\u00fcgyminiszt\u00e9rium (KKM) cs\u00fct\u00f6rt\u00f6k\u00f6n, az MTI-vel.\n\nA t\u00e1rca \"Gyurcs\u00e1ny Ferenc zavarkelt\u00e9se \u00e9s a baloldali \u00e1lh\u00edrek ellen\" c\u00edm\u0171 k\u00f6zlem\u00e9ny\u00e9ben arra reag\u00e1lt, hogy a Demokratikus Koal\u00edci\u00f3 (DK) napk\u00f6zben sajt\u00f3h\u00edrekre hivatkozva azt k\u00f6z\u00f6lte, a k\u00fcl\u00fcgyminiszt\u00e9rium t\u00f6bb milli\u00f3 darabot v\u00e1s\u00e1rolt abb\u00f3l a maszkt\u00edpusb\u00f3l, amire az Eur\u00f3pai Uni\u00f3 term\u00e9kriaszt\u00e1si rendszere figyelmeztet\u00e9st adott ki fert\u0151z\u00e9svesz\u00e9ly miatt.\n\u00a0\u00a0\u00a0\u00a0A miniszt\u00e9rium eml\u00e9keztetett, a j\u00e1rv\u00e1ny els\u0151 hull\u00e1ma alatt elk\u00e9peszt\u0151 verseny zajlott a v\u00e9dekez\u00e9shez sz\u00fcks\u00e9ges eszk\u00f6z\u00f6k\u00e9rt, \u00edgy a maszkok\u00e9rt is, az eg\u00e9sz vil\u00e1g K\u00edn\u00e1ban \u00e1llt sorban.\n\u00a0\u00a0\u00a0\u00a0\"150 milli\u00f3 maszkot v\u00e1s\u00e1roltunk a v\u00e9dekez\u00e9s frontvonal\u00e1ban dolgoz\u00f3 orvosoknak, \u00e1pol\u00f3knak\" - fejtett\u00e9k ki, hozz\u00e1t\u00e9ve, \"az egyik besz\u00e1ll\u00edt\u00f3 - aki a 150 milli\u00f3b\u00f3l 9 milli\u00f3 maszkot hozott - esetleges forr\u00e1sk\u00e9nt egy olyan c\u00e9get is felt\u0171ntetett, amely term\u00e9ke nem megfelel\u0151\".\n\u00a0\u00a0\u00a0\u00a0A KKM kiemelte ugyanakkor, hogy a nem megfelel\u0151 term\u00e9ket k\u00edn\u00e1l\u00f3 c\u00e9ggel meg\u00e1llapod\u00e1s nem sz\u00fcletett, teh\u00e1t ett\u0151l a c\u00e9gt\u0151l maszkot nem v\u00e1s\u00e1roltak.\n\u00a0\u00a0\u00a0\u00a0A t\u00e1rca hangs\u00falyozta, a korm\u00e1ny a maszkok, l\u00e9legeztet\u0151g\u00e9pek \u00e9s vakcin\u00e1k v\u00e1s\u00e1rl\u00e1s\u00e1n\u00e1l is kiz\u00e1r\u00f3lag a magyar emberek eg\u00e9szs\u00e9g\u00e9nek \u00e9s \u00e9let\u00e9nek v\u00e9delm\u00e9t tartotta \u00e9s tartja szem el\u0151tt.\n\u00a0\u00a0\u00a0\u00a0\"A baloldal ezzel szemben kamuvide\u00f3kat gy\u00e1rtott, folyamatosan hazudozik, \u00e9s olt\u00e1sellenes politik\u00e1t folytat\" - tette hozz\u00e1 a miniszt\u00e9rium.\n\u00a0\u00a0\u00a0\u00a0A Gy\u00f6mr\u0151i-sarok Projekt Kft. az MTI k\u00e9rd\u00e9s\u00e9re meger\u0151s\u00edtette, hogy az Ouleok c\u00e9gt\u0151l nem sz\u00e1ll\u00edtott maszkot Magyarorsz\u00e1gra. Lehet\u0151s\u00e9gk\u00e9nt ez a c\u00e9g is felvet\u0151d\u00f6tt, de a c\u00e9get megvizsg\u00e1lt\u00e1k, a lehet\u0151s\u00e9get elvetett\u00e9k, szerz\u0151d\u00e9st nem k\u00f6t\u00f6ttek. A maszkokat m\u00e1s c\u00e9gekt\u0151l v\u00e1s\u00e1rolt\u00e1k.\n\nMTI 2021. m\u00e1rcius 25.\n\n"}]