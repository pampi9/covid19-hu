[{"date": "2021-03-01 16:53", "url": "https://koronavirus.gov.hu/cikkek/itm-allamtitkar-kormanyzati-intezkedesek-tobb-mint-1-millio-munkahelyet-tudtak-megvedeni", "h1": "ITM-\u00e1llamtitk\u00e1r: a korm\u00e1nyzati int\u00e9zked\u00e9sek t\u00f6bb mint 1 milli\u00f3 munkahelyet tudtak megv\u00e9deni", "body": "\nA munkahelyv\u00e9delmi, a munkahelyteremt\u0151 \u00e9s a beruh\u00e1z\u00e1s\u00f6szt\u00f6nz\u0151 int\u00e9zked\u00e9sek egy\u00fctt 1 milli\u00f3 660 ezer magyar munkahely\u00e9nek v\u00e9delm\u00e9hez j\u00e1rultak hozz\u00e1 - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra h\u00e9tf\u0151n online sajt\u00f3t\u00e1j\u00e9koztat\u00f3n.\n\n\nGy\u00f6rgy L\u00e1szl\u00f3 hozz\u00e1tette, a v\u00e1llalkoz\u00f3i \u00e9rdekk\u00e9pviseletekkel hetente zajl\u00f3 egyeztet\u00e9seknek k\u00f6sz\u00f6nhet\u0151, hogy a korm\u00e1nyzati int\u00e9zked\u00e9sek j\u00f3l c\u00e9lzottak voltak.\n\u00a0\u00a0\u00a0\u00a0Az \u00e1llamtitk\u00e1r 24 szervezetnek k\u00f6sz\u00f6nte meg, hogy r\u00e9szt vett az egyeztet\u00e9seken, p\u00e9ldak\u00e9nt a Magyar Kereskedelmi \u00e9s Iparkamar\u00e1t (MKIK), az Amerikai Kereskedelmi Kamar\u00e1t (AmCham) \u00e9s a N\u00e9met-Magyar Ipari \u00e9s Kereskedelmi Kamar\u00e1t (DUIHK), valamint a Turisztikai \u00e9s Vend\u00e9gl\u00e1t\u00f3 Munkaad\u00f3k Orsz\u00e1gos Sz\u00f6vets\u00e9g\u00e9t (VIMOSZ), a V\u00e1llalkoz\u00f3k \u00e9s Munk\u00e1ltat\u00f3k Orsz\u00e1gos Sz\u00f6vets\u00e9g\u00e9t (VOSZ), illetve a Munkaad\u00f3k \u00e9s Gy\u00e1riparosok Orsz\u00e1gos Sz\u00f6vets\u00e9g\u00e9t (MGYOSZ) eml\u00edtette.\n\u00a0\u00a0\u00a0\u00a0Kiemelte, a gazdas\u00e1g \u00fajraind\u00edt\u00e1s\u00e1ban is sz\u00e1m\u00edtanak a v\u00e1llalkoz\u00e1sok \u00e9rdekk\u00e9pviseleteire, ez\u00e9rt a vel\u00fck folytatott heti egyeztet\u00e9sek folytat\u00f3dnak.\nParragh L\u00e1szl\u00f3, az MKIK eln\u00f6ke felid\u00e9zte, hogy a vil\u00e1g egy \u00e9vvel ezel\u0151tt szembes\u00fclt a v\u00edrussal, amely k\u00e9t h\u00f3nap alatt megv\u00e1ltoztatta \u00e9s felforgatta mindenki \u00e9let\u00e9t. 2020. m\u00e1rcius 11-\u00e9n gyakorlatilag le kellett z\u00e1rni Magyarorsz\u00e1got, m\u00e1rcius 13-\u00e1n azonban a kamara m\u00e1r l\u00e9trehozott egy v\u00e1ls\u00e1gst\u00e1bot, felvett\u00e9k a kapcsolatot a korm\u00e1nnyal, azon bel\u00fcl az ITM-mel a k\u00e1rok minimaliz\u00e1l\u00e1sa \u00e9rdek\u00e9ben.\n\u00a0\u00a0\u00a0\u00a0K\u00f6z\u00f6lte, most a 100 milli\u00e1rd forint keret\u00f6sszeg\u0171 gyorshitel konstrukci\u00f3n dolgoznak, amely 25 szakmacsoportban az \u00fajraindul\u00e1st c\u00e9lozza. Parragh L\u00e1szl\u00f3 jelezte, a tervek k\u00f6z\u00f6tt szerepel tov\u00e1bbi 100 milli\u00e1rd forintos csomagok kialak\u00edt\u00e1sa, p\u00e9ldak\u00e9nt a 25 szakmacsoportb\u00f3l kimaradt c\u00e9geket, illetve a startup v\u00e1llalkoz\u00e1sokat c\u00e9lz\u00f3 int\u00e9zked\u00e9seket eml\u00edtette.\n\u00a0\u00a0\u00a0\u00a0Perlusz \u00adL\u00e1szl\u00f3, a VOSZ f\u0151titk\u00e1ra a Sz\u00e9chenyi-k\u00e1rtya programr\u00f3l sz\u00f3lva elmondta, hogy tavaly m\u00e1rcius k\u00f6zep\u00e9t\u0151l \u00e9v v\u00e9g\u00e9ig a v\u00e1llalkoz\u00e1sokt\u00f3l 1000 milli\u00e1rd forintnyi hitelig\u00e9nyt fogadtak be \u00e9s t\u00f6bb mint 630 milli\u00e1rd forintnyi hitelt folyos\u00edtottak a r\u00e9sz\u00fckre. Az ig\u00e9nyl\u0151k t\u00f6bb mint 80 sz\u00e1zal\u00e9ka mikro v\u00e1llalkoz\u00e1s volt, 18 sz\u00e1zal\u00e9kuk kisv\u00e1llalkoz\u00e1s \u00e9s csup\u00e1n 1 sz\u00e1zal\u00e9kuk volt k\u00f6z\u00e9pv\u00e1llalkoz\u00e1s.\n\n\nMTI 2021. m\u00e1rcius 1.\n\n"}]