[{"date": "2021-03-05 16:57", "url": "https://koronavirus.gov.hu/cikkek/orszagos-tisztifoorvos-exponencialisan-no-fertozottek-szama-0", "h1": "Orsz\u00e1gos tisztif\u0151orvos: exponenci\u00e1lisan n\u0151 a fert\u0151z\u00f6ttek sz\u00e1ma", "body": "\nNapr\u00f3l napra, exponenci\u00e1lisan n\u0151 a fert\u0151z\u00f6ttek sz\u00e1ma - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n p\u00e9nteken.\n\n\nM\u00fcller Cec\u00edlia hozz\u00e1tette: rendk\u00edv\u00fcli kih\u00edv\u00e1st jelent a fert\u0151z\u00f6ttek sz\u00e1m\u00e1nak cs\u00f6kkent\u00e9se, ez\u00e9rt is l\u00e9pnek \u00e9letbe h\u00e9tf\u0151t\u0151l a kontaktusok sz\u00e1m\u00e1nak cs\u00f6kkent\u00e9s\u00e9t c\u00e9lz\u00f3 korl\u00e1toz\u00e1sok.\n\u00a0\u00a0\u00a0\u00a0Elmondta: jelenleg 105 371 akt\u00edv fert\u0151z\u00f6ttet tartanak nyilv\u00e1n, az \u00faj fert\u0151z\u00e9seket jelent\u0151s sz\u00e1mban a v\u00edrus angol mut\u00e1ci\u00f3ja okozza. Eml\u00e9keztetett: egy-k\u00e9t h\u00e9ttel kor\u00e1bban az akt\u00edv fert\u0151z\u00f6ttek sz\u00e1ma 80 ezer k\u00f6r\u00fcl volt, ez\u00e9rt kell szigor\u00edtani a higi\u00e9niai szab\u00e1lyokon \u00e9s gyors\u00edtani a v\u00e9delem kialak\u00edt\u00e1s\u00e1t.\n\u00a0\u00a0\u00a0\u00a0Besz\u00e1molt arr\u00f3l, hogy rendben folyik a regisztr\u00e1lt id\u0151sek olt\u00e1sa, \u0151k 1,5 milli\u00f3an vannak, \u00e9s a legid\u0151sebbek k\u00f6z\u00fcl 432 ezer embern\u00e9l m\u00e1r befejezt\u00e9k az olt\u00e1st, k\u00f6z\u00fcl\u00fck 432 sz\u00e1z \u00e9vn\u00e9l is id\u0151sebb kapta m\u00e1r meg az olt\u00e1st. M\u00fcller Cec\u00edlia k\u00f6z\u00f6lte azt is, hogy a favipiravir hat\u00f3anyag\u00fa k\u00e9sz\u00edtm\u00e9nyt m\u00e1r a j\u00e1r\u00f3beteg-ell\u00e1t\u00e1sban is haszn\u00e1lhatj\u00e1k az orvosok, amit\u0151l azt v\u00e1rj\u00e1k, hogy a gy\u00f3gyszert a fert\u0151z\u00e9s korai szakasz\u00e1ban alkalmazva nem alakul ki s\u00falyos sz\u00f6v\u0151dm\u00e9ny, \u00e9s kevesebben ker\u00fclnek k\u00f3rh\u00e1zba\n\u00a0\u00a0\u00a0\u00a0Bejelentette azt is, hogy a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) telephely\u00e9n - k\u00f6zponti \u00e9s eur\u00f3pai uni\u00f3s forr\u00e1sb\u00f3l - \u00faj, \u00fagynevezett BSL-4-es szint\u0171 nemzeti biztons\u00e1gi laborat\u00f3rium \u00e9p\u00fcl. Jelezte, m\u00e1r van egy ilyen besorol\u00e1s\u00fa laborat\u00f3riuma az NNK-nak, azonban az \u00faj l\u00e9tes\u00edtm\u00e9nyben a legkorszer\u0171bb technol\u00f3gi\u00e1t \u00e9s infrastrukt\u00far\u00e1t alkalmazva k\u00e9pesek lesznek a legvesz\u00e9lyesebb k\u00f3rokoz\u00f3k azonos\u00edt\u00e1s\u00e1ra, kutat\u00e1s\u00e1ra.\n\u00a0\u00a0\u00a0\u00a0Az orsz\u00e1gos tisztif\u0151orvos kiemelte, az elm\u00falt h\u00e9ten 9 sz\u00e1zal\u00e9kkal n\u0151tt Eur\u00f3p\u00e1ban a koronav\u00edrus-fert\u0151z\u00f6ttek sz\u00e1ma, az emelked\u00e9s Magyarorsz\u00e1gon is megfigyelhet\u0151. K\u00f3rh\u00e1zban 6867 embert \u00e1polnak k\u00f3rh\u00e1zban, k\u00f6z\u00fcl\u00fck 677-en vannak l\u00e9legeztet\u0151g\u00e9pen. Cs\u00fct\u00f6rt\u00f6k\u00f6n 143-an hunytak el a betegs\u00e9g k\u00f6vetkezt\u00e9ben, a legfiatalabb 29, a legid\u0151sebb 95 \u00e9ves volt.\n\u00a0\u00a0\u00a0\u00a0J\u00f3 h\u00edrnek nevezte a szakember, hogy n\u0151 az olt\u00e1si kedv, m\u00edg egy decemberi felm\u00e9r\u00e9s szerint orsz\u00e1gosan 15 sz\u00e1zal\u00e9kos volt az olt\u00e1si hajland\u00f3s\u00e1g, ez az elm\u00falt h\u00e9ten 42 sz\u00e1zal\u00e9kra emelkedett.\n\nMTI 2021. m\u00e1rcius 5.\n\n"}]