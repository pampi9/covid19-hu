[{"date": "2021-03-12 17:36", "url": "https://koronavirus.gov.hu/cikkek/az-illetekes-unios-biztoshoz-fordult-vakcinaszerzodesek-ugyeben-gulyas-gergely", "h1": "Az illet\u00e9kes uni\u00f3s biztoshoz fordult a vakcinaszerz\u0151d\u00e9sek \u00fcgy\u00e9ben Guly\u00e1s Gergely", "body": "\nSztella Kiriak\u00eddisz eg\u00e9szs\u00e9g\u00fcgy\u00e9rt \u00e9s \u00e9lelmiszerbiztons\u00e1g\u00e9rt felel\u0151s uni\u00f3s biztoshoz fordult a koronav\u00edrus elleni uni\u00f3s vakcinabeszerz\u00e9sekr\u0151l sz\u00f3l\u00f3 szerz\u0151d\u00e9sek \u00e9s sz\u00e1ll\u00edt\u00e1si menetrendek nyilv\u00e1noss\u00e1gra hoz\u00e1sa \u00e9rdek\u00e9ben a Minisztereln\u00f6ks\u00e9get vezet\u0151 miniszter.\n\n\nGuly\u00e1s Gergely a biztosnak c\u00edmzett level\u00e9t p\u00e9nteken a Facebook-oldal\u00e1n tette k\u00f6zz\u00e9. A miniszter kiemelte: a koronav\u00edrus-j\u00e1rv\u00e1ny harmadik hull\u00e1ma eg\u00e9sz Eur\u00f3p\u00e1t, k\u00f6zt\u00fck Magyarorsz\u00e1got is el\u00e9rte. Ennek k\u00f6vetkezt\u00e9ben Magyarorsz\u00e1gon is tov\u00e1bbi korl\u00e1toz\u00f3 int\u00e9zked\u00e9seket kellett bevezetnie a korm\u00e1nynak. Ezzel egy\u00fctt - hangs\u00falyozta - a magyar olt\u00e1si program v\u00e9grehajt\u00e1sa is \"fegyelmezetten \u00e9s \u00fctemesen\" zajlik. Mostan\u00e1ig t\u00f6bb mint, 1,2 milli\u00f3 ember kapta meg a koronav\u00edrus elleni els\u0151 v\u00e9d\u0151olt\u00e1s\u00e1t Magyarorsz\u00e1gon. Megjegyezte: a kiemelked\u0151en magas sz\u00e1ma oka, hogy Magyarorsz\u00e1g az uni\u00f3s beszerz\u00e9s mellett Oroszorsz\u00e1gt\u00f3l \u00e9s K\u00edn\u00e1t\u00f3l is vett vakcin\u00e1kat. Azt \u00edrta: a magyar korm\u00e1ny meggy\u0151z\u0151d\u00e9se, hogy a j\u00e1rv\u00e1ny lek\u00fczd\u00e9s\u00e9nek elengedhetetlen felt\u00e9tele a k\u00f6zbizalom fenntart\u00e1sa. A magyar korm\u00e1ny ez\u00e9rt nyilv\u00e1noss\u00e1gra hozta az orosz \u00e9s k\u00ednai olt\u00f3anyag-beszerz\u00e9si szerz\u0151d\u00e9seket. \u00cdgy k\u00f6zismert, hogy a gy\u00e1rt\u00f3k milyen felt\u00e9telek mellett, milyen mennyis\u00e9gben \u00e9s \u00fctemez\u00e9ssel sz\u00e1ll\u00edtj\u00e1k az olt\u00f3anyagokat. \"Ez az inform\u00e1ci\u00f3 azonban nem \u00e1llhat a magyar polg\u00e1rok rendelkez\u00e9s\u00e9re az uni\u00f3s vakcin\u00e1k eset\u00e9ben\" - h\u00edvta fel a figyelmet, hozz\u00e1t\u00e9ve: hiszen ezeket a szerz\u0151d\u00e9seket az Eur\u00f3pai Bizotts\u00e1g k\u00f6t\u00f6tte a vakcinagy\u00e1rt\u00f3 c\u00e9gekkel, \u00edgy a nyilv\u00e1noss\u00e1gra hozatal szab\u00e1lyait a szerz\u0151d\u00e9sben a bizotts\u00e1g r\u00f6gz\u00edtette. Guly\u00e1s Gergely lesz\u00f6gezte: a j\u00e1rv\u00e1nyhelyzet felsz\u00e1mol\u00e1s\u00e1nak egyetlen jelenleg ismert eszk\u00f6ze a vakcina. Ez\u00e9rt a magyar korm\u00e1ny v\u00e9lem\u00e9nye szerint a szerz\u0151d\u00e9s tartalm\u00e1r\u00f3l - k\u00fcl\u00f6n\u00f6sen a sz\u00e1ll\u00edt\u00e1s menetrendj\u00e9r\u0151l - az eur\u00f3pai \u00e9s a magyar nyilv\u00e1noss\u00e1g teljesk\u00f6r\u0171 t\u00e1j\u00e9koztat\u00e1sra jogosult. Ez\u00e9rt level\u00e9ben a miniszter arra k\u00e9rte Sztella Kiriak\u00eddisz eg\u00e9szs\u00e9g\u00fcgy\u00e9rt \u00e9s \u00e9lelmiszerbiztons\u00e1g\u00e9rt felel\u0151s biztost \u00e9s rajta kereszt\u00fcl az Eur\u00f3pai Bizotts\u00e1got hogy hozzon nyilv\u00e1noss\u00e1gra valamennyi vakcinabeszerz\u00e9sr\u0151l sz\u00f3l\u00f3 szerz\u0151d\u00e9st \u00e9s sz\u00e1ll\u00edt\u00e1si menetrendet. Kiemelte, meggy\u0151z\u0151d\u00e9s\u00fck, hogy ebben a neh\u00e9z id\u0151szakban minden d\u00f6nt\u00e9shoz\u00f3nak a lehet\u0151 legnagyobb felel\u0151ss\u00e9ggel \u00e9s k\u00f6r\u00fcltekint\u00e9ssel kell elj\u00e1rnia nemcsak nemzeti, hanem eur\u00f3pai szinten is, ahogyan az is, hogy az Eur\u00f3pai Uni\u00f3 t\u00f6rt\u00e9net\u00e9nek legnagyobb eg\u00e9szs\u00e9g\u00fcgyi v\u00e1ls\u00e1ga sor\u00e1n szorosan egy\u00fcttm\u0171k\u00f6dve, egym\u00e1st t\u00e1mogatva kell cselekedni. \"Ebben a magyar korm\u00e1ny a k\u00f6lcs\u00f6n\u00f6s tisztelet talaj\u00e1n \u00e1llva tov\u00e1bbra is az Eur\u00f3pai Bizotts\u00e1g partnere lesz\" - fogalmazott Guly\u00e1s Gergely, aki level\u00e9t azzal z\u00e1rta, b\u00edzik Sztella Kiriak\u00eddisz eg\u00e9szs\u00e9g\u00fcgy\u00e9rt \u00e9s \u00e9lelmiszerbiztons\u00e1g\u00e9rt felel\u0151s biztos gyors int\u00e9zked\u00e9s\u00e9ben.\nMTI 2021. m\u00e1rcius 12.\n\n"}]