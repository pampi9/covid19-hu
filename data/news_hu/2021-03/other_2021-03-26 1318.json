[{"date": "2021-03-26 13:18", "url": "https://koronavirus.gov.hu/cikkek/rekordosszegu-karenyhito-juttatast-kapnak-gazdak", "h1": "Rekord\u00f6sszeg\u0171 k\u00e1renyh\u00edt\u0151 juttat\u00e1st kapnak a gazd\u00e1k", "body": "\nA Magyar \u00c1llamkincst\u00e1r\u00a0\u00a0m\u00e1rcius 26-\u00e1n megkezdi a 2020-as k\u00e1renyh\u00edt\u00e9si \u00e9vre beny\u00fajtott k\u00e9relmek ut\u00e1n a k\u00e1renyh\u00edt\u0151 juttat\u00e1sok kifizet\u00e9s\u00e9t, \u00edgy az \u00e9rintett termel\u0151k m\u00e1r j\u00f6v\u0151 h\u00e9tf\u0151n megkapj\u00e1k a r\u00e9sz\u00fckre j\u00f3v\u00e1hagyott \u00f6sszeget - nyilatkozta Nagy Istv\u00e1n agr\u00e1rminiszter az MTI-nek p\u00e9nteken.\n\n\nA k\u00fcl\u00f6n\u00f6sen neh\u00e9z 2020-as \u00e9vben, amelyben t\u00f6bbf\u00e9le \u00e1llatbetegs\u00e9ggel, extr\u00e9m id\u0151j\u00e1r\u00e1si viszonyokkal, valamint a koronav\u00edrus-j\u00e1rv\u00e1ny okozta neh\u00e9zs\u00e9gekkel is szembe kellett n\u00e9zni, a korm\u00e1ny nem hagyta mag\u00e1ra a gazd\u00e1kat: emelt \u00f6sszeg\u0171 k\u00e1renyh\u00edt\u0151 juttat\u00e1s kifizet\u00e9s\u00e9vel seg\u00edti a mez\u0151gazdas\u00e1gban az \u00e9vind\u00edt\u00e1st, ezzel is hozz\u00e1j\u00e1rul a biztons\u00e1gos \u00e9lelmiszertermel\u00e9shez - hangs\u00falyozta a miniszter.\n\u00a0\u00a0\u00a0\u00a0Annak \u00e9rdek\u00e9ben, hogy minden termel\u0151 r\u00e9sz\u00e9re teljes m\u00e9rt\u00e9k\u0171 kifizet\u00e9s val\u00f3sulhasson meg, a korm\u00e1ny 3,1 milli\u00e1rd forint t\u00f6bbletforr\u00e1st biztos\u00edtott a K\u00e1renyh\u00edt\u00e9si Alapban rendelkez\u00e9sre \u00e1ll\u00f3 \u00f6sszeg kieg\u00e9sz\u00edt\u00e9s\u00e9re. \u00cdgy a 2020. \u00e9vi jogos termel\u0151i k\u00e1rok ut\u00e1n \u00f6sszesen 8743 mez\u0151gazdas\u00e1gi termel\u0151 kap juttat\u00e1st, \u00f6sszesen k\u00f6zel 18,6 milli\u00e1rd forint \u00e9rt\u00e9kben.\n\u00a0\u00a0\u00a0\u00a0A 2020-as k\u00e1renyh\u00edt\u00e9si \u00e9vben az asz\u00e1ly, illetve a tavaszi fagy okozta a legjelent\u0151sebb k\u00e1rokat. A teljes \u00f6sszegb\u0151l asz\u00e1lyk\u00e1rra k\u00f6zel 7,5 milli\u00e1rd forintot, tavaszi fagyk\u00e1rra t\u00f6bb mint 7 milli\u00e1rd forintot, felh\u0151szakad\u00e1sk\u00e1rra k\u00f6zel 1,8 milli\u00e1rd forintot, belv\u00edzk\u00e1rra majdnem 1,4 milli\u00e1rd forintot utal a kincst\u00e1r. Ezen fel\u00fcl j\u00e9ges\u0151k\u00e1rra 730,1 milli\u00f3 forintot, vihark\u00e1rra 166,4 milli\u00f3 forintot, \u0151szi fagyk\u00e1rra 7,9 milli\u00f3 forintot, t\u00e9li fagyk\u00e1rra 0,7 milli\u00f3 forintot foly\u00f3s\u00edtanak. Tavaly mez\u0151gazdas\u00e1gi \u00e1rv\u00edzk\u00e1rra nem \u00e9rkezett k\u00e9relem.\n\u00a0\u00a0\u00a0\u00a0A kifizet\u00e9ssel \u00e9rintett \u00f6sszes ter\u00fclet nagys\u00e1ga 166 629 hekt\u00e1r - tette hozz\u00e1 a t\u00e1rcavezet\u0151.\n\n\nMTI 2021. m\u00e1rcius 26.\n\n"}]