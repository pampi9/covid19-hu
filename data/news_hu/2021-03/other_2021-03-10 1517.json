[{"date": "2021-03-10 15:17", "url": "https://koronavirus.gov.hu/cikkek/itm-tovabbra-segitik-jarvany-elleni-vedekezest-az-orvostanhallgatok", "h1": "ITM: tov\u00e1bbra is seg\u00edtik a j\u00e1rv\u00e1ny elleni v\u00e9dekez\u00e9st az orvostanhallgat\u00f3k", "body": "\nNaponta m\u00e1r \u00f6tsz\u00e1z orvos- \u00e9s eg\u00e9szs\u00e9gtudom\u00e1nyi hallgat\u00f3 seg\u00edti az Orsz\u00e1gos Ment\u0151szolg\u00e1lat munk\u00e1j\u00e1t a koronav\u00edrus-j\u00e1rv\u00e1ny elleni v\u00e9dekez\u00e9sben - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) szerd\u00e1n az MTI-vel.\n\n\nA t\u00e1rca parlamenti \u00e9s strat\u00e9giai \u00e1llamtitk\u00e1r\u00e1t id\u00e9z\u0151 k\u00f6zlem\u00e9ny szerint Schanda Tam\u00e1s hangs\u00falyozza, \"mindannyiunk h\u00e1l\u00e1j\u00e1t \u00e9s elismer\u00e9s\u00e9t ki\u00e9rdemlik az orvos- \u00e9s eg\u00e9szs\u00e9gtudom\u00e1nyi hallgat\u00f3k, akik m\u00e1r egyetemi \u00e9veik alatt p\u00f3tolhatatlan hozz\u00e1j\u00e1rul\u00e1ssal er\u0151s\u00edtik a j\u00e1rv\u00e1ny elleni v\u00e9dekez\u00e9st\". Ezek a fiatalok \u00e9rt\u00e9kel\u00e9se szerint felbecs\u00fclhetetlen \u00e9rt\u00e9k\u0171 munk\u00e1t v\u00e9geznek az emberi \u00e9letek megment\u00e9s\u00e9\u00e9rt, emellett pedig eredm\u00e9nyesen eleget tesznek tanulm\u00e1nyi \u00e9s vizsgak\u00f6telezetts\u00e9geiknek is.\n\u00a0\u00a0\u00a0\u00a0Ismertette: az Orsz\u00e1gos Ment\u0151szolg\u00e1latn\u00e1l okt\u00f3bert\u0151l febru\u00e1rig mintegy 26 ezer m\u0171szakban teljes\u00edtett szolg\u00e1latot mintegy 2200 hallgat\u00f3, \u00e9s csaknem 1000 egyetemist\u00e1t vontak be a k\u00f3rh\u00e1zi, klinikai tev\u00e9kenys\u00e9gek t\u00e1mogat\u00e1s\u00e1ba.\nA koronav\u00edrus elleni v\u00e9dekez\u00e9sben k\u00f6zrem\u0171k\u00f6d\u0151 hallgat\u00f3k olt\u00e1sa folyamatos, munk\u00e1juk\u00e9rt munkad\u00edjban r\u00e9szes\u00fclnek, tanulm\u00e1nyi \u00e9s vizsgakedvezm\u00e9nyekkel \u00e9lhetnek a tavaszi f\u00e9l\u00e9vben is. Az elm\u00falt h\u00f3napokban m\u00e1r kialakult az egy\u00fcttm\u0171k\u00f6d\u00e9s, a k\u00f6z\u00f6s feladatszervez\u00e9s az orvos-, eg\u00e9szs\u00e9gtudom\u00e1nyi egyetemek vezet\u0151i, hallgat\u00f3i \u00f6nkorm\u00e1nyzatai, a korm\u00e1nyhivatalok, az eg\u00e9szs\u00e9g\u00fcgyi int\u00e9zm\u00e9nyek, a ment\u0151szolg\u00e1lat \u00e9s ITM k\u00f6z\u00f6tt - olvashat\u00f3 a k\u00f6zlem\u00e9nyben.\n\nMTI 2021. m\u00e1rcius 10.\n\n"}]