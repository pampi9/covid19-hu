[{"date": "2021-03-11 11:09", "url": "https://koronavirus.gov.hu/cikkek/koronavirus-elleni-gyogyszert-gyarto-uzemet-adtak-pilisborosjenon", "h1": "Koronav\u00edrus elleni gy\u00f3gyszert gy\u00e1rt\u00f3 \u00fczemet adtak \u00e1t Pilisborosjen\u0151n", "body": "\nEredm\u00e9nyes az Eg\u00e9szs\u00e9gipari T\u00e1mogat\u00e1si Program, Magyarorsz\u00e1g \u00f6nell\u00e1t\u00f3v\u00e1 v\u00e1lt az orvosi maszkok gy\u00e1rt\u00e1s\u00e1ban, a k\u00f3rh\u00e1zi gumikeszty\u0171k el\u0151\u00e1ll\u00edt\u00e1s\u00e1ban, most pedig a v\u00edrus elleni v\u00e9dekez\u00e9shez sz\u00fcks\u00e9ges gy\u00f3gyszerek ter\u00e9n siker\u00fclt haz\u00e1nk kiszolg\u00e1ltatotts\u00e1g\u00e1t cs\u00f6kkenteni - jelentette ki Varga Mih\u00e1ly a Meditop Gy\u00f3gyszeripari Kft. eg\u00e9szs\u00e9gipari fejleszt\u00e9s\u00e9nek \u00e1tad\u00e1s\u00e1n Pilisborosjen\u0151n.\n\n\nA p\u00e9nz\u00fcgyminiszter hangs\u00falyozta: a program folytat\u00f3dik, a korm\u00e1ny azon dolgozik, hogy \u00fajabb eg\u00e9szs\u00e9gipari beruh\u00e1z\u00e1sok induljanak el magyar c\u00e9gekkel.\n\u00a0\u00a0\u00a0\u00a0Elmondta, hogy a Meditop Gy\u00f3gyszeripari Kft. t\u00f6bb mint 1,6 milli\u00e1rd forint\u00e9rt fejlesztette pilisborosjen\u0151i \u00fczem\u00e9t 1,5 milli\u00e1rd forintos korm\u00e1nyzati t\u00e1mogat\u00e1ssal. A beruh\u00e1z\u00e1snak k\u00f6sz\u00f6nhet\u0151en 230 munkahely meg\u0151rz\u00e9se v\u00e1lt biztoss\u00e1, \u00e9s 10 \u00faj j\u00f6tt l\u00e9tre. A miniszter fontosnak nevezte, hogy a c\u00e9g olyan berendez\u00e9seket v\u00e1s\u00e1rolt, amelyek a koronav\u00edrusos betegek gy\u00f3gy\u00edt\u00e1s\u00e1hoz haszn\u00e1lt k\u00e9sz\u00edtm\u00e9nyek gy\u00e1rt\u00e1s\u00e1hoz \u00e9s fejleszt\u00e9s\u00e9hez sz\u00fcks\u00e9gesek.\n\nKiemelt helyen szerepel a favipiravir tabletta el\u0151\u00e1ll\u00edt\u00e1sa, amelyet a hazai ell\u00e1t\u00e1sban is alkalmazhatnak. A v\u00e1llalat az elm\u00falt 3 h\u00f3napban 5 milli\u00f3 tablett\u00e1t gy\u00e1rtott - t\u00e1j\u00e9koztatott Varga Mih\u00e1ly.\n\u00a0\u00a0\u00a0\u00a0A miniszter elmondta: a Meditop fejleszt\u00e9se r\u00e9sze az Eg\u00e9szs\u00e9gipari T\u00e1mogat\u00e1si Programnak, amelynek keret\u00e9ben eddig k\u00f6zel 50 v\u00e1llalkoz\u00e1s 70 milli\u00e1rd forintnyi beruh\u00e1z\u00e1s\u00e1r\u00f3l sz\u00fcletett meg\u00e1llapod\u00e1s. Mint mondta: a j\u00e1rv\u00e1ny harmadik hull\u00e1m\u00e1ban tov\u00e1bbra is hangs\u00falyosak lesznek az eg\u00e9szs\u00e9gipari beruh\u00e1z\u00e1sok, ezek ugyanis er\u0151s\u00edtik haz\u00e1nk \u00f6nell\u00e1t\u00e1s\u00e1t, hozz\u00e1j\u00e1rulnak a munkahelyek meg\u0151rz\u00e9s\u00e9hez, \u00fajak teremt\u00e9s\u00e9hez, \u00e9s seg\u00edtik a gazdas\u00e1g sikeres \u00fajraind\u00edt\u00e1s\u00e1t.\n\n\nMTI 2021. m\u00e1rcius 11.\n\n"}]