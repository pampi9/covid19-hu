[{"date": "2021-03-31 14:38", "url": "https://koronavirus.gov.hu/cikkek/orszagos-tisztifoorvos-az-egyeni-felelossegnek-oriasi-szerepe-van-ezekben-napokban", "h1": "Orsz\u00e1gos tisztif\u0151orvos: az egy\u00e9ni felel\u0151ss\u00e9gnek \u00f3ri\u00e1si szerepe van ezekben a napokban", "body": "\nAz egy\u00e9ni felel\u0151ss\u00e9gnek \u00f3ri\u00e1si szerepe van ezekben a napokban - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n szerd\u00e1n.\n\n\nM\u00fcller Cec\u00edlia hangs\u00falyozta: a k\u00f3rh\u00e1zak terhel\u00e9s\u00e9nek, az elhunytak sz\u00e1m\u00e1nak, a s\u00falyos megbeteged\u00e9sek el\u0151fordul\u00e1s\u00e1nak n\u00f6veked\u00e9s\u00e9t a fert\u0151z\u00e9s megel\u0151z\u00e9s\u00e9vel lehet megakad\u00e1lyozni. Ez a korl\u00e1toz\u00e1sok betart\u00e1s\u00e1val lehets\u00e9ges.\n\u00a0\u00a0\u00a0\u00a0Hozz\u00e1tette, a k\u00f3rh\u00e1zakban heroikus k\u00fczdelmet folytatnak, mindenkinek k\u00f6teless\u00e9ge mindent megtenni az\u00e9rt, hogy cs\u00f6kkentse az eg\u00e9szs\u00e9g\u00fcgyi ell\u00e1t\u00f3 rendszer terhelts\u00e9g\u00e9t.\n\u00a0\u00a0\u00a0\u00a0Ismertette: kedden 6700 \u00faj fert\u0151z\u00f6ttet regisztr\u00e1ltak, 302 beteg elhunyt, a k\u00f3rh\u00e1zakban 12 346 koronav\u00edrusos beteget \u00e1polnak, \u00e9s 1492-en vannak l\u00e9legeztet\u0151g\u00e9pen.\nA v\u00e9dekez\u00e9s m\u00e1r hossz\u00fa ideje tart, az eg\u00e9szs\u00e9g\u00fcgyi dolgoz\u00f3k rendk\u00edv\u00fcl f\u00e1radtak, ez\u00e9rt \"kutya k\u00f6teless\u00e9ge\" mindenkinek mindent megtenni az\u00e9rt, hogy cs\u00f6kkenjen ez az \u00f3ri\u00e1si teher az eg\u00e9szs\u00e9g\u00fcgyi ell\u00e1t\u00f3rendszeren - hangs\u00falyozta a tisztif\u0151orvos.\n\u00a0\u00a0\u00a0\u00a0\"Szeretn\u00e9nk abban rem\u00e9nykedni, hogy vakcin\u00e1ci\u00f3nak \u00e9s a fegyelmezetts\u00e9gnek k\u00f6sz\u00f6nhet\u0151en min\u00e9l el\u0151bb el tudjuk \u00e9rni a j\u00e1rv\u00e1ny tet\u0151z\u0151 szakasz\u00e1t, \u00e9s arr\u00f3l el tudunk mozdulni\" - mondta.\nK\u00f6z\u00f6lte, ennek \u00e9rdek\u00e9ben m\u00e1r 2 011 000 ember kapta meg legal\u00e1bb az els\u0151 v\u00e9d\u0151olt\u00e1st, ez a lakoss\u00e1g 20,5 sz\u00e1zal\u00e9k\u00e1t jelenti, \u00e9s rendk\u00edv\u00fcl j\u00f3 eredm\u00e9ny.\n\u00a0\u00a0\u00a0\u00a0Ismertet\u00e9se szerint a vakcinasz\u00e1ll\u00edtm\u00e1nyok k\u00fcl\u00f6nb\u00f6z\u0151 mennyis\u00e9gekben, de rendszeresen \u00e9rkeznek az orsz\u00e1gba, szerd\u00e1ra virrad\u00f3ra 250 ezer adag orosz Szputnyik V v\u00e9d\u0151olt\u00e1st kaptunk, azt a sz\u00e1ll\u00edtm\u00e1nyt els\u0151 olt\u00e1sk\u00e9nt tervezik felhaszn\u00e1lni.\n\u00a0\u00a0\u00a0\u00a0M\u00fcller Cec\u00edlia a k\u00f6znevel\u00e9sben dolgoz\u00f3 pedag\u00f3gusok napokban kezd\u0151d\u0151 kamp\u00e1nyszer\u0171 olt\u00e1s\u00e1t megeml\u00edtve azt mondta, ha a sz\u00e1ll\u00edtm\u00e1nyok mennyis\u00e9ge lehet\u0151v\u00e9 teszi, j\u00e1rv\u00e1ny\u00fcgyi szempontb\u00f3l egy-egy vesz\u00e9lyeztetett csoportot p\u00e1rhuzamosan oltanak majd be. A kistelep\u00fcl\u00e9seken az olt\u00e1sok el\u00e9rhet\u0151s\u00e9g\u00e9t mobil katonai olt\u00f3buszokkal b\u0151v\u00edtik, t\u00e1j\u00e9koztat\u00e1sa szerint n\u00e9gy-\u00f6t busz j\u00e1rja naponta a megy\u00e9ket, azonban ezek ig\u00e9nybev\u00e9tel\u00e9hez is sz\u00fcks\u00e9ges az el\u0151zetes regisztr\u00e1ci\u00f3.\n\u00a0\u00a0\u00a0\u00a0A szakember j\u00f3 h\u00edrnek nevezte, hogy orsz\u00e1gosan t\u00f6bb mint 80 sz\u00e1zal\u00e9kos a szoci\u00e1lis- \u00e9s id\u0151sotthonokban \u00e9l\u0151k, illetve dolgoz\u00f3k \u00e1toltotts\u00e1ga; a lak\u00f3kn\u00e1l 82, m\u00edg a gondoz\u00f3kn\u00e1l 77 sz\u00e1zal\u00e9kos ez az ar\u00e1ny.\n\u00a0\u00a0\u00a0\u00a0A m\u00e1sodik \u00e9s a harmadik j\u00e1rv\u00e1nyhull\u00e1m k\u00e9t het\u00e9nek adatait \u00f6sszehasonl\u00edtva meg\u00e1llap\u00edthat\u00f3, id\u00e9n m\u00e1rciusban az egy \u00e9vvel kor\u00e1bbin\u00e1l 96 sz\u00e1zal\u00e9kkal kevesebb fert\u0151z\u00f6ttet regisztr\u00e1ltak a gondozottakn\u00e1l \u00e9s 92 sz\u00e1zal\u00e9kkal kevesebbet a dolgoz\u00f3kn\u00e1l, mik\u00f6zben az orsz\u00e1g ter\u00fclet\u00e9n a k\u00e9t id\u0151szakot \u00f6sszehasonl\u00edtva 38 sz\u00e1zal\u00e9kkal n\u0151tt az \u00f6sszes fert\u0151z\u00f6tt sz\u00e1ma - ismertette, hozz\u00e1t\u00e9ve, a vakcin\u00e1knak k\u00f6sz\u00f6nhet\u0151en jelent\u0151sen cs\u00f6kkent a fert\u0151z\u00e9s s\u00falyoss\u00e1ga miatt k\u00f3rh\u00e1zi \u00e1pol\u00e1sra szorult gondozottak sz\u00e1ma is.\n\u00a0\u00a0\u00a0\u00a0K\u00f6z\u00f6lte, a k\u00f6rzeti h\u00e1ziorvosoknak elk\u00e9sz\u00edtettek egy olt\u00e1si ir\u00e1nymutat\u00e1st, a szakmai aj\u00e1nl\u00e1s a kr\u00f3nikus betegs\u00e9gben szenved\u0151k beolt\u00e1si sorrendj\u00e9nek eld\u00f6nt\u00e9s\u00e9ben seg\u00edt a szakembereknek.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta, az eddig regisztr\u00e1lt, 1,5 milli\u00f3 65 feletti ember 78 sz\u00e1zal\u00e9k\u00e1t oltott\u00e1k m\u00e1r be.\nAz olt\u00f3buszokkal kapcsolatos felvet\u00e9sre \u00fagy reag\u00e1lt, nem lehet \"csak \u00fagy\" sorba \u00e1llni, regisztr\u00e1lni kell, mert ennek alapj\u00e1n tudj\u00e1k beh\u00edvni id\u0151pontra a beoltand\u00f3kat.\n\u00a0\u00a0\u00a0\u00a0Magyarorsz\u00e1g tov\u00e1bbra is folytatja az alkalmaz\u00e1si el\u0151\u00edr\u00e1snak megfelel\u0151en az AstraZeneca olt\u00f3anyag bead\u00e1s\u00e1t - hangs\u00falyozta a szakember. Hozz\u00e1tette, \u00e1prilis m\u00e1sodik fel\u00e9ben kezd\u0151dik a Johnson & Johnson \u00e1ltal gy\u00e1rtott Janssen-vakcina sz\u00e1ll\u00edt\u00e1sa Magyarorsz\u00e1gra, ebb\u0151l az olt\u00f3anyagb\u00f3l 81 600 adag \u00e9rkezhet az orsz\u00e1gba.\n\nMTI 2021. m\u00e1rcius 31.\n\n"}]