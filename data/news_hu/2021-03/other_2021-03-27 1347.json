[{"date": "2021-03-27 13:47", "url": "https://koronavirus.gov.hu/cikkek/gyorgy-istvan-megkezdtek-munkat-magyar-honvedseg-oltobuszai", "h1": "Gy\u00f6rgy Istv\u00e1n: megkezdt\u00e9k a munk\u00e1t a Magyar Honv\u00e9ds\u00e9g olt\u00f3buszai", "body": "\nMegkezdt\u00e9k a munk\u00e1t - egyel\u0151re teszt\u00fczemben - a Magyar Honv\u00e9ds\u00e9g olt\u00f3buszai - mondta a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra az orsz\u00e1gos olt\u00e1si munkacsoport vezet\u0151jek\u00e9nt szombaton a k\u00f6zm\u00e9di\u00e1nak.\n\n\nGy\u00f6rgy Istv\u00e1n a N\u00f3gr\u00e1d megyei N\u0151tincsen, a Magyar Honv\u00e9ds\u00e9g olt\u00f3busz\u00e1n\u00e1l nyilatkozva kiemelte, m\u00e1r az 1 milli\u00f3 880 ezret is meghaladta azok sz\u00e1ma, akik megkapt\u00e1k az els\u0151 olt\u00e1sukat, \u00e9s m\u00e1r t\u00f6bb mint 660 ezren vannak azok, akik a m\u00e1sodik olt\u00e1son is t\u00fal vannak.\n\u00a0\u00a0\u00a0\u00a0Hozz\u00e1tette, b\u00e1r Magyarorsz\u00e1gon van elegend\u0151 olt\u00f3pont \u00e9s szakember is, de Nyugat-Eur\u00f3p\u00e1b\u00f3l csak \"cs\u00f6p\u00f6gtetve\" \u00e9rkeznek az olt\u00f3anyagok, ez\u00e9rt olt\u00e1sb\u00f3l kevesebb \u00e1ll rendelkez\u00e9sre.\n\u00a0\u00a0\u00a0\u00a0\"Ez\u00e9rt van komoly jelent\u0151s\u00e9ge annak, hogy mind Oroszorsz\u00e1gb\u00f3l, mind K\u00edn\u00e1b\u00f3l siker\u00fclt olt\u00f3anyagot szerezni\" - mondta, hozz\u00e1t\u00e9ve: ahhoz, hogy m\u00e9g jobban fel tudj\u00e1k gyors\u00edtani az olt\u00e1st, ig\u00e9nybe veszik a Magyar Honv\u00e9ds\u00e9g \u00f6t olt\u00f3busz\u00e1t is.\n\u00a0\u00a0\u00a0\u00a0Kifejtette, a honv\u00e9ds\u00e9g egy-egy olt\u00f3busz\u00e1n t\u00edzf\u0151nyi szem\u00e9lyzet - olt\u00f3orvossal, adminisztr\u00e1torokkal - seg\u00edti az oltakoz\u00f3kat; a buszok az eg\u00e9sz orsz\u00e1gban feladatot l\u00e1tnak majd el, most azonban n\u00e9gy napig N\u0151tincsen \u00e9s a k\u00f6rnyez\u0151 telep\u00fcl\u00e9seken oltanak majd.\n\u00a0\u00a0\u00a0\u00a0Gy\u00f6rgy Istv\u00e1n azt k\u00e9rte, mindenki regisztr\u00e1ljon az olt\u00e1sra, hiszen a vakcina jelenti az egyetlen \"fegyvert\" a j\u00e1rv\u00e1ny ellen.\n\u00a0\u00a0\u00a0\u00a0A k\u00f6zm\u00e9di\u00e1nak nyilatkozott Megl\u00e9cz Katalin, a Magyar Honv\u00e9ds\u00e9g Eg\u00e9szs\u00e9g\u00fcgyi K\u00f6zpontj\u00e1nak orvos ezredese is, aki a buszokr\u00f3l azt k\u00f6z\u00f6lte, hogy a felszerelts\u00e9g\u00fck megegyezik egy olt\u00f3pont\u00e9val; a regisztr\u00e1ci\u00f3 \u00e9s az olt\u00e1s ut\u00e1ni megfigyel\u00e9s s\u00e1trakban t\u00f6rt\u00e9nik, m\u00edg a vakcin\u00e1t a buszon kapj\u00e1k meg az emberek.\n\u00a0\u00a0\u00a0\u00a0A buszokon naponta ak\u00e1r 150 f\u0151t is beolthatnak, de a pontos kapacit\u00e1sukat a teszt\u00fczem v\u00e9g\u00e9n hat\u00e1rozz\u00e1k majd meg - tette hozz\u00e1 Megl\u00e9cz Katalin.\n\nMTI 2021. m\u00e1rcius 27.\n\n"}]