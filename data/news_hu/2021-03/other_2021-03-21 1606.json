[{"date": "2021-03-21 16:06", "url": "https://koronavirus.gov.hu/cikkek/szijjarto-250-ezer-adag-szputnyik-vakcina-erkezik-vasarnap", "h1": "Szijj\u00e1rt\u00f3: 250 ezer adag Szputnyik-vakcina \u00e9rkezik vas\u00e1rnap", "body": "\nVas\u00e1rnap este 250 ezer adag Szputnyik-vakcina \u00e9rkezik Magyarorsz\u00e1gra - k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter vas\u00e1rnap a Facebook-oldal\u00e1n.\n\nSzijj\u00e1rt\u00f3 P\u00e9ter a vide\u00f3ban kiemelte: a koronav\u00edrus vil\u00e1gj\u00e1rv\u00e1nnyal szembeni gy\u0151zelemnek egyetlen receptje van, az olt\u00e1s. Ehhez olt\u00f3anyag kell. Ez\u00e9rt j\u00f3 h\u00edr, hogy vas\u00e1rnap \u00fajra \u00fatra indult a magyar tehersz\u00e1ll\u00edt\u00f3 g\u00e9p, amely v\u00e1rhat\u00f3an este \u00e9rkezik vissza Moszkv\u00e1b\u00f3l 250 ezer adag Szputnyik-olt\u00f3anyaggal. Azokat - amint a Nemzeti N\u00e9peg\u00e9szs\u00e9g\u00fcgyi K\u00f6zpont d\u00f6nt r\u00f3la -, sz\u00e1ll\u00edtj\u00e1k az olt\u00f3pontokra, \u00e9s \"egy nagy l\u00e9p\u00e9st lehet tenni, a 2,5 milli\u00f3s beoltotts\u00e1g ir\u00e1ny\u00e1ba\" - mondta. A miniszter hozz\u00e1tette: a magyar sz\u00e1ll\u00edt\u00f3g\u00e9p hazat\u00e9r\u00e9se ut\u00e1n j\u00f6v\u0151 h\u00e9ten \u00fajra szolg\u00e1latban lesz, ekkor 180 ezer adag olt\u00f3anyagot hoz Moszkv\u00e1b\u00f3l, majd egy \u00fajabb 250 ezres sz\u00e1ll\u00edtm\u00e1nya is lesz. \u00cdgy a k\u00f6vetkez\u0151 kevesebb mint k\u00e9t h\u00e9tben \u00f6sszesen 680 ezer adag orosz olt\u00f3anyag \u00e9rkezik Magyarorsz\u00e1gra - ismertette Szijj\u00e1rt\u00f3 P\u00e9ter.\nMTI 2021. m\u00e1rcius 21.\n\n"}]