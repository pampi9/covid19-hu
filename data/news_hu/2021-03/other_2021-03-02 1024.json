[{"date": "2021-03-02 10:24", "url": "https://koronavirus.gov.hu/cikkek/szlavik-elkepzelheto-hogy-szigoritani-kell-az-intezkedeseket", "h1": "Szl\u00e1vik: elk\u00e9pzelhet\u0151, hogy szigor\u00edtani kell az int\u00e9zked\u00e9seket", "body": "\nSzl\u00e1vik J\u00e1nos, a D\u00e9l-pesti Centrumk\u00f3rh\u00e1z infektol\u00f3gus f\u0151orvosa elk\u00e9pzelhet\u0151nek tartja, hogy szigor\u00edtani kell a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt hozott int\u00e9zked\u00e9seken, mert a v\u00edrusmut\u00e1nsok miatt egyre t\u00f6bben fert\u0151z\u0151dnek meg, \u00e9s ker\u00fclnek k\u00f3rh\u00e1zba.\n\n\nA f\u0151orvos kedden az M1 aktu\u00e1lis csatorn\u00e1n kiemelte, hogy az int\u00e9zked\u00e9seken k\u00edv\u00fcl egyel\u0151re csak a v\u00e9d\u0151olt\u00e1ssal lehet v\u00e9dekezni a j\u00e1rv\u00e1ny ellen, ez\u00e9rt fontos, hogy min\u00e9l t\u00f6bben min\u00e9l hamarabb megkapj\u00e1k az els\u0151 olt\u00e1st.\n\u00a0\u00a0\u00a0\u00a0Mivel m\u00e9g nem \u00e1ll rendelkez\u00e9sre el\u00e9g olt\u00f3anyag, t\u00f6bb orsz\u00e1gban is elkezdt\u00e9k kitolni az els\u0151 \u00e9s a m\u00e1sodik olt\u00e1s k\u00f6z\u00f6tti id\u0151t az adott vakcina alkalmaz\u00e1si \u00fatmutat\u00f3j\u00e1ban le\u00edrt maxim\u00e1lis id\u0151ig, \u00edgy t\u00f6bb ember kaphatja meg az els\u0151 adagot, amely m\u00e1r ad valamennyi v\u00e9detts\u00e9get - mondta. V\u00e9lem\u00e9nye szerint ez helyes m\u00f3dszer, am\u00edg nincs el\u00e9g vakcina.\n\u00a0\u00a0\u00a0\u00a0Szl\u00e1vik\u00a0J\u00e1nos besz\u00e9lt arr\u00f3l is: egyes orsz\u00e1gokban azzal is k\u00eds\u00e9rleteznek, hogy a m\u00e1sodik olt\u00e1skor nem ugyanazzal a vakcin\u00e1val oltanak, mint az els\u0151 alkalommal, ezzel pr\u00f3b\u00e1lva magasabb hat\u00e9konys\u00e1got el\u00e9rni. Ezek m\u00e9g csak k\u00eds\u00e9rletek, amelyeknek nem ismertek az eredm\u00e9nyei, ez\u00e9rt egyel\u0151re ragaszkodni kell ahhoz, hogy mindk\u00e9t olt\u00e1s ugyanazzal a vakcin\u00e1val t\u00f6rt\u00e9njen - \u00e9rvelt a f\u0151orvos.\nMTI 2021. m\u00e1rcius 2.\n\n"}]