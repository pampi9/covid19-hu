[{"date": "2021-03-04 14:01", "url": "https://koronavirus.gov.hu/cikkek/orban-mi-elet-halal-harcot-folytatunk-koronavirus-ellen-az-epp-pedig-kisded-hatalmi", "h1": "Orb\u00e1n: mi \u00e9let-hal\u00e1l harcot folytatunk a koronav\u00edrus ellen, az EPP pedig kisded hatalmi j\u00e1t\u00e9kokban leli \u00f6r\u00f6m\u00e9t a br\u00fcsszeli b\u00fcrokrat\u00e1k bubor\u00e9kj\u00e1ban", "body": "\n\"Mik\u00f6zben mi itt, Magyarorsz\u00e1gon \u00e9s m\u00e1s vezet\u0151k a saj\u00e1t orsz\u00e1gaikban sz\u00f3 szerint \u00e9let-hal\u00e1l harcot folytatnak a koronav\u00edrus ellen, az EPP kisded hatalmi j\u00e1t\u00e9kokban leli \u00f6r\u00f6m\u00e9t a br\u00fcsszeli b\u00fcrokrat\u00e1k bubor\u00e9kj\u00e1ban\" - \u00edrta\u00a0Orb\u00e1n\u00a0Viktor minisztereln\u00f6k, a Fidesz eln\u00f6ke a honlapj\u00e1n cs\u00fct\u00f6rt\u00f6k\u00f6n, Szamizdat 6. c\u00edmmel k\u00f6zz\u00e9tett \u00edr\u00e1s\u00e1ban. Kijelentette: ez v\u00e1llalhatatlan.\n\n\u00a0\nA korm\u00e1nyf\u0151 eml\u00e9keztetett: a Fidesz kil\u00e9pett az Eur\u00f3pai N\u00e9pp\u00e1rt eur\u00f3pai parlamenti (EP-) frakci\u00f3j\u00e1b\u00f3l; nem fogadta el, hogy az EP-k\u00e9pvisel\u0151inek jogait \u00e9s ezzel a magyar szavaz\u00f3k jogait is korl\u00e1tozz\u00e1k a frakci\u00f3 alapszab\u00e1lyzat\u00e1nak m\u00f3dos\u00edt\u00e1s\u00e1val.\n\u00a0\u00a0\u00a0\u00a0Most az Eur\u00f3pai N\u00e9pp\u00e1rt n\u00e9lk\u00fcl kell fel\u00e9p\u00edteni az eur\u00f3pai demokratikus jobboldalt, amely otthont ny\u00fajt azoknak az eur\u00f3pai polg\u00e1roknak, akik \"nem akarnak migr\u00e1nsokat, nem akarnak multikulturalizmust, nem estek LMBTQ-\u0151r\u00fcletbe, v\u00e9dik Eur\u00f3pa kereszt\u00e9ny hagyom\u00e1nyait, tisztelik a nemzetek szuverenit\u00e1s\u00e1t, \u00e9s nemzet\u00fcket nem a m\u00faltjuk, hanem a j\u00f6v\u0151j\u00fck r\u00e9sz\u00e9nek tekintik\" - \u00edrta\u00a0Orb\u00e1n\u00a0Viktor.\n\u00a0\u00a0\u00a0\u00a0\u00dagy v\u00e9lte, a kil\u00e9p\u00e9s \u00faj perspekt\u00edv\u00e1t nyit az eur\u00f3pai politik\u00e1ban is.\n\u00a0\u00a0\u00a0\u00a0K\u00f6z\u00f6lte: k\u00f6ztudott, hogy a magyarok \"a folyamatosan h\u00e1tr\u00e1l\u00f3 \u00e9s a politikai \u00e9rt\u00e9keit a s\u00fcllyed\u0151 l\u00e9ghaj\u00f3b\u00f3l kidob\u00e1l\u00f3 EPP-t \u00fajra Eur\u00f3pa vezet\u0151 szellemi \u00e9s politikai erej\u00e9v\u00e9\" akart\u00e1k tenni. Nagy, er\u0151s, demokratikus jobboldall\u00e1, amely a centrump\u00e1rtokat, a konzervat\u00edv \u00e9s tradicion\u00e1lis kereszt\u00e9nydemokrata p\u00e1rtokat \u00e9s szavaz\u00f3ikat is k\u00e9pes egy nagy k\u00f6z\u00f6s politikai otthonba \u00f6sszegy\u0171jteni - fogalmazott.\n\u00a0\u00a0\u00a0\u00a0Orb\u00e1n\u00a0Viktor szerint ez a lehet\u0151s\u00e9g szerd\u00e1n elveszett, \u00e9s \"az EPP v\u00e9gleg az eur\u00f3pai baloldal csatolm\u00e1ny\u00e1v\u00e1 v\u00e1lt\".\n\u00a0\u00a0\u00a0\u00a0Hangs\u00falyozta: a migr\u00e1ci\u00f3, a csal\u00e1di \u00e9rt\u00e9kek, a nemzeti szuverenit\u00e1s, vagyis a kor nagy k\u00e9rd\u00e9seiben nincs t\u00f6bb\u00e9 k\u00fcl\u00f6nbs\u00e9g az EPP \u00e9s az eur\u00f3pai baloldal k\u00f6z\u00f6tt, ez\u00e9rt \"j\u00f3 okkal gy\u00fajthatnak \u00f6r\u00f6mt\u00fczeket az eur\u00f3pai baloldal p\u00e1rtjai \u00e9s vezet\u0151ik\". Egy \u00fajabb p\u00e1rttal gyarapodtak - f\u0171zte hozz\u00e1.\n\u00a0\u00a0\u00a0\u00a0Kiemelte: a feladatuk vil\u00e1gos. Most az EPP n\u00e9lk\u00fcl kell fel\u00e9p\u00edteni az eur\u00f3pai demokratikus jobboldalt, amely otthont ny\u00fajt azoknak az eur\u00f3pai polg\u00e1roknak, akik \"nem akarnak migr\u00e1nsokat, nem akarnak multikulturalizmust, nem estek LMBTQ-\u0151r\u00fcletbe, v\u00e9dik Eur\u00f3pa kereszt\u00e9ny hagyom\u00e1nyait, tisztelik a nemzetek szuverenit\u00e1s\u00e1t, \u00e9s nemzet\u00fcket nem a m\u00faltjuk, hanem a j\u00f6v\u0151j\u00fck r\u00e9sz\u00e9nek tekintik\".\n\u00a0\u00a0\u00a0\u00a0\"Itt az id\u0151! \u00c9ljen a demokratikus jobboldal! Fortes fortuna adiuvat!\" - z\u00e1rta sorait\u00a0Orb\u00e1n\u00a0Viktor.\n\nMTI 2021. m\u00e1rcius 4.\n\n"}]