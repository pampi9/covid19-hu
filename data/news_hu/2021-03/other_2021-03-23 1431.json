[{"date": "2021-03-23 14:31", "url": "https://koronavirus.gov.hu/cikkek/koltsegvetesi-kiadasok-jarvany-elleni-vedekezes-vakcinak-beszerzese-gazdasag-ujrainditasahoz", "h1": "K\u00f6lts\u00e9gvet\u00e9si kiad\u00e1sok - j\u00e1rv\u00e1ny elleni v\u00e9dekez\u00e9s, vakcin\u00e1k beszerz\u00e9se, gazdas\u00e1g \u00fajraind\u00edt\u00e1s\u00e1hoz sz\u00fcks\u00e9ges forr\u00e1sok ", "body": "\nAz \u00e1llamh\u00e1ztart\u00e1s \u00f6nkorm\u00e1nyzatok n\u00e9lk\u00fcl sz\u00e1molt k\u00f6zponti alrendszere 539,7 milli\u00e1rd forintos hi\u00e1nnyal z\u00e1rta az \u00e9v els\u0151 k\u00e9t h\u00f3napj\u00e1t, ez az eg\u00e9sz \u00e9vre tervezett, 1491,2 milli\u00e1rd forintos hi\u00e1ny 36,2 sz\u00e1zal\u00e9ka - er\u0151s\u00edtette meg kedden r\u00e9szletes jelent\u00e9s\u00e9ben a P\u00e9nz\u00fcgyminiszt\u00e9rium (PM).\n\n\nFebru\u00e1r v\u00e9g\u00e9ig ebben az \u00e9vben 3908,8 milli\u00e1rd forint bev\u00e9tel folyt be, 348,1 milli\u00e1rd forinttal, 9,8 sz\u00e1zal\u00e9kkal t\u00f6bb az egy \u00e9vvel kor\u00e1bbin\u00e1l. A kiad\u00e1sok 4448,5 milli\u00e1rd forintot tettek ki, 633,2 milli\u00e1rd forinttal, 16,6 sz\u00e1zal\u00e9kkal emelkedtek.\n\u00a0\u00a0\u00a0\u00a0Janu\u00e1rban m\u00e9g 198,8 milli\u00e1rd forint t\u00f6bblettel z\u00e1rt a k\u00f6zponti alrendszer, eszerint 738,5 milli\u00e1rd forint volt a febru\u00e1ri deficit az egy \u00e9vvel kor\u00e1bbi 345 milli\u00e1rd forinttal szemben. A m\u00falt \u00e9v els\u0151 k\u00e9t h\u00f3napj\u00e1ban a k\u00f6zponti alrendszer hi\u00e1nya 254,6 milli\u00e1rd forintot tett ki, az eg\u00e9sz \u00e9ves 5548,6 milli\u00e1rd forint deficit 4,6 sz\u00e1zal\u00e9k\u00e1t.\n\u00a0\u00a0\u00a0\u00a0A k\u00f6zponti k\u00f6lts\u00e9gvet\u00e9s 505,5 milli\u00e1rd forintos, a t\u00e1rsadalombiztos\u00edt\u00e1s p\u00e9nz\u00fcgyi alapjai pedig 47,6 milli\u00e1rd forintos hi\u00e1nyt mutattak febru\u00e1r v\u00e9g\u00e9n, az elk\u00fcl\u00f6n\u00edtett \u00e1llami p\u00e9nzalapok 13,4 milli\u00e1rd forintos t\u00f6bbletet \u00e9rtek el.\n\u00a0\u00a0\u00a0\u00a0A jelent\u00e9sb\u0151l kider\u00fcl, hogy a Nemzeti N\u00e9peg\u00e9szs\u00e9g\u00fcgyi K\u00f6zpont f\u0151k\u00e9nt a koronav\u00edrus-j\u00e1rv\u00e1nyhoz kapcsol\u00f3d\u00f3 olt\u00f3anyag beszerz\u00e9sre 35,1 milli\u00e1rd forintot, az Orsz\u00e1gos K\u00f3rh\u00e1zi F\u0151igazgat\u00f3s\u00e1g els\u0151sorban a koronav\u00edrus-j\u00e1rv\u00e1nyhoz kapcsol\u00f3d\u00f3, valamint egy\u00e9b eg\u00e9szs\u00e9g\u00fcgyi eszk\u00f6zbeszerz\u00e9sekre 24,0 milli\u00e1rd forintot, az Orsz\u00e1gos V\u00e9rell\u00e1t\u00f3 Szolg\u00e1lat a koronav\u00edrus-j\u00e1rv\u00e1nyhoz sz\u00fcks\u00e9ges tesztek beszerz\u00e9s\u00e9re 9,1 milli\u00e1rd forintot ford\u00edtott az \u00e9v els\u0151 k\u00e9t h\u00f3napj\u00e1ban.\n\u00a0\u00a0\u00a0\u00a0A koronav\u00edrus-j\u00e1rv\u00e1ny k\u00f6vetkezt\u00e9ben sz\u00fcks\u00e9gess\u00e9 v\u00e1lt versenyk\u00e9pess\u00e9g-n\u00f6vel\u0151 t\u00e1mogat\u00e1sra 50,7 milli\u00e1rd forintot ford\u00edtottak az \u00e9v els\u0151 k\u00e9t h\u00f3napj\u00e1ban.\nA\u00a0PM\u00a0k\u00f6zlem\u00e9nye hangs\u00falyozza: ahogyan a v\u00e9dekez\u00e9shez, \u00fagy a vakcin\u00e1k beszerz\u00e9s\u00e9hez \u00e9s a gazdas\u00e1g \u00fajraind\u00edt\u00e1s\u00e1hoz sz\u00fcks\u00e9ges forr\u00e1sok is v\u00e1ltozatlanul rendelkez\u00e9sre \u00e1llnak a k\u00f6lts\u00e9gvet\u00e9sben. A magas hi\u00e1nyt az eddig meghozott int\u00e9zked\u00e9sek \u00e9s a j\u00e1rv\u00e1ny\u00fcgyi kiad\u00e1sok magyar\u00e1zz\u00e1k.\n\u00a0\u00a0\u00a0\u00a0A k\u00f6zlem\u00e9nyben kiemelt\u00e9k m\u00e9g a Modern v\u00e1rosok program c\u00e9ljaira ford\u00edtott 42,0 milli\u00e1rd forintot, a k\u00f6zleked\u00e9si \u00e1gazati programokra k\u00f6lt\u00f6tt 38,8 milli\u00e1rd forintot, valamint az az Eg\u00e9szs\u00e9ges Budapest programra foly\u00f3s\u00edtott 28,7 milli\u00e1rd forint kiad\u00e1st.\n\u00a0\u00a0\u00a0\u00a0Megism\u00e9telt\u00e9k: a febru\u00e1r v\u00e9g\u00e9re kialakult egyenlegre jelent\u0151s hat\u00e1ssal volt, hogy az \u00e9v els\u0151 k\u00e9t h\u00f3napj\u00e1ban 128,8 milli\u00e1rd forint uni\u00f3s bev\u00e9tel \u00e9rkezett a k\u00f6lts\u00e9gvet\u00e9sbe, ugyanakkor az uni\u00f3s kiad\u00e1sok megk\u00f6zel\u00edtett\u00e9k a 481 milli\u00e1rd forintot, azaz 352,2 milli\u00e1rd forinttal meghaladt\u00e1k az uni\u00f3s forr\u00e1sok \u00f6sszeg\u00e9t.\n\u00a0\u00a0\u00a0\u00a0Az id\u00e9n befolyt uni\u00f3s forr\u00e1sok az \u00e9ves el\u0151ir\u00e1nyzat 11,4 sz\u00e1zal\u00e9k\u00e1t fedt\u00e9k le a kiad\u00e1sok 30,0 sz\u00e1zal\u00e9kos ar\u00e1ny\u00e1val szemben.\n\u00a0\u00a0\u00a0\u00a0T\u00e1rsas\u00e1gi ad\u00f3 jogc\u00edmen az \u00e9v els\u0151 k\u00e9t h\u00f3napj\u00e1ban 75,4 milli\u00e1rd forint bev\u00e9tel realiz\u00e1l\u00f3dott, amely az el\u0151z\u0151 \u00e9v azonos id\u0151szak\u00e1nak bev\u00e9tel\u00e9t 38,5 milli\u00e1rd forinttal haladta meg.\n\u00a0\u00a0\u00a0\u00a0Febru\u00e1r v\u00e9g\u00e9ig az \u00e1ltal\u00e1nos forgalmi ad\u00f3b\u00f3l 755,2 milli\u00e1rd forint bev\u00e9tele keletkezett a k\u00f6lts\u00e9gvet\u00e9snek, ami 10,6 milli\u00e1rd forinttal t\u00f6bb az egy \u00e9vvel kor\u00e1bbin\u00e1l. A j\u00f6ved\u00e9ki ad\u00f3b\u00f3l sz\u00e1rmaz\u00f3 181,4 milli\u00e1rd forint bev\u00e9tel 3,4 milli\u00e1rd forinttal magasabb az egy \u00e9vvel kor\u00e1bbin\u00e1l d\u00f6nt\u0151en a doh\u00e1nyterm\u00e9kekre kivetett ad\u00f3 emelked\u00e9se miatt.\n\u00a0\u00a0\u00a0\u00a0A szem\u00e9lyi j\u00f6vedelemad\u00f3b\u00f3l sz\u00e1rmaz\u00f3 bev\u00e9tel az \u00e9v els\u0151 k\u00e9t h\u00f3napj\u00e1ban 482,8 milli\u00e1rd forint volt, a magasabb b\u00e9rki\u00e1raml\u00e1s miatt 32,1 milli\u00e1rd forinttal magasabb az egy \u00e9vvel kor\u00e1bbin\u00e1l.\n\u00a0\u00a0\u00a0\u00a0A nyugd\u00edjbiztos\u00edt\u00e1si alap 690 milli\u00e1rd forint bev\u00e9tel\u00e9b\u0151l csaknem 130 milli\u00e1rd forint a k\u00f6lts\u00e9gvet\u00e9si t\u00e1mogat\u00e1sb\u00f3l eredt, a szoci\u00e1lis hozz\u00e1j\u00e1rul\u00e1si ad\u00f3b\u00f3l \u00e9s j\u00e1rul\u00e9kokb\u00f3l ered\u0151 554,7 milli\u00e1rd forint 25 milli\u00e1rd forinttal elmaradt az egy \u00e9vvel kor\u00e1bbit\u00f3l. A k\u00e9thavi nyugd\u00edjkiad\u00e1sok 708,3 milli\u00e1rd forintot tettek ki 105,5 milli\u00e1rd forinttal t\u00f6bbet az el\u0151z\u0151 \u00e9vin\u00e9l. A n\u00f6veked\u00e9sb\u0151l 77,6 milli\u00e1rd forintot a 13. havi nyugell\u00e1t\u00e1sok febru\u00e1r havi kifizet\u00e9s\u00e9b\u0151l eredt, a fennmarad\u00f3 27,9 milli\u00e1rd forint kiad\u00e1si t\u00f6bbletet az \u00e9v elej\u00e9n v\u00e9grehajtott 3,0 sz\u00e1zal\u00e9kos nyugd\u00edjemel\u00e9s, a tavaly \u00e9v v\u00e9g\u00e9n v\u00e9grehajtott 1,2 sz\u00e1zal\u00e9kos kieg\u00e9sz\u00edt\u0151 nyugd\u00edjemel\u00e9s, valamint a l\u00e9tsz\u00e1mv\u00e1ltoz\u00e1s \u00e9s a cser\u00e9l\u0151d\u00e9si hat\u00e1s egy\u00fcttes k\u00f6vetkezm\u00e9nye okozta.\n\u00a0\u00a0\u00a0\u00a0Az eg\u00e9szs\u00e9gbiztos\u00edt\u00e1si alap 464 milli\u00e1rd forint bev\u00e9tel\u00e9b\u0151l is 120 milli\u00e1rd forint a k\u00f6lts\u00e9gvet\u00e9sb\u0151l sz\u00e1rmazott, a szoch\u00f3b\u00f3l befolyt \u00f6sszeg hajsz\u00e1llal elmaradt a tavalyit\u00f3l. Az eg\u00e9szs\u00e9gbiztos\u00edt\u00e1si alap 492 milli\u00e1rd forint kiad\u00e1sa, 52 milli\u00e1rd forinttal t\u00f6bb az el\u0151z\u0151 \u00e9vin\u00e9l. A gy\u00f3gy\u00edt\u00f3 megel\u0151z\u0151 ell\u00e1t\u00e1sok 272 milli\u00e1rd forintos \u00f6sszege 38 milli\u00e1rd forinttal emelkedett, amit jelent\u0151s r\u00e9szben tavalyi szakdolgoz\u00f3i b\u00e9remel\u00e9s, valamint az id\u00e9n janu\u00e1rt\u00f3l bevezetett orvosi b\u00e9remel\u00e9s, illetve a nagy\u00e9rt\u00e9k\u0171 gy\u00f3gyszer-finansz\u00edroz\u00e1s magyar\u00e1z.\n\u00a0\u00a0\u00a0\u00a0Az 51,3 milli\u00e1rd forint \u00f6sszeg\u0171 nett\u00f3 kamatkiad\u00e1s 46,6 milli\u00e1rd forinttal lett kevesebb az el\u0151z\u0151 \u00e9v azonos id\u0151szakin\u00e1l, amit a kamatfizet\u00e9sek \u00e9ven bel\u00fcli elt\u00e9r\u0151 lefut\u00e1sa \u00e9s az el\u0151z\u0151 \u00e9vit\u0151l k\u00fcl\u00f6nb\u00f6z\u0151 finansz\u00edroz\u00e1si szerkezet magyar\u00e1z - der\u00fcl ki a jelent\u00e9sb\u0151l.\n\u00a0\u00a0\u00a0\u00a0A k\u00f6zponti k\u00f6lts\u00e9gvet\u00e9s ad\u00f3ss\u00e1ga febru\u00e1r v\u00e9g\u00e9ig 264,8 milli\u00e1rd forinttal emelkedett \u00e9s 36 949 milli\u00e1rd forintot tett ki. A nett\u00f3 forintkibocs\u00e1t\u00e1s 254 milli\u00e1rd forinttal, a nett\u00f3 devizakibocs\u00e1t\u00e1s 90,6 milli\u00e1rd forinttal n\u00f6velte a k\u00f6lts\u00e9gvet\u00e9s ad\u00f3ss\u00e1g\u00e1t, m\u00edg a forint \u00e1rfolyam\u00e1nak az elm\u00falt \u00e9v v\u00e9g\u00e9hez k\u00e9pest bek\u00f6vetkezett er\u0151s\u00f6d\u00e9se, 81,3 milli\u00e1rd forinttal cs\u00f6kkentette az ad\u00f3ss\u00e1g deviz\u00e1ban fenn\u00e1ll\u00f3 r\u00e9sz\u00e9nek forintban sz\u00e1m\u00edtott nyilv\u00e1ntart\u00e1si \u00e9rt\u00e9k\u00e9t - der\u00fcl ki a\u00a0PM\u00a0t\u00e1j\u00e9koztat\u00f3j\u00e1b\u00f3l.\n\u00a0\nMTI 2021. m\u00e1rcius 23.\n\n"}]