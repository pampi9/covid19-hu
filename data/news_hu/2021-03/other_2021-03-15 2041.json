[{"date": "2021-03-15 20:41", "url": "https://koronavirus.gov.hu/cikkek/ema-az-astrazeneca-vallalat-oltoanyaganak-elonyei-felulmuljak-lehetseges-mellekhatasok", "h1": "EMA: az AstraZeneca v\u00e1llalat olt\u00f3anyag\u00e1nak el\u0151nyei fel\u00fclm\u00falj\u00e1k a lehets\u00e9ges mell\u00e9khat\u00e1sok kock\u00e1zat\u00e1t", "body": "\nAz Eur\u00f3pai Gy\u00f3gyszer\u00fcgyn\u00f6ks\u00e9g (EMA) h\u00e9tf\u0151i k\u00f6zlem\u00e9ny\u00e9ben azt hangs\u00falyozta, hogy AstraZeneca brit-sv\u00e9d gy\u00f3gyszeripari v\u00e1llalat \u00e9s az Oxfordi Egyetem \u00e1ltal a koronav\u00edrus ellen kifejlesztett vakcina el\u0151nyei fel\u00fclm\u00falj\u00e1k a lehets\u00e9ges mell\u00e9khat\u00e1sok kock\u00e1zat\u00e1t.\n\n\nAz uni\u00f3 h\u00e1gai sz\u00e9khely\u0171 gy\u00f3gyszerfel\u00fcgyeleti test\u00fclete k\u00f6z\u00f6lte, hogy a szervezet gy\u00f3gyszerbiztons\u00e1gi bizotts\u00e1ga p\u00e9ntek \u00f3ta vizsg\u00e1lja a vakcina alkalmaz\u00e1sa ut\u00e1n n\u00e9h\u00e1ny embern\u00e9l fell\u00e9pett tromboemb\u00f3li\u00e1s t\u00fcnetekr\u0151l sz\u00f3l\u00f3 jelent\u00e9seket. A panaszok miatt t\u00f6bb EU tag\u00e1llamban el\u0151vigy\u00e1zatoss\u00e1gb\u00f3l ideiglenesen felf\u00fcggesztett\u00e9k az olt\u00f3anyag haszn\u00e1lat\u00e1t. Az EMA kiemelte, hogy a v\u00e9rr\u00f6gk\u00e9pz\u0151d\u00e9ssel j\u00e1r\u00f3 megbeteged\u00e9s, amely a trombocit\u00e1k sz\u00e1m\u00e1nak vesz\u00e9lyes m\u00e9rt\u00e9k\u0171 cs\u00f6kken\u00e9s\u00e9t is el\u0151id\u00e9zte n\u00e9h\u00e1ny esetben, eddig igen alacsony ar\u00e1nyban fordult el\u0151 az AstraZeneca c\u00e9g term\u00e9k\u00e9vel beoltottak k\u00f6r\u00e9ben. A test\u00fclet h\u00e9tf\u0151n azt is bejelentette, hogy cs\u00fct\u00f6rt\u00f6k\u00f6n rendk\u00edv\u00fcli \u00fcl\u00e9s keret\u00e9ben fog t\u00e1rgyalni a v\u00e1llalat olt\u00f3anyag\u00e1nak alkalmaz\u00e1s\u00e1val kapcsolatos tov\u00e1bbi int\u00e9zked\u00e9sekr\u0151l. A m\u00falt h\u00e9ten Norv\u00e9gi\u00e1ban, Bulg\u00e1ri\u00e1ban, D\u00e1ni\u00e1ban, Izlandon illetve a vas\u00e1rnap Hollandi\u00e1ban \u00e9s \u00cdrorsz\u00e1gban is felf\u00fcggesztett\u00e9k a vakcina alkalmaz\u00e1s\u00e1t. Olaszorsz\u00e1g \u00e9s N\u00e9metorsz\u00e1g h\u00e9tf\u0151n ugyan\u00edgy d\u00f6nt\u00f6tt a brit-sv\u00e9d \u00e9rdekelts\u00e9g\u0171 v\u00e1llalat olt\u00f3anyag\u00e1val kapcsolatban.\nMTI 2021. m\u00e1rcius 15.\n\n"}]