[{"date": "2021-03-27 13:52", "url": "https://koronavirus.gov.hu/cikkek/szlavik-jarvany-legsulyosabb-napjai-tartanak", "h1": "Szl\u00e1vik: a j\u00e1rv\u00e1ny legs\u00falyosabb napjai tartanak", "body": "\nA koronav\u00edrus-j\u00e1rv\u00e1ny legs\u00falyosabb napjai tartanak, minden eddigin\u00e9l t\u00f6bb a fert\u0151z\u00f6tt, nagyon sokan vannak k\u00f3rh\u00e1zban - mondta a D\u00e9l-pesti Centrumk\u00f3rh\u00e1z infektol\u00f3gus f\u0151orvosa szombaton a k\u00f6zm\u00e9di\u00e1nak.\n\nSzl\u00e1vik J\u00e1nos hangs\u00falyozta, a j\u00e1rv\u00e1ny harmadik hull\u00e1ma tov\u00e1bbra is felsz\u00e1ll\u00f3 \u00e1gban van, a kor\u00e1bbi tapasztalatok alapj\u00e1n esetleg \u00e1prilis k\u00f6zep\u00e9n, v\u00e9g\u00e9n kezdhet cs\u00f6kkenni a v\u00edrus terjed\u00e9se, \u00e9s \"tal\u00e1n valamikor ny\u00e1rra l\u00e9legezhet\u00fcnk fel\".\n\u00a0\u00a0\u00a0\u00a0\"Most mindenkinek nagyon kell vigy\u00e1znia, be kell tartani a szab\u00e1lyokat!\" - jelentette ki a f\u0151orvos, hozz\u00e1t\u00e9ve, a h\u00fasv\u00e9t id\u0151szaka k\u00fcl\u00f6n\u00f6sen vesz\u00e9lyes, mivel a fert\u0151z\u00e9s a csal\u00e1dokban, olyan helyeken t\u00f6rt\u00e9nik, ahol az emberek nem hordanak maszkot.\n\u00a0\u00a0\u00a0\u00a0Kiemelte, Eur\u00f3pa sok orsz\u00e1g\u00e1ban hasonl\u00f3an sok a fert\u0151z\u00f6tt, ami arra vezethet\u0151 vissza, hogy nem halad kell\u0151 sebess\u00e9ggel a v\u00e9d\u0151olt\u00e1sok bead\u00e1sa, nagyon sok eur\u00f3pai orsz\u00e1gban akadozik az olt\u00e1s.\n\u00a0\u00a0\u00a0\u00a0\"Magyarorsz\u00e1g a jelenleg alkalmazott vakcin\u00e1ival sokkal t\u00f6bb embert tud beoltani, mint sok m\u00e1s eur\u00f3pai orsz\u00e1g, de ez egyel\u0151re, ebben a pillanatban kev\u00e9s\" - mondta Szl\u00e1vik J\u00e1nos.\n\u00a0\u00a0\u00a0\u00a0A f\u0151orvos szerint j\u00f3, ha min\u00e9l t\u00f6bb regisztr\u00e1lt, biztons\u00e1gos \u00e9s hat\u00e9kony olt\u00e1s \u00e1ll rendelkez\u00e9sre, ez\u00e9rt \u00f6r\u00f6mmel fogadt\u00e1k a h\u00edrt, hogy Magyarorsz\u00e1gon k\u00e9t \u00fajabb vakcin\u00e1val lehet oltani.\n\u00a0\u00a0\u00a0\u00a0Az indiai CoviShield vakcina gyakorlatilag az AstraZeneca olt\u00e1s\u00e1nak felel meg, m\u00edg a k\u00ednai Convidecia a Johnson & Johnson vakcin\u00e1j\u00e1ra hasonl\u00edt, amelyb\u0151l el\u00e9g egy adag a hat\u00e9kony v\u00e9delemhez - fejtette ki.\n\u00a0\u00a0\u00a0\u00a0Szl\u00e1vik J\u00e1nos helyes l\u00e9p\u00e9snek nevezte, hogy el\u0151r\u00e9bb hozt\u00e1k a pedag\u00f3gusok olt\u00e1s\u00e1t, \u00e9s arra k\u00e9rt minden \u00e9rintett, hogy regisztr\u00e1ljon a vakcin\u00e1ra.\n\u00a0\u00a0\u00a0\u00a0A f\u0151orvos meger\u0151s\u00edtette, ma m\u00e1r kijelenthet\u0151, hogy a Pfizer/BioNTech \u00e9s a Moderna olt\u00e1sai biztons\u00e1ggal adhat\u00f3k v\u00e1rand\u00f3soknak. Az angol brit mut\u00e1ns miatt egyre t\u00f6bb terhes n\u0151 ker\u00fcl k\u00f3rh\u00e1zba, id\u0151nk\u00e9nt l\u00e9legeztet\u0151g\u00e9pre is, ez\u00e9rt sz\u00e1mukra is javasolt az olt\u00e1s - h\u00fazta al\u00e1.\n\u00a0\u00a0\u00a0\u00a0Szl\u00e1vik J\u00e1nos megjegyezte, id\u0151vel a koronav\u00edrus egyre t\u00f6bb mut\u00e1ci\u00f3ja jelenik meg, a jelenlegi v\u00e9d\u0151olt\u00e1sok azonban valamennyivel szemben v\u00e9delmet adnak, ha nem is egyenl\u0151 hat\u00e1soss\u00e1ggal.\n\nMTI 2021. m\u00e1rcius 27.\n\n"}]