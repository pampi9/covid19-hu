[{"date": "2021-03-22 09:18", "url": "https://koronavirus.gov.hu/cikkek/1-millio-590-ezer-beoltottak-szama-9046-az-uj-fertozott-es-elhunyt-189-beteg", "h1": "1 milli\u00f3 590 ezer a beoltottak sz\u00e1ma, 9046 az \u00faj fert\u0151z\u00f6tt \u00e9s elhunyt 189 beteg", "body": "\nFolyamatosan zajlik az olt\u00e1s, m\u00e1r 1\u00a0589 612\u00a0f\u0151 a beoltottak sz\u00e1ma, ebb\u0151l 479 389 f\u0151 m\u00e1r a m\u00e1sodik olt\u00e1s\u00e1t is megkapta. A j\u00e1rv\u00e1ny harmadik hull\u00e1m\u00e1nak meredeken felsz\u00e1ll\u00f3 \u00e1g\u00e1ban vagyunk, a brit v\u00edrusmut\u00e1ns nagyon gyorsan terjed, jelent\u0151sen n\u0151 az akt\u00edv fert\u0151z\u00f6ttek \u00e9s a k\u00f3rh\u00e1zi betegek sz\u00e1ma, ez\u00e9rt a korm\u00e1ny m\u00e1t\u00f3l \u00fajabb egy h\u00e9ttel meghosszabb\u00edtotta\u00a0a jelenlegi korl\u00e1toz\u00e1sokat. K\u00e9rj\u00fck, hogy tarts\u00e1k be az \u00f3vint\u00e9zked\u00e9seket! 9046 az \u00faj fert\u0151z\u00f6ttek sz\u00e1ma, ezzel\u00a0a j\u00e1rv\u00e1ny kezdete \u00f3ta \u00f6sszesen 580 642 f\u0151re n\u0151tt a beazonos\u00edtott fert\u0151z\u00f6ttek sz\u00e1ma. Elhunyt 189 t\u00f6bbs\u00e9g\u00e9ben id\u0151s, kr\u00f3nikus beteg, \u00edgy az elhunytak sz\u00e1ma\u00a018 451 f\u0151re emelkedett. A gy\u00f3gyultak sz\u00e1ma folyamatosan n\u0151, jelenleg\u00a0373 666 f\u0151, de az akt\u00edv fert\u0151z\u00f6ttek sz\u00e1ma\u00a0is\u00a0m\u00e1r 188 525 f\u0151re emelkedett. \u00a0Az elm\u00falt h\u00e9tv\u00e9g\u00e9n t\u00f6bb mint ezren ker\u00fcltek k\u00f3rh\u00e1zba, 11 276 koronav\u00edrusos beteget \u00e1polnak k\u00f3rh\u00e1zban, k\u00f6z\u00fcl\u00fck 1340-en vannak l\u00e9legeztet\u0151g\u00e9pen. Az olt\u00e1si program rendben, \u00fctemezetten zajlik, Magyarorsz\u00e1g m\u00e1r a m\u00e1sodik az uni\u00f3s \u00e1toltotts\u00e1gi ranglist\u00e1n.\u00a0A magyar lakoss\u00e1g \u00e1toltotts\u00e1ga el\u00e9rte a 16%-ot szemben a 9%-os uni\u00f3s \u00e1tlaggal. A\u00a0vesz\u00e9lyeztetetts\u00e9g\u00fck miatt tov\u00e1bbra is a regisztr\u00e1lt id\u0151sek olt\u00e1sa van el\u0151l a sorban. Vas\u00e1rnap este \u00fajabb Szputnyik\u00a0vakcina\u00a0sz\u00e1ll\u00edtm\u00e1ny \u00e9rkezett, ezzel a sz\u00fcks\u00e9ges hat\u00f3s\u00e1gi vizsg\u00e1latok ut\u00e1n kezd\u0151dhet meg az olt\u00e1s.\n\nA koronav\u00edrus-j\u00e1rv\u00e1ny harmadik hull\u00e1ma Eur\u00f3pa-szerte er\u0151sebbnek bizonyul az eddigiekn\u00e9l.\u00a0A drasztikusan emelked\u0151 betegsz\u00e1m miatt\u00a0a korm\u00e1ny m\u00e1rcius 22-t\u0151l \u00fajabb egy h\u00e9tre meghosszabb\u00edtotta a v\u00e9delmi int\u00e9zked\u00e9seket. Az err\u0151l sz\u00f3l\u00f3 korm\u00e1nyrendelet p\u00e9ntek este megjelent a Magyar K\u00f6zl\u00f6nyben.\u00a0L\u00e1sd:\u00a0A Korm\u00e1ny 133/2021. (III. 19.) Korm. rendelete a v\u00e9delmi int\u00e9zked\u00e9sek egy h\u00e9ttel t\u00f6rt\u00e9n\u0151 meghosszabb\u00edt\u00e1s\u00e1r\u00f3l\nHat\u00e1lyban l\u00e9v\u0151 v\u00e9delmi int\u00e9zked\u00e9sek:\n\nA maszkvisel\u00e9s a lakott ter\u00fcleten bel\u00fcl valamennyi utc\u00e1n, k\u00f6zter\u00fcleten k\u00f6telez\u0151.\nA m\u00e1sik embert\u0151l lehet\u0151s\u00e9g szerint legal\u00e1bb\u00a01,5 m\u00e9ter v\u00e9d\u0151t\u00e1vols\u00e1got\u00a0kell tartani.\nA munkav\u00e9gz\u00e9s lehets\u00e9ges, de ahol lehet, otthoni munkav\u00e9gz\u00e9st javaslunk.\u00a0Az \u00e1llamigazgat\u00e1sban otthoni munkav\u00e9gz\u00e9s rendelhet\u0151 el, kiv\u00e9ve a v\u00e9dekez\u00e9sben k\u00f6zrem\u0171k\u00f6d\u0151k eset\u00e9ben.\nAz esti kij\u00e1r\u00e1si tilalom tov\u00e1bbra is \u00e9rv\u00e9nyben van\u00a0este 8 \u00f3ra\u00a0\u00e9s\u00a0reggel 5 \u00f3ra\u00a0k\u00f6z\u00f6tt. A kij\u00e1r\u00e1si tilalom al\u00f3li mentes\u00fcl\u00e9s egyik esete a munkav\u00e9gz\u00e9s, amelyet azonban igazolni sz\u00fcks\u00e9ges. Igazol\u00e1sminta:\u00a0https://koronavirus.gov.hu/cikkek/kijarasi-tilalom-alatti-munkavegzesrol-szolo-igazolas-letoltheto-igazolas-mint\nAz \u00fczleteket be kell z\u00e1rni.\u00a0Kiv\u00e9tel: az \u00e9lelmiszer\u00fczletek, a patik\u00e1k, a benzinkutak, a drog\u00e9ri\u00e1k, a doh\u00e1nyboltok, gazdas\u00e1gi, mez\u0151gazdas\u00e1gi \u00e9s erd\u00e9szeti tev\u00e9kenys\u00e9ghez n\u00e9lk\u00fcl\u00f6zhetetlen anyagokat \u00e9s eszk\u00f6z\u00f6ket \u00e1rus\u00edt\u00f3 \u00fczletek, valamint az \u00e1llateledelt, takarm\u00e1nyt forgalmaz\u00f3 \u00fczletek, a piac \u00e9s a termel\u0151i piac.\u00a0\nMinden szolg\u00e1ltat\u00e1s sz\u00fcnetel, kiv\u00e9ve a mag\u00e1neg\u00e9szs\u00e9g\u00fcgyi-, szoci\u00e1lis-, p\u00e9nz\u00fcgyi-, postai, j\u00e1rm\u0171szerv\u00edz-szolg\u00e1ltat\u00e1sokat.\u00a0\n\u00a0Az\u00a0\u00e9ttermekben\u00a0tov\u00e1bbra is van lehet\u0151s\u00e9g elviteles v\u00e1s\u00e1rl\u00e1sra.\u00a0\nAz\u00a0\u00f3vod\u00e1k \u00e9s az \u00e1ltal\u00e1nos iskol\u00e1k a tavaszi sz\u00fcnet v\u00e9g\u00e9ig nem nyithatnak ki, a digit\u00e1lis oktat\u00e1s tartalmi felt\u00e9teleit az \u00e9rintett miniszterek hat\u00e1rozz\u00e1k meg.\u00a0Az \u00f6nkorm\u00e1nyzatok k\u00e9r\u00e9s\u00e9re az \u00f3vod\u00e1kban \u00e9s az iskol\u00e1kban biztos\u00edtani kell a\u00a0 gyermekfel\u00fcgyeletet.\u00a0A k\u00f6z\u00e9piskol\u00e1kban \u00e9s a fels\u0151oktat\u00e1sban a digit\u00e1lis oktat\u00e1s tov\u00e1bbra is fennmarad. Az alacsony fert\u0151z\u00e9si sz\u00e1mokra tekintettel a b\u00f6lcs\u0151d\u00e9k nem z\u00e1rnak be.\nA szabadt\u00e9ri sporttev\u00e9kenys\u00e9g lehets\u00e9ges, ahol tarthat\u00f3 a m\u00e1sf\u00e9l m\u00e9teres t\u00e1vols\u00e1g.\u00a0Megengedettek az igazolt sportol\u00f3k edz\u00e9sei, a meccsek kiz\u00e1r\u00f3lag z\u00e1rt kapuk m\u00f6g\u00f6tt lehets\u00e9gesek.\nSzigor\u00edtjuk a hat\u00e1r\u00e1tl\u00e9p\u00e9st,\u00a0de a tranzit- \u00e9s teherforgalmat nem korl\u00e1tozzuk.\nKiterjesztj\u00fck a b\u00e9rt\u00e1mogat\u00e1st \u00e9s az ad\u00f3kedvezm\u00e9nyeket\u00a0azokra a szektorokra, amelyeknek be kell z\u00e1rniuk.\u00a0\nA\u00a0parkok, arbor\u00e9tumok\u00a0\u00e9s erd\u0151k nyitva maradnak.\n\nA\u00a0rend\u0151rs\u00e9g szigor\u00faan ellen\u0151rzi\u00a0a szab\u00e1lyok betart\u00e1s\u00e1t, p\u00e9nzb\u00edrs\u00e1got szabhat ki, \u00e9s azokat a helyeket, ahol nem tartj\u00e1k be az el\u0151\u00edr\u00e1sokat, bez\u00e1rja. A\u00a0katon\u00e1k az orsz\u00e1g t\u00f6bb v\u00e1ros\u00e1ban t\u00e1mogatj\u00e1k a rend\u0151r\u00f6k munk\u00e1j\u00e1t\u00a0\u00e9s\u00a0a k\u00f3rh\u00e1zban\u00a0tehermentes\u00edtik az eg\u00e9szs\u00e9g\u00fcgyi dolgoz\u00f3kat.\nAz\u00a0\u00fajranyit\u00e1st akkor tudjuk megkezdeni, ha 2,5 milli\u00f3 ember be lesz oltva\u00a0\u2013 nyilatkozta Orb\u00e1n Viktor minisztereln\u00f6k p\u00e9ntek reggel a Kossuth R\u00e1di\u00f3ban.\u00a0\u00a0Az \u00fajranyit\u00e1sr\u00f3l sz\u00f3l\u00f3 nemzeti konzult\u00e1ci\u00f3 lez\u00e1rult,\u00a0\u00a0a\u00a0v\u00e1laszad\u00f3k 88 sz\u00e1zal\u00e9ka szerint a j\u00e1rv\u00e1ny\u00fcgyi korl\u00e1toz\u00e1sokat fokozatosan, l\u00e9p\u00e9sr\u0151l l\u00e9p\u00e9sre kell feloldani, \u00e9s csak 12 sz\u00e1zal\u00e9k mondta azt, hogy egy l\u00e9p\u00e9sben, a j\u00e1rv\u00e1ny v\u00e9g\u00e9n. R\u00e9szletek:\u00a0https://koronavirus.gov.hu/cikkek/domotor-konzultacio-valaszadoi-szerint-fokozatosan-kell-feloldani-korlatozasokat\nA\u00a0j\u00e1rv\u00e1nyb\u00f3l egyed\u00fcl a v\u00e9d\u0151olt\u00e1s jelenti a kivezet\u0151 utat. A harmadik hull\u00e1m kezdete \u00f3ta \u00fajabb egymilli\u00f3val n\u0151tt a regisztr\u00e1ltak sz\u00e1ma, de m\u00e9g \u00edgy is sokan vannak, akik nem jelentkeztek. Az id\u0151seket k\u00fcl\u00f6n\u00f6sen k\u00e9rj\u00fck, hogy aki m\u00e9g nem tette meg, az\u00a0regisztr\u00e1ljon a v\u00e9d\u0151olt\u00e1sra\u00a0a\u00a0www.vakcinainfo.gov.hu\u00a0\u00a0honlapon! A v\u00e9d\u0151olt\u00e1s \u00e9letet ment.\u00a0\n\nFelh\u00edvjuk a figyelmet, hogy\u00a0a j\u00e1rv\u00e1ny rendk\u00edv\u00fcl\u00a0intenz\u00edven terjed, a\u00a0brit v\u00edrusmut\u00e1ns t\u00f6bb embert k\u00e9pes fert\u0151zni, ez\u00e9rt\u00a0az \u00e1ltal\u00e1nos higi\u00e9niai szab\u00e1lyok betart\u00e1sa\u00a0tov\u00e1bbra is elengedhetetlen. A k\u00f6z\u00f6ss\u00e9gi terjed\u00e9s megf\u00e9kez\u00e9se \u00e9rdek\u00e9ben tov\u00e1bbra is\u00a0ker\u00fclj\u00fck azokat a helyeket, ahol z\u00e1rt t\u00e9rben sokan vannak, lehet\u0151leg tartsuk a szoci\u00e1lis t\u00e1vols\u00e1got, gyakran \u00e9s alaposan mossunk kezet! Akin\u00e9l k\u00fclf\u00f6ldi tart\u00f3zkod\u00e1s vagy egy\u00e9b ok miatt\u00a0hat\u00f3s\u00e1gi h\u00e1zi karant\u00e9nt\u00a0rendeltek el, az szigor\u00faan tartsa be! B\u00e1rki,\u00a0akinek t\u00fcnetei vannak, az ne menjen k\u00f6z\u00f6ss\u00e9gbe, hanem maradjon otthon \u00e9s telefonon \u00e9rtes\u00edtse h\u00e1ziorvos\u00e1t!\n\nAz Operat\u00edv T\u00f6rzs \u00e9s az olt\u00e1si munkacsoport m\u00f3dos\u00edtotta az olt\u00e1si strat\u00e9gi\u00e1t, hogy min\u00e9l el\u0151bb min\u00e9l t\u00f6bb ember kapja meg az els\u0151 olt\u00e1s\u00e1t. Minden rendelkez\u00e9sre \u00e1ll\u00f3 \u00e9s be\u00e9rkez\u0151 vakcinasz\u00e1ll\u00edtm\u00e1nyt teljes mennyis\u00e9gben \u00e9s miel\u0151bb igyeksz\u00fcnk bekapcsolni az olt\u00e1sba. Emellett v\u00e1ltozott egyes vakcin\u00e1k alkalmaz\u00e1sa is: a Pfizer m\u00e1sodik adagj\u00e1t az eddigi 21 nap helyett 35 napos k\u00fcl\u00f6nbs\u00e9ggel, az AstraZenec\u00e1t a kor\u00e1bbi 4 h\u00e9t helyett 12 hetes k\u00fcl\u00f6nbs\u00e9ggel adj\u00e1k be, \u00e9s ezent\u00fal 60 \u00e9v felett is alkalmazni lehet.\u00a0 Mind az \u00f6t Magyarorsz\u00e1gon alkalmazott vakcina\u00a0hat\u00e1sos\u00a0\u00e9s biztons\u00e1gos, \u00e9s v\u00e9delmet ad a koronav\u00edrus-fert\u0151z\u00e9s s\u00falyos lefoly\u00e1sa ellen.\n\nAz uni\u00f3s beszerz\u00e9sb\u0151l 5 gy\u00e1rt\u00f3t\u00f3l v\u00e1runk 24 milli\u00f3 adag vakcin\u00e1t: Pfizer-BioNTech, Moderna, AstraZeneca, Janssen, Curevac, ezekb\u0151l eddig\u00a0csak a Pfizer, a Moderna \u00e9s az AstraZeneca rendelkezik uni\u00f3s enged\u00e9llyel \u00e9s kezdte meg a sz\u00e1ll\u00edt\u00e1st Magyarorsz\u00e1gra.\u00a0Mivel a br\u00fcsszeli beszerz\u00e9sb\u0151l\u00a0kev\u00e9s vakcina \u00e9rkezik \u00e9s lassan,\u00a0Magyarorsz\u00e1g mindent megtesz, hogy legyen el\u00e9g vakcina a t\u00f6meges olt\u00e1s megkezd\u00e9s\u00e9hez. A nyugati vakcin\u00e1kon t\u00fal\u00a03,5 milli\u00f3 ember olt\u00e1s\u00e1hoz el\u00e9g k\u00ednai \u00e9s orosz vakcin\u00e1t is lek\u00f6t\u00f6tt\u00fcnk.\u00a0A k\u00ednai\u00a0 Sinopharm olt\u00f3anyagb\u00f3l eddig 1,1 milli\u00f3 adag vakcina \u00e9rkezett,\u00a0az els\u0151 f\u00e9lmilli\u00f3 adagos sz\u00e1ll\u00edtm\u00e1nyt a h\u00e1ziorvosok m\u00e1r eloltott\u00e1k a regisztr\u00e1lt id\u0151sekre. Tov\u00e1bbi 550 ezer adag m\u00e9g hat\u00f3s\u00e1gi vizsg\u00e1lat alatt \u00e1ll. Az orosz vakcin\u00e1t\u00a0is a regisztr\u00e1lt id\u0151sek olt\u00e1s\u00e1ra haszn\u00e1lj\u00e1k a\u00a0megyei k\u00f3rh\u00e1zak olt\u00f3pontjain.\u00a0Az AstraZeneca jelent\u0151sen cs\u00f6kkenti vakcinasz\u00e1ll\u00edtm\u00e1nyait, m\u00e1r a cs\u00fct\u00f6rt\u00f6k\u00f6n \u00e9rkezett sz\u00e1ll\u00edtm\u00e1ny is kevesebb, mint a harmada a kor\u00e1bban \u00edg\u00e9rtnek.\u00a0\u00a0A Magyarorsz\u00e1gra \u00e9rkezett vakcin\u00e1kr\u00f3l:\u00a0https://koronavirus.gov.hu/cikkek/magyarorszagra-erkezett-vakcinak-tipusa-es-mennyisege-6\nAz olt\u00e1si rendben az eg\u00e9szs\u00e9g\u00fcgyi dolgoz\u00f3k az els\u0151k,\u00a0az \u0151 kamp\u00e1nyszer\u0171 olt\u00e1suk lez\u00e1rult,\u00a0de a m\u00e1sodik k\u00f6r\u00f6s olt\u00e1sok folytat\u00f3dnak \u00e9s term\u00e9szetesen azokat az eg\u00e9szs\u00e9g\u00fcgyben dolgoz\u00f3kat is m\u00e9g beoltj\u00e1k, akik most jelentkeznek olt\u00e1s\u00e9rt a k\u00f3rh\u00e1zi olt\u00f3pontokon.\n\nM\u00e1sodik k\u00f6rben az id\u0151sotthonok \u00e9s a bentlak\u00e1sos szoci\u00e1lis int\u00e9zm\u00e9nyek olt\u00e1s\u00e1t v\u00e9gezt\u00e9k el.\u00a0Eddig \u00f6sszesen 84 ezren \u00e9ltek az olt\u00e1s lehet\u0151s\u00e9g\u00e9vel, t\u00f6bbs\u00e9g\u00fck m\u00e1r a m\u00e1sodik olt\u00e1s\u00e1t is megkapta.\u00a0Azok az id\u0151sek vagy szoci\u00e1lis dolgoz\u00f3k, akik eddig nem \u00e9ltek az olt\u00e1s lehet\u0151s\u00e9g\u00e9vel, de meggondolj\u00e1k magukat az int\u00e9zm\u00e9ny vezet\u00e9s\u00e9n\u00e9l jelezhetik e sz\u00e1nd\u00e9kukat. Azokba az int\u00e9zm\u00e9nyekbe, ahol a j\u00e1rv\u00e1ny\u00fcgyi helyzet eddig nem tette lehet\u0151v\u00e9 az olt\u00e1st, az olt\u00f3csapatok visszat\u00e9rnek.\n\nHarmadik k\u00f6rben, febru\u00e1r els\u0151 het\u00e9n\u00a0elkezd\u0151d\u00f6tt a v\u00e9d\u0151olt\u00e1sra regisztr\u00e1lt legid\u0151sebbek olt\u00e1sa\u00a0k\u00f3rh\u00e1zi olt\u00f3pontok \u00e9s a h\u00e1ziorvosokn\u00e1l.\u00a0\u00a0Eddig 1,7 milli\u00f3 60 \u00e9v feletti id\u0151s ember regisztr\u00e1lt, \u00e9s a regisztr\u00e1lt id\u0151sek t\u00f6bb mint fele m\u00e1r megkapta az olt\u00e1st a h\u00e1ziorvosn\u00e1l vagy k\u00f3rh\u00e1zi olt\u00f3ponton. Ugyanakkor a regisztr\u00e1lt id\u0151sek nagy sz\u00e1ma miatt e c\u00e9lcsoport olt\u00e1sa heteket vesz ig\u00e9nybe,\u00a0minden regisztr\u00e1lt id\u0151s sorra fog ker\u00fclni. Az Operat\u00edv T\u00f6rzs eddig is azt k\u00e9rte \u00e9s most is\u00a0azt k\u00e9ri a h\u00e1ziorvosokt\u00f3l, hogy a rendelkez\u00e9sre \u00e1ll\u00f3 vakcin\u00e1kkal a praxisukban a m\u00e9g be nem oltott regisztr\u00e1lt id\u0151sek\u00a0olt\u00e1s\u00e1t v\u00e9gezz\u00e9k \u00e9s\u00a0a legid\u0151sebbekt\u0151l haladjanak kor szerint lefel\u00e9.\u00a0Az olt\u00e1s t\u00f6rt\u00e9nhet a h\u00e1ziorvosi rendel\u0151ben, k\u00f3rh\u00e1zi olt\u00f3ponton vagy az id\u0151s ember otthon\u00e1ban is.\n\nNegyedik k\u00f6rben, febru\u00e1r 11-\u00e9n megkezd\u0151d\u00f6tt\u00a0 a 60 \u00e9v alatti kr\u00f3nikus betegek olt\u00e1sa is.\u00a0Erre eddig az AstraZeneca-vakcin\u00e1t haszn\u00e1lt\u00e1k, mert az eddigi el\u0151\u00edr\u00e1sok szerint\u00a0csak 18-59 \u00e9v k\u00f6z\u00f6ttieket\u00a0 lehetett vele oltani.\u00a0M\u00e1rcius m\u00e1sodik het\u00e9t\u0151l az AstraZenec\u00e1t m\u00e1r a 60 \u00e9v felettiek olt\u00e1s\u00e1ra is haszn\u00e1lj\u00e1k.\n\u00d6t\u00f6dik k\u00f6rben megkezd\u0151d\u00f6tt a v\u00e9dekez\u00e9sbe r\u00e9sztvev\u0151 rend\u0151r\u00f6k, rendv\u00e9delmi dolgoz\u00f3k \u00e9s katon\u00e1k olt\u00e1sa is.\u00a0\u00a0\u00a0Erre az\u00e9rt van sz\u00fcks\u00e9g, hogy a j\u00e1rv\u00e1ny elleni eg\u00e9szs\u00e9g\u00fcgyi \u00e9s rendv\u00e9delmi v\u00e9dekez\u00e9s, az orsz\u00e1g k\u00f6zbiztons\u00e1ga \u00e9s hat\u00e1rv\u00e9delme tov\u00e1bbra is zavartalan legyen.\n\nK\u00e9rj\u00fck az oltand\u00f3kat, hogy ak\u00e1r a h\u00e1ziorvosi rendel\u0151ben, ak\u00e1r k\u00f3rh\u00e1zi olt\u00f3ponton t\u00f6rt\u00e9nik az olt\u00e1s, az el\u0151re egyeztetett id\u0151pontra\u00a0 pontosan\u00a0\u00e9rkezzenek, hogy a csoportosul\u00e1st, a\u00a0tumultust\u00a0elker\u00fclj\u00e9k! Tov\u00e1bb\u00e1\u00a0k\u00e9rj\u00fck az oltand\u00f3kat, hogy ha tehetik, akkor\u00a0nyomtass\u00e1k ki, t\u00f6lts\u00e9k ki \u00e9s vigy\u00e9k magukkal az olt\u00e1sra a hozz\u00e1j\u00e1rul\u00f3 nyilatkozatot, mert ez jelent\u0151sen meggyors\u00edtja az olt\u00e1ssal j\u00e1r\u00f3 adminisztr\u00e1ci\u00f3t.\u00a0Hozz\u00e1j\u00e1rul\u00f3 nyilatkozat:\u00a0https://koronavirus.gov.hu/cikkek/hozzajarulo-nyilatkozat-nyomtassa-ki-toltse-ki-es-vigye-magaval-az-oltasra\nA h\u00e1ziorvosok a praxisukhoz tartoz\u00f3 v\u00e9d\u0151olt\u00e1sra regisztr\u00e1ltak list\u00e1j\u00e1t heti friss\u00edt\u00e9ssel megkapj\u00e1k. Mindenki sorra fog ker\u00fclni, aki online vagy post\u00e1n regisztr\u00e1lt.\u00a0\n\nAz olt\u00e1si munkacsoport\u00a0folyamatosan dolgozik, k\u00f6veti az olt\u00e1sok menet\u00e9t, a v\u00e1rhat\u00f3 vakcinasz\u00e1ll\u00edtm\u00e1nyokat, \u00e9s felk\u00e9sz\u00fclt a t\u00f6meges olt\u00e1sokra is, ha j\u00f6n el\u00e9g vakcina.\u00a0Minden c\u00e9lcsoport id\u0151ben \u00e9rtes\u00fclni fog a r\u00e1vonatkoz\u00f3 tudnival\u00f3kr\u00f3l.\u00a0\u00a0Att\u00f3l f\u00fcgg\u0151en, hogy mennyi vakcina \u00e1ll rendelkez\u00e9sre, \u00fctemes\u00a0\u00e9s t\u00f6meges olt\u00e1s is lehets\u00e9ges.\u00a0Jelenleg is t\u00f6bb mint 6 ezer olt\u00f3pont m\u0171k\u00f6dik az orsz\u00e1gban, h\u00e1ziorvosi rendel\u0151k \u00e9s a k\u00f3rh\u00e1zi olt\u00f3pontok.\u00a0Amennyiben t\u00f6bb vakcina \u00e1ll majd rendelkez\u00e9sre, az olt\u00f3pontok sz\u00e1m\u00e1t is n\u00f6velj\u00fck.\u00a0Nem olt\u00f3pontb\u00f3l van kev\u00e9s, hanem vakcin\u00e1b\u00f3l.\n\nTov\u00e1bbra is kiemelten fontos az\u00a0id\u0151sek \u00e9s kr\u00f3nikus betegek\u00a0v\u00e9delme. Az id\u0151seket is k\u00e9rj\u00fck, hogy fokozottan figyeljenek magukra \u00e9s az \u00e1ltal\u00e1nos \u00f3vint\u00e9zked\u00e9sek\u00a0betart\u00e1s\u00e1ra.\u00a0Felh\u00edvjuk a figyelmet, hogy a k\u00f3rh\u00e1zakban \u00e9s az id\u0151sotthonokban v\u00e1ltozatlanul l\u00e1togat\u00e1si tilalom van \u00e9rv\u00e9nyben.\u00a0\n\nAz\u00a0eg\u00e9szs\u00e9g\u00fcgyi dolgoz\u00f3k mellett a v\u00e9dekez\u00e9sben r\u00e9sztvev\u0151 szoci\u00e1lis dolgoz\u00f3k, a rend\u0151r\u00f6k, katon\u00e1k \u00e9s k\u00f6zszolg\u00e1lati tisztvisel\u0151k is d\u00edjmentesen haszn\u00e1lhatj\u00e1k a k\u00f6z\u00f6ss\u00e9gi k\u00f6zleked\u00e9si eszk\u00f6z\u00f6ket. Az ingyenes utaz\u00e1shoz munk\u00e1ltat\u00f3i igazol\u00e1s sz\u00fcks\u00e9ges arr\u00f3l, hogy a szem\u00e9ly a vesz\u00e9lyhelyzettel \u00f6sszef\u00fcgg\u0151 vagy a\u00a0 koronav\u00edrus-vil\u00e1gj\u00e1rv\u00e1ny k\u00f6vetkezm\u00e9nyeinek elh\u00e1r\u00edt\u00e1sa \u00e9rdek\u00e9ben sz\u00fcks\u00e9ges feladatokat l\u00e1t el.\u00a0\n\nMinden gy\u00fclekez\u00e9s tilos.\u00a0Az \u00e9ttermek vend\u00e9get nem fogadhatnak, vend\u00e9gnek ott csak az \u00e9tel elvitele c\u00e9lj\u00e1b\u00f3l lehet tart\u00f3zkodni.\u00a0A sz\u00e1llod\u00e1k turist\u00e1kat nem fogadhatnak,\u00a0csak \u00fczleti, gazdas\u00e1gi vagy oktat\u00e1si c\u00e9lb\u00f3l \u00e9rkezett vend\u00e9geket.\u00a0Mindennem\u0171 rendezv\u00e9ny megtart\u00e1sa tilos, ide \u00e9rtve a kultur\u00e1lis esem\u00e9nyeket.\u00a0A sportm\u00e9rk\u0151z\u00e9seket z\u00e1rt kapuk\u00a0m\u00f6g\u00f6tt kell megtartani.\u00a0A szabadid\u0151s l\u00e9tes\u00edtm\u00e9nyek haszn\u00e1lata tilos, bele\u00e9rtve k\u00fcl\u00f6n\u00f6sen a fitnesztermeket, fedett uszod\u00e1kat, m\u00fazeumokat, k\u00f6nyvt\u00e1rakat, mozikat \u00e9s \u00e1llatkerteket, korcsolyap\u00e1ly\u00e1kat.\n\nTemet\u00e9s\u00a0legfeljebb 50 f\u0151vel tarthat\u00f3 meg.\u00a0Esk\u00fcv\u0151k\u00a0lakodalom n\u00e9lk\u00fcl tarthat\u00f3ak meg, azonban az esem\u00e9nyen csak meghat\u00e1rozott szem\u00e9lyek vehetnek r\u00e9szt.\n\nA k\u00f6zter\u00fcleti parkol\u00e1s ingyenes. A\u00a0kereskedelmi c\u00e9l\u00fa P+R, parkol\u00f3h\u00e1z, parkol\u00f3gar\u00e1zs, z\u00e1rt felsz\u00edni\u00a0parkol\u00f3 \u00e9s nem z\u00e1rt felsz\u00edni parkol\u00f3 d\u00edjfizet\u00e9s n\u00e9lk\u00fcl vehet\u0151 ig\u00e9nybe az\u00a0este 7-t\u0151l reggel 7 \u00f3r\u00e1ig. A l\u00e9tes\u00edtm\u00e9ny \u00fczemeltet\u0151je k\u00f6teles ebben az id\u0151s\u00e1vban az ingyenes parkol\u00e1st lehet\u0151v\u00e9 tenni.\n\nA korm\u00e1ny az eg\u00e9szs\u00e9g\u00fcgyi v\u00e9dekez\u00e9s fenntart\u00e1sa mellett tov\u00e1bbi\u00a0csal\u00e1dv\u00e9delmi int\u00e9zked\u00e9seken\u00a0dolgozik \u00e9s\u00a0elind\u00edtotta a gazdas\u00e1g-\u00fajraind\u00edt\u00e1si akci\u00f3tervet.\n\n"}]