[{"date": "2021-03-14 19:29", "url": "https://koronavirus.gov.hu/cikkek/kormanyszovivo-kormany-elsodleges-feladata-jarvany-megfekezese", "h1": "Korm\u00e1nysz\u00f3viv\u0151: a korm\u00e1ny els\u0151dleges feladata a j\u00e1rv\u00e1ny megf\u00e9kez\u00e9se", "body": "\nA korm\u00e1ny els\u0151dleges feladata a koronav\u00edrus-j\u00e1rv\u00e1ny megf\u00e9kez\u00e9se, \"szeretteink, ismer\u0151seink, a magyar emberek v\u00e9delme\" - mondta a korm\u00e1nysz\u00f3viv\u0151 a k\u00f6z\u00f6ss\u00e9gi oldal\u00e1n vas\u00e1rnap k\u00f6zz\u00e9tett Korm\u00e1nyinf\u00f3 Plusz vide\u00f3ban.\n\n\nSzentkir\u00e1lyi Alexandra kiemelte: nemcsak Magyarorsz\u00e1gon, hanem szerte Eur\u00f3p\u00e1ban er\u0151s a j\u00e1rv\u00e1ny harmadik hull\u00e1ma. Az emelked\u0151 betegsz\u00e1mok \u00e9s j\u00e1rv\u00e1ny terjed\u00e9se miatt a korm\u00e1ny szigor\u00edt\u00e1sokr\u00f3l d\u00f6nt\u00f6tt abban a rem\u00e9nyben, hogy ha most z\u00e1runk, akkor h\u00fasv\u00e9tkor majd \u00fajra lehet ind\u00edtani az \u00e9letet.\n\u00a0\u00a0\u00a0\u00a0Hangs\u00falyozta: a k\u00f3rh\u00e1zakban mindenkit el tudnak l\u00e1tni, az eg\u00e9szs\u00e9g\u00fcgy felk\u00e9sz\u00fclt, ezzel p\u00e1rhuzamosan pedig zajlik az olt\u00e1si program. M\u00e1r magasan t\u00fall\u00e9pte az egymilli\u00f3t a magyarorsz\u00e1gi beoltottak sz\u00e1ma. Ezzel a magyar olt\u00e1si program az egyik legeredm\u00e9nyesebb Eur\u00f3p\u00e1ban, m\u00e1r a m\u00e1sodik az uni\u00f3s ranglist\u00e1n - mondta.\n\u00a0\u00a0\u00a0\u00a0A korm\u00e1ny mindent megtesz az eg\u00e9szs\u00e9g\u00fcgy \u00e9s a gazdas\u00e1g ter\u00fclet\u00e9n, hogy mindenkinek seg\u00edtsen, b\u00e9rt\u00e1mogat\u00e1st, j\u00e1rul\u00e9k-kedvezm\u00e9nyeket, valamint kamatmentes \u00fajraind\u00edt\u00e1si k\u00f6lcs\u00f6nt biztos\u00edtanak a munkahelyek meg\u0151rz\u00e9se \u00e9rdek\u00e9ben minden most bez\u00e1r\u00e1sra k\u00e9nyszer\u00fclt szektornak - h\u00edvta fel a figyelmet.\n\u00a0\u00a0\u00a0\u00a0Szentkir\u00e1lyi Alexandra kiemelte: a korm\u00e1ny semmilyen vakcin\u00e1r\u00f3l nem mond le, s\u0151t el\u00e9rt\u00e9k azt, hogy min\u00e9l el\u0151bb \u00e9s min\u00e9l t\u00f6bbfajta, r\u00e1ad\u00e1sul a t\u00f6bbi uni\u00f3s tag\u00e1llam\u00e9n\u00e1l milli\u00f3kkal t\u00f6bb vakcin\u00e1nk legyen.\n\u00a0\u00a0\u00a0\u00a0Hozz\u00e1tette: a Moderna-vakcin\u00e1kkal kapcsolatban sok \u00e1lh\u00edr \u00e9s alaptalan v\u00e1d terjed, azonban a Moderna-vakcin\u00e1k k\u00f6z\u00fcl csak azokat nem rendelte meg Magyarorsz\u00e1g, amelyek az idei \u00e9v v\u00e9g\u00e9n, decemberben \u00e9rkezn\u00e9nek. A gyorsas\u00e1g most \u00e9leteket ment - mondta.\n\u00a0\u00a0\u00a0\u00a0A korm\u00e1ny c\u00e9lja az, hogy miel\u0151bb biztons\u00e1gos vakcina \u00e1lljon a magyar emberek rendelkez\u00e9s\u00e9re. Ez\u00e9rt is k\u00f6t\u00f6ttek le \u00f6sszesen 31 milli\u00f3 adag olt\u00f3anyagot, k\u00f6zt\u00fck az uni\u00f3s beszerz\u00e9seken t\u00fal 3,5 milli\u00f3 embernek el\u00e9g orosz \u00e9s k\u00ednai vakcin\u00e1t is - hangs\u00falyozta Szentkir\u00e1lyi Alexandra.\n\u00a0\u00a0\u00a0\u00a0Elmondta: a korm\u00e1ny a b\u00e9rt\u00e1mogat\u00e1s kiterjeszt\u00e9s\u00e9vel tov\u00e1bbi mintegy sz\u00e1zezer ember munkahely\u00e9nek a megv\u00e9d\u00e9s\u00e9t seg\u00edti. Azoknak a boltoknak a tulajdonosai, \u00fczemeltet\u0151i, akiknek most be kellett z\u00e1rni a szigor\u00edt\u00e1sok miatt, m\u00e1rcius 31-\u00e9ig tudj\u00e1k beadni k\u00e9relmeiket a munka.hu port\u00e1lon vagy pap\u00edralapon a korm\u00e1nyhivatalok foglalkoztat\u00e1si f\u0151oszt\u00e1lyain - ismertette.\n\u00a0\u00a0\u00a0\u00a0K\u00e9s\u0151bb hozz\u00e1tette, hogy a b\u00e9rt\u00e1mogat\u00e1st visszamen\u0151legesen a kor\u00e1bbi h\u00f3napokra is lehet ig\u00e9nyelni a kor\u00e1bban z\u00e1r\u00e1ssal \u00e9rintett \u00e1gazatokban: a vend\u00e9gl\u00e1t\u00f3sok novemberig, a sz\u00e1ll\u00e1sad\u00f3k decemberig is k\u00e9rhetik. A visszamen\u0151leges kifizet\u00e9st \u00e9s a m\u00e1rciusra ig\u00e9nyelt t\u00e1mogat\u00e1st egy \u00f6sszegben fizetik majd ki, a k\u00e9relmet \u00e1prilis 10-\u00e9ig szint\u00e9n a munka.hu oldalon vagy a korm\u00e1nyhivatalok foglalkoztat\u00e1si f\u0151oszt\u00e1lyain lehet beadni.\n\u00a0\u00a0\u00a0\u00a0Szentkir\u00e1lyi Alexandra t\u00e1j\u00e9koztat\u00e1sa szerint a b\u00e9rt\u00e1mogat\u00e1s m\u00e9rt\u00e9ke a kor\u00e1bbiakhoz hasonl\u00f3an a munkav\u00e1llal\u00f3 b\u00e9r\u00e9nek 50 sz\u00e1zal\u00e9ka, maximum a minim\u00e1lb\u00e9r m\u00e1sf\u00e9lszerese. A t\u00e1mogat\u00e1s n\u00e9gy\u00f3r\u00e1s foglalkoztat\u00e1sn\u00e1l is ig\u00e9nyelhet\u0151. Fontosnak nevezte, hogy a munk\u00e1ltat\u00f3nak v\u00e1llalni kell, hogy a dolgoz\u00f3nak munkab\u00e9rt fizet, \u00e9s a munkaviszonyt \u00e1prilis 30-\u00e1ig sem felmond\u00e1ssal, sem k\u00f6z\u00f6s megegyez\u00e9ssel nem sz\u00fcnteti meg.\n\u00a0\u00a0\u00a0\u00a0Az eddig t\u00e1mogatott v\u00e1llalkoz\u00e1sok 94 sz\u00e1zal\u00e9ka kis-, mikro-, illetve k\u00f6z\u00e9pv\u00e1llalkoz\u00e1s - emelte ki.\n\u00a0\u00a0\u00a0\u00a0A korm\u00e1nysz\u00f3viv\u0151 megjegyezte: a KAT\u00c1-s ad\u00f3z\u00f3k, ha a korl\u00e1toz\u00e1sok miatt nem tudnak m\u0171k\u00f6dni, mentes\u00fclnek a KATA, valamint a szoci\u00e1lis hozz\u00e1j\u00e1rul\u00e1si ad\u00f3 megfizet\u00e9se al\u00f3l. Az \u00e9rintettek k\u00f6re a kormany.hu oldalon olvashat\u00f3 - mondta.\n\u00a0\u00a0\u00a0\u00a0Szentkir\u00e1lyi Alexandra arr\u00f3l is besz\u00e9lt: a b\u00f6lcs\u0151d\u00e9k bez\u00e1r\u00e1s\u00e1t a korm\u00e1ny az\u00e9rt nem \u00e9rezte indokoltnak, mert a fert\u0151z\u00f6tts\u00e9gi adatok ott nagyon alacsonyak, \u00edgy ezzel is tudj\u00e1k t\u00e1mogatni a kisgyermekes csal\u00e1dokat. Emellett arr\u00f3l is d\u00f6nt\u00f6ttek, hogy az iskol\u00e1kban \u00e9s az \u00f3vod\u00e1kban gyermekfel\u00fcgyeletet biztos\u00edtanak azoknak, akiknek erre mindenk\u00e9pp sz\u00fcks\u00e9g\u00fck van - jegyezte meg.\n\u00a0\u00a0\u00a0\u00a0K\u00f6z\u00f6lte azt is: a tavaly november 4-e ut\u00e1n lej\u00e1rt igazolv\u00e1nyok a vesz\u00e9lyhelyzet megsz\u0171n\u00e9s\u00e9t k\u00f6vet\u0151 60 napig Magyarorsz\u00e1g ter\u00fclet\u00e9n haszn\u00e1lhat\u00f3k maradnak, \u00e9s ugyanez a hat\u00e1rid\u0151 vonatkozik a di\u00e1kigazolv\u00e1nyok elfogad\u00e1s\u00e1ra is a t\u00e1vols\u00e1gi k\u00f6zleked\u00e9sben.\n\nMTI 2021. m\u00e1rcius 14.\n\n"}]