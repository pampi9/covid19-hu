[{"date": "2021-03-11 15:32", "url": "https://koronavirus.gov.hu/cikkek/gulyas-az-cel-hogy-regisztralt-idosek-husvetig-megkapjak-az-oltast", "h1": "Guly\u00e1s: Az a c\u00e9l, hogy a regisztr\u00e1lt id\u0151sek h\u00fasv\u00e9tig megkapj\u00e1k az olt\u00e1st", "body": "\nA regisztr\u00e1ltak sz\u00e1m\u00e1t\u00f3l f\u00fcgg\u0151en beolthatj\u00e1k az id\u0151seket h\u00fasv\u00e9tig - mondta Guly\u00e1s Gergely Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6k\u00f6n online sajt\u00f3t\u00e1j\u00e9koztat\u00f3n. A miniszter hangoztatta: Magyarorsz\u00e1gon az emberek 11,3 sz\u00e1zal\u00e9ka kapott m\u00e1r legal\u00e1bb egy olt\u00e1st, ez az ar\u00e1ny kevesebb mint 7 sz\u00e1zal\u00e9k az EU-ban. Az \u00e1toltotts\u00e1g Eur\u00f3p\u00e1ban itt a m\u00e1sodik legmagasabb.\n\n\nNagyon er\u0151s a j\u00e1rv\u00e1ny harmadik hull\u00e1ma, most k\u00fcl\u00f6n\u00f6sen fontos az \u00f3vint\u00e9zked\u00e9sek betart\u00e1sa\nA miniszter arr\u00f3l is besz\u00e9lt, hogy az adatok alapj\u00e1n a harmadik hull\u00e1m felfut\u00f3 szakaszban van, szerd\u00e1n t\u00f6bb mint 8000 fert\u0151z\u00f6ttet regisztr\u00e1ltak. Be kell tartani a szab\u00e1lyokat, \u00e9s csak a kontaktusok sz\u00e1m\u00e1nak cs\u00f6kkent\u00e9s\u00e9vel lehet megakad\u00e1lyozni, hogy egyre magasabb sz\u00e1mok legyenek - mutatott r\u00e1.\nRekord magas a k\u00f3rh\u00e1zban \u00e1polt betegek sz\u00e1ma\nJelenleg 8329 beteg van k\u00f3rh\u00e1zban, k\u00f6z\u00fcl\u00fck 911-en l\u00e9legeztet\u0151g\u00e9pen. Az el\u0151rejelz\u00e9sek szerint ak\u00e1r j\u00f3val 10 ezer f\u00f6l\u00e9 is n\u00f6vekedhet a k\u00f3rh\u00e1zban ell\u00e1tand\u00f3 betegek sz\u00e1ma, \u00edgy a k\u00f6vetkez\u0151 hetek nagy pr\u00f3bat\u00e9telnek teszi ki az eg\u00e9szs\u00e9g\u00fcgyet.\n\u00a0\u00a0\u00a0 A szabad \u00e1gyak sz\u00e1ma 13 244, a szabad l\u00e9legeztet\u0151g\u00e9pek\u00e9 1918 - mondta. Szabad kapacit\u00e1s b\u0151ven van, a sz\u00fcks\u00e9ges hum\u00e1ner\u0151forr\u00e1shoz kell\u0151 d\u00f6nt\u00e9seket pedig a korm\u00e1ny meghozta, \u00edgy ez is biztos\u00edtott. Az \u00e1tvez\u00e9nyl\u00e9sekr\u0151l az eg\u00e9szs\u00e9g\u00fcgyben az Orsz\u00e1gos K\u00f3rh\u00e1zi F\u0151igazgat\u00f3s\u00e1g d\u00f6nt - k\u00f6z\u00f6lte. Rendelkez\u00e9sre \u00e1llnak a jogszab\u00e1lyok ahhoz is, hogy a mag\u00e1nszolg\u00e1ltat\u00f3k is bekapcsol\u00f3djanak az ell\u00e1t\u00e1sba - folytatta.\nK\u00e9rj\u00fck az id\u0151seket, hogy aki m\u00e9g nem tette meg, az regisztr\u00e1ljon v\u00e9d\u0151olt\u00e1sra\n\u00a0A t\u00e1rcavezet\u0151 a Korm\u00e1nyinf\u00f3n kifejtette: t\u00f6bb sz\u00e1zezer id\u0151s m\u00e9g nem regisztr\u00e1lt, b\u00e1r k\u00f6z\u00f6tt\u00fck a legmagasabb a regisztr\u00e1ltak ar\u00e1nya. Az orsz\u00e1gos tisztif\u0151orvos levelet \u00edr azoknak az id\u0151seknek, akik m\u00e9g nem regisztr\u00e1ltak, hogy fontolj\u00e1k ezt meg - k\u00f6z\u00f6lte.\n\u00a0\u00a0\u00a0\u00a0Hangs\u00falyozta: valamennyi olt\u00f3anyag, amelyet a hat\u00f3s\u00e1gok megvizsg\u00e1ltak \u00e9s enged\u00e9lyeztek, biztons\u00e1gos \u00e9s v\u00e9detts\u00e9get ad, \u00e9s az olt\u00e1s az egyetlen eszk\u00f6z, hogy megszabaduljunk a j\u00e1rv\u00e1nyt\u00f3l.\nMa \u00fajabb 450 ezer adagot tartalmaz\u00f3 Sinopharm-vakcinasz\u00e1ll\u00edtm\u00e1ny \u00e9rkezett\nN\u00e9h\u00e1ny \u00f3r\u00e1ja \u00e9rkezett K\u00edn\u00e1b\u00f3l \u00fajabb 450 ezer vakcina, \u00edgy \u00f6sszesen egymilli\u00f3 adag j\u00f6tt m\u00e1r onnan - mondta.\nA magyar \u00e1toltotts\u00e1g Eur\u00f3p\u00e1ban a m\u00e1sodik legmagasabb\n\nKiemelte: a beoltottak sz\u00e1ma 1 milli\u00f3 150 ezer, \u00e9s 327 ezren m\u00e1r a m\u00e1sodik olt\u00e1st is megkapt\u00e1k. Az \u00e1toltotts\u00e1g Eur\u00f3p\u00e1ban itt a m\u00e1sodik legmagasabb - mondta.\n\u00a0\u00a0\u00a0\u00a0A miniszter hangoztatta: Magyarorsz\u00e1gon az emberek 11,3 sz\u00e1zal\u00e9ka kapott m\u00e1r legal\u00e1bb egy olt\u00e1st, ez az ar\u00e1ny kevesebb mint 7 sz\u00e1zal\u00e9k az EU-ban.\n\nMagyarorsz\u00e1gon n\u0151 legink\u00e1bb a beoltottak sz\u00e1ma lakoss\u00e1gar\u00e1nyosan\nLakoss\u00e1gar\u00e1nyosan egy nap alatt 0,6 sz\u00e1zal\u00e9kot oltanak be Magyarorsz\u00e1gon, ez az ar\u00e1ny az EU-ban 0,2 sz\u00e1zal\u00e9k - mondta.\n\u00a0\u00a0\u00a0\u00a0K\u00f6z\u00f6lte: ez\u00e9rt a nyugati sajt\u00f3 is k\u00e9nytelen arr\u00f3l \u00edrni, hogy sikeres a magyar olt\u00e1si program, p\u00e9ld\u00e1ul a n\u00e9met sajt\u00f3 azt \u00edrta, hogy Magyarorsz\u00e1g extr\u00e9m m\u00f3don felgyors\u00edtotta az olt\u00e1st.\nHangs\u00falyozta: eddig 3,2 milli\u00f3an regisztr\u00e1ltak, az emberek kevesebb mint 50 sz\u00e1zal\u00e9ka k\u00e9r olt\u00e1st, de el kellene \u00e9rni a 60-70 sz\u00e1zal\u00e9kos ar\u00e1nyt.\nA baloldal ember\u00e9leteket vesz\u00e9lyeztet az olt\u00e1sellenes kamp\u00e1ny\u00e1val \n\nGuly\u00e1s Gergely arra k\u00e9rte a baloldalt \u00e9s Gyurcs\u00e1ny Ferencet, a DK eln\u00f6k\u00e9t, hogy az olt\u00e1sellenes nyilatkozatokat \u00e9s al\u00e1\u00edr\u00e1sgy\u0171jt\u00e9st fejezz\u00e9k be, mert ezzel ember\u00e9leteket vesz\u00e9lyeztetnek. A vakcin\u00e1kkal kapcsolatos f\u00e9lelemkelt\u00e9s k\u00f6vetkezm\u00e9nyek\u00e9nt vannak, akik emiatt nem oltatj\u00e1k be magukat, \u00e9s \u00edgy meg is halhatnak - mondta. Hozz\u00e1tette: a korm\u00e1ny felel\u0151ss\u00e9ge \u00f3ri\u00e1si, de az ellenz\u00e9knek is van felel\u0151ss\u00e9ge, \u00e9s nem lehet politikai k\u00e9rd\u00e9st csin\u00e1lni az olt\u00e1sb\u00f3l.\nA korm\u00e1ny a br\u00fcsszeli vakcinaszerz\u0151d\u00e9sek nyilv\u00e1noss\u00e1gra hozatal\u00e1t k\u00e9ri\n\nK\u00f6z\u00f6lte azt is: a korm\u00e1ny egy napon bel\u00fcl nyilv\u00e1noss\u00e1gra hozza az orosz \u00e9s a k\u00ednai vakcin\u00e1kra k\u00f6t\u00f6tt szerz\u0151d\u00e9seket, \u00e9s az Eur\u00f3pai Uni\u00f3t is arra k\u00e9ri: az Eur\u00f3pai Bizotts\u00e1g \u00e1ltal k\u00f6t\u00f6tt szerz\u0151d\u00e9seket is nyilv\u00e1noss\u00e1gra lehessen hozni.\n\u00a0\u00a0\u00a0\u00a0Br\u00fcsszel megtiltja a tag\u00e1llamoknak ezek nyilv\u00e1noss\u00e1gra hozatal\u00e1t - jelentette ki Guly\u00e1s Gergely, hozz\u00e1t\u00e9ve: lev\u00e9lben fordul az illet\u00e9kes biztoshoz, hogy az uni\u00f3 \u00e1ltal a tag\u00e1llamok nev\u00e9ben k\u00f6t\u00f6tt vakcinaszerz\u0151d\u00e9seket is nyilv\u00e1noss\u00e1gra lehessen hozni. \u00a0\u00a0\u00a0\nA br\u00fcsszeli vakcinabeszerz\u00e9s lass\u00fa, t\u00f6bb orsz\u00e1g, amely el\u0151bb szerz\u0151d\u00f6tt, l\u00e9nyegesen jobban \u00e1ll a beszerz\u00e9sben\nMindenkinek joga van tudni, hogy a bizotts\u00e1g melyik vakcinagy\u00e1rt\u00f3val mikor k\u00f6t\u00f6tt szerz\u0151d\u00e9st, mi az oka, hogy sz\u00e1mtalan orsz\u00e1g, amely el\u0151bb szerz\u0151d\u00f6tt, l\u00e9nyegesen jobban \u00e1ll a beszerz\u00e9sben, milyen felt\u00e9telek \u00e9s \u00fctemez\u00e9s mellett szerz\u0151d\u00f6tt a br\u00fcsszeli test\u00fclet - hangs\u00falyozta. Ha ez K\u00edna vagy Oroszorsz\u00e1g sz\u00e1m\u00e1ra nem s\u00e9relmes, akkor az uni\u00f3 sz\u00e1m\u00e1ra sem szabad, hogy az legyen - jegyezte meg.\n\u00a0\u00a0\u00a0\u00a0Guly\u00e1s Gergely k\u00f6z\u00f6lte azt is: miut\u00e1n a magyar korm\u00e1ny k\u00e9pes az \u00e9v els\u0151 fel\u00e9ben mindenkit beoltani, ez\u00e9rt az \u00e9v m\u00e1sodik fel\u00e9re m\u00e1r csak akkor rendel vakcin\u00e1kat, ha ez a k\u00e9s\u0151bbiekben felt\u00e9tlen\u00fcl sz\u00fcks\u00e9ges. A jelenlegi lek\u00f6t\u00e9sek \u00e9rtelm\u00e9ben ugyanis a feln\u0151tt lakoss\u00e1g m\u00e1sf\u00e9lszer is beolthat\u00f3 lenne - tette hozz\u00e1.\n\u00a0\u00a0\u00a0\u00a0\"Mindent megrendelt\u00fcnk, ami az els\u0151 f\u00e9l \u00e9vben \u00e9rkezik, \u00e9s abb\u00f3l nem rendelt\u00fcnk meg mindent, ami csak a m\u00e1sodik f\u00e9l \u00e9vben, k\u00fcl\u00f6n\u00f6sen annak a v\u00e9g\u00e9n\" - mutatott r\u00e1, hozz\u00e1t\u00e9ve: a bizotts\u00e1g \u00e1ll\u00edt\u00e1sa ezzel kapcsolatban val\u00f3tlan, ami nem fogadhat\u00f3 el.\n\u00a0Kijelentette: a beszerz\u00e9sekr\u0151l a legt\u00f6bb inform\u00e1ci\u00f3ja az Eur\u00f3pai Bizotts\u00e1gnak van, \u00edgy val\u00f3tlan a test\u00fclet r\u00e9sz\u00e9r\u0151l a sz\u00e1ll\u00edt\u00e1s r\u00e9szleteire vonatkoz\u00f3 inform\u00e1ci\u00f3hi\u00e1ny. Szemben a bizotts\u00e1g k\u00e9pviselete \u00e1ltal adott t\u00e1j\u00e9koztat\u00e1ssal, az \u00e9rintett uni\u00f3s biztos al\u00e1 tartoz\u00f3 eg\u00e9szs\u00e9g\u00fcgyi f\u0151igazgat\u00f3s\u00e1g \u00e9rtes\u00fcl el\u0151sz\u00f6r a gy\u00e1rt\u00f3kt\u00f3l a beszerz\u00e9s menetrendj\u00e9r\u0151l, majd ezt osztja meg k\u00e9s\u0151bb a tag\u00e1llamok k\u00e9pvisel\u0151ib\u0151l \u00e1ll\u00f3 test\u00fclettel.\n\nCsak a z\u00e1szl\u00f3felvon\u00e1st tartj\u00e1k meg m\u00e1rcius 15-\u00e9n\nA sajt\u00f3t\u00e1j\u00e9koztat\u00f3n Szentkir\u00e1lyi Alexandra korm\u00e1nysz\u00f3viv\u0151 bejelentette, hogy elmaradnak a m\u00e1rcius 15-i \u00fcnneps\u00e9gek, csak a z\u00e1szl\u00f3felvon\u00e1s lesz megtartva a nemzeti \u00fcnnepen h\u00e9tf\u0151 reggel 8 \u00f3rakor a Kossuth t\u00e9ren. A z\u00e1szl\u00f3felvon\u00e1sra Benk\u0151 Tibor honv\u00e9delmi miniszter fog enged\u00e9lyt adni.\u00a0 Szentkir\u00e1lyi Alexandra k\u00f6z\u00f6lte: a Kossuth- \u00e9s a Sz\u00e9chenyi-d\u00edjak \u00e1tad\u00e1s\u00e1t is k\u00e9s\u0151bbre halasztj\u00e1k, de a d\u00edjazottak n\u00e9vsor\u00e1t az \u00fcnnep napj\u00e1n nyilv\u00e1noss\u00e1gra fogj\u00e1k hozni.\nMost az\u00e9rt kell z\u00e1rni, hogy min\u00e9l hamarabb \u00fajra ind\u00edthassuk az \u00e9letet, a j\u00f6v\u0151 heti korm\u00e1ny\u00fcl\u00e9sen \u00e9rt\u00e9kelik a j\u00e1rv\u00e1ny\u00fcgyi helyzetet\n\nArra a k\u00e9rd\u00e9sre, hogy h\u00fasv\u00e9tkor lehet-e nyitni, Guly\u00e1s Gergely k\u00f6z\u00f6lte: egyel\u0151re a korm\u00e1ny k\u00e9t h\u00e9tre d\u00f6nt\u00f6tt a lez\u00e1r\u00e1sokr\u00f3l, amelyek m\u00e1rcius 22-\u00e9ig maradnak hat\u00e1lyban. A j\u00f6v\u0151 heti korm\u00e1ny\u00fcl\u00e9sen \u00e9rt\u00e9kelik a fert\u0151z\u00f6tts\u00e9gi sz\u00e1mok alapj\u00e1n a helyzetet. Most m\u00e1rcius 22-\u00e9n\u00e9l t\u00e1volabb nem lehet l\u00e1tni, hosszabb id\u0151intervallumra vonatkoz\u00f3an ez\u00e9rt nem mer felel\u0151ss\u00e9gteljesen nyilatkozni - mondta.\nSz\u00e9lesebb k\u00f6rben lesz ig\u00e9nyelhet\u0151 a 10 milli\u00f3 forintos \u00fajraind\u00edt\u00e1si gyorsk\u00f6lcs\u00f6n\n\nSz\u00e9lesebb k\u00f6rben biztos\u00edtja a korm\u00e1ny a t\u00edzmilli\u00f3 forintos \u00fajranyit\u00e1si gyorsk\u00f6lcs\u00f6nt, azt minden, a bez\u00e1r\u00e1sban \u00e9rintett v\u00e1llalkoz\u00e1s k\u00e9rheti majd - sz\u00e1molt be egy \u00fajabb d\u00f6nt\u00e9sr\u0151l a miniszter.\n\u00a0\u00a0\u00a0\u00a0Guly\u00e1s Gergely elmondta: a korm\u00e1ny utas\u00edtotta a Magyar Fejleszt\u00e9si Bankot, hogy ennek felt\u00e9teleit mihamarabb teremtse meg, az Innov\u00e1ci\u00f3s \u00e9s Technol\u00f3giai Miniszt\u00e9rium pedig a kereskedelmi \u00e9s iparkamar\u00e1hoz fordul, hogy a gyorsk\u00f6lcs\u00f6n felt\u00e9teleir\u0151l min\u00e9l el\u0151bb \u00e9rtes\u00fclhessenek a v\u00e1llalkoz\u00e1sok.\nKiterjesztj\u00fck a b\u00e9rt\u00e1mogat\u00e1st is minden bez\u00e1r\u00e1sra \u00edt\u00e9lt ter\u00fcletre\n\n\u00dagy fogalmazott: a bez\u00e1r\u00e1s sok v\u00e1llalkoz\u00e1s sz\u00e1m\u00e1ra okoz neh\u00e9zs\u00e9get, k\u00fcl\u00f6n\u00f6sen a szolg\u00e1ltat\u00f3 szektorban, a korm\u00e1ny ez\u00e9rt kiterjesztette a b\u00e9rt\u00e1mogat\u00e1sokat is minden bez\u00e1r\u00e1sra \u00edt\u00e9lt ter\u00fcletre. Az 50 sz\u00e1zal\u00e9kos t\u00e1mogat\u00e1st az \u00e9rintettek eg\u00e9sz m\u00e1rciusra megkapj\u00e1k, mentes\u00fclnek a munk\u00e1ltat\u00f3i j\u00e1rul\u00e9k, valamint a szoci\u00e1lis hozz\u00e1j\u00e1rul\u00e1si ad\u00f3 fizet\u00e9se al\u00f3l is, \u00e9s a kata \u00e1tal\u00e1nyad\u00f3j\u00e1t is elengedi a korm\u00e1ny m\u00e1rciusra az \u00e9rintettek sz\u00e1m\u00e1ra.\n\nA meg\u00edt\u00e9lt b\u00e9rt\u00e1mogat\u00e1sok 99 sz\u00e1zal\u00e9ka m\u00e1r kifizett\u00e9k\n\nEddig 50 milli\u00e1rd 618 milli\u00f3 forintnyi b\u00e9rt\u00e1mogat\u00e1st fizetett ki a korm\u00e1ny, a meg\u00edt\u00e9lt \u00f6sszeg pedig 50 milli\u00e1rd 857 milli\u00f3, vagyis naprak\u00e9szen foly\u00f3s\u00edtj\u00e1k azt.\nZajlik az \u00fajraind\u00edt\u00e1sr\u00f3l sz\u00f3l\u00f3 online nemzeti konzult\u00e1ci\u00f3\nA miniszter a nyit\u00e1sr\u00f3l sz\u00f3l\u00f3 konzult\u00e1ci\u00f3r\u00f3l elmondta: online form\u00e1ban m\u00e9g sose folytattak ilyen sikeres konzult\u00e1ci\u00f3t, f\u00e9lmilli\u00f3n\u00e1l t\u00f6bben t\u00f6lt\u00f6tt\u00e9k ki eddig a k\u00e9rd\u0151\u00edvet az interneten.\nMinden haz\u00e1nkban enged\u00e9lyezett vakcina biztons\u00e1gos \u00e9s hat\u00e1sos\nBesz\u00e1molt arr\u00f3l is, hogy t\u00f6bb mint h\u00e9tezer kijel\u00f6lt olt\u00f3pont van az orsz\u00e1gban, amelyeken egy h\u00e9tv\u00e9gi napon ak\u00e1r \u00f6tsz\u00e1zezer ember beolthat\u00f3 lenne. Enn\u00e9l azonban egyel\u0151re kevesebb a vakcina, \u00edgy az olt\u00f3pontok kapacit\u00e1sa elegend\u0151.\n\u00a0\u00a0\u00a0 Kit\u00e9rt arra is, hogy csak azokat a vakcin\u00e1kat nem adj\u00e1k be, amelyeket \u00e9ppen ellen\u0151riznek, mert \u00e9rkez\u00e9skor minden sz\u00e1ll\u00edtm\u00e1nyt megvizsg\u00e1lnak a hat\u00f3s\u00e1gok. Minden olt\u00f3anyagot, amelyet enged\u00e9lyeznek, be is adnak - jelentette ki.\nGuly\u00e1s Gergely k\u00e9rd\u00e9sre v\u00e1laszolva arr\u00f3l is besz\u00e9lt: szak\u00e9rt\u0151k szerint a lakoss\u00e1g 60, ink\u00e1bb 70 sz\u00e1zal\u00e9k\u00e1nak beolt\u00e1s\u00e1n\u00e1l k\u00f6vetkezhet be a ny\u00e1jimmunit\u00e1s.\nMagyarorsz\u00e1g t\u00f6bb mint 4 milli\u00f3 adagot k\u00f6t\u00f6tt le a Johnson and Johnson vakcin\u00e1j\u00e1b\u00f3l, amely ma megkaphatja a forgalmaz\u00e1si enged\u00e9lyt\nKit\u00e9rt arra is: Magyarorsz\u00e1g 4 milli\u00f3 360 ezer adagot k\u00f6t\u00f6tt le a Johnson and Johnson vakcin\u00e1j\u00e1b\u00f3l, amelyet a gy\u00e1rt\u00f3kapacit\u00e1snak megfelel\u0151en sz\u00e1ll\u00edtanak majd. Ebb\u0151l az olt\u00e1sb\u00f3l, a t\u00f6bbivel ellent\u00e9tben, csak egyet kell beadni.\nLegjobb lenne nyilv\u00e1noss\u00e1gra hozni a br\u00fcsszeli vakcinaszerz\u0151d\u00e9seket\nAz Eur\u00f3pai Bizotts\u00e1g \u00e1ltal k\u00f6t\u00f6tt vakcinaszerz\u0151d\u00e9sekkel kapcsolatban Guly\u00e1s Gergely meger\u0151s\u00edtette: a v\u00edrus elleni v\u00e9dekez\u00e9s \u00e9s a vakcinabeszerz\u00e9sek \u00fcgy\u00e9ben a lehet\u0151 legjobb viszonyra t\u00f6rekednek a bizotts\u00e1ggal, ez\u00e9rt volt megd\u00f6bbent\u0151, hogy az EU k\u00e9pviselete egy nyilv\u00e1nval\u00f3an val\u00f3tlan \u00e1ll\u00edt\u00e1st er\u0151s\u00edtett meg a Moderna vakcin\u00e1val kapcsolatban. Legal\u00e1bb egy eln\u00e9z\u00e9sk\u00e9r\u00e9ssel tartozik a bizotts\u00e1g - jegyezte meg a miniszter, aki szerint legjobb lenne \"tiszta vizet \u00f6nteni a poh\u00e1rba\", \u00e9s nyilv\u00e1noss\u00e1gra hozni a szerz\u0151d\u00e9seket.\n\u00a0 A vakcin\u00e1k \u00e1r\u00e1t firtat\u00f3 k\u00e9rd\u00e9sre azt mondta: az orosz vakcin\u00e1b\u00f3l a k\u00e9t olt\u00e1s \u00e1ra 19,90 doll\u00e1r, azaz mintegy 17 eur\u00f3, a k\u00ednai vakcin\u00e1b\u00f3l pedig egy olt\u00e1s 31,5 eur\u00f3, vagyis a k\u00e9t d\u00f3zis 63 eur\u00f3. Hozz\u00e1tette: az uni\u00f3s beszerz\u00e9sb\u0151l sz\u00e1rmaz\u00f3 vakcin\u00e1k valamivel olcs\u00f3bbak, van amelyik sokkal, van amelyik valamennyivel. Ezek \u00e1r\u00e1t az EU-nak kellene nyilv\u00e1noss\u00e1gra hoznia - tett hozz\u00e1.\nM\u00e1r az els\u0151 olt\u00e1s is jelent\u0151sen n\u00f6veli a v\u00e9detts\u00e9get a betegs\u00e9g s\u00falyos lefoly\u00e1sa ellen\n\nK\u00e9rd\u00e9sre v\u00e1laszolva Guly\u00e1s Gergely elmondta: tud olyanr\u00f3l, aki az els\u0151 olt\u00e1s ut\u00e1n k\u00f3rh\u00e1zba ker\u00fclt, de ilyen statisztik\u00e1t nem k\u00e9sz\u00edtettek. Hangs\u00falyozta: az eddigi tapasztalatok alapj\u00e1n a gy\u00e1rt\u00f3k \u00e1ltal k\u00f6z\u00f6lt v\u00e9detts\u00e9gi adatok megfelelnek a val\u00f3s\u00e1gnak, de ha valaki m\u00e9gis megfert\u0151z\u0151dne, akkor is l\u00e9nyegesen enyh\u00edti a t\u00fcneteit az oltotts\u00e1g.\n\nM\u00e1r az els\u0151 olt\u00e1s ut\u00e1n j\u00e1r az olt\u00e1si igazolv\u00e1ny\nMegk\u00e9rdezt\u00e9k, hogy akiket az Astra Zeneca vakcin\u00e1val oltanak \u00e9s csup\u00e1n h\u00e1rom h\u00f3nap m\u00falva kapj\u00e1k meg a m\u00e1sodik olt\u00e1st, csak ut\u00e1na kaphatnak-e olt\u00e1si igazol\u00e1st. Guly\u00e1s Gergely erre azt felelte, hogy nem, m\u00e1r az els\u0151 olt\u00e1s ut\u00e1n j\u00e1r az olt\u00e1si igazolv\u00e1ny. Az \u00c1llami Nyomd\u00e1ban folyamatos az igazol\u00e1sok gy\u00e1rt\u00e1sa, napi t\u00f6bb sz\u00e1zezer nyomtat\u00e1s\u00e1ra k\u00e9pesek - jelezte.\nA m\u00falt h\u00e9tv\u00e9g\u00e9n elhalasztott 60 \u00e9v alatti kr\u00f3nikus betegek AstraZenec\u00e1val val\u00f3 olt\u00e1sa a cs\u00fct\u00f6rt\u00f6kt\u0151l-vas\u00e1rnapig terjed\u0151 id\u0151szakban lesz megtartva\n\nKit\u00e9rt arra, az AstraZenec\u00e1val oltottak egy r\u00e9sze is megkapta az olt\u00e1st h\u00e9tv\u00e9g\u00e9n, aki nem, azt most cs\u00fct\u00f6rt\u00f6k\u00f6n vagy p\u00e9nteken fogj\u00e1k beoltani. \"Ez legyen a legnagyobb hiba\" - \u00e9rt\u00e9kelt. A tervezett 74 ezerb\u0151l 16 ezren megkapt\u00e1k az olt\u00e1st; valamivel t\u00f6bb mint 50 ezer vakcin\u00e1t adnak be most cs\u00fct\u00f6rt\u00f6k\u00f6n \u00e9s p\u00e9nteken - tette hozz\u00e1.\u00a0 Arra, hogy indul-e valamilyen vizsg\u00e1lat a h\u00e9tv\u00e9g\u00e9n elmaradt olt\u00e1sok miatt, azt felelte, val\u00f3tlan a sajt\u00f3ban sok helyen megjelent \u00e1ll\u00edt\u00e1s, hogy a m\u00falt h\u00e9tv\u00e9g\u00e9n nem volt t\u00f6meges olt\u00e1s, hiszen 196 ezer embert beoltottak. Ez\u00e9rt jutalom sem j\u00e1r senkinek, de semmilyen vizsg\u00e1latra sincsen sz\u00fcks\u00e9g - fogalmazott.\n\nMivel a legvesz\u00e9lyeztettebb c\u00e9lcsoport az id\u0151sek, az \u0151 olt\u00e1suk priorit\u00e1st \u00e9lvez\nArra a k\u00e9rd\u00e9sre, hogy a tov\u00e1bbra is nyitva tart\u00f3 b\u00f6lcs\u0151d\u00e9kben dolgoz\u00f3k mi\u00e9rt nem kapnak els\u0151bbs\u00e9get az olt\u00e1si tervben, Guly\u00e1s Gergely azt mondta: az indokolts\u00e1gban kell fontoss\u00e1g sorrendet fel\u00e1ll\u00edtani, \u00e9s egyel\u0151re az operat\u00edv t\u00f6rzs javaslat\u00e1ra azt fogadt\u00e1k el, hogy el\u0151sz\u00f6r az id\u0151seket oltj\u00e1k, ut\u00e1na j\u00f6het mindenki m\u00e1s.\n\u00a0\u00a0\u00a0 Arr\u00f3l, hogy tervezik beoltani az \u00e9retts\u00e9giz\u0151ket, Guly\u00e1s Gergely azt mondta: a 18 \u00e9v alattiakat - 16 \u00e9vt\u0151l kezd\u0151d\u0151en - csak a Pfizerrel lehet beoltani de egyel\u0151re ilyen d\u00f6nt\u00e9s nem sz\u00fcletett\n\u00a0\u00a0 A miniszter k\u00e9rd\u00e9sre reag\u00e1lva megism\u00e9telte, hogy m\u00falt h\u00e9ten elkezd\u0151d\u00f6tt a korm\u00e1ny \u00e9s az operat\u00edv t\u00f6rzs tagjainak olt\u00e1sa, \u00e9s \u0151t is beoltott\u00e1k a Szputnyik V vakcin\u00e1val. Szentkir\u00e1lyi Alexandra azt mondta, \u0151 m\u00e9g v\u00e1r az olt\u00e1sra.\n\u00a0A kor\u00e1bbin\u00e1l 150 ezerrel t\u00f6bben dolgoztak t\u00e1vmunk\u00e1ban\nA t\u00e1vmunka szab\u00e1lyoz\u00e1s\u00e1r\u00f3l elmondta, v\u00e1ltoztattak a t\u00f6rv\u00e9nyen, lehet\u0151v\u00e9 t\u00e9ve, hogy a munkav\u00e1llal\u00f3 a munka t\u00f6rv\u00e9nyk\u00f6nyv\u00e9nek szab\u00e1lyait\u00f3l elt\u00e9r\u0151en is meg\u00e1llapodhasson a t\u00e1vmunk\u00e1r\u00f3l.\u00a0 \u00cdgy a munkav\u00e9gz\u00e9s helye szabadon v\u00e1laszthat\u00f3v\u00e1 v\u00e1lik, a t\u00e1vmunka ak\u00e1r r\u00e9szlegesen, egyes napokon is megval\u00f3sulhat, \u00e9s a munk\u00e1ltat\u00f3 a minim\u00e1lb\u00e9r 10 sz\u00e1zal\u00e9k\u00e1ig hozz\u00e1j\u00e1rulhat a munkav\u00e1llal\u00f3 otthoni munkav\u00e9gz\u00e9ssel j\u00e1r\u00f3 k\u00f6lts\u00e9g\u00e9hez.\nA t\u00f6rv\u00e9nym\u00f3dos\u00edt\u00e1s \u00e9rdemben k\u00f6nny\u00edti a t\u00e1vmunkav\u00e9gz\u00e9s felt\u00e9teleit, ezt jelzik a sz\u00e1mok is, hiszen tavaly decemberben 400 ezren, a kor\u00e1bbin\u00e1l 150 ezerrel t\u00f6bben dolgoztak t\u00e1vmunk\u00e1ban - tette hozz\u00e1 Guly\u00e1s Gergely.\nA baloldal olt\u00e1sellenes akci\u00f3ir\u00f3l\nA miniszter k\u00e9rd\u00e9sre v\u00e1laszolva ism\u00e9telten a k\u00ednai vakcina elleni DK-s al\u00e1\u00edr\u00e1sgy\u0171jt\u00e9s le\u00e1ll\u00edt\u00e1s\u00e1t k\u00e9rte, hangs\u00falyozva az ellenz\u00e9k felel\u0151ss\u00e9g\u00e9t az olt\u00e1sellenes akci\u00f3 k\u00f6vetkezm\u00e9nyeiben.\nGuly\u00e1s Gergely a DK hat\u00e1ron t\u00faliak olt\u00e1s\u00e1val kapcsolatos \"usz\u00edt\u00e1s\u00e1ra\" vonatkoz\u00f3 k\u00e9rd\u00e9sre reag\u00e1lva a kett\u0151s \u00e1llampolg\u00e1rs\u00e1gr\u00f3l sz\u00f3l\u00f3 2004-es n\u00e9pszavaz\u00e1st id\u00e9zte fel, \u00e9s hangs\u00falyozta: a DK m\u00e9g nem is l\u00e9tezett, amikor vezet\u0151 politikusai m\u00e1r abban j\u00e1rtak \u00e9len, hogyan lehet magyar \u00e9s magyar k\u00f6z\u00f6tt gy\u0171l\u00f6letet kelteni. Hozz\u00e1tette: amit a DK nemzeti \u00fcgyekben tesz, az ennek a folytat\u00e1sa.\u00a0\u00a0\u00a0 Elfogadhatatlannak \u00e9s val\u00f3tlannak nevezte a DK \u00e1ll\u00edt\u00e1sait, jelezve, hogy \u00f6nmag\u00e1ban a kett\u0151s \u00e1llampolg\u00e1rs\u00e1g nem jogos\u00edt olt\u00e1sra. Aki TAJ-sz\u00e1mmal rendelkezik, mert itt fizeti a t\u00e1rsadalombiztos\u00edt\u00e1si j\u00e1rul\u00e9kot vagy nyugd\u00edjask\u00e9nt, illetve hallgat\u00f3k\u00e9nt, tanul\u00f3k\u00e9nt jogosult a t\u00e1rsadalombiztos\u00edt\u00e1sra, annak j\u00e1r az olt\u00e1s - hangs\u00falyozta.\n\n\n"}]