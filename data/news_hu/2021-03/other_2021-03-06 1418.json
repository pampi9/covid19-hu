[{"date": "2021-03-06 14:18", "url": "https://koronavirus.gov.hu/cikkek/szlavik-hetvegen-elerheti-az-egymilliot-beoltott-emberek-szama-magyarorszagon", "h1": "Szl\u00e1vik: a h\u00e9tv\u00e9g\u00e9n el\u00e9rheti az egymilli\u00f3t a beoltott emberek sz\u00e1ma Magyarorsz\u00e1gon", "body": "\nSzl\u00e1vik J\u00e1nos, a D\u00e9l-pesti Centrumk\u00f3rh\u00e1z infektol\u00f3gus f\u0151orvosa szerint m\u00e9rf\u00f6ldk\u0151, hogy ezen a h\u00e9tv\u00e9g\u00e9n el\u00e9rheti az egymilli\u00f3t a beoltott emberek sz\u00e1ma Magyarorsz\u00e1gon, ami m\u00e1r \"nagyon komoly \u00e1toltotts\u00e1got jelent\".\n\n\nA f\u0151orvos szombaton a k\u00f6zm\u00e9di\u00e1nak \u00fagy nyilatkozott: nagyon sokan \u00e9rzik \u00fagy, hogy csak az olt\u00e1ssal lehet hat\u00e9konyan v\u00e9dekezni a j\u00e1rv\u00e1ny ellen. Ha megfelel\u0151 \u00fctemben \u00e9rkeznek Magyarorsz\u00e1gra az olt\u00f3anyagok, akkor n\u00e9h\u00e1ny h\u00f3napon bel\u00fcl el\u00e9rhet\u0151 a 25 sz\u00e1zal\u00e9kos \u00e1toltotts\u00e1gi ar\u00e1ny, ami m\u00e1r a j\u00e1rv\u00e1nyt meg tudja f\u00e9kezni - hangs\u00falyozta.\nSzl\u00e1vik J\u00e1nos az olt\u00e1sok k\u00f6zti k\u00fcl\u00f6nbs\u00e9gekr\u0151l sz\u00f3lva kifejtette: nem mindegyiket lehet bizonyos \u00e9letkorok alatt, vagy felett beadni, valamelyiket hosszabb vagy r\u00f6videbb id\u0151 ut\u00e1n ism\u00e9telni kell, azonban \"mindegyiknek megfelel\u0151 a hat\u00e9konys\u00e1ga\".\nMindegyik alkalmas arra, hogy szinte sz\u00e1z sz\u00e1zal\u00e9kban megakad\u00e1lyozza a s\u00falyos esetek kialakul\u00e1s\u00e1t \u00e9s a k\u00f3rh\u00e1zba ker\u00fcl\u00e9st a bead\u00e1s ut\u00e1n k\u00e9t-h\u00e1rom h\u00e9ttel - mutatott r\u00e1.\nA f\u0151orvos \u00fagy folytatta: a m\u00e1sodik olt\u00e1s ut\u00e1n egy h\u00e9ttel alakul ki az olt\u00e1sokn\u00e1l meghat\u00e1rozott 80-90 sz\u00e1zal\u00e9kos v\u00e9detts\u00e9g. Az ut\u00e1n is elk\u00e9pzelhet\u0151, hogy valaki megfert\u0151z\u0151dik, de \"\u00f3ri\u00e1si val\u00f3sz\u00edn\u0171s\u00e9ggel\" nem ker\u00fcl k\u00f3rh\u00e1zba - tette hozz\u00e1.\n\nSzl\u00e1vik J\u00e1nos felh\u00edvta a figyelmet arra, hogy \"meredeken emelkedik\" az \u00faj fert\u0151z\u00f6ttek \u00e9s a k\u00f3rh\u00e1zba ker\u00fcl\u0151k sz\u00e1ma. A f\u0151orvos szerint ennek egy\u00e9rtelm\u0171 oka a brit vari\u00e1ns terjed\u00e9se, amely k\u00f6nnyebben terjed emberr\u0151l emberre, a fiatalabbakat fert\u0151zi, t\u00f6bb embern\u00e9l okoz l\u00e1zat, izom- \u00e9s \u00edz\u00fcleti f\u00e1jdalmakat, illetve nagyon sokan k\u00f6h\u00f6gnek t\u0151le.\nT\u00e1j\u00e9koztat\u00e1sa szerint a brit vari\u00e1ns s\u00falyoss\u00e1g\u00e1t tekintve 10-15 sz\u00e1zal\u00e9kkal agressz\u00edvebb, mint a kor\u00e1bbi koronav\u00edrus-t\u00f6rzsek.\nAz infektol\u00f3gus konkr\u00e9tumok eml\u00edt\u00e9se n\u00e9lk\u00fcl azt is elmondta, egy \u00e9ve harcban \u00e1llnak a koronav\u00edrussal az eg\u00e9sz\u00e9g\u00fcgyi dolgoz\u00f3k, az orvosok \u00e9s n\u0151v\u00e9rek. \"Sajnos id\u0151nk\u00e9nt h\u00e1tba t\u00e1madnak emiatt, de \u00fagy \u00e9rzem, mi mindannyian az emberek\u00e9rt, betegek\u00e9rt \u00e9s \u00e9letek\u00e9rt k\u00fczd\u00fcnk, mert ez a hivat\u00e1sunk\" - fogalmazott.\n\nMTI\n\n"}]