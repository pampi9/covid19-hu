[{"date": "2021-03-13 11:19", "url": "https://koronavirus.gov.hu/cikkek/nagy-istvan-tobb-szazmilliard-forintos-forrasokbol-fejlodhetnek-az-allattarto-telepek", "h1": "Nagy Istv\u00e1n: t\u00f6bb sz\u00e1zmilli\u00e1rd forintos forr\u00e1sokb\u00f3l fejl\u0151dhetnek az \u00e1llattart\u00f3 telepek", "body": "\nT\u00f6bb sz\u00e1zmilli\u00e1rd forintos forr\u00e1sok r\u00e9v\u00e9n fejl\u0151dhetnek az \u00e1llattart\u00f3 telepek a k\u00f6vetkez\u0151 \u00e9vekben - jelentette be Nagy Istv\u00e1n agr\u00e1rminiszter szombaton a k\u00f6z\u00f6ss\u00e9gi oldal\u00e1ra felt\u00f6lt\u00f6tt vide\u00f3ban.\n\n\nAz agr\u00e1rminiszter B\u0151nyben az orsz\u00e1g legnagyobb toj\u00e1scsomagol\u00f3 \u00fczem\u00e9ben arra h\u00edvta fel a figyelmet, hogy a koronav\u00edrus-j\u00e1rv\u00e1ny harmadik hull\u00e1ma alatt is lesz elegend\u0151 \u00e9lelmiszer, hiszen a magyar agr\u00e1rium t\u00f6bb mint 20 milli\u00f3 ember ell\u00e1t\u00e1s\u00e1ra k\u00e9pes.\nHozz\u00e1tette: a mez\u0151gazdas\u00e1g helyzet\u00e9nek stabiliz\u00e1l\u00e1sa \u00e9s a munkahelyek megment\u00e9se mellett fontos c\u00e9l az \u00e9lelmiszer-termel\u00e9si kapacit\u00e1sok v\u00e9delme.\nNagy Istv\u00e1n szerint a neh\u00e9z helyzetb\u0151l egyetlen ir\u00e1ny jelenthet kiutat, ez pedig a fejleszt\u00e9s.\nAz agr\u00e1rt\u00e1rca \u00e9ppen ez\u00e9rt minden megtesz, hogy t\u00e1mogassa az \u00e1gazat szerepl\u0151it a beruh\u00e1z\u00e1sok megind\u00edt\u00e1sa \u00e9rdek\u00e9ben. Kifejtette, az \u0151sszel ki\u00edrt, \u00e1llattart\u00f3 telepek korszer\u0171s\u00edt\u00e9s\u00e9t seg\u00edt\u0151 p\u00e1ly\u00e1zat keret\u00e9ben 115 milli\u00e1rd forint ig\u00e9ny \u00e9rkezett a baromfi\u00e1gazat szerepl\u0151it\u0151l, \u00e9s minden j\u00f3 projektet t\u00e1mogatni szeretne.\nKomoly seg\u00edts\u00e9get jelent az \u00e9tkez\u00e9si toj\u00e1st termel\u0151 ty\u00fak\u00e1llom\u00e1nyok magasabb \u00e1llatj\u00f3l\u00e9ti standardok szerinti tart\u00e1s\u00e1nak t\u00e1mogat\u00e1sa is, amelyre csaknem 1,7 milli\u00e1rd forintot ford\u00edt id\u00e9n is az Agr\u00e1rminiszt\u00e9rium.\nA toj\u00f3ty\u00faktart\u00f3 telepek l\u00e9tes\u00edt\u00e9s\u00e9t \u00e9s fejleszt\u00e9s\u00e9t pedig \u00fajabb 20 milli\u00e1rd forintos, c\u00e9lzott p\u00e1ly\u00e1zattal t\u00e1mogathatj\u00e1k a k\u00f6z\u00f6s uni\u00f3s agr\u00e1rpolitika \u00e1tmeneti \u00e9vei alatt.\nA t\u00e1rcavezet\u0151 tov\u00e1bbi j\u00f3 h\u00edrnek tartja, hogy a hazai lakoss\u00e1g k\u00f6r\u00e9ben a toj\u00e1sfogyaszt\u00e1s 2015 \u00f3ta folyamatosan n\u0151: az egy f\u0151re jut\u00f3 mennyis\u00e9g az akkori 133 darabr\u00f3l 2018-ra 158 darabra emelkedett.\nHangs\u00falyozta, a hazai termel\u0151ket azonban nem csak az \u00e1gazati t\u00e1mogat\u00e1sokon kereszt\u00fcl lehet seg\u00edteni, hanem a tudatos v\u00e1laszt\u00e1ssal is. A magyar term\u00e9kek v\u00e1s\u00e1rl\u00e1s\u00e1val ugyanis nem csak egy \u00e9rt\u00e9kteremt\u0151 munka v\u00e9geredm\u00e9ny\u00e9t kapjuk meg, hanem t\u00e1mogatjuk a magyar csal\u00e1dokat, hozz\u00e1j\u00e1rulunk a magyar gazdas\u00e1g fejl\u0151d\u00e9s\u00e9hez, er\u0151s\u00edtj\u00fck a v\u00e1ros \u00e9s a vid\u00e9k kapcsolat\u00e1t \u00e9s \u00f3vjuk a k\u00f6rnyezet\u00fcnket is.\nHozz\u00e1tette, a boltok polcain vagy a h\u0171t\u0151pultokban a v\u00e1laszt\u00e1st nemzeti sz\u00edn\u0171 z\u00e1szl\u00f3k is seg\u00edtik p\u00e9ld\u00e1ul az \u00f6mlesztett z\u00f6lds\u00e9gek \u00e9s gy\u00fcm\u00f6lcs\u00f6k, illetve csirke- vagy sert\u00e9sh\u00fas eset\u00e9ben.\nA miniszter kiemelte, a v\u00e1s\u00e1rl\u00f3k \u00e9s az \u00e1gazati szerepl\u0151k pozit\u00edv visszajelz\u00e9sei alapj\u00e1n az Agr\u00e1rminiszt\u00e9rium janu\u00e1r 1-j\u00e9t\u0151l \u00fajabb term\u00e9kk\u00f6rre terjesztette ki a sz\u00e1rmaz\u00e1si inform\u00e1ci\u00f3k jel\u00f6l\u00e9s\u00e9t, \u00edgy m\u00e1r a nem el\u0151re csomagolt toj\u00e1st is z\u00e1szl\u00f3val kell ell\u00e1tni.\n\nMTI\n\n"}]