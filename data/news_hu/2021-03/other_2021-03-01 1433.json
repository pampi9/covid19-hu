[{"date": "2021-03-01 14:33", "url": "https://koronavirus.gov.hu/cikkek/operativ-torzs-schengeni-belso-hatarszakaszon-marcius-kozepeig-fennmarad-az-ellenorzes", "h1": "Operat\u00edv t\u00f6rzs: a schengeni bels\u0151 hat\u00e1rszakaszon m\u00e1rcius k\u00f6zep\u00e9ig fennmarad az ellen\u0151rz\u00e9s", "body": "\nA koronav\u00edrus-j\u00e1rv\u00e1ny harmadik hull\u00e1m\u00e1ra tekintettel - a magyar \u00e1llampolg\u00e1rok \u00e9let\u00e9nek \u00e9s eg\u00e9szs\u00e9g\u00e9nek meg\u00f3v\u00e1sa \u00e9rdek\u00e9ben - a korm\u00e1ny m\u00e1rcius 15-\u00e9n 24 \u00f3r\u00e1ig meghosszabb\u00edtotta az orsz\u00e1g schengeni bels\u0151 hat\u00e1rszakasz\u00e1n ideiglenesen bevezetett hat\u00e1rforgalom-ellen\u0151rz\u00e9st \u00e9s hat\u00e1r\u0151rizeti feladatokat - k\u00f6z\u00f6lte a j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak helyettes vezet\u0151je a test\u00fclet h\u00e9tf\u0151i online sajt\u00f3t\u00e1j\u00e9koztat\u00f3j\u00e1n.\n\n\nKiss R\u00f3bert elmondta, imm\u00e1r hat h\u00f3napja \u00e1ll\u00edtott\u00e1k vissza ideiglenesen a hat\u00e1rellen\u0151rz\u00e9st \u00e9s ezen id\u0151szak alatt nemzetk\u00f6zi tranzit\u00e1l\u00e1si c\u00e9llal \u00f6sszesen 627 438 j\u00e1rm\u0171szerelv\u00e9ny l\u00e9pett be az orsz\u00e1g ter\u00fclet\u00e9re, ezek k\u00f6z\u00fcl 478 027 teherg\u00e9pkocsi magyarorsz\u00e1gi \u00fati c\u00e9llal.\n\u00a0\u00a0\u00a0\u00a0Az alezredes kiemelte, hogy az egyik legjelent\u0151sebb forgalm\u00fa osztr\u00e1k hat\u00e1r\u00e1tkel\u0151n\u00e9l, Hegyeshalom aut\u00f3p\u00e1lya \u00e1tkel\u0151helyen szeptember elseje \u00f3ta 146 544 teherg\u00e9pj\u00e1rm\u0171vet l\u00e9ptettek be az orsz\u00e1gba, ezek k\u00f6z\u00fcl 98 906 \u00e9rkezett Magyarorsz\u00e1gra. A m\u00e1sik legnagyobb forgalm\u00fa a szlov\u00e1k hat\u00e1rszakasz a Rajka aut\u00f3p\u00e1lya hat\u00e1r\u00e1tkel\u0151hely, ahol 285 884 teherj\u00e1rm\u0171 bel\u00e9p\u00e9s\u00e9t biztos\u00edtott\u00e1k.\n\u00a0\u00a0\u00a0\u00a0Elmondta, Magyarorsz\u00e1g teljes schengeni hat\u00e1r\u00e1n \u00f6sszesen 128 k\u00f6z\u00fati, vas\u00fati, illetve v\u00edzi \u00e1tkel\u0151 van, ebb\u0151l 10 k\u00f6z\u00fati \u00e1tkel\u0151n biztos\u00edtott a szem\u00e9ly \u00e9s teherforgalomban a bel\u00e9p\u00e9s, kiz\u00e1r\u00f3lag szem\u00e9lyforgalomban k\u00f6z\u00faton, illetve v\u00edzi \u00faton 33 helyen. A 85 erdei, illetve turista \u00fat fizikai z\u00e1r\u00e1s\u00e1r\u00f3l a hat\u00f3s\u00e1gok gondoskodnak.\n\u00a0\u00a0\u00a0\u00a0Jelenleg a magyar hat\u00e1rokon k\u00e9t helyen alakult ki 2-2 \u00f3r\u00e1s v\u00e1rakoz\u00e1s, teherforgalomban R\u00f6szk\u00e9n\u00e9l a bel\u00e9p\u0151 oldalon, \u00e9s a szem\u00e9lyforgalomban Z\u00e1honyn\u00e1l a kil\u00e9p\u0151 oldalon - tette hozz\u00e1 a d\u00e9lben tartott sajt\u00f3t\u00e1j\u00e9koztat\u00f3n.\n\u00a0\u00a0\u00a0\u00a0A j\u00e1rv\u00e1ny harmadik hull\u00e1m\u00e1ra tekintettel a korm\u00e1ny m\u00e1rcius 15-\u00e9n 24 \u00f3r\u00e1ig meghosszabb\u00edtotta a vesz\u00e9lyhelyzet m\u00e1sodik \u00fctem\u00e9ben meghozott v\u00e9delmi int\u00e9zked\u00e9seket \u00e9s szigor\u00edtotta az \u00fczleti, gazdas\u00e1gi c\u00e9l\u00fa beutaz\u00e1ssal kapcsolatos szab\u00e1lyokat. Maradnak a maszkvisel\u00e9sre, kij\u00e1r\u00e1si tilalomra, k\u00f6zter\u00fcleti gy\u00fclekez\u00e9sre, rendezv\u00e9nytart\u00e1sra, illetve \u00fczletekre, szolg\u00e1ltat\u00e1si helyekre vonatkoz\u00f3 v\u00e9delmi int\u00e9zked\u00e9sek.\n\u00a0\u00a0\u00a0\u00a0Az \u00fczleti utakra vonatkoz\u00f3 \u00faj rendelkez\u00e9sek szerint a magyar \u00e1llampolg\u00e1rra hazat\u00e9r\u00e9sekor az \u00e1ltal\u00e1nos beutaz\u00e1si karant\u00e9n k\u00f6telezetts\u00e9g vonatkozik, azaz automatikusan hat\u00f3s\u00e1gi h\u00e1zi karant\u00e9nba ker\u00fcl, kiv\u00e9ve, ha a kiutaz\u00e1s c\u00e9lorsz\u00e1ga az EU tagja vagy tagjel\u00f6ltje, vagy az eur\u00f3pai gazdas\u00e1gi t\u00e9rs\u00e9g tag\u00e1llama vagy azzal azonos jog\u00e1ll\u00e1s\u00fa, tov\u00e1bb\u00e1 Nagy-Britannia \u00e9s \u00c9szak-\u00cdrorsz\u00e1g, \u00e9s a bel\u00e9p\u0151 magyar \u00e1llampolg\u00e1r az utaz\u00e1s \u00fczleti c\u00e9lj\u00e1t tudja igazolni - ismertette Kiss R\u00f3bert.\n\u00a0\u00a0\u00a0\u00a0A koronav\u00edrus-j\u00e1rv\u00e1nnyal \u00f6sszef\u00fcgg\u00e9sben megjelen\u0151 csal\u00f3k kor\u00e1bban rossz min\u0151s\u00e9g\u0171 maszkokat, fert\u0151tlen\u00edt\u0151 szereket k\u00edn\u00e1ltak, a vakcin\u00e1k meg\u00e9rkez\u00e9s\u00e9vel pedig megjelentek az illeg\u00e1lisan \u00e1rult v\u00e9d\u0151olt\u00e1sok is. A val\u00f3di, bevizsg\u00e1lt v\u00e9d\u0151olt\u00e1sokhoz azonban csak az \u00e1llam \u00e1ltal biztos\u00edtott m\u00f3don lehet hozz\u00e1jutni. \"Koronav\u00edrus elleni csodaszer nem l\u00e9tezik\" - hangs\u00falyozta Kiss R\u00f3bert.\n\u00a0\u00a0\u00a0\u00a0Az elm\u00falt h\u00e9tv\u00e9g\u00e9n a rend\u0151r\u00f6k 618 emberrel szemben int\u00e9zkedtek a maszkvisel\u00e9si k\u00f6telezetts\u00e9g megszeg\u00e9se miatt, \u00edgy a v\u00e9delmi int\u00e9zked\u00e9sek bevezet\u00e9se \u00f3ta \u00f6sszesen 27 230-ra emelkedett az emiatti rend\u0151ri int\u00e9zked\u00e9sek sz\u00e1ma. 541 emberrel szemben int\u00e9zkedtek a rend\u0151r\u00f6k a 10 ezer lakos\u00fan\u00e1l nagyobb telep\u00fcl\u00e9seken a k\u00f6zter\u00fcleti maszkvisel\u00e9sre vonatkoz\u00f3 \u00f6nkorm\u00e1nyzati rendeletben foglaltak megszeg\u00e9se miatt.\n\u00a0\u00a0\u00a0\u00a0H\u00e9tv\u00e9g\u00e9n a maszkvisel\u00e9si k\u00f6telezetts\u00e9g elmulaszt\u00e1sa miatt 21 emberrel szemben int\u00e9zkedtek a t\u00f6megk\u00f6zleked\u00e9sben, 56 emberrel szemben pedig \u00fczletekben, bev\u00e1s\u00e1rl\u00f3k\u00f6zpontokban.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 842 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 214-szer az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 628 esetben pedig az \u00fczletek korl\u00e1tozott nyitva tart\u00e1s\u00e1ra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0A vend\u00e9gl\u00e1t\u00f3helyeken tart\u00f3zkod\u00e1s tilalm\u00e1nak megszeg\u00e9se miatt az elm\u00falt h\u00e9tv\u00e9g\u00e9n 20 emberrel szemben int\u00e9zkedtek. P\u00e9nteken Zugl\u00f3ban ellen\u0151riztek egy s\u00f6r\u00f6z\u0151t, 8-an a s\u00f6r\u00f6z\u0151 el\u0151tt k\u00f6zter\u00fcleten szeszesitalt fogyasztottak, \u0151ket a rend\u0151r\u00f6k figyelmeztet\u00e9sben r\u00e9szes\u00edtett\u00e9k, az \u00fczemeltet\u0151 felel\u0151ss\u00e9g\u00e9t k\u00f6zigazgat\u00e1si hat\u00f3s\u00e1gi elj\u00e1r\u00e1sban vizsg\u00e1lj\u00e1k.\n\u00a0\u00a0\u00a0\u00a0Az elm\u00falt h\u00e9tv\u00e9g\u00e9n \u00f6sszesen 1661 emberrel szemben int\u00e9zkedtek a kij\u00e1r\u00e1si tilalom megszeg\u00e9se miatt, \u00edgy \u00f6sszesen 44 492-re emelkedett a kij\u00e1r\u00e1si tilalmat megszeg\u0151k elleni int\u00e9zked\u00e9sek sz\u00e1ma - mondta az operat\u00edv t\u00f6rzs \u00fcgyeleti k\u00f6zpontj\u00e1nak helyettes vezet\u0151je.\n\nMTI 2021. m\u00e1rcius 1.\n\n"}]