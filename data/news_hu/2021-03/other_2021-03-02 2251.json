[{"date": "2021-03-02 22:51", "url": "https://koronavirus.gov.hu/cikkek/intenziv-terapias-szakorvos-egyre-fiatalabbak-egyre-sulyosabb-allapotban-kerulnek-intenziv", "h1": "Intenz\u00edv ter\u00e1pi\u00e1s szakorvos: egyre fiatalabbak egyre s\u00falyosabb \u00e1llapotban ker\u00fclnek intenz\u00edv oszt\u00e1lyra", "body": "\nA koronav\u00edrus-j\u00e1rv\u00e1ny harmadik hull\u00e1m\u00e1ban egyre fiatalabbak egyre s\u00falyosabb \u00e1llapotban ker\u00fclnek intenz\u00edv oszt\u00e1lyra - hangs\u00falyozta P\u00e9ter \u00c1d\u00e1m, a Magyar Honv\u00e9ds\u00e9g Eg\u00e9szs\u00e9g\u00fcgyi K\u00f6zpont intenz\u00edv ter\u00e1pi\u00e1s szakorvosa az M1 aktu\u00e1lis csatorna kedd esti m\u0171sor\u00e1ban.\n\n\nA budapesti Honv\u00e9dk\u00f3rh\u00e1z orvosa elmondta: int\u00e9zm\u00e9ny\u00fck s\u00fcrg\u0151ss\u00e9gi oszt\u00e1ly\u00e1ra naponta 30-50 covid-beteg \u00e9rkezik, ami \"megd\u00f6bbent\u0151en magas sz\u00e1m\". A Honv\u00e9dk\u00f3rh\u00e1z k\u00e9t budapesti telephely\u00e9n kedden d\u00e9lut\u00e1n 238 koronav\u00edrusos beteget kezeltek, k\u00f6z\u00fcl\u00fck 33-an voltak l\u00e9legeztet\u0151g\u00e9pen - k\u00f6z\u00f6lte.\n\u00a0\u00a0\u00a0\u00a0Az orvos felh\u00edvta a figyelmet arra is, hogy akik koronav\u00edrussal k\u00f3rh\u00e1zba ker\u00fclnek, azoknak nem els\u0151sorban gy\u00f3gyszerre van sz\u00fcks\u00e9g\u00fck, \u0151k \"leveg\u0151\u00e9rt k\u00fczdenek\". Nagyon s\u00falyos \u00e1llapotban vannak - tette hozz\u00e1.\n\"A lehet\u0151 legtiszt\u00e1bb lelkiismerettel azt mondom\", hogy aki az olt\u00e1sok ellen \u00e9rvel, az t\u00e9ved \u00e9s hib\u00e1zik - fogalmazott. Aki nem jelentkezik olt\u00e1sra, vagy \"v\u00e1logatni szeretne \u00e9rzelmi alapon\", az hib\u00e1zik, vesz\u00e9lyezteti saj\u00e1t \u00e9s hozz\u00e1tartoz\u00f3i \u00e9let\u00e9t. Aki pedig fennhangon hirdeti a vakcin\u00e1kkal kapcsolatos k\u00e9telyeit, az m\u00e1sok \u00e9let\u00e9t vesz\u00e9lyezteti - figyelmeztetett P\u00e9ter \u00c1d\u00e1m.\n\u00a0\u00a0\u00a0\u00a0A szakorvos lesz\u00f6gezte: egy\u00e9rtelm\u0171en, szakmai biztons\u00e1ggal kijelenthet\u0151, hogy a Magyarorsz\u00e1gon el\u00e9rhet\u0151 vakcin\u00e1k biztons\u00e1gosak \u00e9s hat\u00e1sosak. Aki jelentkezik az olt\u00e1sra, az megkapja a neki megfelel\u0151 olt\u00e1st - tette hozz\u00e1.\n\nMTI 2021. m\u00e1rcius 2.\n\n"}]