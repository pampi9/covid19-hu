[{"date": "2021-03-15 15:58", "url": "https://koronavirus.gov.hu/cikkek/gyorgy-istvan-gordulekenyen-es-jol-haladnak-az-oltasok-beadasaval", "h1": "Gy\u00f6rgy Istv\u00e1n: g\u00f6rd\u00fcl\u00e9kenyen \u00e9s j\u00f3l haladnak az olt\u00e1sok bead\u00e1s\u00e1val", "body": "\nMagyarorsz\u00e1gon g\u00f6rd\u00fcl\u00e9kenyen \u00e9s j\u00f3l haladnak a koronav\u00edrus elleni olt\u00e1sok bead\u00e1s\u00e1val; semmi ok nincs arra, hogy ett\u0151l az olt\u00e1si programt\u00f3l elt\u00e9rjenek - nyilatkozta a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra, az orsz\u00e1gos olt\u00e1si munkacsoport vezet\u0151je h\u00e9tf\u0151n a k\u00f6zm\u00e9di\u00e1nak.\n\n\nGy\u00f6rgy Istv\u00e1n kiemelte: Magyarorsz\u00e1g az Eur\u00f3pai Uni\u00f3 egyik legsikeresebb olt\u00e1si programj\u00e1t hajtja v\u00e9gre. \"A sz\u00e1mok makacs dolgok\" - fogalmazott, hozz\u00e1t\u00e9ve: a nemzetk\u00f6zi kimutat\u00e1s szerint Magyarorsz\u00e1g az \u00f6sszes beadott olt\u00e1st figyelembe v\u00e9ve 17,7 sz\u00e1zal\u00e9kon \u00e1ll, s ezzel stabilan a m\u00e1sodik az EU-ban. Elmondta, hogy a h\u00e9ten sikeresen, minden probl\u00e9ma \u00e9s gond n\u00e9lk\u00fcl v\u00e9grehajtott\u00e1k az el\u0151z\u0151 h\u00e9tr\u0151l elhalasztott sms-beh\u00edv\u00e1sos AstaZeneca-olt\u00e1sok bead\u00e1s\u00e1t. Gy\u00f6rgy Istv\u00e1n k\u00f6z\u00f6lte: a legt\u00f6bb helyen minden zavar \u00e9s tumultus n\u00e9lk\u00fcl siker\u00fclt lebonyol\u00edtani az olt\u00e1sokat, csup\u00e1n egy-k\u00e9t helyen fordultak el\u0151 tumultu\u00f3zus jelenetek. P\u00e9ldak\u00e9nt eml\u00edtette a Jahn Ferenc k\u00f3rh\u00e1zat, de azt mondta: ott is egy \u00f3r\u00e1n bel\u00fcl megsz\u00fcntett\u00e9k ezt a probl\u00e9m\u00e1t. Az \u00e1llamtitk\u00e1r megjegyezte, m\u00e9g mindig nagyon sokan vannak, akik a megadott id\u0151pontjukn\u00e1l sokkal kor\u00e1bban \u00e9rkeznek az olt\u00e1si helyre. Az orsz\u00e1gos olt\u00e1si munkacsoport vezet\u0151je kit\u00e9rt arra, hogy az olt\u00e1si h\u00e9tb\u0151l m\u00e9g a h\u00e9tf\u0151 \u00e9s a kedd h\u00e1travan, de a k\u00f6vetkez\u0151 heti terv is megvan. A k\u00f6vetkez\u0151 h\u00e9ten viszont kevesebb olt\u00f3anyag \u00e1ll majd rendelkez\u00e9sre. A k\u00f3rh\u00e1zi olt\u00f3pontokon Pfizer-, a h\u00e1ziorvosok pedig AstraZeneca-vakcin\u00e1val oltanak majd. Gy\u00f6rgy Istv\u00e1n k\u00f6sz\u00f6netet mondott mindenkinek, aki r\u00e9szt vesz az olt\u00e1sok bead\u00e1s\u00e1ban, annak lebonyol\u00edt\u00e1s\u00e1ban. Hangs\u00falyozta azt is, az olt\u00e1si program l\u00e9nyeges eleme, hogy aki regisztr\u00e1lt, menjen is el az olt\u00e1sra. K\u00f6z\u00f6lte, hogy az EU olt\u00f3anyag-sz\u00e1ll\u00edt\u00e1sa tov\u00e1bbra is akadozik. Most kaptak \u00e9rtes\u00edt\u00e9st arr\u00f3l, hogy az AstraZeneca olt\u00f3anyag\u00e1b\u00f3l az elk\u00f6vetkez\u0151 id\u0151szakban t\u00f6bb sz\u00e1zezerrel kevesebbet fog kapni Magyarorsz\u00e1g. Megjegyezte: ebb\u0151l is l\u00e1tszik, hogy b\u00f6lcs d\u00f6nt\u00e9s hozott a magyar korm\u00e1ny, amikor keletr\u0151l - Oroszorsz\u00e1gb\u00f3l \u00e9s K\u00edn\u00e1b\u00f3l - is vakcin\u00e1kat szerzett be. Ez is seg\u00edti, hogy az olt\u00e1si programmal hat\u00e9konyan \u00e9s gyorsan haladjanak - jelentette ki. Sz\u00f3lt arr\u00f3l is, hogy az olt\u00e1sokkal kapcsolatban sok t\u00e9ves inform\u00e1ci\u00f3 kering. \"Politikai ellenfeleink igyekeznek mindent kihaszn\u00e1lni\" - fogalmazott, kiemelve: ezek az \u00e1ll\u00edt\u00e1sok minden alapot n\u00e9lk\u00fcl\u00f6znek. Alaptalannak nevezte p\u00e9ld\u00e1ul, hogy a be\u00e9rkezett olt\u00f3anyagokat ne haszn\u00e1ln\u00e1k fel. Azt mondta, hogy a Nemzeti N\u00e9peg\u00e9szs\u00e9g\u00fcgyi K\u00f6zpontnak az \u00e9rkez\u0151 sz\u00e1ll\u00edtm\u00e1nyokat be kell vizsg\u00e1lnia, s ez hosszabb folyamat. A rendelkez\u00e9sre \u00e1ll\u00f3 \u00e9s a beadhat\u00f3 vakcin\u00e1kat viszont mind beadj\u00e1k - k\u00f6z\u00f6lte. Gy\u00f6rgy Istv\u00e1n elmondta: a jelenlegi \u00fctemezett olt\u00e1si szakaszban t\u00f6bb mint 5500 olt\u00f3hely \u00e1ll rendelkez\u00e9sre A t\u00f6meges olt\u00e1si szakaszban pedig csaknem 7 ezer olt\u00f3hely lesz. K\u00f6z\u00f6lte, vannak \u00f6nkorm\u00e1nyzatok, amelyek \"nagy aktivit\u00e1st mutatnak\" \u00e9s olt\u00f3helyeket hoznak l\u00e9tre, de erre jelenleg semmi sz\u00fcks\u00e9g. Az olt\u00f3helyek sz\u00e1ma elegend\u0151 - sz\u00f6gezte le, hozz\u00e1t\u00e9ve: az olt\u00e1sokkal akkor hagyj\u00e1k el az eg\u00e9szs\u00e9g\u00fcgyi int\u00e9zm\u00e9nyrendszert, ha annak k\u00fcl\u00f6nleges indoka lesz.\nMTI 2021. m\u00e1rcius 15.\n\n"}]