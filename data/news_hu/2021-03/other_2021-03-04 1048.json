[{"date": "2021-03-04 10:48", "url": "https://koronavirus.gov.hu/cikkek/itm-allamtitkar-nem-lassult-koltekezesi-kedv", "h1": "ITM-\u00e1llamtitk\u00e1r: nem lassult a k\u00f6ltekez\u00e9si kedv", "body": "\nAz id\u00e9n janu\u00e1rban nomin\u00e1lisan csaknem 940 milli\u00e1rd forintot k\u00f6lt\u00f6tt el a lakoss\u00e1g a kiskereskedelmi \u00fczletekben, hasonl\u00f3an az egy \u00e9vvel kor\u00e1bbi \u00e9rt\u00e9khez, ami azt mutatja, hogy a k\u00f6ltekez\u00e9si kedv nem lassult - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) kereskedelempolitik\u00e1\u00e9rt \u00e9s fogyaszt\u00f3v\u00e9delem\u00e9rt felel\u0151s \u00e1llamtitk\u00e1ra a KSH adataira reag\u00e1lva cs\u00fct\u00f6rt\u00f6k\u00f6n az M1 aktu\u00e1lis csatorn\u00e1n.\n\n\nA K\u00f6zponti Statisztikai Hivatal legfrissebb k\u00f6zl\u00e9se szerint az el\u0151z\u0151 h\u00f3naphoz viszony\u00edtva janu\u00e1rban 0,5 sz\u00e1zal\u00e9kkal n\u0151tt a kiskereskedelem forgalm\u00e1nak szezon\u00e1lis \u00e9s napt\u00e1rhat\u00e1st\u00f3l megtiszt\u00edtott volumene. Az egy \u00e9vvel kor\u00e1bbihoz k\u00e9pest a nyers adat szerint 2,6 sz\u00e1zal\u00e9kkal, napt\u00e1rhat\u00e1st\u00f3l megtiszt\u00edtva 1,8 sz\u00e1zal\u00e9kkal cs\u00f6kkent a kiskereskedelemi forgalom.\n\u00a0\u00a0\u00a0\u00a0Cseresny\u00e9s P\u00e9ter kiemelte, Magyarorsz\u00e1gon a kiskereskedelmi forgalom t\u00f6bb mint 80 h\u00f3napon \u00e1t dinamikusan n\u0151tt, ez a tendencia 2020 janu\u00e1rj\u00e1t k\u00f6vet\u0151en a koronav\u00edrus-j\u00e1rv\u00e1ny miatt megtorpant. A j\u00e1rv\u00e1nyt k\u00f6vet\u0151en azonban arra sz\u00e1m\u00edtanak, hogy az emberek p\u00f3tolj\u00e1k az elhalasztott - f\u0151k\u00e9nt tart\u00f3s fogyaszt\u00e1si cikk - v\u00e1s\u00e1rl\u00e1saikat, ez\u00e1ltal pedig a kiskereskedelmi forgalom \u00fajra b\u0151v\u00fclhet.\n\nMTI 2021. m\u00e1rcius 4.\n\n"}]