[{"date": "2021-03-26 15:46", "url": "https://koronavirus.gov.hu/cikkek/itt-szakmai-ajanlas-varandosok-kerhetik-az-oltast", "h1": "Itt a szakmai aj\u00e1nl\u00e1s - A v\u00e1rand\u00f3sok is k\u00e9rhetik az olt\u00e1st", "body": "\nA koronav\u00edrus elleni olt\u00e1sok eddigi egyre kedvez\u0151bb nemzetk\u00f6zi tapasztalatai \u00e9s tudom\u00e1nyos aj\u00e1nl\u00e1sai alapj\u00e1n az a szakmai aj\u00e1nl\u00e1s sz\u00fcletett, hogy a v\u00e1rand\u00f3sok is k\u00e9rhetik az olt\u00e1st. Minden esetben egy\u00e9ni m\u00e9rlegel\u00e9s sz\u00fcks\u00e9ges az olt\u00e1sr\u00f3l, amelyhez a Magyarorsz\u00e1gon jelenleg el\u00e9rhet\u0151 vakcin\u00e1k k\u00f6z\u00fcl a Pfizer \u00e9s a Moderna vakcin\u00e1kat lehet haszn\u00e1lni. Az els\u0151 olt\u00e1st a terhess\u00e9g 12. hete ut\u00e1n, a m\u00e1sodik olt\u00e1st a sz\u00fcl\u00e9s ut\u00e1n javasolt beadni. Az olt\u00e1st k\u00e9r\u0151 v\u00e1rand\u00f3s n\u0151 a vakicinainfo.gov.hu honlapon t\u00f6rt\u00e9nt regisztr\u00e1ci\u00f3ja ut\u00e1n a h\u00e1ziorvos\u00e1n\u00e1l jelentkezzen, aki gondoskodni fog az olt\u00e1s megszervez\u00e9s\u00e9r\u0151l.\u00a0 Javasolt, hogy a v\u00e1rand\u00f3s, illetve sz\u00fcks\u00e9g eset\u00e9n az olt\u00f3orvos is mindenk\u00e9pen konzult\u00e1ljon n\u0151gy\u00f3gy\u00e1sszal/kezel\u0151orvossal.\n\nA v\u00e1rand\u00f3sok v\u00e9d\u0151olt\u00e1s\u00e1ra vonatkoz\u00f3an a klinikai vizsg\u00e1latok m\u00e9g nem z\u00e1rultak le, ugyanakkor az eddig rendelkez\u00e9sre \u00e1ll\u00f3 adatok sem vetnek fel agg\u00e1lyokat. A v\u00e1rand\u00f3sok v\u00e9d\u0151olt\u00e1s\u00e1t indokolja, hogy k\u00f6r\u00fckben a s\u00falyos koronav\u00edrus-betegs\u00e9g \u00e9s a sz\u00f6v\u0151dm\u00e9nyek kock\u00e1zata magasabb.\nA szakmai aj\u00e1nl\u00e1s a Szakmai Koll\u00e9gium Infektol\u00f3giai Tagozat\u00e1nak \u00e9s a Heim P\u00e1l Gyermekk\u00f3rh\u00e1z kezdem\u00e9nyez\u00e9s\u00e9re a Szakmai Koll\u00e9gium Sz\u00fcl\u00e9szet, N\u0151gy\u00f3gy\u00e1szat Tagozat egyet\u00e9rt\u00e9s\u00e9vel j\u00f6tt l\u00e9tre, amelyet elj\u00e1r\u00e1srend form\u00e1j\u00e1ban az eg\u00e9szs\u00e9g\u00fcgyi szolg\u00e1ltat\u00f3k \u2013 teh\u00e1t az olt\u00f3pontk\u00e9nt m\u0171k\u00f6d\u0151 h\u00e1ziorvosok \u00e9s k\u00f3rh\u00e1zak is megkapnak. Az elj\u00e1r\u00e1srend r\u00e9szletesen tartalmazza azt is, hogy milyen rizik\u00f3faktorokat kell m\u00e9rlegelni a v\u00e1rand\u00f3s olt\u00e1s\u00e1n\u00e1l. Amennyiben nagy a fert\u0151z\u0151d\u00e9s kock\u00e1zata, mert pl. eg\u00e9szs\u00e9g\u00fcgyi dolgoz\u00f3 a v\u00e1rand\u00f3s, illetve alapbetegs\u00e9gei miatt nagy a rizik\u00f3ja annak, hogy s\u00falyos megbeteged\u00e9s alakul ki a v\u00edrusfert\u0151z\u00e9s eset\u00e9n, akkor javasolt az olt\u00e1s.\nA v\u00e9d\u0151olt\u00e1s el\u0151nyeit \u00e9s kock\u00e1zatait a v\u00e1rand\u00f3ss\u00e1g eset\u00e9ben teh\u00e1t mindig egy\u00e9nileg kell m\u00e9rlegelni, \u00e9s ennek kapcs\u00e1n a v\u00e1rand\u00f3snak teljes k\u00f6r\u0171 t\u00e1j\u00e9koztat\u00e1st kell ny\u00fajtani. A v\u00e1rand\u00f3snak minden esetben \u00edr\u00e1sos belegyez\u0151 nyilatkozattal kell meger\u0151s\u00edtenie, hogy k\u00e9ri az olt\u00e1st.\nAz olt\u00e1st ig\u00e9nyl\u0151 a v\u00e1rand\u00f3sokat k\u00e9rj\u00fck, hogy ha m\u00e9g nem tett\u00e9k, akkor regisztr\u00e1ljanak a vakicinainfo.gov.hu honlapon, majd ezut\u00e1n vegy\u00e9k fel a kapcsolatot a h\u00e1ziorvosukkal, aki gondoskodni fog az olt\u00e1s megszervez\u00e9s\u00e9r\u0151l.\n\n"}]