[{"date": "2021-03-08 11:09", "url": "https://koronavirus.gov.hu/cikkek/sokaknak-segit-torlesztesi-moratorium", "h1": "Sokaknak seg\u00edt a t\u00f6rleszt\u00e9si morat\u00f3rium", "body": "\nA 2008-2009-es gazdas\u00e1gi \u00f6sszeoml\u00e1s ut\u00e1n megtapasztalhatta Magyarorsz\u00e1g, milyen k\u00f6vetkezm\u00e9nyekkel j\u00e1r egy hitelv\u00e1ls\u00e1g, a korm\u00e1ny tavaly az\u00e9rt vezetett be hitelmorat\u00f3riumot, hogy hasonl\u00f3 ez\u00fattal semmik\u00e9ppen se k\u00f6vetkezhessen be - nyilatkozott T\u00e1llai Andr\u00e1s. A p\u00e9nz\u00fcgyminiszter helyettese megjegyezte: a bankok most messzemen\u0151en betartj\u00e1k a szab\u00e1lyokat, s szem el\u0151tt tartj\u00e1k az \u00fcgyfelek \u00e9rdekeit.\n\n\u00a0 A Magyar Nemzet napilap h\u00e9tf\u0151i sz\u00e1m\u00e1ban megjelent nyilatkozat\u00e1ban T\u00e1llai hangs\u00falyozta, hogy a 2008-2009-es hitelv\u00e1ls\u00e1g idej\u00e9n semmilyen korm\u00e1nyzati int\u00e9zked\u00e9s nem sz\u00fcletett, Gyurcs\u00e1ny Ferenc \u00e9s korm\u00e1nya semmilyen seg\u00edts\u00e9get nem adott a bajba jutott sok sz\u00e1zezer csal\u00e1dnak \u00e9s v\u00e1llalkoz\u00e1snak. Akkor megtapasztalhatta az orsz\u00e1g, milyen puszt\u00edt\u00f3 egy hitelv\u00e1ls\u00e1g - fogalmazott.\n\u00a0\u00a0\u00a0\u00a0A v\u00e1ls\u00e1g f\u00e1jdalmas tapasztalataira m\u00e9g eml\u00e9kezhet a magyar hitelfelvev\u0151k legnagyobb r\u00e9sze - mondta T\u00e1llai, \u00e9s kiemelte, a korm\u00e1ny az\u00e9rt vezette be a morat\u00f3riumot, hogy ez\u00fattal semmik\u00e9ppen se k\u00f6vetkezhessen be a Gyurcs\u00e1ny-id\u0151szak\u00e9hoz hasonl\u00f3 \u00f6sszeoml\u00e1s.\n\u00a0\u00a0A tavaly bevezetett hitelmorat\u00f3rium legfontosabb tapasztalatair\u00f3l az \u00e1llamtitk\u00e1r elmondta: a jelenlegi morat\u00f3rium 1,6 milli\u00f3 lakoss\u00e1gi \u00fcgyfelet \u00e9s f\u00e9lmilli\u00f3 v\u00e1llalkoz\u00e1st v\u00e9d, s \u00e1tmenetileg a teljes hitel\u00e1llom\u00e1ny 42 sz\u00e1zal\u00e9ka, vagyis 4300 milli\u00e1rd forint ut\u00e1n nem kell fizetni a t\u00f6rleszt\u0151r\u00e9szletet. A magyar hitelmorat\u00f3rium \u00f6sszesen 15 h\u00f3napon kereszt\u00fcl garant\u00e1lja, hogy az \u00e9rintetteknek ne kelljen a hitel\u00fckkel foglalkozniuk. A lehet\u0151s\u00e9g automatikusan j\u00e1rt, ha az \u00fcgyf\u00e9l m\u00e9gis folytatn\u00e1 a fizet\u00e9st, azt csak jeleznie kell bankj\u00e1n\u00e1l. Adminisztr\u00e1ci\u00f3 szinte nincs, a fizet\u00e9si morat\u00f3rium miatt a t\u00f6rleszt\u0151r\u00e9szlet nem n\u00f6vekedhet, s a kamat m\u00f3dosul\u00e1sa is csup\u00e1n a v\u00e1ltoz\u00f3 kamatoz\u00e1s\u00fa hitelekn\u00e9l j\u00f6het sz\u00f3ba, ami a morat\u00f3rium ig\u00e9nybev\u00e9tel\u00e9t\u0151l teljesen f\u00fcggetlen - sorolta.\n\u00a0\u00a0\u00a0\u00a0Kiemelte, hogy a hazai lehet\u0151s\u00e9g r\u00e9szletei az\u00e9rt is l\u00e9nyegesek, mert m\u00e1s korm\u00e1nyok enn\u00e9l j\u00f3val sz\u0171kebb k\u00f6r\u0171 seg\u00edts\u00e9gr\u0151l hat\u00e1roztak. N\u00e9metorsz\u00e1gban p\u00e9ld\u00e1ul csup\u00e1n h\u00e1rom h\u00f3napra, Franciaorsz\u00e1gban mind\u00f6ssze n\u00e9gyre f\u00fcggesztett\u00e9k fel a hitelek fizet\u00e9s\u00e9nek k\u00f6telezetts\u00e9g\u00e9t, a lehet\u0151s\u00e9g nem is volt mindenhol automatikus, akadtak olyan \u00e1llamok, ahol vaskos adminisztr\u00e1ci\u00f3val kellett megk\u00fczdeni\u00fck az \u00fcgyfeleknek.\n\u00a0\u00a0\u00a0\u00a0A hazai bankok magatart\u00e1s\u00e1r\u00f3l sz\u00f3lva a miniszterhelyettes \u00fagy fogalmazott: az eddigi tapasztalatok azt mutatj\u00e1k, hogy a p\u00e9nzint\u00e9zetek a hitelmorat\u00f3riumn\u00e1l a jogszab\u00e1ly el\u0151\u00edr\u00e1sait k\u00f6vetve j\u00e1rnak el, szem el\u0151tt tartva az \u00fcgyfelek \u00e9rdekeit.\nMTI\n\u00a0\n\n"}]