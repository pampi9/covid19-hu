[{"date": "2021-03-24 14:07", "url": "https://koronavirus.gov.hu/cikkek/az-oltas-az-orvostudomany-egyik-legjelentosebb-sikere", "h1": "Az olt\u00e1s az orvostudom\u00e1ny egyik legjelent\u0151sebb sikere", "body": "\nA tuberkul\u00f3zis elleni vil\u00e1gnap a j\u00e1rv\u00e1nyb\u00f3l kivezet\u0151 \u00fatra h\u00edvja fel figyelm\u00fcnket. A tbc \u00f6tven \u00e9vvel ezel\u0151tt m\u00e9g n\u00e9pbetegs\u00e9gnek sz\u00e1m\u00edtott, amivel szemben a v\u00e9dekez\u00e9s egyik meghat\u00e1roz\u00f3 pill\u00e9re a v\u00e9d\u0151olt\u00e1s volt a hat\u00e9kony gy\u00f3gyszerek alkalmaz\u00e1sa mellett. Meggy\u0151z\u0151d\u00e9s\u00fcnk, hogy ma a fejlett tudom\u00e1ny seg\u00edts\u00e9g\u00e9vel sokkal r\u00f6videbb id\u0151 alatt gyors olt\u00e1si programmal, a korl\u00e1toz\u00f3 int\u00e9zked\u00e9sek betart\u00e1s\u00e1val \u00e9s t\u00e1rsadalmi \u00f6sszefog\u00e1ssal k\u00e9pesek vagyunk magunk m\u00f6g\u00e9 utas\u00edtani a koronav\u00edrus j\u00e1rv\u00e1nyt is.\n\n\nA huszadik sz\u00e1zad egyik legnagyobb hazai orvost\u00f6rt\u00e9neti sikere, amit a tuberkul\u00f3zisos (tbc) megbeteged\u00e9sek sz\u00e1m\u00e1nak cs\u00f6kkent\u00e9s\u00e9ben \u00e9rt\u00fcnk el. A vil\u00e1gon Magyarorsz\u00e1g egyike annak az 54 orsz\u00e1gnak, ahol a tbc el\u0151fordul\u00e1sa a legalacsonyabb. M\u00edg ez a fert\u0151z\u0151 betegs\u00e9g vil\u00e1gszerte \u00e9vente 1,4 milli\u00f3 ember\u00e9letet k\u00f6vetel, addig haz\u00e1nkban 2020-ban 400-n\u00e1l is kevesebb megbeteged\u00e9st diagnosztiz\u00e1ltak.\n\u00a0\u00a0\u00a0\u00a0Magyarorsz\u00e1g 2018-ban v\u00e9gleg elk\u00f6telezte mag\u00e1t a j\u00e1rv\u00e1ny felsz\u00e1mol\u00e1sa mellett, amikor al\u00e1\u00edrta az ENSZ \u00e1ltal kiadott politikai nyilatkozatot, ami a tbc megsz\u00fcntet\u00e9se \u00e9rdek\u00e9ben fogalmazott meg strat\u00e9giai c\u00e9lokat. A 2020-ra kit\u0171z\u00f6tt 20%-os cs\u00f6kken\u00e9s c\u00e9l\u00e9rt\u00e9k\u00e9t m\u00e1r 2017-ben el\u00e9rt\u00fck, \u00e9s az\u00f3ta is folyamatos visszaes\u00e9s tapasztalhat\u00f3.\n\u00a0K\u00f6sz\u00f6nhet\u0151 mindez a tbc ell\u00e1t\u00e1sban r\u00e9sztvev\u0151 nagyszer\u0171 t\u00fcd\u0151gy\u00f3gy\u00e1szoknak, \u00e1pol\u00f3knak, mikrobiol\u00f3giai laborat\u00f3riumi munkat\u00e1rsaknak, \u00e9s j\u00e1rv\u00e1ny\u00fcgyi szakembereknek. A sikerhez hozz\u00e1j\u00e1rult tov\u00e1bb\u00e1 az Emberi Er\u0151forr\u00e1sok Miniszt\u00e9riuma \u00e1ltal k\u00e9sz\u00edtett eg\u00e9szs\u00e9g\u00fcgyi szakmai ir\u00e1nyelv, ami a tuberkul\u00f3zis prevenci\u00f3j\u00e1r\u00f3l, diagnosztik\u00e1j\u00e1r\u00f3l, ter\u00e1pi\u00e1j\u00e1r\u00f3l \u00e9s gondoz\u00e1s\u00e1r\u00f3l sz\u00f3l.\n\u00a0\u00a0\u00a0\u00a0Az 1900-as \u00e9vek elej\u00e9n a t\u00fcd\u0151v\u00e9sz haz\u00e1nkban n\u00e9pbetegs\u00e9gnek sz\u00e1m\u00edtott. A k\u00e9t vil\u00e1gh\u00e1bor\u00fa k\u00f6z\u00f6tt a tuberkul\u00f3zis elleni v\u00e9dekez\u00e9sben is nagy hangs\u00falyt kapott a k\u00f3rh\u00e1zi f\u00e9r\u0151helyek l\u00e9tes\u00edt\u00e9se, b\u0151v\u00edt\u00e9se, illetve a szigor\u00fa eg\u00e9szs\u00e9g\u00fcgyi int\u00e9zked\u00e9sek meghozatala. Az igazi \u00e1tt\u00f6r\u00e9st azonban az 1954-t\u0151l bevezetett TBC elleni v\u00e9d\u0151olt\u00e1s jelentette, ami a t\u00f6rt\u00e9nelem sor\u00e1n az egyik legt\u00f6bb hal\u00e1lesettel j\u00e1r\u00f3 betegs\u00e9g visszaszor\u00edt\u00e1s\u00e1t eredm\u00e9nyezte. Haz\u00e1nkban a k\u00f6telez\u0151 olt\u00e1si programoknak k\u00f6sz\u00f6nhet\u0151en a fert\u0151z\u0151 betegs\u00e9gek el\u0151fordul\u00e1sa mindeddig alacsony volt, \u00e9pp ez\u00e9rt az olt\u00e1sok fontoss\u00e1g\u00e1r\u00f3l, szerep\u00e9r\u0151l, ma sem szabad elfeledkezn\u00fcnk.\n\u00a0A tuberkul\u00f3zis elleni vil\u00e1gnapon, ez a cseppfert\u0151z\u00e9ssel terjed\u0151 \u00e9s t\u00fcd\u0151t t\u00e1mad\u00f3 betegs\u00e9g mostani helyzet\u00fcnkben a j\u00e1rv\u00e1nyb\u00f3l kivezet\u0151 \u00fatra ir\u00e1ny\u00edtja a figyelm\u00fcnket. Jelen pillanatban is csak szakmai egy\u00fcttm\u0171k\u00f6d\u00e9ssel \u00e9s lakoss\u00e1gi \u00f6sszefog\u00e1ssal lehet\u00fcnk eredm\u00e9nyesek a koronav\u00edrus j\u00e1rv\u00e1nnyal szembeni k\u00fczdelemben. A k\u00f3rh\u00e1zi infrastrukt\u00fara \u00e1talak\u00edt\u00e1sa, az intenz\u00edv ell\u00e1t\u00e1sra alkalmas k\u00f3rh\u00e1zak kapacit\u00e1s\u00e1nak b\u0151v\u00edt\u00e9se, mind-mind a j\u00e1rv\u00e1ny megfelel\u0151 \u00e9s hat\u00e9kony kezel\u00e9s\u00e9re ir\u00e1nyul\u00f3 t\u00f6rekv\u00e9s. Az olt\u00e1sok j\u00f3t\u00e9kony hat\u00e1sai ez\u00fattal is be\u00e9rnek, ami a j\u00e1rv\u00e1ny megf\u00e9kez\u00e9s\u00e9nek egyik fontos kulcsa.\n\n\u00a0\u00a0\u00a0\u00a0Kiad\u00f3: Emberi Er\u0151forr\u00e1sok Miniszt\u00e9riuma\n\u00a0\n\n"}]