[{"date": "2021-03-01 09:58", "url": "https://koronavirus.gov.hu/cikkek/novak-jelzalogtartozas-csokkentesevel-parhuzamosan-igenybe-veheto-az-otthonfelujitasi", "h1": "Nov\u00e1k: a jelz\u00e1logtartoz\u00e1s cs\u00f6kkent\u00e9s\u00e9vel p\u00e1rhuzamosan is ig\u00e9nybe vehet\u0151 az otthonfel\u00faj\u00edt\u00e1si t\u00e1mogat\u00e1s", "body": "\nA jelz\u00e1logtartoz\u00e1s cs\u00f6kkent\u00e9s\u00e9vel p\u00e1rhuzamosan is ig\u00e9nybe vehet\u0151 a janu\u00e1r elsej\u00e9n indult otthonfel\u00faj\u00edt\u00e1si t\u00e1mogat\u00e1s - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter h\u00e9tf\u0151n a Facebook-oldal\u00e1n. A gazdas\u00e1g-\u00fajraind\u00edt\u00e1si akci\u00f3terv fontos eleme az otthonfel\u00faj\u00edt\u00e1si t\u00e1mogat\u00e1s, ami 6 milli\u00f3 forintos kedvezm\u00e9nyes hitelt biztos\u00edt a lak\u00e1sfel\u00faj\u00edt\u00e1sokhoz, amelyb\u0151l 3 milli\u00f3 forint vissza nem t\u00e9r\u00edtend\u0151 t\u00e1mogat\u00e1s.\n\n\u00a0\u00a0\nNov\u00e1k Katalin a k\u00f6z\u00f6ss\u00e9gi oldal\u00e1n megosztott vide\u00f3ban a t\u00e1mogat\u00e1ssal kapcsolatos k\u00e9rd\u00e9sekre v\u00e1laszolva elmondta: a fel\u00faj\u00edt\u00e1si munk\u00e1latokat el lehet kezdeni akkor is, ha az ig\u00e9nyl\u0151 m\u00e9g nem \u00e9l legal\u00e1bb egy \u00e9ve az ingatlanban, de az ig\u00e9nyl\u00e9s beny\u00fajt\u00e1sakor m\u00e1r el kell telnie az egy \u00e9vnek.\n\u00a0\u00a0\u00a0\u00a0A t\u00e1mogat\u00e1s ig\u00e9nyl\u00e9sekor a 2021. janu\u00e1r 1. ut\u00e1n keletkezett sz\u00e1ml\u00e1kat fogadj\u00e1k el, az utols\u00f3 sz\u00e1mla pedig nem lehet 60 napn\u00e1l r\u00e9gebbi - tudatta.\n\u00a0\u00a0\u00a0\u00a0A miniszter azt mondta: b\u00edzik abban, hogy sokan \u00e9lnek a lehet\u0151s\u00e9ggel, \u00e9s az ahhoz kapcsol\u00f3d\u00f3 k\u00f6lcs\u00f6nnel is, amely m\u00e1r szint\u00e9n el\u00e9rhet\u0151.\nMTI 2021. m\u00e1rcius 1.\n\n"}]