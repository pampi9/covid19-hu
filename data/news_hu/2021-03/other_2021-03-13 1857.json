[{"date": "2021-03-13 18:57", "url": "https://koronavirus.gov.hu/cikkek/novak-katalin-meghosszabbitjak-gyes-gyed-es-gyet-jogosultsagokat", "h1": "Nov\u00e1k Katalin: meghosszabb\u00edtj\u00e1k a gyes, gyed \u00e9s gyet jogosults\u00e1gokat", "body": "\nAutomatikusan meghosszabb\u00edtj\u00e1k a lej\u00e1r\u00f3 gyes, gyed \u00e9s gyet jogosults\u00e1gokat - jelentette be a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter a k\u00f6z\u00f6ss\u00e9gi oldal\u00e1n szombaton.\n\n\u00a0\n\nNov\u00e1k Katalin vide\u00f3\u00fczenet\u00e9ben kifejtette: a j\u00e1rv\u00e1ny harmadik hull\u00e1ma miatt az iskol\u00e1k ism\u00e9t \u00e1t\u00e1lltak a digit\u00e1lis m\u0171k\u00f6d\u00e9sre, \u00e9s az \u00f3vod\u00e1k sem tartanak nyitva, csak \u00fcgyeletet biztos\u00edtanak kiemelten sz\u00fcks\u00e9ges esetben. Ez komoly megterhel\u00e9st, h\u00e9tk\u00f6znapi probl\u00e9m\u00e1kat jelenthet a csal\u00e1doknak.\nEz\u00e9rt gondoltak az id\u00e9n is azokra, akiknek ebben az id\u0151szakban j\u00e1rna le a gyes, gyed vagy gyet jogosults\u00e1ga. Ezeket a juttat\u00e1sokat automatikusan meghosszabb\u00edtj\u00e1k mindaddig, am\u00edg az iskol\u00e1k \u00e9s az \u00f3vod\u00e1k m\u0171k\u00f6d\u00e9se a mostanihoz hasonl\u00f3 lesz, teh\u00e1t a tavaszi sz\u00fcnet v\u00e9g\u00e9ig - mondta a miniszter.\nNov\u00e1k Katalin hangs\u00falyozta: b\u00edznak abban, hogy ezzel is seg\u00edts\u00e9get tudnak ny\u00fajtani az \u00e9rintett csal\u00e1doknak.\n\nMTI\n\n"}]