[{"date": "2021-03-04 09:43", "url": "https://koronavirus.gov.hu/cikkek/itm-berkiegeszites-osztonzi-tobb-mint-egy-eve-nem-dolgozok-elhelyezkedeset", "h1": "ITM: b\u00e9rkieg\u00e9sz\u00edt\u00e9s \u00f6szt\u00f6nzi a t\u00f6bb mint egy \u00e9ve nem dolgoz\u00f3k elhelyezked\u00e9s\u00e9t", "body": "\nA korm\u00e1ny fokozott figyelmet ford\u00edt a munkaer\u0151piaci szempontb\u00f3l h\u00e1tr\u00e1nyosabb helyzetben l\u00e9v\u0151 csoportok foglalkoztat\u00e1s\u00e1ra, amelyet dinamikusabb \u00e9s egyszer\u0171bb t\u00e1mogat\u00e1si rendszerrel seg\u00edt el\u0151 - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra.\n\n\nAz ITM k\u00f6zlem\u00e9nye szerint Bod\u00f3 S\u00e1ndor hozz\u00e1tette, az \u00faj rendelkez\u00e9sek lehet\u0151s\u00e9get teremtenek arra is, hogy az \u00e1llam a csoportos l\u00e9tsz\u00e1mle\u00e9p\u00edt\u00e9s elker\u00fcl\u00e9se \u00e9rdek\u00e9ben h\u00e1rom h\u00f3napig \u00e1tv\u00e1llalja a foglalkoztatottak b\u00e9r\u00e9nek fel\u00e9t.\n\u00a0\u00a0\u00a0\u00a0A m\u00e1rciust\u00f3l hat\u00e1lyos t\u00f6rv\u00e9nyi \u00e9s kapcsol\u00f3d\u00f3, korm\u00e1nyrendeleti szint\u0171 el\u0151\u00edr\u00e1sok korszer\u0171, rugalmas \u00e9s hat\u00e9kony szab\u00e1lyoz\u00e1si kereteket teremtenek a foglalkoztat\u00e1st el\u0151seg\u00edt\u0151 szolg\u00e1ltat\u00e1sok \u00e9s t\u00e1mogat\u00e1sok ter\u00e9n. A h\u00e1tr\u00e1nyos helyzet\u0171 munkav\u00e1llal\u00f3k - akik hat h\u00f3napja nem \u00e1llnak alkalmaz\u00e1sban vagy 15-24 \u00e9v k\u00f6z\u00f6ttiek, esetleg 50 \u00e9v felettiek - munk\u00e1ba \u00e1ll\u00e1s\u00e1t az el\u00e9rhet\u0151 t\u00e1mogat\u00e1sok mellett munkaer\u0151-piaci szolg\u00e1ltat\u00e1sok - k\u00f6zt\u00fck tan\u00e1csad\u00e1s - is seg\u00edti. Az \u00e1llami foglalkoztat\u00e1si szerv \u00e9s az \u00e1ll\u00e1skeres\u0151 k\u00f6z\u00f6sen szem\u00e9lyre szabott egy\u00e9ni cselekv\u00e9si tervet k\u00e9sz\u00edtenek a miel\u0151bbi elhelyezked\u00e9s \u00e9rdek\u00e9ben. Az egy\u00e9ni k\u00e9pess\u00e9geket, kompetenci\u00e1kat figyelembe v\u00e9ve beazonos\u00edtj\u00e1k az \u00e1ll\u00e1skeres\u0151 c\u00e9ljait, az azok el\u00e9r\u00e9s\u00e9hez ig\u00e9nybe vehet\u0151 szolg\u00e1ltat\u00e1sokat \u00e9s t\u00e1mogat\u00e1si lehet\u0151s\u00e9geket.\n\u00a0\u00a0\u00a0\u00a0A s\u00falyosan h\u00e1tr\u00e1nyos helyzet\u0171 munkav\u00e1llal\u00f3k - akik 12 vagy 24 h\u00f3napja nem \u00e1llnak alkalmaz\u00e1sban - elhelyezked\u00e9s\u00e9n\u00e9l hat h\u00f3napig j\u00e1r\u00f3 b\u00e9rkieg\u00e9sz\u00edt\u00e9st is kaphatnak. Ha foglalkoztat\u00e1sra ir\u00e1nyul\u00f3 jogviszonyt l\u00e9tes\u00edtenek, a minim\u00e1lb\u00e9r 30 sz\u00e1zal\u00e9k\u00e1val megegyez\u0151 \u00f6sszeghez, jelenleg havi t\u00f6bb mint 50 ezer forinthoz juthatnak. A munkaad\u00f3 is t\u00e1mogat\u00e1sban r\u00e9szes\u00fcl, ha s\u00falyosan h\u00e1tr\u00e1nyos helyzet\u0171 szem\u00e9lyt alkalmaz, a jogviszony els\u0151 n\u00e9gy h\u00f3napj\u00e1ra a munkav\u00e1llal\u00f3 b\u00e9r\u00e9nek fel\u00e9t megt\u00e9r\u00edti az \u00e1llami foglalkoztat\u00e1si szerv.\n\u00a0\u00a0\u00a0\u00a0A csoportos l\u00e9tsz\u00e1mle\u00e9p\u00edt\u00e9s elker\u00fcl\u00e9se \u00e9rdek\u00e9ben a foglalkoztat\u00f3 r\u00e9sz\u00e9re h\u00e1rom h\u00f3napon kereszt\u00fcl ny\u00fajthat\u00f3 t\u00e1mogat\u00e1s a foglalkoztatottak b\u00e9r\u00e9nek fel\u00e9ig. Ennek egy szem\u00e9lyre es\u0151 \u00f6sszege nem haladhatja meg havonta a k\u00f6telez\u0151 legkisebb munkab\u00e9r m\u00e1sf\u00e9lszeres\u00e9t. A t\u00e1mogatott munkaad\u00f3nak t\u00f6bbek k\u00f6z\u00f6tt v\u00e1llalnia kell, hogy a k\u00e9relem beny\u00fajt\u00e1sakor fenn\u00e1ll\u00f3 statisztikai \u00e1llom\u00e1nyi l\u00e9tsz\u00e1m\u00e1t fenntartja. Munkav\u00e1llal\u00f3i jogviszony\u00e1t k\u00f6z\u00f6s megegyez\u00e9ssel vagy felmond\u00e1ssal nem sz\u00fcntetheti meg a t\u00e1mogat\u00e1si id\u0151szakot k\u00f6vet\u0151 h\u00e1rom h\u00f3napban sem. Tov\u00e1bb cs\u00f6kken a t\u00e1mogat\u00e1sok adminisztr\u00e1ci\u00f3s terhe is, az ig\u00e9nyl\u00e9shez mind\u00f6ssze egy egyoldalas k\u00e9relmet kell kit\u00f6lteni.\n\u00a0\u00a0\u00a0\u00a0A foglalkoztat\u00e1st el\u0151seg\u00edt\u0151 szolg\u00e1ltat\u00f3k m\u0171k\u00f6d\u00e9s\u00e9t az \u00e1llami foglalkoztat\u00e1si szerv \u00e1ltal el\u00e9rhet\u0151v\u00e9 tett szakmai anyagok \u00e9s m\u00f3dszertani seg\u00e9dletek k\u00f6nny\u00edtik meg. A t\u00e1mogat\u00e1sok, szolg\u00e1ltat\u00e1sok a j\u00e1r\u00e1si (f\u0151v\u00e1rosi ker\u00fcleti) hivatalok foglalkoztat\u00e1si oszt\u00e1lyain\u00e1l \u00e9rhet\u0151k el - olvashat\u00f3 az ITM k\u00f6zlem\u00e9ny\u00e9ben.\n\n\nMTI 2021. m\u00e1rcius 4.\n\n"}]