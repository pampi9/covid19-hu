[{"date": "2021-03-12 13:58", "url": "https://koronavirus.gov.hu/cikkek/galgoczi-agnes-rekordokat-dont-fertozottek-szama", "h1": "Galg\u00f3czi \u00c1gnes: rekordokat d\u00f6nt a fert\u0151z\u00f6ttek sz\u00e1ma", "body": "\nRekordokat d\u00f6nt a fert\u0151z\u00f6ttek sz\u00e1ma - mondta a Nemzeti N\u00e9peg\u00e9szs\u00e9g\u00fcgyi K\u00f6zpont j\u00e1rv\u00e1ny\u00fcgyi oszt\u00e1lyvezet\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs sajt\u00f3t\u00e1j\u00e9koztat\u00f3j\u00e1n.\u00a0Galg\u00f3czi \u00c1gnes kifejtette, hogy folyamatosan zajlik ek\u00f6zben az olt\u00e1si program, m\u00e1r 1 milli\u00f3 230 ezer a beoltottaknak a sz\u00e1ma \u00e9s 351 694 f\u0151 m\u00e1r a m\u00e1sodik r\u00e9szolt\u00e1s\u00e1t is megkapta az olt\u00e1si sorozat\u00e1b\u00f3l.\n\n\nGalg\u00f3czi \u00c1gnes\u00a0\u00a0a j\u00e1rv\u00e1ny\u00fcgyi adatokat ismertetve kiemelte, az elm\u00falt napon regisztr\u00e1lt 9011 \u00faj fert\u0151z\u00f6ttel 498 183-ra emelkedett az azonos\u00edtott fert\u0151z\u00f6ttek sz\u00e1ma.\n\u00a0\u00a0\u00a0\u00a0A koronav\u00edrus-j\u00e1rv\u00e1ny harmadik hull\u00e1m\u00e1nak kezdete \u00f3ta megdupl\u00e1z\u00f3dott a k\u00f3rh\u00e1zban \u00e1poltak, \u00e9s h\u00e1romszoroz\u00f3dott a l\u00e9legeztet\u0151g\u00e9pen l\u00e9v\u0151k sz\u00e1ma - mondta. K\u00f3rh\u00e1zban 8718 embert kezelnek a v\u00edrus sz\u00f6v\u0151dm\u00e9nyeivel \u00f6sszef\u00fcgg\u00e9sben, g\u00e9pi l\u00e9legeztet\u00e9sre 949-en szorulnak. Az elm\u00falt napon 130-an haltak bele a fert\u0151z\u00e9sbe.\n\u00a0\u00a0\u00a0\u00a0A koronav\u00edrus brit mut\u00e1ci\u00f3ja gyorsabban terjed \u00e9s fert\u0151z\u0151bb, ami miatt nemcsak Magyarorsz\u00e1gon, de Eur\u00f3pa sz\u00e1mos orsz\u00e1g\u00e1ban romlottak a j\u00e1rv\u00e1ny\u00fcgyi adatok - h\u00edvta fel a figyelmet.\nAz oszt\u00e1lyvezet\u0151 arra k\u00e9rt mindenkit, hogy tov\u00e1bbra is fokozottan tartsa be a j\u00e1rv\u00e1ny\u00fcgyi int\u00e9zked\u00e9seket: a t\u00e1vols\u00e1gtart\u00e1st, a maszkhaszn\u00e1latot, ezen k\u00edv\u00fcl a k\u00e9zmos\u00e1s \u00e9s -fert\u0151tlen\u00edt\u00e9s fontoss\u00e1g\u00e1ra h\u00edvta fel a figyelmet.\n\u00a0\u00a0\u00a0\u00a0Magyarorsz\u00e1g 4,36 milli\u00f3 adagot k\u00f6t\u00f6tt le a Johnson & Johnson le\u00e1nyv\u00e1llalata, a Janssen \u00e1ltal fejlesztett vakcin\u00e1b\u00f3l, az els\u0151 sz\u00e1ll\u00edtm\u00e1nyok hamarosan meg\u00e9rkeznek - k\u00f6z\u00f6lte.\nGalg\u00f3czi \u00c1gnes elmondta: ezt az \u00fajabb olt\u00f3anyagot cs\u00fct\u00f6rt\u00f6k\u00f6n hagyta j\u00f3v\u00e1 az Eur\u00f3pai Gy\u00f3gyszer\u00fcgyn\u00f6ks\u00e9g (EMA). A 18 \u00e9ven fel\u00fcliekn\u00e9l alkalmazhat\u00f3 vakcina el\u0151nye, hogy a megfelel\u0151 v\u00e9detts\u00e9g el\u00e9r\u00e9s\u00e9hez egy olt\u00e1s is el\u00e9g bel\u0151le.\n\u00a0\u00a0\u00a0\u00a0A technol\u00f3gi\u00e1ja hasonl\u00f3 az AstraZeneca- \u00e9s a Szputnyik V vakcin\u00e1\u00e9hoz: egy \u00e1rtalmatlan\u00edtott v\u00edrussal juttatj\u00e1k be a szervezetbe a koronav\u00edrus t\u00fcskefeh\u00e9rj\u00e9j\u00e9nek genetikai inform\u00e1ci\u00f3j\u00e1t, amelyb\u0151l antig\u00e9nk\u00e9nt viselked\u0151 feh\u00e9rje termel\u0151dik, kiv\u00e1ltva az ellenanyagv\u00e1laszt - mondta az oszt\u00e1lyvezet\u0151.\n\u00a0\u00a0\u00a0\u00a0A Janssen vakcin\u00e1j\u00e1t m\u00ednusz 20 fokon kell t\u00e1rolni, ezen a h\u0151m\u00e9rs\u00e9kleten k\u00e9t \u00e9vig t\u00e1rolhat\u00f3, felolvaszt\u00e1s ut\u00e1n 2-8 Celsius-fokon, h\u0171t\u0151szekr\u00e9nyben h\u00e1rom h\u00f3napig tarthat\u00f3 - ismertette.\n\u00a0\u00a0\u00a0\u00a0Ezzel az olt\u00e1ssal az Egyes\u00fclt \u00c1llamokban m\u00e1rcius eleje \u00f3ta oltanak, az Eur\u00f3pai Uni\u00f3 pedig 200 milli\u00f3 adagot k\u00f6t\u00f6tt le a gy\u00e1rt\u00f3n\u00e1l - tette hozz\u00e1.\nGalg\u00f3czi \u00c1gnes kit\u00e9rt arra, hogy enn\u00e9l az olt\u00e1sn\u00e1l is lehetnek reakci\u00f3k: b\u0151rp\u00edr, izomf\u00e1jdalom, f\u00e1radts\u00e1g\u00e9rzet, h\u0151emelked\u00e9s.\nA magyar olt\u00e1si programr\u00f3l sz\u00f3lva kiemelte, az a hossz\u00fa h\u00e9tv\u00e9g\u00e9n is folytat\u00f3dik; a h\u00e1ziorvosok a 60 \u00e9v felettieket oltj\u00e1k az AstraZeneca k\u00e9sz\u00edtm\u00e9ny\u00e9vel, az olt\u00f3pontokon pedig a Pfizer- \u00e9s a Szputnyik V olt\u00f3anyagot adj\u00e1k be.\n\u00a0\u00a0\u00a0\u00a0Jelezte, olt\u00e1st eddig 1 milli\u00f3 230 ezren kaptak, k\u00f6z\u00fcl\u00fck 351 694-en m\u00e1r a m\u00e1sodik d\u00f3zist is megkapt\u00e1k.\n\u00a0\u00a0\u00a0\u00a0K\u00e9rd\u00e9sre v\u00e1laszolva k\u00f6z\u00f6lte, az\u00a0operat\u00edv\u00a0t\u00f6rzs nem v\u00e1ltoztatott az AstraZeneca-vakcina alkalmaz\u00e1s\u00e1n, a k\u00e9sz\u00edtm\u00e9nyn\u00e9l tov\u00e1bbra is az EMA aj\u00e1nl\u00e1s\u00e1t veszik figyelembe, amely szerint a vakcina hat\u00e9kony \u00e9s biztons\u00e1gosan alkalmazhat\u00f3. Megjegyezte, Magyarorsz\u00e1gon t\u00f6bb sz\u00e1zezer ember kapta m\u00e1r meg ezt az olt\u00e1st.\nMTI 2021. m\u00e1rcius 12.\n\u00a0\n\n"}]