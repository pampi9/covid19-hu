[{"date": "2021-03-11 16:02", "url": "https://koronavirus.gov.hu/cikkek/az-europai-gyogyszerugynokseg-forgalmazasra-ajanlja-johnson-johnson-vakcinajat", "h1": "Az Eur\u00f3pai Gy\u00f3gyszer\u00fcgyn\u00f6ks\u00e9g forgalmaz\u00e1sra aj\u00e1nlja a Johnson & Johnson vakcin\u00e1j\u00e1t", "body": "\nAz Eur\u00f3pai Gy\u00f3gyszer\u00fcgyn\u00f6ks\u00e9g (EMA) forgalmaz\u00e1sra aj\u00e1nlotta cs\u00fct\u00f6rt\u00f6k\u00f6n az Eur\u00f3pai Uni\u00f3ban a Johnson & Johnson csoportba tartoz\u00f3 Janssen Pharmaceutica-Cilag NV gy\u00f3gyszeripari v\u00e1llalat \u00e1ltal az \u00faj t\u00edpus\u00fa koronav\u00edrus ellen kifejlesztett olt\u00f3anyagot.\n\n\n\u00a0Ez a negyedik vakcina, amely az Eur\u00f3pai Uni\u00f3 gy\u00f3gyszerfel\u00fcgyeleti hat\u00f3s\u00e1g\u00e1nak szerep\u00e9t bet\u00f6lt\u0151 \u00fcgyn\u00f6ks\u00e9g aj\u00e1nl\u00e1sa szerint hat\u00e9kony a SARS-CoV-2 koronav\u00edrus ellen, de az els\u0151, amely egyd\u00f3zis\u00fa. Az \u00fcgyn\u00f6ks\u00e9g a vakcina alkalmaz\u00e1s\u00e1t 18 \u00e9veskort\u00f3l aj\u00e1nlja.\n\u00a0\u00a0\u00a0\u00a0Az uni\u00f3s \u00fcgyn\u00f6ks\u00e9g uni\u00f3s \u00fcgyn\u00f6ks\u00e9g k\u00f6zlem\u00e9ny\u00e9ben az \u00e1ll: az EMA Hum\u00e1ngy\u00f3gyszer Bizotts\u00e1ga (CHMP) gyors\u00edtott elj\u00e1r\u00e1s keret\u00e9ben v\u00e9gezte a Johnson & Johnson COVID-19 Vaccine Janssen n\u00e9v\u0171 olt\u00f3anyag vizsg\u00e1lat\u00e1t, amelynek sor\u00e1n \u00e9rt\u00e9kelte a vakcina hat\u00e9konys\u00e1g\u00e1ra \u00e9s biztons\u00e1goss\u00e1g\u00e1ra, valamint min\u0151s\u00e9g\u00e9re vonatkoz\u00f3, m\u00e1r rendelkez\u00e9sre \u00e1ll\u00f3 adatokat. Alapos \u00e9rt\u00e9kel\u00e9s sor\u00e1n az EMA illet\u00e9kes bizotts\u00e1ga arra a k\u00f6vetkeztet\u00e9sre jutott, hogy a vakcin\u00e1ra vonatkoz\u00f3 adatok megb\u00edzhat\u00f3ak \u00e9s megfelelnek a krit\u00e9riumoknak, az olt\u00f3anyag azonnali rendelkez\u00e9sre \u00e1ll\u00e1s\u00e1b\u00f3l sz\u00e1rmaz\u00f3 el\u0151ny egy\u00e9rtelm\u0171en meghaladja a gy\u00f3gyszerrel \u00f6sszef\u00fcgg\u0151 kock\u00e1zatokat - k\u00f6z\u00f6lt\u00e9k.\n\u00a0\u00a0\u00a0\u00a0A r\u00f6vid\u00edtett \u00e9rt\u00e9kel\u00e9si folyamat az\u00e9rt volt lehets\u00e9ges, mert az EMA kor\u00e1bban m\u00e1r megkezdte az olt\u00f3anyag folyamatos fel\u00fclvizsg\u00e1lat\u00e1t.\n\u00a0\u00a0\u00a0\u00a0Az amszterdami sz\u00e9khely\u0171 EMA ez id\u00e1ig a Pfizer amerikai gy\u00f3gyszergy\u00e1rt\u00f3 \u00e9s partnere, a BioNTech n\u00e9met biotechnol\u00f3giai c\u00e9g \u00e1ltal kifejlesztett vakcin\u00e1t, a Moderna amerikai biotechnol\u00f3giai v\u00e1llalat olt\u00f3anyag\u00e1t, valamint az AstraZeneca gy\u00f3gyszeripari v\u00e1llalat \u00e9s az Oxfordi Egyetem \u00e1ltal k\u00f6z\u00f6sen kifejlesztett olt\u00f3anyagot aj\u00e1nlotta forgalmaz\u00e1sra.\n\u00a0\u00a0\u00a0\u00a0Az EU-s \u00fcgyn\u00f6ks\u00e9g mind a n\u00e9gy esetben gyors\u00edtott elj\u00e1r\u00e1s keret\u00e9ben hozta meg d\u00f6nt\u00e9s\u00e9t, amely az olt\u00f3anyag egy\u00e9ves felt\u00e9teles alkalmaz\u00e1s\u00e1hoz adja meg a z\u00f6ld jelz\u00e9st. Azt k\u00f6z\u00f6lt\u00e9k, hogy a felt\u00e9teles forgalomba hozatali enged\u00e9ly megad\u00e1s\u00e1t c\u00e9lz\u00f3 elj\u00e1r\u00e1s sor\u00e1n a gy\u00f3gyszerre vonatkoz\u00f3 vizsg\u00e1lat a szok\u00e1soshoz k\u00e9pest kev\u00e9sb\u00e9 \u00e1tfog\u00f3 adatok alapj\u00e1n t\u00f6rt\u00e9nik. Az enged\u00e9ly megad\u00e1s\u00e1t k\u00f6vet\u0151en a v\u00e1llalatoknak bizonyos hat\u00e1rid\u0151n bel\u00fcl tov\u00e1bbi, t\u00f6bbek k\u00f6z\u00f6tt a folyamatban l\u00e9v\u0151 vagy \u00faj vizsg\u00e1latokb\u00f3l sz\u00e1rmaz\u00f3 adatokat kell szolg\u00e1ltatniuk annak meger\u0151s\u00edt\u00e9s\u00e9re, hogy az el\u0151ny\u00f6k tov\u00e1bbra is meghaladj\u00e1k a kock\u00e1zatokat.\n\u00a0\u00a0\u00a0\u00a0A Johnson & Johnson olt\u00f3anyag\u00e1ban \u00e1rtalmatlan\u00edtott adenov\u00edrussal juttatj\u00e1k be a koronav\u00edrusra jellemz\u0151 t\u00fcskefeh\u00e9rj\u00e9t a szervezetbe. Az immunrendszer ezt k\u00f6vet\u0151en idegen anyagk\u00e9nt kezeli ezt a feh\u00e9rj\u00e9t, \u00e9s term\u00e9szetes v\u00e9dekez\u00e9sk\u00e9nt antitesteket \u00e9s a feh\u00e9rv\u00e9rsejtek csoportj\u00e1hoz T-sejteket termel ellene. A vakcin\u00e1ban tal\u00e1lhat\u00f3 adenov\u00edrus nem k\u00e9pes szaporodni, \u00e9s nem okoz betegs\u00e9get - k\u00f6z\u00f6lt\u00e9k.\n\u00a0\u00a0\u00a0\u00a0A m\u00e1r felhaszn\u00e1l\u00e1sra aj\u00e1nlott olt\u00f3anyagokat gy\u00e1rt\u00f3 v\u00e1llalatok mellett ez id\u00e1ig az orosz Szputnyik V fejleszt\u0151i k\u00e9rtek hivatalosan forgalombahozatali enged\u00e9lyt az EMA-t\u00f3l.\n\u00a0\u00a0\u00a0\u00a0A folyamat felgyors\u00edt\u00e1sa \u00e9rdek\u00e9ben a gy\u00f3gyszer\u00fcgyn\u00f6ks\u00e9g megkezdte a Novavax amerikai \u00e9s a n\u00e9met CureVac gy\u00f3gyszeripari v\u00e1llalatok \u00e1ltal fejlesztett olt\u00f3anyagok, valamint cs\u00fct\u00f6rt\u00f6k\u00f6n az amerikai Eli Lilly gy\u00f3gyszergy\u00e1rt\u00f3 koronav\u00edrus elleni bamlanivimab \u00e9s az etesemivab nev\u0171 gy\u00f3gyszereinek folyamatos \u00e9rt\u00e9kel\u00e9s\u00e9t (rolling review) is.\n\u00a0\u00a0\u00a0\u00a0A Johnson & Johnson vakcin\u00e1j\u00e1nak eur\u00f3pai uni\u00f3s forgalmaz\u00e1s\u00e1t az EMA aj\u00e1nl\u00e1s\u00e1t k\u00f6vet\u0151en az Eur\u00f3pai Bizotts\u00e1gnak kell hivatalosan enged\u00e9lyeznie.\n\n"}]