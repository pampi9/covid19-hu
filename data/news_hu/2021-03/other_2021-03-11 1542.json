[{"date": "2021-03-11 15:42", "url": "https://koronavirus.gov.hu/cikkek/operativ-torzs-tovabb-emelkedett-maszkviselesi-szabalyszegesek-szama", "h1": "Operat\u00edv t\u00f6rzs: tov\u00e1bb emelkedett a maszkvisel\u00e9si szab\u00e1lyszeg\u00e9sek sz\u00e1ma", "body": "\nTov\u00e1bb emelkedett a maszkvisel\u00e9si szab\u00e1lyszeg\u00e9sek sz\u00e1ma, szerd\u00e1n 606 ember ellen int\u00e9zkedtek a rend\u0151r\u00f6k emiatt - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s\u00a0operat\u00edv\u00a0t\u00f6rzs \u00fcgyeleti k\u00f6zpontj\u00e1nak vezet\u0151helyettese a cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes k\u00f6z\u00f6lte: 30 090-re emelkedett a maszkvisel\u00e9si szab\u00e1lyok figyelmen k\u00edv\u00fcl hagy\u00e1sa miatti eddigi rend\u0151ri int\u00e9zked\u00e9sek sz\u00e1ma.\n\u00a0\u00a0\u00a0\u00a0Felh\u00edvta a figyelmet arra, hogy a koronav\u00edrus-j\u00e1rv\u00e1ny harmadik hull\u00e1m\u00e1ban k\u00fcl\u00f6n\u00f6sen fontos a v\u00e9delmi int\u00e9zked\u00e9sek - k\u00fcl\u00f6n\u00f6sen a v\u00e9d\u0151t\u00e1vols\u00e1g \u00e9s a maszkvisel\u00e9s - betart\u00e1sa. Kiemelte: a m\u00e1rcius 8-\u00e1n hat\u00e1lyba l\u00e9pett szigor\u00edt\u00e1sok \u00e9rtelm\u00e9ben Magyarorsz\u00e1g valamennyi k\u00f6zter\u00fclet\u00e9n maszkot kell viselni.\n\u00a0\u00a0\u00a0\u00a0Elmondta: szerd\u00e1n 527 esetben l\u00e9ptek fel a rend\u0151r\u00f6k az\u00e9rt, mert k\u00f6zter\u00fcleten valaki nem viselt maszkot. 164 embert figyelmeztettek, 210-en helysz\u00edni b\u00edrs\u00e1got kaptak, 153-at pedig feljelentettek. T\u00f6megk\u00f6zleked\u00e9si eszk\u00f6z\u00f6k\u00f6n \u00e9s v\u00e1rakoz\u00f3helyein 32, m\u00edg a kereskedelmi \u00fczletekben \u00e9s bev\u00e1s\u00e1rl\u00f3k\u00f6zpontok ter\u00fclet\u00e9n 47 ember ellen int\u00e9zkedtek a rend\u0151r\u00f6k a maszkvisel\u00e9si szab\u00e1lyok megszeg\u00e9se miatt szerd\u00e1n.\n\u00a0\u00a0\u00a0\u00a0Kiss R\u00f3bert k\u00f6z\u00f6lte: a boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 847 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 215 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 632-szer pedig az \u00fczletek korl\u00e1tozott nyitva tart\u00e1s\u00e1ra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0Szerd\u00e1n a vend\u00e9gl\u00e1t\u00f3helyekre vonatkoz\u00f3 szigor\u00fabb szab\u00e1lyok megs\u00e9rt\u00e9se miatt nem kellett int\u00e9zkedni. Az \u00fczemeltet\u0151 rendelkez\u00e9si k\u00f6r\u00e9be tartoz\u00f3 szab\u00e1lyok megszeg\u00e9se miatt egy rend\u0151ri int\u00e9zked\u00e9s t\u00f6rt\u00e9nt. Az \u00fczemeltet\u0151 felel\u0151ss\u00e9g\u00e9t hat\u00f3s\u00e1gi k\u00f6zigazgat\u00e1si elj\u00e1r\u00e1sban vizsg\u00e1lj\u00e1k, a vend\u00e9gl\u00e1t\u00f3helyet nem z\u00e1rt\u00e1k be - mondta az alezredes.\n\u00a0\u00a0\u00a0\u00a0Szerd\u00e1n a kij\u00e1r\u00e1si tilalommal kapcsolatos szab\u00e1lyok megs\u00e9rt\u00e9se miatt 260 ember ellen int\u00e9zkedtek a rend\u0151r\u00f6k. Ezzel a kij\u00e1r\u00e1si korl\u00e1toz\u00e1s, majd az azt felv\u00e1lt\u00f3 kij\u00e1r\u00e1si tilalom tavaly novemberi hat\u00e1lyba l\u00e9p\u00e9se \u00f3ta 48 539-re n\u0151tt a szab\u00e1lyokat be nem tart\u00f3k sz\u00e1ma - tette hozz\u00e1.\n\u00a0Az elm\u00falt napon 62 rend\u0151ri int\u00e9zked\u00e9sre volt sz\u00fcks\u00e9g a tranzitszab\u00e1lyokat megs\u00e9rt\u0151kkel szemben. Az \u00e1tutaz\u00f3kat tavaly szeptember \u00f3ta ellen\u0151rzik, a szab\u00e1lyokat be nem tart\u00f3k ellen eddig 13 251-szer int\u00e9zkedtek.\n\u00a0\u00a0\u00a0\u00a0Besz\u00e1mol\u00f3ja szerint keddhez k\u00e9pest szerd\u00e1n mintegy n\u00e9gyezerrel t\u00f6bben ker\u00fcltek hat\u00f3s\u00e1gi h\u00e1zi karant\u00e9nba. Szerd\u00e1n 7893 ilyen korl\u00e1toz\u00f3 int\u00e9zked\u00e9st rendeltek el, jelenleg 46 302-en vannak hat\u00f3s\u00e1gi h\u00e1zi karant\u00e9nban. Aznap 17 270 esetben ellen\u0151rizt\u00e9k szem\u00e9lyesen a rend\u0151r\u00f6k hat\u00f3s\u00e1gi h\u00e1zi karant\u00e9nban l\u00e9v\u0151ket. K\u00f6z\u00fcl\u00fck 4455-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - t\u00e1j\u00e9koztatott az alezredes.\n\u00a0\u00a0\u00a0\u00a0Kiss R\u00f3bert a j\u00e1rv\u00e1ny elleni v\u00e9dekez\u00e9s egyik alappill\u00e9r\u00e9nek nevezte, hogy aki hat\u00f3s\u00e1gi h\u00e1zi karant\u00e9nba ker\u00fcl, tartsa be a r\u00e1 vonatkoz\u00f3 szab\u00e1lyokat.\n\n\n\u00a0\n\n"}]