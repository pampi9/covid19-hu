[{"date": "2021-03-06 15:21", "url": "https://koronavirus.gov.hu/cikkek/gulyas-lesz-gyermekfelugyelet-hetfotol-az-ovodakban-iskolakban", "h1": "Guly\u00e1s: lesz gyermekfel\u00fcgyelet h\u00e9tf\u0151t\u0151l az \u00f3vod\u00e1kban, iskol\u00e1kban", "body": "\nAz \u00f6nkorm\u00e1nyzatok k\u00e9r\u00e9s\u00e9re a korm\u00e1ny h\u00e9tf\u0151t\u0151l is biztos\u00edtja az \u00f3vod\u00e1kban \u00e9s az iskol\u00e1kban a gyermekfel\u00fcgyeletet - k\u00f6z\u00f6lte a Minisztereln\u00f6ks\u00e9get vezet\u0151 miniszter szombaton az MTI-vel.\n\nGuly\u00e1s Gergely eml\u00e9keztetett arra, hogy a koronav\u00edrus-j\u00e1rv\u00e1ny terjed\u00e9s\u00e9nek cs\u00f6kkent\u00e9se \u00e9rdek\u00e9ben h\u00e9tf\u0151t\u0151l \u00e1prilis 7-ig, a tavaszi sz\u00fcnet v\u00e9g\u00e9ig bez\u00e1rnak az \u00f3vod\u00e1k, az iskol\u00e1k h\u00e9tf\u0151t\u0151l online oktat\u00e1sra t\u00e9rnek \u00e1t.\nHozz\u00e1tette: mindenkit arra k\u00e9rnek, hogy ha van erre m\u00f3dja, akkor otthon oldja meg a gyermekfel\u00fcgyeletet.\nHa valakinek a munk\u00e1ja nem teszi lehet\u0151v\u00e9, hogy otthon maradjon gyermek\u00e9vel, vagy nem tud gondoskodni a gyermekfel\u00fcgyeletr\u0151l, akkor - az \u00f6nkorm\u00e1nyzatok k\u00e9r\u00e9s\u00e9re - lehet\u0151v\u00e9 teszik, hogy h\u00e9tf\u0151t\u0151l az \u00f3vod\u00e1kban, az iskol\u00e1kban is legyen gyermekfel\u00fcgyelet - k\u00f6z\u00f6lte.\n\nSzita K\u00e1roly, a Megyei Jog\u00fa V\u00e1rosok Sz\u00f6vets\u00e9g\u00e9nek eln\u00f6ke, Kaposv\u00e1r polg\u00e1rmestere az MTI-nek elmondta: maguk is tapasztalt\u00e1k, hogy napr\u00f3l napra n\u0151 a koronav\u00edrus-fert\u0151z\u00f6ttek sz\u00e1ma a gyerekek k\u00f6z\u00f6tt, ez\u00e9rt alapvet\u0151en egyet\u00e9rtenek a rendk\u00edv\u00fcli sz\u00fcnetek elrendel\u00e9s\u00e9vel. Azonban az \u00f3vod\u00e1k \u00e9s az iskol\u00e1k bez\u00e1r\u00e1sa megoldhatatlan probl\u00e9m\u00e1t okozott t\u00f6bb eg\u00e9szs\u00e9g\u00fcgyi dolgoz\u00f3 \u00e9s m\u00e1sok eset\u00e9ben is, akiknek a munk\u00e1ltat\u00f3ja nem tudja biztos\u00edtani az otthoni munkav\u00e9gz\u00e9st.\nT\u00e1j\u00e9koztat\u00e1sa szerint Kaposv\u00e1ron felm\u00e9rt\u00e9k, hogy az \u00f3vod\u00e1ba j\u00e1r\u00f3k mintegy t\u00edz sz\u00e1zal\u00e9k\u00e1nak ig\u00e9nyeln\u00e9nek gyermekfel\u00fcgyeletet a sz\u00fcl\u0151k.\nEz\u00e9rt az \u00f6nkorm\u00e1nyzati sz\u00f6vets\u00e9g nev\u00e9ben azt k\u00e9rte a Minisztereln\u00f6ks\u00e9get vezet\u0151 minisztert\u0151l, hogy biztos\u00edts\u00e1k a napk\u00f6zbeni gyermekfel\u00fcgyeletet kis csoportokban, korl\u00e1tozott l\u00e9tsz\u00e1mmal.\nSzita K\u00e1roly \u00f6r\u00f6m\u00e9t fejezte ki, hogy Guly\u00e1s Gergely miniszter t\u00e1mogatta javaslat\u00e1t, \u00e9s lehet\u0151v\u00e9 teszik az \u00fcgyeletet, amellyel seg\u00edteni tudj\u00e1k a csal\u00e1dokat.\nHozz\u00e1tette: az \u00fcgyeletre vonatkoz\u00f3 szab\u00e1lyokat a h\u00e9tv\u00e9g\u00e9n teszik k\u00f6zz\u00e9.\n\nMTI\n\n"}]