[{"date": "2021-03-23 20:03", "url": "https://koronavirus.gov.hu/cikkek/veszelyhelyzet-idejere-korhazak-iranyitasa-ala-kerulnek-az-onkormanyzati-szakrendelok", "h1": "A vesz\u00e9lyhelyzet idej\u00e9re a k\u00f3rh\u00e1zak ir\u00e1ny\u00edt\u00e1sa al\u00e1 ker\u00fclnek az \u00f6nkorm\u00e1nyzati szakrendel\u0151k", "body": "\nA hat\u00e9konyabb eg\u00e9szs\u00e9g\u00fcgyi v\u00e9dekez\u00e9s, a betegell\u00e1t\u00e1s \u00e9s az eg\u00e9szs\u00e9g\u00fcgyi dolgoz\u00f3k kiegyens\u00falyozottabb terhel\u00e9se, \u00e9s a v\u00e9d\u0151olt\u00e1si program v\u00e9grehajt\u00e1s\u00e1nak biztos\u00edt\u00e1sa \u00e9rdek\u00e9ben a ter\u00fcletileg illet\u00e9kes k\u00f3rh\u00e1zak szakmai ir\u00e1ny\u00edt\u00e1sa al\u00e1 ker\u00fclnek az \u00f6nkorm\u00e1nyzati szakrendel\u0151k a vesz\u00e9lyhelyzet idej\u00e9re - t\u00e1j\u00e9koztatta a Koronav\u00edrus Sajt\u00f3k\u00f6zpont kedd este az MTI-t.\n\n\nAzt \u00edrt\u00e1k: az err\u0151l sz\u00f3l\u00f3 korm\u00e1nyrendelet hamarosan olvashat\u00f3 lesz a Magyar K\u00f6zl\u00f6nyben. Az int\u00e9zked\u00e9s lehet\u0151v\u00e9 teszi, hogy a legki\u00e9lezettebb v\u00e9dekez\u00e9si helyzetben egys\u00e9ges ir\u00e1ny\u00edt\u00e1s al\u00e1 tartozzon az eg\u00e9szs\u00e9g\u00fcgyi ell\u00e1t\u00f3rendszer, fokozva a v\u00edrus elleni v\u00e9dekez\u00e9s hat\u00e9konys\u00e1g\u00e1t. Kiemelt\u00e9k: a koronav\u00edrus-j\u00e1rv\u00e1ny most zajl\u00f3 harmadik hull\u00e1m\u00e1ban minden eddigin\u00e9l t\u00f6bb a k\u00f3rh\u00e1zi beteg \u00e9s nagyobb terhel\u00e9s alatt vannak a k\u00f3rh\u00e1zak. Fontos, hogy az \u00f6nkorm\u00e1nyzati fenntart\u00e1s\u00fa szakrendel\u0151k \u00e9s dolgoz\u00f3ik is sz\u00fcks\u00e9g szerint r\u00e9szt vegyenek a j\u00e1rv\u00e1ny elleni v\u00e9dekez\u00e9sben, \u00e9s koordin\u00e1ltan l\u00e1ss\u00e1k el betegell\u00e1t\u00e1si feladataikat, \u00e9s az olt\u00e1s t\u00f6meges szakasz\u00e1ban majd megfelel\u0151en v\u00e9grehajts\u00e1k az olt\u00e1si feladatokat. A jogszab\u00e1ly ez\u00e9rt a vesz\u00e9lyhelyzet idej\u00e9re a v\u00e1rosi k\u00f3rh\u00e1zakhoz telep\u00edti a ter\u00fclet\u00fck\u00f6n m\u0171k\u00f6d\u0151 \u00f6nkorm\u00e1nyzati fenntart\u00e1s\u00fa j\u00e1r\u00f3beteg-szakell\u00e1t\u00f3k tekintet\u00e9ben a szakmai ir\u00e1ny\u00edt\u00e1si jogk\u00f6r\u00f6k gyakorl\u00e1s\u00e1t, a j\u00e1r\u00f3beteg-szakell\u00e1t\u00f3 szolg\u00e1ltat\u00f3 m\u0171k\u00f6d\u00e9s\u00e9nek fel\u00fcgyelet\u00e9t, \u00e9s a javaslatt\u00e9telt a j\u00e1r\u00f3beteg-szakell\u00e1t\u00f3 eg\u00e9szs\u00e9g\u00fcgyi szolg\u00e1ltat\u00f3 eg\u00e9szs\u00e9g\u00fcgyi dolgoz\u00f3i \u00e9s szakdolgoz\u00f3i jogszab\u00e1lyban meghat\u00e1rozott berendel\u00e9s\u00e9re. A jogszab\u00e1ly r\u00f6gz\u00edti, hogy a vesz\u00e9lyhelyzet ideje alatt az eg\u00e9szs\u00e9g\u00fcgyi int\u00e9zm\u00e9nyek folyamatos munkarendben m\u0171k\u00f6dnek. Emellett a korm\u00e1nyrendelet az ir\u00e1ny\u00edt\u00f3 megyei int\u00e9zm\u00e9nyek (azaz a megyei k\u00f3rh\u00e1zak, a vid\u00e9ki egyetemi klinikai k\u00f6zpontok, a f\u0151v\u00e1rosi centrumk\u00f3rh\u00e1zak) hat\u00e1sk\u00f6r\u00e9t kiterjeszti az illet\u00e9kess\u00e9gi ter\u00fcleten valamennyi eg\u00e9szs\u00e9g\u00fcgyi tev\u00e9kenys\u00e9g ir\u00e1ny\u00edt\u00e1s\u00e1ra. Az ir\u00e1ny\u00edt\u00f3 megyei int\u00e9zm\u00e9nyn\u00e9l 24 \u00f3r\u00e1s vezet\u0151i \u00fcgyeletnek kell m\u0171k\u00f6dnie. A vesz\u00e9lyhelyzet ideje alatt az \u00f6nkorm\u00e1nyzati szakrendel\u0151k vezet\u0151i fokozott felel\u0151ss\u00e9ggel k\u00f6telesek vezet\u00e9si, ir\u00e1ny\u00edt\u00e1si feladataik ell\u00e1t\u00e1s\u00e1ra, k\u00fcl\u00f6n\u00f6sen felelnek az \u00e1ltaluk vezetett szakrendel\u0151 folyamatos, teljes k\u00f6r\u0171, hat\u00e1rid\u0151ben t\u00f6rt\u00e9n\u0151 \u00e9s val\u00f3s adatszolg\u00e1ltat\u00e1s\u00e1\u00e9rt. A szakrendel\u0151k vezet\u0151i k\u00f6telesek a hat\u00e9kony \u00e9s \u00f6sszehangolt v\u00e9dekez\u00e9s \u00e9rdek\u00e9ben az orsz\u00e1gos k\u00f3rh\u00e1z-f\u0151igazgat\u00f3 v\u00e9dekez\u00e9s megszervez\u00e9s\u00e9re vonatkoz\u00f3 utas\u00edt\u00e1sait v\u00e9grehajtani, folyamatos kapcsolatot tartani az ir\u00e1ny\u00edt\u00f3 szerv vezet\u0151j\u00e9vel, az Orsz\u00e1gos Ment\u0151szolg\u00e1lattal, valamint a megyei, f\u0151v\u00e1rosi v\u00e9delmi bizotts\u00e1ggal. Az \u00f6nkorm\u00e1nyzati szakrendel\u0151t m\u0171k\u00f6dtet\u0151 eg\u00e9szs\u00e9g\u00fcgyi szolg\u00e1ltat\u00f3 felel\u0151s az \u00e1ltala v\u00e9gzett v\u00e9d\u0151olt\u00e1si tev\u00e9kenys\u00e9g jogszer\u0171s\u00e9g\u00e9\u00e9rt, szab\u00e1lyszer\u0171s\u00e9g\u00e9\u00e9rt, szakszer\u0171s\u00e9g\u00e9rt - olvashat\u00f3 a Koronav\u00edrus Sajt\u00f3k\u00f6zpont k\u00f6zlem\u00e9ny\u00e9ben.\nMTI 2021. m\u00e1rcius 23.\n\n"}]