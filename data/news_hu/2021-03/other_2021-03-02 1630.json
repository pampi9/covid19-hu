[{"date": "2021-03-02 16:30", "url": "https://koronavirus.gov.hu/cikkek/szijjarto-magyar-gazdasag-biztosan-tamaszkodhat-az-autoiparra", "h1": "Szijj\u00e1rt\u00f3: a magyar gazdas\u00e1g biztosan t\u00e1maszkodhat az aut\u00f3iparra", "body": "\nA magyar aut\u00f3ipar a vil\u00e1gj\u00e1rv\u00e1ny el\u0151tt is a magyar gazdas\u00e1g gerincoszlopa volt, amelyre a fejleszt\u00e9seknek, beruh\u00e1z\u00e1soknak k\u00f6sz\u00f6nhet\u0151en most is biztosan t\u00e1maszkodhat - mondta a k\u00fclgazdas\u00e1gi \u00e9s k\u00fcl\u00fcgyminiszter kedden Kecskem\u00e9ten.\n\n\nSzijj\u00e1rt\u00f3\u00a0P\u00e9ter a n\u00e9met k\u00f6zpont\u00fa, von\u00f3horgokat gy\u00e1rt\u00f3 ACPS Automotive Kft. beruh\u00e1z\u00e1s\u00e1t bejelent\u0151 sajt\u00f3t\u00e1j\u00e9koztat\u00f3j\u00e1n elmondta: a v\u00e1llalat mintegy 832 milli\u00f3 forint \u00f6sszeg\u0171 fejleszt\u00e9s\u00e9hez a korm\u00e1ny 274 milli\u00f3 forint t\u00e1mogat\u00e1st biztos\u00edt.\n\u00a0\u00a0\u00a0\u00a0A beruh\u00e1z\u00e1ssal a c\u00e9g csaknem ezer munkahelyet \u0151riz meg, mik\u00f6zben tov\u00e1bb n\u00f6veli gy\u00e1rt\u00e1si kapacit\u00e1s\u00e1t - emelte ki. \u00a0\u00a0\u00a0\n\u00a0A miniszter r\u00e1mutatott: a magyar korm\u00e1ny beruh\u00e1z\u00e1s\u00f6szt\u00f6nz\u0151 programja er\u0151teljes v\u00e1lasz volt a vil\u00e1gj\u00e1rv\u00e1ny gazdas\u00e1gi kih\u00edv\u00e1saira. Az elm\u00falt \u00e9vben ugyanis vil\u00e1gszinten 42 sz\u00e1zal\u00e9kkal estek vissza a k\u00fclf\u00f6ldi beruh\u00e1z\u00e1sok, ek\u00f6zben pedig Magyarorsz\u00e1gon 140 sz\u00e1zal\u00e9kos volt a n\u00f6veked\u00e9s.\n\u00a0\u00a0\u00a0\u00a0A t\u00e1rcavezet\u0151 szerint a folyamatos beruh\u00e1z\u00e1soknak \u00e9s fejleszt\u00e9seknek k\u00f6sz\u00f6nhet\u0151en az aut\u00f3ipar termel\u00e9si \u00e9rt\u00e9ke az elm\u00falt esztend\u0151ben is meghaladta a 9 ezer milli\u00e1rd forintot, \u00e9s mivel k\u00f6zben a piaci kereslet \"mag\u00e1ra tal\u00e1lt\", ez\u00e9rt tov\u00e1bbra is kellenek az \u00fajabb gy\u00e1rt\u00e1si kapacit\u00e1sok.\nSzijj\u00e1rt\u00f3\u00a0P\u00e9ter hangs\u00falyozta, a magyar korm\u00e1nynak k\u00fcl\u00f6n\u00f6sen fontos a besz\u00e1ll\u00edt\u00f3i h\u00e1torsz\u00e1g folyamatos fejleszt\u00e9se is, mert a j\u00f6v\u0151ben ez lesz Magyarorsz\u00e1g fejl\u0151d\u00e9s\u00e9nek egyik legfontosabb felt\u00e9tele - tette hozz\u00e1.\n\u00a0\u00a0\u00a0\u00a0A miniszter eml\u00e9keztetett, t\u00f6bb nagy nemzetk\u00f6zi aut\u00f3ipari v\u00e1llalat - k\u00f6zt\u00fck a Volvo- \u00e9s a Volkswagen-csoport - is Kecskem\u00e9tr\u0151l, az ACPS Automotive Kft.-t\u0151l sz\u00e1ll\u00edtja g\u00e9pj\u00e1rm\u0171veihez a von\u00f3horgokat.\n\u00a0\u00a0\u00a0\u00a0A c\u00e9g a beruh\u00e1z\u00e1s sor\u00e1n beszerzett g\u00e9pekkel az eddigi 1,2 milli\u00f3 darabos gy\u00e1rt\u00e1si kapacit\u00e1s\u00e1t m\u00e9g az id\u00e9n nagyj\u00e1b\u00f3l 1,3 milli\u00f3ra n\u00f6veli. Ezzel pedig meger\u0151s\u00edti a nemzetk\u00f6zi v\u00e1llalatcsoportn\u00e1l bet\u00f6lt\u00f6tt \"legnagyobb gy\u00e1rt\u00f3lok\u00e1ci\u00f3\" poz\u00edci\u00f3j\u00e1t - fogalmazott.\nSzijj\u00e1rt\u00f3\u00a0P\u00e9ter v\u00e9g\u00fcl megk\u00f6sz\u00f6nte a B\u00e1cs-Kiskun megyei v\u00e1llalatoknak, hogy a neh\u00e9z id\u0151szakban is \"a beruh\u00e1z\u00e1sok \u00fatj\u00e1t\" v\u00e1lasztott\u00e1k.\n\u00a0\u00a0\u00a0\u00a0Mint mondta, a magyar korm\u00e1ny beruh\u00e1z\u00e1s\u00f6szt\u00f6nz\u00e9si programja 67 megyei beruh\u00e1z\u00e1s 90 milli\u00e1rd forintnyi fejleszt\u00e9s\u00e9hez \u00f6sszesen 32 milli\u00e1rd forint t\u00e1mogat\u00e1ssal j\u00e1rult hozz\u00e1, meg\u0151rizve mintegy 17 ezer 400 munkahelyet.\n\nSalacz L\u00e1szl\u00f3 (Fidesz-KDNP) a t\u00e9rs\u00e9g orsz\u00e1ggy\u0171l\u00e9si k\u00e9pvisel\u0151je p\u00e9lda\u00e9rt\u00e9k\u0171nek nevezte az ACPS Automotive Kft. j\u00e1rv\u00e1ny\u00fcgyi int\u00e9zked\u00e9seit, ahogy a dolgoz\u00f3k fegyelmezett szab\u00e1lyk\u00f6vet\u00e9s\u00e9t is, hiszen a fert\u0151z\u00e9s vesz\u00e9ly\u00e9nek minimaliz\u00e1l\u00e1s\u00e1val megteremtett\u00e9k a folyamatos munkav\u00e9gz\u00e9s lehet\u0151s\u00e9g\u00e9t.\n\u00a0\u00a0\u00a0\u00a0Elmondta: a von\u00f3horgok gy\u00e1rt\u00e1s\u00e1val foglalkoz\u00f3 nagyv\u00e1llalat kecskem\u00e9ti sz\u00e9khely\u00e9n a beruh\u00e1z\u00e1s sor\u00e1n szoftverfejleszt\u00e9st val\u00f3s\u00edt meg, valamint szerel\u0151sorokkal, CNC-megmunk\u00e1l\u00f3g\u00e9ppel \u00e9s h\u0151kezel\u0151berendez\u00e9ssel b\u0151v\u00edti g\u00e9pparkj\u00e1t.\n\u00a0\u00a0\u00a0\u00a0Gajda P\u00e1l, az ACPS Automotive Kft. \u00fcgyvezet\u0151je hangs\u00falyozta: a n\u00e9metorsz\u00e1gi k\u00f6zponttal rendelkez\u0151, t\u00f6bb mint 1600 f\u0151t foglalkoztat\u00f3 ACPS-c\u00e9gcsoport legnagyobb gy\u00e1rt\u00f3b\u00e1zisa a magyarorsz\u00e1gi, kecskem\u00e9ti ACPS Automotive Kft.\n\u00a0\u00a0\u00a0\u00a0Az elm\u00falt \u00e9vekben \u00e9p\u00edtettek \u00faj gy\u00e1rt\u00f3csarnokot, rakt\u00e1rat \u00e9s tesztk\u00f6zpontot is. Sz\u00e1mos szabadalmi bejegyz\u00e9s\u00fck pedig a vil\u00e1g minden t\u00e1j\u00e1n megtal\u00e1lhat\u00f3ak a von\u00f3horogrendszerekben. \u00a0\u00a0\u00a0\u00a0\nA kecskem\u00e9ti \u00fczemben a termel\u00e9s mellett kiemelked\u0151 szerep jut a fejleszt\u00e9sre is, ugyanis a term\u00e9kek mindegyik\u00e9t egy nagyj\u00e1b\u00f3l 40 f\u0151s csapat munk\u00e1j\u00e1val Magyarorsz\u00e1gon fejlesztik. A nyilv\u00e1nos c\u00e9gadatok szerint a 2019-ben mintegy 930 embert foglalkoztat\u00f3 ACPS Automotive Kft. \u00e9rt\u00e9kes\u00edt\u00e9sb\u0151l sz\u00e1rmaz\u00f3 nett\u00f3 \u00e1rbev\u00e9tele mintegy 156 milli\u00f3 eur\u00f3 volt. A t\u00e1rsas\u00e1g \u00e1rbev\u00e9tel\u00e9nek t\u00f6bb mint 94 sz\u00e1zal\u00e9ka k\u00fclf\u00f6ldi \u00e9rt\u00e9kes\u00edt\u00e9sb\u0151l sz\u00e1rmazik. A v\u00e1llalat ad\u00f3zott eredm\u00e9nye 2019-ben 9,9 milli\u00f3 eur\u00f3 volt.\n\nMTI 2021. m\u00e1rcius 2.\n\n"}]