[{"date": "2021-03-22 18:38", "url": "https://koronavirus.gov.hu/cikkek/csaladugyi-szervezetekkel-targyalt-orban-viktor-az-ujrainditasrol", "h1": "Csal\u00e1d\u00fcgyi szervezetekkel t\u00e1rgyalt Orb\u00e1n Viktor az \u00fajraind\u00edt\u00e1sr\u00f3l", "body": "\nEgyeztet\u00e9s-sorozatot ind\u00edtott Orb\u00e1n Viktor a j\u00e1rv\u00e1ny ut\u00e1ni helyzet, a \"poszt-COVID\" t\u00e9m\u00e1j\u00e1ban; az MTA eln\u00f6k\u00e9vel folytatott p\u00e9nteki t\u00e1rgyal\u00e1s ut\u00e1n h\u00e9tf\u0151n csal\u00e1d\u00fcgyi civil szervezetekkel tan\u00e1cskozott a korm\u00e1nyf\u0151 az Egysz\u00fcl\u0151s K\u00f6zpont budapesti \u00e9p\u00fclet\u00e9ben - t\u00e1j\u00e9koztatta az MTI-t Havasi Bertalan, a minisztereln\u00f6k sajt\u00f3f\u0151n\u00f6ke.\n\n\nK\u00f6zl\u00e9se szerint a megbesz\u00e9l\u00e9sen Nagy Anna, az Egysz\u00fcl\u0151s K\u00f6zpont kurat\u00f3riumi eln\u00f6ke, Kardosn\u00e9 Gyurk\u00f3 Katalin, a Nagycsal\u00e1dosok Orsz\u00e1gos Egyes\u00fclet\u00e9nek eln\u00f6ke, Skrabski Fruzsina, a H\u00e1rom Kir\u00e1lyfi, H\u00e1rom Kir\u00e1lyl\u00e1ny Mozgalom eln\u00f6ke, F\u0171r\u00e9sz T\u00fcnde, a Kopp M\u00e1ria Int\u00e9zet a N\u00e9pesed\u00e9s\u00e9rt \u00e9s a Csal\u00e1dok\u00e9rt (KINCS) eln\u00f6ke, valamint Nov\u00e1k Katalin csal\u00e1dok\u00e9rt felel\u0151s t\u00e1rca n\u00e9lk\u00fcli miniszter vett r\u00e9szt.\n\u00a0\u00a0\u00a0\u00a0Orb\u00e1n Viktor az esem\u00e9nyr\u0151l a k\u00f6z\u00f6ss\u00e9gi oldal\u00e1n megosztott vide\u00f3ban sz\u00e1molt be. Kifejtette: az orsz\u00e1got nemcsak gazdas\u00e1gilag kell \u00fajraind\u00edtani, a csal\u00e1dokat ugyanis megviselte a bez\u00e1rts\u00e1g, az elszigetelts\u00e9g. A minisztereln\u00f6k szerint kell egy terv arra, hogy hogyan ind\u00edtsuk \u00fajra az iskol\u00e1kat, hogyan ind\u00edtsuk \u00fajra a sport\u00e9letet, a szakk\u00f6r\u00f6ket, hogyan szervezz\u00fck \u00fajra a ny\u00e1ri t\u00e1borokat, egy\u00e1ltal\u00e1n: hogyan nyerje vissza az orsz\u00e1g az \u00e9letkedv\u00e9t, a magabiztoss\u00e1g\u00e1t \u00e9s az egym\u00e1sba vetett k\u00f6lcs\u00f6n\u00f6s bizalmat. Megjegyezte: sok j\u00f3 javaslatot kaptak, t\u00f6bb k\u00f6z\u00fcl\u00fck hamarosan a korm\u00e1ny el\u00e9 ker\u00fcl.\n\u00a0\u00a0\u00a0\u00a0Az Egyed\u00fcl\u00e1ll\u00f3 Sz\u00fcl\u0151k Klubja Alap\u00edtv\u00e1ny 2018 \u00f3ta m\u0171k\u00f6dteti az Egysz\u00fcl\u0151s K\u00f6zpontot, amely nemcsak Magyarorsz\u00e1gon, de nemzetk\u00f6zileg is \u00fatt\u00f6r\u0151 kezdem\u00e9nyez\u00e9s. A k\u00f6zpont azzal a c\u00e9llal j\u00f6tt l\u00e9tre, hogy egyenl\u0151 es\u00e9lyt teremtsen a t\u00f6bb mint f\u00e9lmilli\u00f3 egysz\u00fcl\u0151s gyereknek, \u00e9s t\u00e1mogat\u00f3 k\u00f6zegk\u00e9nt seg\u00edtse az egysz\u00fcl\u0151s csal\u00e1dok mindennapjait.\nMTI\n\n"}]