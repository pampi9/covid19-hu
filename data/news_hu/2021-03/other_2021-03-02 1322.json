[{"date": "2021-03-02 13:22", "url": "https://koronavirus.gov.hu/cikkek/szijjarto-magyar-export-tavaly-ujra-meghaladta-100-milliard-eurot", "h1": "Szijj\u00e1rt\u00f3: a magyar export tavaly \u00fajra meghaladta a 100 milli\u00e1rd eur\u00f3t", "body": "\nTavaly, amikor minden visszaesett a vil\u00e1ggazdas\u00e1gban, a magyar export \u00fajra meghaladta a 100 milli\u00e1rd eur\u00f3t - mondta a k\u00fclgazdas\u00e1gi \u00e9s k\u00fcl\u00fcgyminiszter kedden \u00d3cs\u00e1n.\n\n\nSzijj\u00e1rt\u00f3 P\u00e9ter a Dr. Bata Zrt. t\u00e1mogat\u00e1si oklevel\u00e9nek \u00e1tad\u00e1si \u00fcnneps\u00e9g\u00e9n elmondta: annak ellen\u00e9re, hogy Magyarorsz\u00e1g a vil\u00e1g orsz\u00e1gai k\u00f6z\u00f6tt a lakoss\u00e1gsz\u00e1ma alapj\u00e1n a 94., m\u00e9gis a 34. legnagyobb exportteljes\u00edtm\u00e9nyt ny\u00fajtotta.\n\u00a0\u00a0\u00a0\u00a0A miniszter szerint az orsz\u00e1g el\u00e9rte exportteljes\u00edtm\u00e9ny\u00e9nek fels\u0151 hat\u00e1r\u00e1t, \u00e9s tov\u00e1bbl\u00e9p\u00e9s csak abban az esetben k\u00e9pzelhet\u0151 el, ha az exportra termel\u0151 magyar v\u00e1llalatok fizikailag is k\u00f6zelebb tudnak menni a piacaikhoz, \u00e9s termel\u00e9s\u00fcket legal\u00e1bb r\u00e9szlegesen ki tudj\u00e1k helyezni. Ez rem\u00e9lhet\u0151leg \u00fajabb exportn\u00f6veked\u00e9ssel fog j\u00e1rni, \u00e9s ezt a folyamatot a korm\u00e1ny t\u00e1mogatni szeretn\u00e9 - f\u0171zte hozz\u00e1.\n\u00a0\u00a0\u00a0\u00a0Olyan programot ind\u00edtott el a korm\u00e1ny, amelyben a magyar v\u00e1llalatok exportpiacaikon t\u00f6rt\u00e9n\u0151 beruh\u00e1z\u00e1sait finansz\u00edrozza, erre 70 milli\u00e1rd forintos keret\u00f6sszeget biztos\u00edtott - mondta, hozz\u00e1t\u00e9ve, hogy ebb\u0151l az \u00f6sszegb\u0151l eddig 34 v\u00e1llalat, 54 milli\u00e1rd forintnyi t\u00e1mogat\u00e1st kapott, amivel 104 milli\u00e1rd forintnyi beruh\u00e1z\u00e1st hajt v\u00e9gre k\u00fclf\u00f6ld\u00f6n, el\u0151seg\u00edtve ezzel export bev\u00e9teleinek a n\u00f6veked\u00e9s\u00e9t.\n\u00a0\u00a0\u00a0\u00a0A miniszter kit\u00e9rt arra, hogy a Dr. Bata Zrt. ferment\u00e1ci\u00f3s folyamatok felhaszn\u00e1l\u00e1s\u00e1val gy\u00e1rt takarm\u00e1nykieg\u00e9sz\u00edt\u0151ket. A mostani, t\u00f6bb mint egymilli\u00e1rd forintos, vissza nem t\u00e9r\u00edtend\u0151 k\u00fclpiaci n\u00f6veked\u00e9si t\u00e1mogat\u00e1st egy braz\u00edliai beruh\u00e1z\u00e1shoz kapta a c\u00e9g, ahol egy takarm\u00e1ny-adal\u00e9kanyagokat gy\u00e1rt\u00f3 \u00fczemet \u00e9s annak laborat\u00f3riumi h\u00e1tter\u00e9t alak\u00edtj\u00e1k ki 1,8 milli\u00e1rd forintb\u00f3l.\n\u00a0\u00a0\u00a0\u00a0A v\u00e1llalat ismertet\u00e9se szerint a Dr. Bata Zrt.-t magyar vegy\u00e9szm\u00e9rn\u00f6k\u00f6k alap\u00edtott\u00e1k 1987-ben \u00faj ferment\u00e1ci\u00f3s folyamatok felhaszn\u00e1l\u00e1s\u00e1val takarm\u00e1ny-adal\u00e9kanyagokat gy\u00e1rt\u00e1s\u00e1ra. Az elm\u00falt 30 \u00e9v \u00e1llateg\u00e9szs\u00e9g\u00fcgyi kih\u00edv\u00e1sai sz\u00e1mos n\u00f6v\u00e9nyi kivonatokon alapul\u00f3 szabadalmaztatott term\u00e9k kifejleszt\u00e9s\u00e9t eredm\u00e9nyezte.\n\u00a0\u00a0\u00a0\u00a0A nyilv\u00e1nosan hozz\u00e1f\u00e9rhet\u0151 adatok szerint a c\u00e9g 2019-ben 46 alkalmazottal dolgozott, 670 milli\u00f3 forint ad\u00f3zott eredm\u00e9nyt \u00e9rt el, 2018-ban az alkalmazottak sz\u00e1ma 47, az ad\u00f3zott eredm\u00e9ny\u00e9 700 milli\u00f3 forint volt.\n\nMTI 2021. m\u00e1rcius 2.\n\n"}]