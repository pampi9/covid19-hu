[{"date": "2021-03-12 19:12", "url": "https://koronavirus.gov.hu/cikkek/nnk-hivatalosan-kijeloltek-hetvegeket-oltasra-haziorvosoknak", "h1": "NNK: hivatalosan is kijel\u00f6lt\u00e9k a h\u00e9tv\u00e9g\u00e9ket olt\u00e1sra a h\u00e1ziorvosoknak", "body": "\nA koronav\u00edrus elleni olt\u00e1sra jelentkezettek miel\u0151bbi beolt\u00e1sa \u00e9rdek\u00e9ben a m\u00e1jus v\u00e9gig terjed\u0151 id\u0151szakra a h\u00e9tv\u00e9gi \u00e9s munkasz\u00fcneti napokat is kijel\u00f6lte \u00e1llamilag finansz\u00edrozott olt\u00e1sra a h\u00e1ziorvosok sz\u00e1m\u00e1ra M\u00fcller Cec\u00edlia orsz\u00e1gos tisztif\u0151orvos - k\u00f6z\u00f6lte a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) p\u00e9nteken az MTI-vel.\n\n\nEhhez a j\u00e1rv\u00e1ny\u00fcgyi hat\u00f3s\u00e1g - a korm\u00e1ny \u00e1ltal biztos\u00edtott 6,4 milli\u00e1rd forintos fedezetb\u0151l - kieg\u00e9sz\u00edt\u0151 d\u00edjaz\u00e1st is ad. Kiemelt\u00e9k: a h\u00e1ziorvosok jelenleg is v\u00e9gzik a regisztr\u00e1lt id\u0151sek beolt\u00e1s\u00e1t. A r\u00e1juk b\u00edzott feladatok a k\u00f6vetkez\u0151 hetekben tov\u00e1bb n\u0151nek, hiszen az a c\u00e9l, hogy min\u00e9l t\u00f6bb ember min\u00e9l el\u0151bb kapja meg az olt\u00e1s\u00e1t. Az operat\u00edv t\u00f6rzs eddig is azt k\u00e9rte \u00e9s most is azt k\u00e9ri a h\u00e1ziorvosokt\u00f3l, hogy a rendelkez\u00e9sre \u00e1ll\u00f3 vakcin\u00e1kkal a praxisukban a m\u00e9g be nem oltott id\u0151seket olts\u00e1k be, majd kor szerint lefel\u00e9 folytass\u00e1k. Az olt\u00e1s t\u00f6rt\u00e9nhet a h\u00e1ziorvosi rendel\u0151ben vagy az id\u0151s ember otthon\u00e1ban is. Eddig 1,6 milli\u00f3 60 \u00e9v feletti id\u0151s ember regisztr\u00e1lt olt\u00e1sra \u00e9s nagy r\u00e9sz\u00fck m\u00e1r megkapta azt a h\u00e1ziorvosn\u00e1l vagy k\u00f3rh\u00e1zi olt\u00f3pontokon. Ugyanakkor a regisztr\u00e1lt id\u0151sek nagy sz\u00e1ma miatt beolt\u00e1suk m\u00e9g heteket vesz ig\u00e9nybe, ez\u00e9rt h\u00e9tv\u00e9g\u00e9n, szabad- \u00e9s munkasz\u00fcneti napokon is sz\u00e1m\u00edtanak a h\u00e1ziorvosok munk\u00e1j\u00e1ra - tett\u00e9k hozz\u00e1. Azt \u00edrt\u00e1k, ha egy h\u00e1ziorvos m\u00e1r a munkanapokon beoltotta a sz\u00e1m\u00e1ra kiosztott \u00f6sszes vakcin\u00e1t, \u00e9s h\u00e9tv\u00e9g\u00e9re nem marad, akkor nem k\u00f6teles h\u00e9tv\u00e9g\u00e9n is oltani, de ha van el\u00e9g vakcin\u00e1ja, h\u00e9tv\u00e9g\u00e9n \u00e9s munkasz\u00fcneti napon is folytathatja az olt\u00e1sok bead\u00e1s\u00e1t. A kieg\u00e9sz\u00edt\u0151 d\u00edjaz\u00e1s egy munkasz\u00fcneti teljes napra 80 ezer forint, f\u00e9l napra pedig 40 ezer forint, ha adott id\u0151ben az ell\u00e1tand\u00f3k legal\u00e1bb 50 sz\u00e1zal\u00e9ka megjelenik a rendel\u0151ben. Ellenkez\u0151 esetben a h\u00e1ziorvosok a t\u00e1mogat\u00e1s \u00f6sszeg\u00e9nek fel\u00e9re jogosultak. A j\u00e1rv\u00e1ny\u00fcgyi feladat mag\u00e1ba foglalja az \u00e9rintett el\u0151zetes kivizsg\u00e1l\u00e1s\u00e1t, beolt\u00e1s\u00e1t, megfigyel\u00e9s\u00e9t \u00e9s az olt\u00e1ssal kapcsolatos adminisztr\u00e1ci\u00f3t. Az elrendel\u00e9s \u00e9rtelm\u00e9ben mostant\u00f3l m\u00e1jus v\u00e9g\u00e9ig minden h\u00e9tv\u00e9g\u00e9re automatikusan \u00e9rv\u00e9nyes ez a szab\u00e1ly. \"A j\u00e1rv\u00e1nyb\u00f3l az egyetlen kivezet\u0151 \u00fat a v\u00e9d\u0151olt\u00e1s\" - hangs\u00falyozta az NNK. Ez\u00e9rt amellett, hogy a j\u00e1rv\u00e1ny megf\u00e9kez\u00e9s\u00e9re most szigor\u00fabbak a korl\u00e1toz\u00e1sok \u00e9s tov\u00e1bbra is fontos az \u00e1ltal\u00e1nos \u00f3vint\u00e9zked\u00e9sek betart\u00e1sa, amennyire lehet az olt\u00e1sokat is fel kell gyors\u00edtani. Minden h\u00e1ziorvos k\u00f6teles r\u00e9szt venni a v\u00e9d\u0151olt\u00e1si programban, ez az alapell\u00e1t\u00e1si tev\u00e9kenys\u00e9gben k\u00f6telez\u0151 feladat - olvashat\u00f3 az NNK k\u00f6zlem\u00e9ny\u00e9ben.\nMTI 2021. m\u00e1rcius 12.\n\n"}]