[{"date": "2021-03-01 15:37", "url": "https://koronavirus.gov.hu/cikkek/orszagos-tisztifoorvos-novelte-lekotott-pfizer-vakcina-mennyiseget-magyarorszag", "h1": "Orsz\u00e1gos tisztif\u0151orvos: n\u00f6velte a lek\u00f6t\u00f6tt Pfizer-vakcina mennyis\u00e9g\u00e9t Magyarorsz\u00e1g", "body": "\nAz eddigi 6,5 milli\u00f3 helyett m\u00e1r 10 milli\u00f3 870 ezer adag Pfizer-BioNTech-olt\u00f3anyagot k\u00f6t\u00f6tt le Magyarorsz\u00e1g, ezzel is n\u00f6velve az ilyen t\u00edpus\u00fa v\u00e9d\u0151olt\u00e1s mennyis\u00e9g\u00e9t az orsz\u00e1gban - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n h\u00e9tf\u0151n.\n\n\nM\u00fcller Cec\u00edlia elmondta, h\u00e9tf\u0151 hajnalban \u00fajabb, 280 ezer adag orosz Szputnyik V v\u00e9d\u0151olt\u00e1st tartalmaz\u00f3 sz\u00e1ll\u00edtm\u00e1ny indult el Budapest fel\u00e9. Ebb\u0151l a mennyis\u00e9gb\u0151l 100 ezer adag a m\u00e1sodik olt\u00e1sk\u00e9nt beadhat\u00f3 vakcina \u00e9s 180 ezer az els\u0151 d\u00f3zis\u00fa olt\u00f3anyag.\n\u00a0\u00a0\u00a0\u00a0Ez jelent\u0151s sz\u00e1ll\u00edtm\u00e1ny, amellyel nagym\u00e9rt\u00e9kben n\u00f6velhet\u0151 a beoltottak sz\u00e1ma - hangs\u00falyozta a tisztif\u0151orvos.\n\u00a0\u00a0\u00a0\u00a0Az olt\u00e1si adatokr\u00f3l sz\u00f3lva jelezte, 685 247 ember az els\u0151, 251 691 pedig m\u00e1r a m\u00e1sodik adag vakcin\u00e1t is megkapta, ezzel a lakoss\u00e1g ar\u00e1ny\u00e1t tekintve M\u00e1lta \u00e9s D\u00e1nia ut\u00e1n Magyarorsz\u00e1g lett a harmadik legjobban \u00e1toltott orsz\u00e1g az Eur\u00f3pai Uni\u00f3ban.\nAz orsz\u00e1gos tisztif\u0151orvos \u00fagy fogalmazott: \"neh\u00e9z hetek v\u00e1rnak r\u00e1nk\", a helyzet komoly, \u00e9s \"minden er\u0151nket\" a j\u00e1rv\u00e1ny megf\u00e9kez\u00e9s\u00e9re kell ford\u00edtani.\n\u00a0\u00a0\u00a0\u00a0\u00c9ppen ez\u00e9rt - mondta - m\u00f3dos\u00edtottak az olt\u00e1si terven, hogy min\u00e9l t\u00f6bben min\u00e9l el\u0151bb megkapj\u00e1k legal\u00e1bb az els\u0151 d\u00f3zist valamelyik olt\u00e1sb\u00f3l, hiszen m\u00e1r egy olt\u00e1ssal is ki lehet k\u00fcsz\u00f6b\u00f6lni a fert\u0151z\u00e9s okozta s\u00falyos sz\u00f6v\u0151dm\u00e9nyeket.\n\u00a0\u00a0\u00a0\u00a0Ismertet\u00e9se szerint a Pfizer-vakcin\u00e1n\u00e1l a 21. napr\u00f3l a 35. napra halasztj\u00e1k a m\u00e1sodik olt\u00e1st, m\u00edg az AstraZeneca-vakcin\u00e1n\u00e1l - az alkalmaz\u00e1si el\u0151irat szerinti maxim\u00e1lis id\u0151tartamot kihaszn\u00e1lva -, a 12. h\u00e9ten adj\u00e1k be a m\u00e1sodik d\u00f3zist.\n\u00a0\u00a0\u00a0\u00a0Hangs\u00falyozta: az \u00faj olt\u00e1si protokoll m\u00e1rcius 1-j\u00e9t\u0151l, azaz h\u00e9tf\u0151t\u0151l \u00e9rv\u00e9nyes. A m\u00e1sodik adag k\u00e9s\u0151bbre halaszt\u00e1sa azokat \u00e9rinti, akik csak most fogj\u00e1k megkapni az els\u0151 olt\u00e1st. Jelezte: aki m\u00e1r megkapta az els\u0151 adagot, annak az olt\u00e1si lapon szerepl\u0151 d\u00e1tum az ir\u00e1nyad\u00f3, akkor kell megjelennie a m\u00e1sodik d\u00f3zis\u00e9rt.\n\u00a0\u00a0\u00a0\u00a0M\u00fcller Cec\u00edlia kiemelte: mindenki meg fogja kapni a m\u00e1sodik olt\u00e1st is.\n\u00a0\u00a0\u00a0\u00a0A szakember besz\u00e1molt arr\u00f3l is, hogy az amerikai gy\u00f3gyszerhat\u00f3s\u00e1g (FDA) enged\u00e9lyezte a Janssen Pharmaceutica (Johnson and Johnson) egyadagos, koronav\u00edrus elleni vakcin\u00e1j\u00e1t, \u00e9s a gy\u00e1rt\u00f3 kezdem\u00e9nyezte, hogy megkaphassa az eur\u00f3pai forgalomba hozatali enged\u00e9lyt is.\n\u00a0\u00a0\u00a0\u00a0Ez az olt\u00f3anyag hasonl\u00f3 technol\u00f3gi\u00e1val k\u00e9sz\u00fclt, mint az orosz Szputnyik V \u00e9s az AstraZenec\u00e1\u00e9: nem fert\u0151z\u0151, \u00fagynevezett adenov\u00edrust haszn\u00e1lnak az olt\u00f3anyag bevitel\u00e9n\u00e9l - mondta.\nA j\u00e1rv\u00e1ny\u00fcgyi adatokat ismertetve elmondta, 4326 \u00faj fert\u0151z\u00f6ttet regisztr\u00e1ltak, \u00e9s p\u00e9ntek \u00f3ta 652-vel n\u0151tt azok sz\u00e1ma, akiket k\u00f3rh\u00e1zban \u00e1polnak \u00e9s 86-tal azok\u00e9, akik l\u00e9legeztet\u0151g\u00e9pre szorulnak. Jelenleg k\u00f3rh\u00e1zban 5679-en, l\u00e9legeztet\u0151g\u00e9pen pedig 537-en vannak.\n\u00a0\u00a0\u00a0\u00a0Ezek az adatok er\u0151teljes n\u00f6veked\u00e9st mutatnak, \u00edgy fontos, hogy m\u00e9g ink\u00e1bb odafigyeljen mindenki a higi\u00e9n\u00e9s \u00e9s egy\u00e9b j\u00e1rv\u00e1ny\u00fcgyi szab\u00e1lyok betart\u00e1s\u00e1ra, \u00e9s k\u00e9rje a neki felaj\u00e1nlott olt\u00e1st - figyelmeztetett a tisztif\u0151orvos.\n\u00a0\u00a0\u00a0\u00a0\u00dagy fogalmazott: aki v\u00e1logat \u00e9s egy sz\u00e1m\u00e1ra \"szimpatikusabb\" olt\u00e1sra v\u00e1r, ak\u00e1r heteket is vesz\u00edthet, am\u00edg v\u00e9dett lehet, \"ami a jelenlegi j\u00e1rv\u00e1ny\u00fcgyi helyzetben nagyon megfontoland\u00f3\".\nM\u00fcller Cec\u00edlia besz\u00e9lt arr\u00f3l is, hogy val\u00f3sz\u00edn\u0171leg romlani fognak a j\u00e1rv\u00e1ny\u00fcgyi adatok, hiszen orsz\u00e1gszerte emelkedik a v\u00edrus \u00f6r\u00f6k\u00edt\u0151anyag\u00e1nak mennyis\u00e9ge a szennyv\u00edzmint\u00e1kban. Nagyfok\u00fa emelked\u00e9s l\u00e1tszik B\u00e9k\u00e9scsab\u00e1n, Budapesten, Kecskem\u00e9ten, P\u00e9csett \u00e9s Szeksz\u00e1rdon.\n\u00a0\u00a0\u00a0\u00a0Arra a k\u00e9rd\u00e9sre, hogy m\u00e9rlegelik-e az iskol\u00e1k bez\u00e1r\u00e1s\u00e1t, M\u00fcller Cec\u00edlia az mondta: mindig minden j\u00e1rv\u00e1ny\u00fcgyi adatot, inform\u00e1ci\u00f3t figyelnek \u00e9s ezek f\u00fcggv\u00e9ny\u00e9ben hoznak d\u00f6nt\u00e9st. Ugyanakkor - tette hozz\u00e1 - nem z\u00e1rhat\u00f3 ki, hogy sz\u00fcks\u00e9g lesz tov\u00e1bbi j\u00e1rv\u00e1ny\u00fcgyi int\u00e9zked\u00e9sek bevezet\u00e9s\u00e9re.\n\nMTI 2021. m\u00e1rcius 1.\n\n"}]