[{"date": "2021-03-06 22:05", "url": "https://koronavirus.gov.hu/cikkek/hetfotol-nem-tartanak-szemelyes-jelenletet-igenylo-targyalast-nyilvanos-ulest-birosagok", "h1": "H\u00e9tf\u0151t\u0151l nem tartanak szem\u00e9lyes jelenl\u00e9tet ig\u00e9nyl\u0151 t\u00e1rgyal\u00e1st, nyilv\u00e1nos \u00fcl\u00e9st a b\u00edr\u00f3s\u00e1gok", "body": "\nA b\u00edr\u00f3s\u00e1gokon h\u00e9tf\u0151t\u0151l nem tartanak szem\u00e9lyes jelenl\u00e9tet ig\u00e9nyl\u0151 nyilv\u00e1nos \u00fcl\u00e9seket \u00e9s sz\u00fcnetel a kezel\u0151irod\u00e1kon a szem\u00e9lyes \u00fcgyf\u00e9lfogad\u00e1s - az err\u0151l sz\u00f3l\u00f3 korm\u00e1nyrendelet szombaton jelent meg a Magyar K\u00f6zl\u00f6nyben.\n\nA b\u00fcntet\u0151\u00fcgyekben a v\u00e1demel\u00e9s ut\u00e1n a t\u00e1rgyal\u00e1st \u00e9s nyilv\u00e1nos \u00fcl\u00e9st \u00e1prilis 5-e ut\u00e1ni id\u0151pontra kell kit\u0171zni, illetve a m\u00e1r kit\u0171z\u00f6tteket akkorra kell elhalasztani, felt\u00e9ve, hogy \"az elj\u00e1r\u00e1si cselekm\u00e9ny telekommunik\u00e1ci\u00f3s eszk\u00f6z \u00fatj\u00e1n nem tarthat\u00f3 meg\".\nA polg\u00e1ri peres \u00fcgyekben a perfelv\u00e9telt a perfelv\u00e9teli t\u00e1rgyal\u00e1s mell\u0151z\u00e9s\u00e9vel kell lefolytatni.\nA polg\u00e1ri \u00e9s k\u00f6zigazgat\u00e1si perekben az \u00e9rdemi t\u00e1rgyal\u00e1st lehet\u0151s\u00e9g szerint elektronikus h\u00edrk\u00f6zl\u0151 h\u00e1l\u00f3zat vagy m\u00e1s elektronikus, k\u00e9p- \u00e9s hang tov\u00e1bb\u00edt\u00e1s\u00e1ra alkalmas eszk\u00f6z \u00fatj\u00e1n kell megtartani. Ha ennek felt\u00e9telei nem biztos\u00edtottak, akkor a t\u00e1rgyal\u00e1s megtart\u00e1sa helyett a nyilatkozatokat a b\u00edr\u00f3s\u00e1g \u00edr\u00e1sban vagy a szem\u00e9lyazonos\u00edt\u00e1st lehet\u0151v\u00e9 tev\u0151 elektronikus eszk\u00f6z ig\u00e9nybev\u00e9tele \u00fatj\u00e1n szerzi be.\n\"A polg\u00e1ri peres elj\u00e1r\u00e1sokban az elj\u00e1r\u00e1s sz\u00fcnetel\u00e9s\u00e9nek a felek k\u00f6z\u00f6s k\u00e9relm\u00e9re korl\u00e1tlan sz\u00e1mban van helye\" - \u00edrt\u00e1k.\nA b\u00edr\u00f3s\u00e1gokon a beadv\u00e1nyok a b\u00edr\u00f3s\u00e1gi kezel\u0151irod\u00e1n szem\u00e9lyesen nem adhat\u00f3k be, azokat a\u00a0\u00a0b\u00edr\u00f3s\u00e1g bej\u00e1rat\u00e1n\u00e1l l\u00e9v\u0151, z\u00e1rt gy\u0171jt\u0151szekr\u00e9nyben lehet elhelyezni.\nA b\u00edr\u00f3s\u00e1g az \u00edt\u00e9letet t\u00e1rgyal\u00e1son k\u00edv\u00fcl hozza meg, a fellebbez\u00e9si \u00e9s a fel\u00fclvizsg\u00e1lati elj\u00e1r\u00e1sokban t\u00e1rgyal\u00e1son k\u00edv\u00fcl j\u00e1r el - olvashat\u00f3 a korm\u00e1nyrendeletben.\nH\u00e9tf\u0151t\u0151l nem tartanak t\u00e1rgyal\u00e1st, nyilv\u00e1nos \u00fcl\u00e9st a Debreceni \u00cdt\u00e9l\u0151t\u00e1bl\u00e1n sem. F\u00f3rizs Ildik\u00f3, a t\u00e1blab\u00edr\u00f3s\u00e1g sz\u00f3viv\u0151je az MTI-vel szombat este azt k\u00f6z\u00f6lte, a t\u00f6rv\u00e9nyi felt\u00e9telek megl\u00e9te eset\u00e9n a fellebbez\u00e9seket t\u00e1rgyal\u00e1son k\u00edv\u00fcl b\u00edr\u00e1lj\u00e1k el. A m\u00e1r kit\u0171z\u00f6tt t\u00e1rgyal\u00e1sokat elnapolj\u00e1k, azok \u00faj id\u0151pontokat kapnak. Az \u00fcgyf\u00e9lfogad\u00e1s tov\u00e1bbra is sz\u00fcnetel, de az elektronikus, online \u00fcgyint\u00e9z\u00e9s tov\u00e1bbra is biztos\u00edtott valamennyi \u00fcgyszakban.\n\nMTI\n\n"}]