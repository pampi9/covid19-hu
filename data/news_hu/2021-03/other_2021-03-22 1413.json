[{"date": "2021-03-22 14:13", "url": "https://koronavirus.gov.hu/cikkek/operativ-torzs-marcius-29-eig-ervenyben-maradnak-korlatozasok", "h1": "Operat\u00edv t\u00f6rzs: m\u00e1rcius 29-\u00e9ig \u00e9rv\u00e9nyben maradnak a korl\u00e1toz\u00e1sok", "body": "\nM\u00e1rcius 29-ig \u00e9rv\u00e9nyben maradnak a korl\u00e1toz\u00f3 int\u00e9zked\u00e9sek, a rend\u0151rs\u00e9g szigor\u00faan ellen\u0151rzi a j\u00e1rv\u00e1ny\u00fcgyi szab\u00e1lyok betart\u00e1s\u00e1t - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a h\u00e9tf\u0151i online sajt\u00f3t\u00e1j\u00e9koztat\u00f3n.\n\n\nKiss R\u00f3bert \u00e1lh\u00edrnek mondta, hogy egyes v\u00e1llalatok, \u00edgy p\u00e9ld\u00e1ul az Auchan Magyarorsz\u00e1g r\u00e9sz\u00e9re soron k\u00edv\u00fcl biztos\u00edtj\u00e1k az olt\u00e1st. Az olt\u00e1sokkal kapcsolatos d\u00f6nt\u00e9sek az operat\u00edv t\u00f6rzs \u00e9s az orsz\u00e1gos olt\u00e1si munkacsoport hat\u00e1sk\u00f6r\u00e9be tartoznak, ilyen d\u00f6nt\u00e9st pedig egyik sem hozott - jelentette ki.\n\u00a0\u00a0\u00a0\u00a0\"Ez\u00faton k\u00e9rj\u00fck a m\u00e9diumokat, hogy hiteles \u00e9s ellen\u0151rz\u00f6tt inform\u00e1ci\u00f3kat tegyenek k\u00f6zz\u00e9!\" - tette hozz\u00e1.\n\u00a0\u00a0\u00a0\u00a0Arra is felh\u00edvta a figyelmet, hogy az el\u0151z\u0151 h\u00e9tv\u00e9g\u00e9hez k\u00e9pest is jelent\u0151sen n\u0151tt a szab\u00e1lyszeg\u00e9sek sz\u00e1ma, holott a koronav\u00edrus-j\u00e1rv\u00e1ny harmadik hull\u00e1m\u00e1ban k\u00fcl\u00f6n\u00f6sen fontos a maszkvisel\u00e9sre, t\u00e1vols\u00e1gtart\u00e1sra vonatkoz\u00f3 el\u0151\u00edr\u00e1sok betart\u00e1sa. A szigor\u00edtott v\u00e9delmi int\u00e9zked\u00e9sek \u00e9rtelm\u00e9ben minden k\u00f6zter\u00fcleten k\u00f6telez\u0151 maszkot viselni - hangs\u00falyozta.\n\u00a0\u00a0\u00a0\u00a0Kiss R\u00f3bert k\u00f6z\u00f6lte: a h\u00e9tv\u00e9g\u00e9n 1950 ember ellen int\u00e9zkedtek a maszkvisel\u00e9s szab\u00e1lyainak megs\u00e9rt\u00e9se miatt a rend\u0151r\u00f6k, szeptember 21. \u00f3ta pedig 36 999 ilyen rend\u0151ri int\u00e9zked\u00e9s volt.\n\u00a0\u00a0\u00a0\u00a0A k\u00f6zter\u00fcleten 1837, a t\u00f6megk\u00f6zleked\u00e9sben 46, az \u00fczletekben, bev\u00e1s\u00e1rl\u00f3k\u00f6zpontokban pedig 67 ember ellen int\u00e9zkedtek a maszkvisel\u00e9si szab\u00e1lyok be nem tart\u00e1sa miatt.\n\u00a0\u00a0\u00a0\u00a0A boltokra, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 986 rend\u0151ri int\u00e9zked\u00e9s t\u00f6rt\u00e9nt. Ebb\u0151l 303 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 683-ban pedig az \u00fczletek korl\u00e1tozott nyitvatart\u00e1s\u00e1nak, illetve az \u00fczletekben val\u00f3 tart\u00f3zkod\u00e1s szab\u00e1lyait nem tartott\u00e1k be.\n\u00a0\u00a0\u00a0\u00a0P\u00e9csen \u00e9s Nagykanizs\u00e1n sz\u00e1ll\u00e1shelyeken tapasztaltak szab\u00e1lytalans\u00e1gokat, Szigetv\u00e1ron a rendezv\u00e9nyekre vonatkoz\u00f3 int\u00e9zked\u00e9seket nem tartott\u00e1k be. Valamennyi esetben szab\u00e1lys\u00e9rt\u00e9si elj\u00e1r\u00e1st ind\u00edtottak - mondta az alezredes.\n\u00a0\u00a0\u00a0\u00a0A h\u00e9tv\u00e9g\u00e9n vend\u00e9gl\u00e1t\u00f3helyeken 12 emberrel \u00e9s k\u00e9t \u00fczemeltet\u0151vel szemben l\u00e9ptek fel a szab\u00e1lyok be nem tart\u00e1sa miatt.\n\u00a0\u00a0\u00a0\u00a0Az elm\u00falt h\u00e1rom napon Szentendr\u00e9n egy k\u00e1v\u00e9z\u00f3t, Ny\u00edregyh\u00e1z\u00e1n egy pressz\u00f3t, a Somogy megyei Bab\u00f3cs\u00e1n egy b\u00fcf\u00e9t z\u00e1rattak be ideiglenesen, mert a tilt\u00e1s ellen\u00e9re nyitva voltak \u00e9s vend\u00e9geket fogadtak.\n\u00a0\u00a0\u00a0\u00a0Ismertette: Szegeden szombat hajnalban egy gar\u00e1zdas\u00e1g helysz\u00edn\u00e9n int\u00e9zkedtek a rend\u0151r\u00f6k hat ember ellen, akik elmondt\u00e1k, hogy egy k\u00f6zeli sz\u00f3rakoz\u00f3helyen voltak. Ellen\u00fck a rend\u0151rs\u00e9g a kij\u00e1r\u00e1si tilalom megs\u00e9rt\u00e9se miatt szab\u00e1lys\u00e9rt\u00e9si elj\u00e1r\u00e1st ind\u00edtott. A vend\u00e9gl\u00e1t\u00f3helyet a rend\u0151r\u00f6k nyitva tal\u00e1lt\u00e1k, \u00e9s vizsg\u00e1lj\u00e1k, felel\u0151s-e a t\u00f6rt\u00e9ntek\u00e9rt az \u00fczemeltet\u0151 - mondta.\n\u00a0\u00a0\u00a0\u00a0K\u00f6z\u00f6lte, a h\u00e9tv\u00e9g\u00e9n a kij\u00e1r\u00e1si tilalommal kapcsolatos szab\u00e1lyok megs\u00e9rt\u00e9se miatt 1523 esetben int\u00e9zkedtek a rend\u0151r\u00f6k. 16-an a kutyas\u00e9t\u00e1ltat\u00e1sra vonatkoz\u00f3 rendelkez\u00e9seket nem tartott\u00e1k be, 243-an pedig a k\u00f6zter\u00fcleti csoportosul\u00e1s, gy\u00fclekez\u00e9s tilalm\u00e1t szegt\u00e9k meg. A kij\u00e1r\u00e1si korl\u00e1toz\u00e1s, majd az azt felv\u00e1lt\u00f3 kij\u00e1r\u00e1si tilalom tavaly novemberi bevezet\u00e9se \u00f3ta 53 418 hasonl\u00f3 esetben int\u00e9zkedtek.\n\u00a0\u00a0\u00a0\u00a0Elmondta, Budapesten p\u00e9ntek \u00e9jjel a VII. ker\u00fcletben kellett egy airbnb-lak\u00e1sban int\u00e9zkedni\u00fck a rend\u0151r\u00f6knek, ahova csendh\u00e1bor\u00edt\u00e1s miatt h\u00edvt\u00e1k ki \u0151ket. A lak\u00e1sban 18-an voltak, az ott tartott rendezv\u00e9ny szervez\u0151j\u00e9vel szemben k\u00fcl\u00f6n feljelent\u00e9st tettek, \u00e9s a r\u00e9sztvev\u0151k ellen is int\u00e9zkedtek.\n\u00a0\u00a0\u00a0\u00a0Vas\u00e1rnap d\u00e9lut\u00e1nra egy mag\u00e1nszem\u00e9ly k\u00f6z\u00f6ss\u00e9gi internetes oldalon ugyancsak a VII. ker\u00fcletbe, egy pincehelyis\u00e9gbe t\u00e1ncestet hirdetett meg, \u00e9s a helysz\u00ednen 25 embert tal\u00e1ltak a rend\u0151r\u00f6k - mondta. Hozz\u00e1tette, a szervez\u0151k ellen k\u00f6zigazgat\u00e1si hat\u00f3s\u00e1gi, a r\u00e9sztvev\u0151k ellen szab\u00e1lys\u00e9rt\u00e9si elj\u00e1r\u00e1st ind\u00edtottak.\n\u00a0\u00a0\u00a0\u00a0A h\u00e9tv\u00e9g\u00e9n is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 149 esetben l\u00e9ptek fel. Az \u00e1tutaz\u00f3kat tavaly szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 13 974-szer int\u00e9zkedtek.\n\u00a0\u00a0\u00a0\u00a0Az elm\u00falt h\u00e9tv\u00e9g\u00e9n 16 744 ilyen korl\u00e1toz\u00f3 int\u00e9zked\u00e9st rendeltek el, jelenleg 43 961-en vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 4438-an v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - ismertette az alezredes.\nMTI 2021. m\u00e1rcius 22.\n\u00a0\n\n"}]