[{"date": "2021-03-19 14:04", "url": "https://koronavirus.gov.hu/cikkek/szijjarto-nyolc-szazalekkal-nott-az-elelmiszeripar-termelesi-erteke-tavaly", "h1": "Szijj\u00e1rt\u00f3: nyolc sz\u00e1zal\u00e9kkal n\u0151tt az \u00e9lelmiszeripar termel\u00e9si \u00e9rt\u00e9ke tavaly", "body": "\nA koronav\u00edrus-j\u00e1rv\u00e1ny okozta k\u00fcl\u00f6nleges megpr\u00f3b\u00e1ltat\u00e1sok ellen\u00e9re is er\u0151s maradt a hazai \u00e9lelmiszeripar, amelynek termel\u00e9si \u00e9rt\u00e9ke nyolc sz\u00e1zal\u00e9kkal n\u0151tt tavaly - hangs\u00falyozta a k\u00fclgazdas\u00e1gi \u00e9s k\u00fcl\u00fcgyminiszter p\u00e9nteken Mosonmagyar\u00f3v\u00e1ron, ahol versenyk\u00e9pess\u00e9g-n\u00f6vel\u0151 t\u00e1mogat\u00e1si okiratot adott \u00e1t az \u00d3v\u00e1rtej Zrt.-nek.\n\n\nSzijj\u00e1rt\u00f3 P\u00e9ter elmondta, hogy az ipar\u00e1g 147 ezer embernek ad munk\u00e1t.\n\u00a0\u00a0\u00a0\u00a0Hozz\u00e1tette, hogy a beruh\u00e1z\u00e1s\u00f6szt\u00f6nz\u00e9si program r\u00e9szek\u00e9nt az \u00e9lelmiszeriparban 163 beruh\u00e1z\u00e1s val\u00f3sul meg 84 milli\u00e1rd forint \u00e9rt\u00e9kben.\n\u00a0\u00a0\u00a0\u00a0Elmondta, hogy a 2013 \u00f3ta olasz tulajdonban l\u00e9v\u0151 \u00d3v\u00e1rtej Zrt. 1,1 milli\u00e1rd forint \u00e9rt\u00e9kben \u00e9p\u00edt egy 1200 n\u00e9gyzetm\u00e9teres csarnokot \u00e9s szerez be olyan g\u00e9peket, amelyekkel h\u00fasz sz\u00e1zal\u00e9kkal tudja n\u00f6velni kapacit\u00e1s\u00e1t. A fejleszt\u00e9ssel - amelyet az \u00e1llam 294 milli\u00f3 forinttal t\u00e1mogat - 135 ember munkahely\u00e9t v\u00e9dik meg.\n\u00a0\u00a0\u00a0\u00a0A kor\u00e1bbi fejleszt\u00e9sekkel a c\u00e9g az elm\u00falt h\u00e1rom \u00e9vben megdupl\u00e1zta a feldolgozott tej mennyis\u00e9g\u00e9t, ma m\u00e1r t\u00f6bb mint negyven tehen\u00e9szetb\u0151l sz\u00e1ll\u00edtj\u00e1k az \u00fczembe a tejet, a k\u00e9sz sajtok 94 sz\u00e1zal\u00e9k\u00e1t pedig export\u00e1lj\u00e1k - f\u0171zte hozz\u00e1.\nSzijj\u00e1rt\u00f3 P\u00e9ter kit\u00e9rt arra is, hogy az olasz v\u00e1llalatok a hetedik legnagyobb beruh\u00e1z\u00f3i k\u00f6z\u00f6ss\u00e9g Magyarorsz\u00e1gon \u00e9s Olaszorsz\u00e1g az \u00f6t\u00f6dik legfontosabb kereskedelmi partnere Magyarorsz\u00e1gnak.\n\u00a0\u00a0\u00a0\u00a0A k\u00e9t orsz\u00e1g k\u00f6z\u00f6tti kereskedelmi forgalom tavaly majdnem el\u00e9rte a t\u00edzmilli\u00e1rd eur\u00f3t.\n\nA t\u00e1rcavezet\u0151 besz\u00e9lt arr\u00f3l is, hogy Gy\u0151r-Moson-Sopron megy\u00e9ben 63 beruh\u00e1z\u00e1s val\u00f3sul meg a versenyk\u00e9pess\u00e9g-n\u00f6vel\u0151 t\u00e1mogat\u00e1s seg\u00edts\u00e9g\u00e9vel mintegy 45 milli\u00e1rd forint \u00e9rt\u00e9kben, amellyel a megye tov\u00e1bb er\u0151s\u00edti poz\u00edci\u00f3j\u00e1t.\n\u00a0\u00a0\u00a0\u00a0Gy\u0151r-Moson-Sopron megye az egy f\u0151re jut\u00f3 gazdas\u00e1gi teljes\u00edtm\u00e9nyt tekintve az els\u0151 helyen \u00e1ll az orsz\u00e1gban - tette hozz\u00e1.\nSzijj\u00e1rt\u00f3 P\u00e9ter eml\u00e9keztetett arra is, hogy a koronav\u00edrus-j\u00e1rv\u00e1ny eg\u00e9szs\u00e9g\u00fcgyi \u00e9s gazdas\u00e1gi kih\u00edv\u00e1s el\u00e9 \u00e1ll\u00edtotta az orsz\u00e1got, amelyre a korm\u00e1ny \"rendk\u00edv\u00fcli v\u00e1laszokat\" adott. Ennek nyom\u00e1n beruh\u00e1z\u00e1si rekordot d\u00f6nt\u00f6tt tavaly Magyarorsz\u00e1g: 1494 v\u00e1llalat k\u00f6telezte el mag\u00e1t fejleszt\u00e9sek mellett, annyian dolgoznak ma, mint a j\u00e1rv\u00e1ny el\u0151tt \u00e9s a m\u00e1sodik legjobb oltotts\u00e1gi mutat\u00f3val rendelkezik Magyarorsz\u00e1g az Eur\u00f3pai Uni\u00f3ban - sorolta.\nNagy Istv\u00e1n agr\u00e1rminiszter, a t\u00e9rs\u00e9g orsz\u00e1ggy\u0171l\u00e9si k\u00e9pvisel\u0151je azt hangs\u00falyozta, hogy 4,8 sz\u00e1zal\u00e9kra b\u0151v\u00fclt az agr\u00e1rkibocs\u00e1t\u00e1s tavaly a neh\u00e9z \u00e9v ellen\u00e9re is, az exportt\u00f6bletet pedig 2,3 sz\u00e1zal\u00e9kkal tudt\u00e1k fokozni.\n\u00a0\u00a0\u00a0\u00a0Hangs\u00falyozta, hogy a magyar agr\u00e1r- \u00e9s \u00e9lelmiszeripar strat\u00e9giai \u00e1gazatt\u00e1 tudott v\u00e1lni, \"Eur\u00f3p\u00e1ban nincs olyan teljes\u00edtm\u00e9ny, mint n\u00e1lunk\". Hozz\u00e1tette, hogy fontosak a beruh\u00e1z\u00e1sok \u00e9s az azokra val\u00f3 \u00f6szt\u00f6nz\u00e9s is, mert \u00edgy meg lehet \u0151rizni a munkahelyeket.\n\n\u00a0\u00a0\u00a0\u00a0Carlo Volpe, az \u00d3v\u00e1rtej Zrt. c\u00e9gvezet\u0151je arr\u00f3l besz\u00e9lt, hogy a v\u00e1llalat els\u0151sorban a vend\u00e9gl\u00e1t\u00f3ipar sz\u00e1m\u00e1ra gy\u00e1rtott sajtokat, f\u0151k\u00e9nt mozzarell\u00e1t, de az \u00e9ttermek bez\u00e1r\u00e1s\u00e1val megrendel\u00e9sei visszaestek.\n\u00a0\u00a0\u00a0\u00a0A most indul\u00f3 beruh\u00e1z\u00e1ssal \u00e9s a term\u00e9kek kor\u00e1bbi \u00e1talak\u00edt\u00e1s\u00e1val a legmodernebb technol\u00f3gi\u00e1kat haszn\u00e1lva tudnak t\u00f6bb \u00e9s eg\u00e9szs\u00e9ges term\u00e9ket el\u0151\u00e1ll\u00edtani.\nEnzo Panizzi, az \u00d3v\u00e1rtej Zrt.-t tulajdonl\u00f3 olasz Valcolatte c\u00e9gcsoport tulajdonosa azt mondta, hogy a c\u00e9gcsoport bev\u00e9tele \u00e9ves szinten mintegy 150 milli\u00f3 eur\u00f3 \u00e9s \u00f6tsz\u00e1z embert foglalkoztatnak. Sz\u00e1ll\u00edtanak term\u00e9keket a K\u00f6zel- \u00e9s a T\u00e1vol-Keletre, valamint \u00c9szak-Amerik\u00e1ba is.\n\u00a0\u00a0\u00a0\u00a0Hozz\u00e1tette, hogy a mosonmagyar\u00f3v\u00e1ri \u00fczem kapacit\u00e1s\u00e1nak n\u00f6veked\u00e9s\u00e9vel ezek a term\u00e9kek is alkalmasak lehetnek arra, hogy ezekbe a r\u00e9gi\u00f3kba sz\u00e1ll\u00edtsanak.\nAz \u00d3v\u00e1rtej Zrt. jogel\u0151dj\u00e9t, a Magyar Kir\u00e1lyi Tejgazdas\u00e1gi \u00c1llom\u00e1st 1903-ban alap\u00edtott\u00e1k. A c\u00e9g 2013-ban lett az olaszorsz\u00e1gi Emilia-Romagna tartom\u00e1nyban tal\u00e1lhat\u00f3 Valcolatte sajtkonzorcium tagja. Mozzarella gy\u00e1rt\u00f3sorukat 2015-ban adt\u00e1k \u00e1t.\n\u00a0\u00a0\u00a0\u00a0Az \u00d3v\u00e1rtej Zrt. exportj\u00e1nak 95 sz\u00e1zal\u00e9ka Eur\u00f3p\u00e1ba ir\u00e1nyul, az exportb\u00f3l sz\u00e1rmaz\u00f3 bev\u00e9tele 2019-ben el\u00e9rte a 13,9 milli\u00e1rd forintot, 2,5 milli\u00e1rd forinttal t\u00f6bbet, mint az azt megel\u0151z\u0151 \u00e9vben.\n\u00a0\u00a0\u00a0\u00a0\u00d6ssz\u00e1rbev\u00e9tele pedig 2019-ben 14 milli\u00e1rd 572 milli\u00f3 forint volt, 2,4 milli\u00e1rd forinttal t\u00f6bb, mint 2018-ban. Ad\u00f3zott eredm\u00e9nye 125,8 milli\u00f3 forint volt, 425,5 milli\u00f3 forinttal kevesebb, mint 2018-ban.\n\n\nMTI 2021. m\u00e1rcius 19.\n\n"}]