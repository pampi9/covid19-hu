[{"date": "2021-03-17 14:57", "url": "https://koronavirus.gov.hu/cikkek/fiatalok-jovedelemado-mentessegerol-targyalt-az-orszaggyules", "h1": "A fiatalok j\u00f6vedelemad\u00f3-mentess\u00e9g\u00e9r\u0151l t\u00e1rgyalt az Orsz\u00e1ggy\u0171l\u00e9s", "body": "\nA 25 \u00e9v alattiak 2022-t\u0151l bevezetend\u0151 szja-mentess\u00e9ge a gazdas\u00e1g-\u00fajraind\u00edt\u00e1si akci\u00f3terv egyik int\u00e9zked\u00e9se, c\u00e9lja a fiatalok anyagi mozg\u00e1ster\u00e9nek n\u00f6vel\u00e9se \u00e9s a munkav\u00e1llal\u00e1s el\u0151seg\u00edt\u00e9se. A korm\u00e1nyzati javaslatot a szerdai napon kezdt\u00e9k t\u00e1rgyalni az Orsz\u00e1ggy\u0171l\u00e9sben.\u00a0\n\n\nA csal\u00e1dt\u00e1mogat\u00e1si rendszer eddig hi\u00e1nyz\u00f3 darabjak\u00e9nt besz\u00e9lt a 25 \u00e9v alatti fiatalok szem\u00e9lyi j\u00f6vedelemad\u00f3-mentess\u00e9g\u00e9r\u0151l az ad\u00f3t\u00f6rv\u00e9nyek ehhez sz\u00fcks\u00e9ges m\u00f3dos\u00edt\u00e1s\u00e1nak \u00e1ltal\u00e1nos vit\u00e1j\u00e1ban Nov\u00e1k Katalin csal\u00e1dok\u00e9rt felel\u0151s t\u00e1rca n\u00e9lk\u00fcli miniszter.\n\u00a0\u00a0\u00a0\u00a0Hangs\u00falyozta: a korm\u00e1nyzat a fogantat\u00e1st\u00f3l t\u00e1mogatja a gyermeknevel\u00e9st, ezzel az elemmel pedig \u00e9ppen a dolgoz\u00f3, csal\u00e1dalap\u00edt\u00e1s el\u0151tt \u00e1ll\u00f3 fiatalok anyagi mozg\u00e1ster\u00e9t k\u00edv\u00e1nj\u00e1k n\u00f6velni.\n\u00a0\u00a0\u00a0\u00a0Hangs\u00falyozta: az int\u00e9zked\u00e9s c\u00e9lja, hogy \u00f6szt\u00f6n\u00f6zz\u00e9k, b\u00e1tor\u00edts\u00e1k a koroszt\u00e1ly tagjainak munkav\u00e1llal\u00e1s\u00e1t, seg\u00edts\u00e9k saj\u00e1t l\u00e1bra \u00e1ll\u00e1sukat, n\u00f6velj\u00e9k biztons\u00e1g\u00e9rzet\u00fcket.\nNov\u00e1k Katalin elmondta: az int\u00e9zked\u00e9s k\u00f6lts\u00e9gvet\u00e9si vonzata \u00e9vi 130-150 milli\u00e1rd forint. Ez nem kiad\u00e1s, sokkal ink\u00e1bb befektet\u00e9s a j\u00f6v\u0151be - fogalmazott.\n\u00a0\u00a0\u00a0\u00a0A korm\u00e1nyzat csal\u00e1dokat \u00e9s fiatalokat t\u00e1mogat\u00f3 int\u00e9zked\u00e9seit sorolva a miniszter kiemelte: a fiatalok\u00a0szja-mentess\u00e9ge szinte vil\u00e1gszerte egyed\u00fcl\u00e1ll\u00f3 eszk\u00f6z, hiszen csak Lengyelorsz\u00e1g alkalmazza ezt a munk\u00e1b\u00f3l szerzett bev\u00e9telekre.\n\u00a0\u00a0\u00a0\u00a0Hozz\u00e1tette: a brutt\u00f3 \u00e1tlagkereset szintj\u00e9ig ig\u00e9nybe vehet\u0151 kedvezm\u00e9ny havi 40 ezer forintos megtakar\u00edt\u00e1st jelenthet a magyar fiatalok sz\u00e1m\u00e1ra.\nNov\u00e1k Katalin a korm\u00e1nyzat c\u00e9ljai k\u00f6z\u00f6tt eml\u00edtette a munk\u00e1val szerzett j\u00f6vedelmek min\u00e9l kisebb m\u00e9rt\u00e9k\u0171 ad\u00f3ztat\u00e1s\u00e1t, ak\u00e1rcsak azt, hogy a fiatalok k\u00f6z\u00fcl m\u00e9g t\u00f6bben \u00e9rezzenek kedvet ahhoz, hogy ak\u00e1r a tanul\u00e1s mellett is munk\u00e1ba \u00e1lljanak.\n\u00a0\u00a0\u00a0\u00a0A miniszter megjegyezte: napjainkban egymilli\u00f3n\u00e1l t\u00f6bben tartoznak a 15-25 \u00e9v k\u00f6z\u00f6tti koroszt\u00e1lyba, k\u00f6z\u00fcl\u00fck minden m\u00e1sodik v\u00e9gez valamilyen rendszeress\u00e9ggel munk\u00e1t, rendszeresen 280 ezren dolgoznak; ut\u00f3bbiak t\u00e1bora t\u00edz \u00e9v alatt a negyed\u00e9vel n\u0151tt.\n\u00a0\u00a0\u00a0\u00a0Megeml\u00edtette: annak \u00e9rdek\u00e9ben, hogy a minim\u00e1lisra cs\u00f6kkents\u00e9k az \u00e9rintettek adminisztr\u00e1ci\u00f3s terheit, automatikusan \u00e9rv\u00e9nyes\u00edtik a kedvezm\u00e9nyt.\n\n\u00a0\n\n"}]