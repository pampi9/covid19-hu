[{"date": "2021-03-30 15:17", "url": "https://koronavirus.gov.hu/cikkek/gyorgy-istvan-ezekben-az-orakban-lepi-beoltottak-szama-ketmilliot", "h1": "Gy\u00f6rgy Istv\u00e1n: ezekben az \u00f3r\u00e1kban l\u00e9pi \u00e1t a beoltottak sz\u00e1ma a k\u00e9tmilli\u00f3t", "body": "\nEzekben az \u00f3r\u00e1kban l\u00e9pi \u00e1t a k\u00e9tmilli\u00f3t a beoltottak sz\u00e1ma, a magyar lakoss\u00e1gnak m\u00e1r t\u00f6bb mint h\u00fasz sz\u00e1zal\u00e9k\u00e1t beoltott\u00e1k, messze az uni\u00f3s \u00e1tlag f\u00f6l\u00f6tt vagyunk, amely csak 10,6 sz\u00e1zal\u00e9k - k\u00f6z\u00f6lte a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra, az orsz\u00e1gos olt\u00e1si munkacsoport vezet\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n.\n\n\nGy\u00f6rgy Istv\u00e1n elmondta, v\u00e1rhat\u00f3an \u00e1prilis 1-j\u00e9n, 2-\u00e1n \u00e9s 3-\u00e1n oltj\u00e1k be azokat az \u00f3vodai, \u00e1ltal\u00e1nos iskolai \u00e9s gimn\u00e1ziumi pedag\u00f3gusokat, akik m\u00e1rcius 24-\u00e9ig regisztr\u00e1ltak a koronav\u00edrus elleni vakcin\u00e1ra.\n\u00a0\u00a0\u00a0\u00a0Hozz\u00e1tette, ezek a pedag\u00f3gusok m\u00e1r kedden megkaphatj\u00e1k az sms-t az olt\u00e1s v\u00e1rhat\u00f3 id\u0151pontj\u00e1r\u00f3l \u00e9s helysz\u00edn\u00e9r\u0151l, amely a regisztr\u00e1ci\u00f3 sor\u00e1n megadott lakc\u00edmhez rendelt k\u00f3rh\u00e1zi olt\u00f3pont lesz.\n\u00a0\u00a0\u00a0\u00a0H\u00e1rom napon \u00e1t 101 k\u00f3rh\u00e1zban 426 olt\u00f3ponton v\u00e1rj\u00e1k majd a pedag\u00f3gusokat reggel h\u00e9t \u00e9s este h\u00e9t \u00f3ra k\u00f6z\u00f6tt, akiket a mai napon \u00e9rkezett Pfizer vakcina-sz\u00e1ll\u00edtm\u00e1nyb\u00f3l oltanak be -k\u00f6z\u00f6lte. Hozz\u00e1f\u0171zte, ebb\u0151l is l\u00e1tszik, \"mennyire kicentizett a vakcinagazd\u00e1lkod\u00e1s, nem tudunk el\u0151h\u00fazni a kalapb\u00f3l \u00e9s nem l\u00e9tez\u0151 rakt\u00e1rakb\u00f3l vakcin\u00e1kat\".\nGy\u00f6rgy Istv\u00e1n arra k\u00e9rte a pedag\u00f3gusokat, hogy az olt\u00e1sra pontosan \u00e9rkezzenek, \u00e9s ha tehetik, vigy\u00e9k magukkal a kit\u00f6lt\u00f6tt nyilatkozatot, amelyet a koronavirus.gov.hu oldalr\u00f3l tudnak let\u00f6lteni.\nLink: https://koronavirus.gov.hu/cikkek/hozzajarulo-nyilatkozat-nyomtassa-ki-toltse-ki-es-vigye-magaval-az-oltasra\n\u00a0\u00a0\u00a0\u00a0Hozz\u00e1tette, ha valaki m\u00e1r megkapta az olt\u00e1st, nincs tennival\u00f3ja. Ha az olt\u00e1sra megadott id\u0151pontban vagy helysz\u00ednen nem tud megjelenni, illetve az elm\u00falt h\u00e1rom h\u00f3napban volt m\u00e1r koronav\u00edrusos, akkor sincs teend\u0151je, az olt\u00e1st k\u00e9s\u0151bb fogja megkapni.\nKiemelte, hogy a pedag\u00f3gusok m\u00e1sodik \u00fctemben t\u00f6rt\u00e9n\u0151 olt\u00e1s\u00e1t a h\u00fasv\u00e9t ut\u00e1ni h\u00e9ten, \u00e1prilis 8. \u00e9s 10. k\u00f6z\u00f6tt tervezik; erre h\u00e9tf\u0151 \u00e9jf\u00e9lig lehetett regisztr\u00e1lni. Abban a k\u00f6rben az \u00f3vodai, az \u00e1ltal\u00e1nos iskolai \u00e9s a gimn\u00e1ziumi pedag\u00f3gusok mellett a b\u00f6lcs\u0151dei alkalmazottakat \u00e9s a szakk\u00e9pz\u00e9sben dolgoz\u00f3kat is oltj\u00e1k majd.\nGy\u00f6rgy Istv\u00e1n kiemelte: mindenkit be fognak oltani, \"aki h\u00e9tf\u0151 \u00e9jf\u00e9lig a regisztr\u00e1ci\u00f3j\u00e1t \u00e9rv\u00e9nyesen \u00e9s eredm\u00e9nyesen megtette\".\nHangs\u00falyozta azt is, ezekben az \u00f3r\u00e1kban \u00e9rj\u00fck el a k\u00e9tmilli\u00f3 beoltottat, ami a magyar lakoss\u00e1g t\u00f6bb mint h\u00fasz sz\u00e1zal\u00e9k\u00e1t jelenti. Ezzel az \u00e1toltotts\u00e1ggal egyes nemzetk\u00f6zi kimutat\u00e1sok szerint az els\u0151, m\u00edg m\u00e1s kimutat\u00e1s szerint a m\u00e1sodik helyen \u00e1llunk az Eur\u00f3pai Uni\u00f3ban - mondta, hozz\u00e1t\u00e9ve, hogy az\u00a0 uni\u00f3s \u00e1toltotts\u00e1gi \u00e1tlag 10,6 sz\u00e1zal\u00e9k.\nGy\u00f6rgy Istv\u00e1n elmondta azt is, hogy a heti olt\u00e1ssz\u00e1mot az el\u0151z\u0151 h\u00e9ten volt a legnagyobb, ami csaknem 540 ezer - els\u0151 \u00e9s m\u00e1sodik - olt\u00e1st jelent. \"Annyi vakcina tov\u00e1bbra sincs az orsz\u00e1gba, hogy r\u00f6vid id\u0151 alatt mindenkit be tudjunk oltani, aki k\u00e9rte\" - sz\u00f6gezte le.\n\u00a0\u00a0\u00a0\u00a0Besz\u00e9lt arr\u00f3l is, hogy az eddig regisztr\u00e1lt 3,7 milli\u00f3 emberb\u0151l mintegy m\u00e1sf\u00e9lmilli\u00f3 a hatvan \u00e9v f\u00f6l\u00f6ttiek sz\u00e1ma, \u00e9s ennek a korcsoportnak a 78 sz\u00e1zal\u00e9ka m\u00e1r be van oltva.\n\u00a0\u00a0\u00a0\u00a0Gy\u00f6rgy Istv\u00e1n jelezte: folytat\u00f3dik a regisztr\u00e1lt id\u0151sek \u00e9s a kr\u00f3nikus betegs\u00e9ggel \u00e9l\u0151k olt\u00e1sa is, r\u00e9szben a kedden \u00e9rkezett Pfizer-sz\u00e1ll\u00edtm\u00e1nyb\u00f3l, r\u00e9szben a frissen felszabad\u00edtott Szputnyik-adagb\u00f3l. K\u00e9t kor\u00e1bbi Szputnyik-sz\u00e1ll\u00edtm\u00e1nyb\u00f3l csaknem 280 ezer adagot sz\u00e1ll\u00edtanak ki els\u0151 olt\u00e1sra a k\u00f3rh\u00e1zi olt\u00f3pontokra, ahov\u00e1 a h\u00e1ziorvosok utalhatj\u00e1k be a regisztr\u00e1lt id\u0151seket \u00e9s kr\u00f3nikus betegeket.\nOrsz\u00e1gos \u00e1tlagban praxisonk\u00e9nt 54 ember k\u00f6zponti olt\u00f3helyre t\u00f6rt\u00e9n\u0151 bek\u00fcld\u00e9s\u00e9re van lehet\u0151s\u00e9g\u00fck a h\u00e1ziorvosoknak. Ezekre az olt\u00e1sokra h\u00fasv\u00e9t alatt is sor ker\u00fclhet, mert az olt\u00f3pontok akkor is m\u0171k\u00f6dnek - mondta.\n\u00a0\u00a0\u00a0\u00a0A h\u00e1ziorvosoknak ezen fel\u00fcl a cs\u00fct\u00f6rt\u00f6k\u00f6n \u00e9rkezett AstraZeneca-olt\u00f3anyagb\u00f3l 20 300 adagot adnak ki, amely 2 030 h\u00e1ziorvosnak jelent egy-egy ampulla beadhat\u00f3 olt\u00f3anyagot, amellyel t\u00edz-t\u00edz embert tudnak beoltani.\n\u00a0\u00a0\u00a0\u00a0A h\u00e9tf\u0151n \u00e9rkezett Moderna-vakcin\u00e1b\u00f3l 68 400 adagot els\u0151k\u00f6r\u00f6s, 13 200 adagot m\u00e1sodik k\u00f6r\u00f6s olt\u00e1sra adnak ki a h\u00e1ziorvosoknak.\n\u00a0\u00a0\u00a0\u00a0A h\u00e1ziorvosok ezen a h\u00e9ten m\u00e1r beadj\u00e1k a m\u00e1sodik adagot is az egy h\u00f3napja a k\u00ednai Sinopharm vakcin\u00e1val beoltott embereknek - ismertette.\nGy\u00f6rgy Istv\u00e1n eml\u00e9keztetett, hogy a honv\u00e9ds\u00e9gi olt\u00f3buszok is munk\u00e1ba \u00e1lltak m\u00e1r, az elm\u00falt h\u00e1rom napban f\u00e9lezer regisztr\u00e1ltat oltottak be N\u00f3gr\u00e1d megyei kistelep\u00fcl\u00e9seken. \"Nagyon j\u00f3k a tapasztalataink, az oltand\u00f3k \u00f6r\u00f6mmel veszik, hogy a legkisebb telep\u00fcl\u00e9sekre is eljut a vakcina\" - mondta.\n\u00a0\u00a0\u00a0\u00a0Gy\u00f6rgy Istv\u00e1n az olt\u00e1si munkacsoport vezet\u0151jek\u00e9nt megk\u00f6sz\u00f6nte mindazok munk\u00e1j\u00e1t, akik az olt\u00e1sban r\u00e9szt vesznek.\n\u00a0\u00a0\u00a0\u00a0\"L\u00e1thatjuk, hogy a magyar olt\u00e1si program sokak szem\u00e9t sz\u00farja\" - fogalmazott. Nemcsak az olt\u00e1s megszervez\u00e9s\u00e9hez sz\u00fcks\u00e9ges honlapok vannak folyamatos t\u00e1mad\u00e1s alatt, hanem \"az eg\u00e9sz olt\u00e1st \u00fagy kell megszervezni, hogy a baloldal naponta \u00e1lh\u00edrekkel, hazugs\u00e1gokkal \u00e9s az olt\u00e1s ellen hangol\u00f3 politikai nyilatokkal t\u00f6mi az emberek fej\u00e9t\" - jelentette ki.\n\u00a0\u00a0\u00a0\u00a0\u00d6r\u00f6mteli viszont az - folytatta -, hogy egyre t\u00f6bben ismerik fel, a j\u00e1rv\u00e1nyb\u00f3l csak \u00f6sszefog\u00e1ssal \u00e9s a megfelel\u0151 ar\u00e1ny\u00fa \u00e1toltotts\u00e1ggal lehet kiker\u00fclni.\n\nMTI 2021. m\u00e1rcius 30.\n\n"}]