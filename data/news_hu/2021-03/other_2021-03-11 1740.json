[{"date": "2021-03-11 17:40", "url": "https://koronavirus.gov.hu/cikkek/szijjarto-tesztek-gyartasaban-fog-egyuttmukodni-magyarorszag-egy-izraeli-vallalattal", "h1": "Szijj\u00e1rt\u00f3: tesztek gy\u00e1rt\u00e1s\u00e1ban fog egy\u00fcttm\u0171k\u00f6dni Magyarorsz\u00e1g egy izraeli v\u00e1llalattal", "body": "\nKisz\u00e9les\u00edti Magyarorsz\u00e1g a tavaly beind\u00edtott egy\u00fcttm\u0171k\u00f6d\u00e9s\u00e9t egy izraeli v\u00e1llalattal, \u00e9s ennek k\u00f6sz\u00f6nhet\u0151en a j\u00f6v\u0151ben m\u00e1r koronav\u00edrusteszteket is fognak gy\u00e1rtani Magyarorsz\u00e1gon - t\u00e1j\u00e9koztatta az MTI-t cs\u00fct\u00f6rt\u00f6k\u00f6n Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter Jeruzs\u00e1lemb\u0151l.\n\n\nMivel a koronav\u00edrusnak v\u00e1rhat\u00f3an \u00faj mut\u00e1ci\u00f3i fognak megjelenni, illetve nem vil\u00e1gos, hogy a v\u00e9d\u0151olt\u00e1sok mennyi ideig adnak immunit\u00e1st, a j\u00f6v\u0151ben is biztosan sz\u00fcks\u00e9g lesz nagy mennyis\u00e9gben j\u00f3 min\u0151s\u00e9g\u0171 tesztekre - mondta el a miniszter.\n\u00a0\u00a0\u00a0\u00a0Ez az izraeli v\u00e1llalat tavaly tavasszal m\u00e1r megkezdte Magyarorsz\u00e1gon cs\u00facstechnol\u00f3gi\u00e1j\u00fa l\u00e9legeztet\u0151g\u00e9pek gy\u00e1rt\u00e1s\u00e1t - tette hozz\u00e1 Szijj\u00e1rt\u00f3 P\u00e9ter, kiemelve, hogy a magyar-izraeli korm\u00e1nyzati \u00f6sszefog\u00e1ssal \u00e9s t\u00e1mogat\u00e1ssal a j\u00e1rv\u00e1nyellenes k\u00fczdelem szempontj\u00e1b\u00f3l egy \u00fajabb fontos eszk\u00f6z tekintet\u00e9ben siker\u00fclt megszerezni a gy\u00e1rt\u00e1si k\u00e9pess\u00e9get.\n\u00a0\u00a0\u00a0\u00a0Az izraeli partner t\u00f6bbf\u00e9le koronav\u00edrustesztet - PCR-teszteket, gyorsteszteket - gy\u00e1rt, illetve el\u0151\u00e1ll\u00edt egy\u00e9b, nem a koronav\u00edrus, hanem m\u00e1s l\u00e9g\u00fati betegs\u00e9gek kimutat\u00e1s\u00e1ra szolg\u00e1l\u00f3 teszteket is. Most megkezdik az egy\u00fcttm\u0171k\u00f6d\u00e9st a c\u00e9ggel annak \u00e9rdek\u00e9ben, hogy a tesztek gy\u00e1rt\u00e1sa is megkezd\u0151dhessen Magyarorsz\u00e1gon - mondta Szijj\u00e1rt\u00f3 P\u00e9ter.\n\u00a0\u00a0\u00a0\u00a0Kiemelte, hogy a j\u00e1rv\u00e1ny sor\u00e1n azok az orsz\u00e1gok tudj\u00e1k a leghat\u00e9konyabban megv\u00e9deni magukat, amelyek saj\u00e1t maguk k\u00e9pesek el\u0151\u00e1ll\u00edtani az \u00e9letment\u0151 eszk\u00f6z\u00f6ket. Ez\u00e9rt volt nagy jelent\u0151s\u00e9ge annak, hogy tavaly ez az izraeli v\u00e1llalat magyarorsz\u00e1gi \u00fczem\u00e9ben is beind\u00edtotta l\u00e9legeztet\u0151g\u00e9peinek gy\u00e1rt\u00e1s\u00e1t, \u00e9s mintegy ezer k\u00e9sz\u00fcl\u00e9ket m\u00e1r a magyar korm\u00e1ny r\u00e9sz\u00e9re is el\u0151\u00e1ll\u00edtott.\n\nMTI 2021. m\u00e1rcius 11.\n\n"}]