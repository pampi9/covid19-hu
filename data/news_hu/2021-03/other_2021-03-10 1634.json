[{"date": "2021-03-10 16:34", "url": "https://koronavirus.gov.hu/cikkek/elrendeltek-gyogyszerrel-kereskedo-orvos-es-tarsa-bunugyi-felugyeletet", "h1": "Elrendelt\u00e9k a gy\u00f3gyszerrel keresked\u0151 orvos \u00e9s t\u00e1rsa b\u0171n\u00fcgyi fel\u00fcgyelet\u00e9t", "body": "\nElrendelte a b\u00edr\u00f3s\u00e1g a gyan\u00fa szerint koronav\u00edrus-gy\u00f3gyszerekkel keresked\u0151 orvos \u00e9s t\u00e1rsa b\u0171n\u00fcgyi fel\u00fcgyelet\u00e9t - t\u00e1j\u00e9koztatta a F\u0151v\u00e1rosi F\u0151\u00fcgy\u00e9szs\u00e9g szerd\u00e1n az MTI-t.\n\n\nAzt \u00edrt\u00e1k: az orvost \u00e9s a b\u0171ncselekm\u00e9nnyel megalapozottan gyan\u00fas\u00edthat\u00f3 t\u00e1rsait febru\u00e1r 18-\u00e1n fogt\u00e1k el. A kihallgatott \u00f6t gyan\u00fas\u00edtott k\u00f6z\u00fcl a veszteget\u00e9s min\u0151s\u00edtett b\u0171ntett\u00e9vel, foglalkoz\u00e1s k\u00f6r\u00e9ben elk\u00f6vetett sz\u00e1nd\u00e9kos vesz\u00e9lyeztet\u00e9ssel \u00e9s sikkaszt\u00e1ssal gyan\u00fas\u00edtott orvos letart\u00f3ztat\u00e1s\u00e1t, valamint a gy\u00f3gyszerek \u00e9rt\u00e9kes\u00edt\u00e9s\u00e9ben k\u00f6zrem\u0171k\u00f6d\u0151 n\u0151 b\u0171n\u00fcgyi fel\u00fcgyelet al\u00e1 helyez\u00e9s\u00e9t kezdem\u00e9nyezte az \u00fcgy\u00e9szs\u00e9g.\n\u00a0\u00a0\u00a0\u00a0Az orvos \u00e9s t\u00e1rsa az els\u0151 fok\u00fa b\u00edr\u00f3s\u00e1g d\u00f6nt\u00e9se szerint eddig szabadl\u00e1bon v\u00e9dekezhetett, de a m\u00e1sodfokon elj\u00e1r\u00f3 F\u0151v\u00e1rosi T\u00f6rv\u00e9nysz\u00e9k - \u00fcgy\u00e9szi fellebbez\u00e9sre - mindkett\u0151j\u00fcket n\u00e9gy h\u00f3napra b\u0171n\u00fcgyi fel\u00fcgyelet al\u00e1 helyezte. A gyan\u00fas\u00edtottak nem hagyhatj\u00e1k el otthonukat \u00e9s nyomk\u00f6vet\u0151t kell viselni\u00fck - k\u00f6z\u00f6lt\u00e9k.\n\u00a0\u00a0\u00a0\u00a0Az \u00fcgy\u00e9szs\u00e9g kor\u00e1bban arr\u00f3l t\u00e1j\u00e9koztatott, hogy a budapesti k\u00f3rh\u00e1zban dolgoz\u00f3 orvosnak hozz\u00e1f\u00e9r\u00e9se volt a koronav\u00edrussal fert\u0151z\u00f6tt betegek kezel\u00e9s\u00e9re szolg\u00e1l\u00f3 olyan gy\u00f3gyszerekhez, amelyeket kiz\u00e1r\u00f3lag az int\u00e9zm\u00e9nyben, szoros orvosi fel\u00fcgyelet mellett adhatnak a betegeknek. A megalapozott gyan\u00fa szerint azonban az orvos - egy kor\u00e1bbi p\u00e1ciens\u00e9nek k\u00f6zrem\u0171k\u00f6d\u00e9s\u00e9vel - ilyen gy\u00f3gyszereket rendszeres haszonszerz\u00e9sre t\u00f6rekedve, jogellenesen \u00e9rt\u00e9kes\u00edtett.\n\u00a0\u00a0\u00a0\u00a0Ezzel cs\u00f6kkentette az int\u00e9zm\u00e9ny k\u00e9szlet\u00e9t, \u00edgy az \u00fcgy\u00e9szs\u00e9g szerint a k\u00f3rh\u00e1zban kezelt koronav\u00edrusos betegek \u00e9let\u00e9t, eg\u00e9szs\u00e9g\u00e9t k\u00f6zvetlen vesz\u00e9lynek tette ki. M\u00e1sr\u00e9szt azoknak az eg\u00e9szs\u00e9ges, ilyen kezel\u00e9sre nem jogosult embereknek is vesz\u00e9lyeztette az eg\u00e9szs\u00e9g\u00e9t, akiknek ezeket a gy\u00f3gyszereket \u00e9rt\u00e9kes\u00edtette - \u00edrt\u00e1k.\n\n\nMTI 2021. m\u00e1rcius 10.\n\n"}]