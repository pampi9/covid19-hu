[{"date": "2021-03-27 19:19", "url": "https://koronavirus.gov.hu/cikkek/csaladokert-felelos-tarca-nelkuli-miniszter-bolcsodei-dolgozokat-regisztraciora-kerjuk", "h1": "Csal\u00e1dok\u00e9rt Felel\u0151s T\u00e1rca N\u00e9lk\u00fcli Miniszter: A b\u00f6lcs\u0151dei dolgoz\u00f3kat is regisztr\u00e1ci\u00f3ra k\u00e9rj\u00fck h\u00e9tf\u0151ig", "body": "\nA b\u00f6lcs\u0151dei dolgoz\u00f3kat is regisztr\u00e1ci\u00f3ra k\u00e9rj\u00fck h\u00e9tf\u0151ig. H\u00e9tf\u0151 \u00e9jf\u00e9lig regisztr\u00e1lhatnak a b\u00f6lcs\u0151dei dolgoz\u00f3k is a vakcinainfo.gov.hu oldalon az \u00f3vodai \u00e9s iskolai dolgoz\u00f3kkal k\u00f6z\u00f6s kamp\u00e1nyszer\u0171 olt\u00e1sra. Az olt\u00e1s a b\u00f6lcs\u0151dei dolgoz\u00f3k sz\u00e1m\u00e1ra is \u00f6nk\u00e9ntes, viszont sz\u00e1mukra is el\u0151felt\u00e9tel az el\u0151zetes regisztr\u00e1ci\u00f3. Az olt\u00e1s felv\u00e9tele az egyetlen m\u00f3dja annak, hogy a koronav\u00edrus okozta fenyegetetts\u00e9g \u00e9s k\u00e9nyszerhelyzet miel\u0151bb felold\u00f3djon.\n\n\nA Korm\u00e1ny d\u00f6nt\u00e9se \u00e9rtelm\u00e9ben az \u00f3vodai \u00e9s iskolai dolgoz\u00f3k mellett minden b\u00f6lcs\u0151dei ell\u00e1t\u00e1sban dolgoz\u00f3 (szakember \u00e9s egy\u00e9b alkalmazott) is megkaphatja a koronav\u00edrus elleni v\u00e9d\u0151olt\u00e1st.\nAz \u00f6nkorm\u00e1nyzati fenntart\u00e1s\u00fa b\u00f6lcs\u0151d\u00e9kben, mini b\u00f6lcs\u0151d\u00e9kben, csal\u00e1di b\u00f6lcs\u0151d\u00e9kben dolgoz\u00f3knak ehhez mind\u00f6ssze regisztr\u00e1lniuk kell a vakcinainfo.gov.hu oldalon, 2021. m\u00e1rcius 29. (h\u00e9tf\u0151) \u00e9jf\u00e9lig. Az, aki m\u00e1r regisztr\u00e1lt az olt\u00e1sra, annak nincs teend\u0151je.\nA nem \u00f6nkorm\u00e1nyzati fenntart\u00e1s\u00fa b\u00f6lcs\u0151d\u00e9kben, mini b\u00f6lcs\u0151d\u00e9kben, csal\u00e1di b\u00f6lcs\u0151d\u00e9kben vagy munkahelyi b\u00f6lcs\u0151d\u00e9kben dolgoz\u00f3k, amennyiben szeretn\u00e9nek r\u00e9szt venni a szervezett olt\u00e1sban, azt halad\u00e9ktalanul, de legk\u00e9s\u0151bb 2021. m\u00e1rcius 29-e, h\u00e9tf\u0151, 12.00 \u00f3r\u00e1ig jelezni\u00fck kell a munk\u00e1ltat\u00f3juknak is. Ezen t\u00fal, aki m\u00e9g nem regisztr\u00e1lt a vakcinainfo.gov.hu oldalon az legk\u00e9s\u0151bb 2021. m\u00e1rcius 29. h\u00e9tf\u0151 \u00e9jf\u00e9lig tegye meg, hiszen a regisztr\u00e1ci\u00f3 mindenkin\u00e9l az olt\u00e1s el\u0151felt\u00e9tele!\nK\u00e9rj\u00fck a b\u00f6lcs\u0151dei dolgoz\u00f3kat is, hogy a regisztr\u00e1ci\u00f3 sor\u00e1n fokozottan figyeljenek adataik, nev\u00fck, TAJ-sz\u00e1muk, mobiltelefonsz\u00e1muk \u00e9s e-mail c\u00edm\u00fck pontos megad\u00e1s\u00e1ra, hogy regisztr\u00e1ci\u00f3juk \u00e9rv\u00e9nyes legyen \u00e9s SMS-ben \u00e9rtes\u00edteni lehessen \u0151ket. Az olt\u00e1s helysz\u00edne a regisztr\u00e1ci\u00f3kor megadott lakc\u00edmhez rendelt k\u00f3rh\u00e1zi olt\u00f3pont lesz.\n\nAzok a b\u00f6lcs\u0151dei dolgoz\u00f3k, akik betegs\u00e9g miatt nem tudnak r\u00e9szt venni a szervezett olt\u00e1son, lehet\u0151s\u00e9g\u00fck lesz egy k\u00e9s\u0151bb egyeztetett id\u0151pontban felvenni az olt\u00e1st.\n\n\u00a0\u00a0\u00a0\u00a0Kiad\u00f3: Csal\u00e1dok\u00e9rt Felel\u0151s T\u00e1rca N\u00e9lk\u00fcli Miniszter\n\n"}]