[{"date": "2021-03-24 13:03", "url": "https://koronavirus.gov.hu/cikkek/operativ-torzs-ujabb-549-esetben-szegtek-meg-maszkviselesi-szabalyokat", "h1": "Operat\u00edv t\u00f6rzs: \u00fajabb 549 esetben szegt\u00e9k meg a maszkvisel\u00e9si szab\u00e1lyokat", "body": "\nA maszkvisel\u00e9si k\u00f6telezetts\u00e9g elmulaszt\u00e1sa miatt kedden 549 esetben int\u00e9zkedtek a rend\u0151r\u00f6k, a j\u00e1rv\u00e1ny\u00fcgyi k\u00e9sz\u00fclts\u00e9gi id\u0151szak v\u00e9delmi int\u00e9zked\u00e9seir\u0151l sz\u00f3l\u00f3 korm\u00e1nyrendelet szeptember 21-ei hat\u00e1lyba l\u00e9p\u00e9se \u00f3ta pedig m\u00e1r 38 555 ember ellen kellett fell\u00e9pni\u00fck - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151-helyettese a szerdai online sajt\u00f3t\u00e1j\u00e9koztat\u00f3n.\n\nKiss R\u00f3bert elmondta: k\u00f6zter\u00fcleten kedden 540 ember ellen int\u00e9zkedtek, k\u00f6z\u00fcl\u00fck 157-et figyelmeztettek, 213-at megb\u00edrs\u00e1goltak, 170-et pedig feljelentettek.\n\u00a0\u00a0\u00a0\u00a0T\u00f6megk\u00f6zleked\u00e9si eszk\u00f6z\u00f6k\u00f6n \u00e9s a meg\u00e1ll\u00f3kban 6, \u00fczletekben \u00e9s bev\u00e1s\u00e1rl\u00f3k\u00f6zpontokban 3 esetben int\u00e9zkedtek a maszkvisel\u00e9si szab\u00e1lyok megszeg\u00e9se miatt - tette hozz\u00e1.\n\u00a0\u00a0\u00a0\u00a0A boltokra, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 988 rend\u0151ri int\u00e9zked\u00e9s t\u00f6rt\u00e9nt. Ebb\u0151l 305 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 683-ban pedig az \u00fczletek korl\u00e1tozott nyitvatart\u00e1s\u00e1nak, illetve az \u00fczletekben tart\u00f3zkod\u00e1snak a szab\u00e1lyait nem tartott\u00e1k be.\n\u00a0\u00a0\u00a0\u00a0A szab\u00e1lyok be nem tart\u00e1sa miatt egy \u00fczletet ideiglenesen bez\u00e1rattak, de vend\u00e9gl\u00e1t\u00f3helyen nem kellett int\u00e9zkedni\u00fck - mondta.\nKiss R\u00f3bert k\u00f6z\u00f6lte: kedden a kij\u00e1r\u00e1si tilalommal, a csoportosul\u00e1sok \u00e9s gy\u00fclekez\u00e9sek tilalm\u00e1val kapcsolatos szab\u00e1lyok megs\u00e9rt\u00e9se miatt 303 esetben int\u00e9zkedtek a rend\u0151r\u00f6k, a kij\u00e1r\u00e1si korl\u00e1toz\u00e1s, majd az azt felv\u00e1lt\u00f3 kij\u00e1r\u00e1si tilalom tavaly novemberi bevezet\u00e9se \u00f3ta pedig \u00f6sszesen 54 056 hasonl\u00f3 esetben.\n\u00a0\u00a0\u00a0\u00a0Kedden is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 45 esetben l\u00e9ptek fel. Az \u00e1tutaz\u00f3kat tavaly szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 14 065-sz\u00f6r int\u00e9zkedtek.\nKiss R\u00f3bert arr\u00f3l is besz\u00e9lt, hogy egyre t\u00f6bben ker\u00fclnek hat\u00f3s\u00e1gi h\u00e1zi karant\u00e9nba, az elm\u00falt napon 8477 ilyen korl\u00e1toz\u00f3 int\u00e9zked\u00e9st rendeltek el, jelenleg 51 230-an vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 4590-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat.\n\nMTI 2021. m\u00e1rcius 24.\n\n"}]