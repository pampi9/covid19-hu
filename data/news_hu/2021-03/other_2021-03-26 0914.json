[{"date": "2021-03-26 09:14", "url": "https://koronavirus.gov.hu/cikkek/itm-penteken-meg-lehet-jelentkezni-az-egeszsegipari-tamogatasi-programra", "h1": "ITM: p\u00e9nteken m\u00e9g lehet jelentkezni az eg\u00e9szs\u00e9gipari t\u00e1mogat\u00e1si programra", "body": "\nP\u00e9nteken m\u00e9g jelezhetik sz\u00e1nd\u00e9kukat a v\u00e1llalkoz\u00e1sok a 23 milli\u00e1rd forint keret\u00f6sszeg\u0171 eg\u00e9szs\u00e9gipari t\u00e1mogat\u00e1si program el\u0151min\u0151s\u00edt\u00e9s\u00e9re, annak beny\u00fajt\u00e1s\u00e1ra pedig j\u00f6v\u0151 szerd\u00e1ig van lehet\u0151s\u00e9g\u00fck. A p\u00e1ly\u00e1zatnak k\u00f6sz\u00f6nhet\u0151en a k\u00f6zelj\u00f6v\u0151ben ak\u00e1r \u00fajabb 50 milli\u00e1rd forint \u00e9rt\u00e9k\u0171 fejleszt\u00e9s is megval\u00f3sulhat - h\u00edvta fel a figyelmet legfrissebb k\u00f6zlem\u00e9ny\u00e9ben az Innov\u00e1ci\u00f3s \u00e9s Technol\u00f3giai Miniszt\u00e9rium (ITM).\n\n\nGy\u00f6rgy L\u00e1szl\u00f3 gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1r - k\u00f6z\u00f6lte: \"a hat\u00e9kony j\u00e1rv\u00e1ny\u00fcgyi v\u00e9dekez\u00e9shez kiemelten fontosak az er\u0151s magyar v\u00e1llalkoz\u00e1sok, \u00e9s a c\u00e9gek gy\u00e1rt\u00f3kapacit\u00e1sainak b\u0151v\u00edt\u00e9se, ez\u00e9rt a felh\u00edv\u00e1ssal azokat a mikro-, kis- \u00e9s k\u00f6z\u00e9pv\u00e1llalkoz\u00e1sokat t\u00e1mogatjuk, amelyek eg\u00e9szs\u00e9gipari term\u00e9kek gy\u00e1rt\u00e1sa ter\u00e9n terveznek fejleszt\u00e9seket. A program keret\u00e9ben m\u00e1r sz\u00e1mos eg\u00e9szs\u00e9gipari beruh\u00e1z\u00e1s val\u00f3sult meg, amely hozz\u00e1j\u00e1rult ahhoz, hogy Magyarorsz\u00e1g \u00f6n\u00e1ll\u00f3 legyen a j\u00e1rv\u00e1ny elleni v\u00e9dekez\u00e9shez sz\u00fcks\u00e9ges eszk\u00f6z\u00f6k \u00e9s gy\u00f3gyszerek gy\u00e1rt\u00e1s\u00e1ban\".\n\u00a0\u00a0\u00a0\u00a0A korm\u00e1ny m\u00e1r a koronav\u00edrus-j\u00e1rv\u00e1ny kit\u00f6r\u00e9se el\u0151tt, 2019-ben megalkotta Magyarorsz\u00e1g Eg\u00e9szs\u00e9gipari Strat\u00e9gi\u00e1j\u00e1t, \u00edgy az \u00e1gazat a j\u00e1rv\u00e1ny begy\u0171r\u0171z\u00e9sekor kiemelt gyorsas\u00e1ggal tudott reag\u00e1lni az ell\u00e1t\u00f3rendszer ig\u00e9nyeire. Az elm\u00falt egy \u00e9vben eddig t\u00f6bb mint 120 milli\u00e1rd forintot ford\u00edtott a korm\u00e1ny az eg\u00e9szs\u00e9gipari v\u00e1llalkoz\u00e1sok fejleszt\u00e9s\u00e9re. Ennek k\u00f6sz\u00f6nhet\u0151, hogy Magyarorsz\u00e1g sz\u00e1mos term\u00e9k, \u00edgy p\u00e9ld\u00e1ul a seb\u00e9szeti maszkok, a fel\u00fclet- \u00e9s b\u0151rfert\u0151tlen\u00edt\u0151k, valamint az arcv\u00e9d\u0151k gy\u00e1rt\u00e1sa ter\u00e9n \u00f6nell\u00e1t\u00f3 lett, ami a hat\u00e9kony j\u00e1rv\u00e1ny\u00fcgyi v\u00e9dekez\u00e9s mellett a munkav\u00e1llal\u00f3k meg\u00e9lhet\u00e9s\u00e9hez is hozz\u00e1j\u00e1rul. A j\u00e1rv\u00e1nyhelyzet igazolta a patri\u00f3ta gazdas\u00e1gpolitik\u00e1t, hogy azok az orsz\u00e1gok vehetik fel eredm\u00e9nyesen a harcot a v\u00edrussal szemben, amelyek k\u00e9pesek hazai gy\u00e1rt\u00e1sban el\u0151\u00e1ll\u00edtani a sz\u00fcks\u00e9ges eg\u00e9szs\u00e9g\u00fcgyi term\u00e9keket. Az \u00fajabb 23 milli\u00e1rd forintos t\u00e1mogat\u00e1s szint\u00e9n a magyar v\u00e1llalkoz\u00e1sok meger\u0151s\u00f6d\u00e9s\u00e9hez \u00e9s \u00edgy a magyar csal\u00e1dok meg\u00e9lhet\u00e9s\u00e9hez j\u00e1rul hozz\u00e1 - eml\u00e9keztetett az \u00e1llamtitk\u00e1r.\n\u00a0\u00a0\u00a0\u00a0A felh\u00edv\u00e1s (GINOP-1.2.15-20) keret\u00e9ben az eg\u00e9szs\u00e9gipari v\u00e1llalkoz\u00e1sok 30 milli\u00f3 \u00e9s 2 milli\u00e1rd forint k\u00f6z\u00f6tti felt\u00e9telesen visszat\u00e9r\u00edtend\u0151 t\u00e1mogat\u00e1sra p\u00e1ly\u00e1zhatnak, 35-80 sz\u00e1zal\u00e9kos t\u00e1mogat\u00e1si intenzit\u00e1s mellett. Az el\u0151leg m\u00e9rt\u00e9ke 100 sz\u00e1zal\u00e9k. A t\u00e1mogathat\u00f3 tev\u00e9kenys\u00e9gek k\u00f6z\u00f6tt szerepel \u00faj eszk\u00f6z\u00f6k, g\u00e9pek beszerz\u00e9se, \u00faj technol\u00f3giai rendszerek \u00e9s kapacit\u00e1sok kialak\u00edt\u00e1sa, gy\u00e1rt\u00e1si licenc \u00e9s know-how beszerz\u00e9se, infrastruktur\u00e1lis \u00e9s ingatlan beruh\u00e1z\u00e1s, valamint tan\u00e1csad\u00e1si \u00e9s k\u00e9pz\u00e9si szolg\u00e1ltat\u00e1sok ig\u00e9nybev\u00e9tele.\n\u00a0\u00a0\u00a0\u00a0A p\u00e1ly\u00e1z\u00e1s el\u0151min\u0151s\u00edt\u00e9si tan\u00fas\u00edtv\u00e1ny megl\u00e9t\u00e9hez k\u00f6t\u00f6tt, az alapadatok megad\u00e1s\u00e1ra 2021. m\u00e1rcius 26-ig, az el\u0151min\u0151s\u00edt\u00e9s beny\u00fajt\u00e1s\u00e1ra 2021. m\u00e1rcius 31-ig van lehet\u0151s\u00e9g az IFKA K\u00f6zhaszn\u00fa Nonprofit Kft. oldal\u00e1n (egip.ifka.hu), ahol a p\u00e1ly\u00e1zatr\u00f3l tov\u00e1bbi r\u00e9szletek is el\u00e9rhet\u0151k.\n\nMTI 2021. m\u00e1rcius 26.\n\n"}]