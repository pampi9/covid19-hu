[{"date": "2021-03-09 15:31", "url": "https://koronavirus.gov.hu/cikkek/haziorvos-felirhatja-ezentul-koronavirus-betegeknek-favipiravir-hatoanyagu-gyogyszert", "h1": "A h\u00e1ziorvos is fel\u00edrhatja ezent\u00fal a koronav\u00edrus-betegeknek a favipiravir hat\u00f3anyag\u00fa gy\u00f3gyszert", "body": "\nTekintettel a koronav\u00edrus-j\u00e1rv\u00e1ny harmadik hull\u00e1m\u00e1ban meredeken emelked\u0151 fert\u0151z\u00f6ttek sz\u00e1m\u00e1ra, K\u00e1sler Mikl\u00f3s, az emberi er\u0151forr\u00e1sok minisztere a koronav\u00edrus-fert\u0151z\u00e9s k\u00f3rh\u00e1zi kezel\u00e9s\u00e9ben m\u00e1r igen hat\u00e1sosnak bizonyult favipiravir tabletta ambul\u00e1ns alkalmaz\u00e1s\u00e1r\u00f3l d\u00f6nt\u00f6tt. A gy\u00f3gyszert eddig csak a k\u00f3rh\u00e1zakban kezelt betegekn\u00e9l alkalmazt\u00e1k, \u00e9s az a tapasztalatok szerint megakad\u00e1lyozhatja a t\u00fcnetek s\u00falyosabbra fordul\u00e1s\u00e1t. Mostant\u00f3l m\u00e1r a h\u00e1ziorvos is fel\u00edrhatja az otthonukban gy\u00f3gyul\u00f3 enyhe vagy k\u00f6z\u00e9ps\u00falyos t\u00fcneteket mutat\u00f3 betegek kezel\u00e9s\u00e9re, ezzel is el\u0151seg\u00edtve a betegs\u00e9g k\u00f6nnyebb lefoly\u00e1s\u00e1t \u00e9s cs\u00f6kkentve a k\u00f3rh\u00e1zi kezel\u00e9st ig\u00e9nyl\u0151 betegek sz\u00e1m\u00e1t.\n\u00a0\n\nA gy\u00f3gyszer alkalmaz\u00e1s\u00e1nak sz\u00fcks\u00e9gess\u00e9g\u00e9r\u0151l teh\u00e1t a h\u00e1ziorvos d\u00f6nt, \u00e9s az a patik\u00e1kban recept ellen\u00e9ben ingyenesen kiv\u00e1lthat\u00f3. A gy\u00f3gyszeres ter\u00e1pia javasolt hossza 5 nap. A gy\u00f3gyszer alkalmaz\u00e1s\u00e1hoz beleegyez\u0151 nyilatkozat \u00e9s a betegt\u00e1j\u00e9koztat\u00f3 megismer\u00e9se sz\u00fcks\u00e9ges. \u00a0A gy\u00f3gyszer magzatk\u00e1ros\u00edt\u00f3 hat\u00e1sa miatt nem alkalmazhat\u00f3 v\u00e1rand\u00f3ss\u00e1g \u00a0alatt. Err\u0151l h\u00e9tf\u0151n kaptak t\u00e1j\u00e9koztat\u00e1st a h\u00e1ziorvosok, aminek k\u00f6sz\u00f6nhet\u0151en a COVID-19 betegek meghat\u00e1rozott k\u00f6re a h\u00e1ziorvos d\u00f6nt\u00e9se alapj\u00e1n m\u00e1r otthon\u00e1ban is r\u00e9szes\u00fclhet a favipiravir-ter\u00e1pi\u00e1ban.\nMostant\u00f3l az enyhe \u00e9s k\u00f6z\u00e9ps\u00falyos t\u00fcnetekkel rendelkez\u0151 j\u00e1r\u00f3betegek sz\u00e1m\u00e1ra is el\u00e9rhet\u0151 a favipiravir hat\u00f3anyag\u00fa gy\u00f3gyszer, amelyet minden esetben az orvos \u00edrhat fel \u00e9s amely kiz\u00e1r\u00f3lag magyar orvosi v\u00e9ny ellen\u00e9ben adhat\u00f3\u00a0 ki. Fontos hangs\u00falyozni, hogy az ell\u00e1t\u00e1s folyamatos biztos\u00edt\u00e1sa \u00e9rdek\u00e9ben az orvos a k\u00e9sz\u00edtm\u00e9nyt e-receptre \u00e9s pap\u00edrv\u00e9nyre is fel\u00edrhatja az igazoltan COVID-19 pozit\u00edv betegek r\u00e9sz\u00e9re. A p\u00e1ciens diagnosztiz\u00e1l\u00e1sa t\u00f6rt\u00e9nhet pozit\u00edv teszt ut\u00e1n vagy a h\u00e1ziorvos \u00e1ltal, t\u00fcnetek alapj\u00e1n, ak\u00e1r telemedicina keret\u00e9ben is.\nA gy\u00f3gyszert eddig csak a k\u00f3rh\u00e1zakban kezelt betegekn\u00e9l alkalmazt\u00e1k. A tapasztalatok azonban azt mutatj\u00e1k, hogy a\u00a0 favipiravir hat\u00f3anyag\u00fa gy\u00f3gyszer g\u00e1tolja a v\u00edrusok szaporod\u00e1s\u00e1t, \u00edgy az otthon megkezdett antivir\u00e1lis kezel\u00e9ssel megakad\u00e1lyozhat\u00f3 a koronav\u00edrusos betegek k\u00f3rh\u00e1zba ker\u00fcl\u00e9se. A k\u00e9sz\u00edtm\u00e9ny a Hungaropharma Zrt. gy\u00f3gyszernagykeresked\u0151 seg\u00edts\u00e9g\u00e9vel orsz\u00e1gos lefedetts\u00e9ggel jut el a magyar gy\u00f3gyszert\u00e1rakba.\u00a0\u00a0\nA fel\u00edrt gy\u00f3gyszert a beteg megb\u00edzottja a TAJ-sz\u00e1m bemond\u00e1sa alapj\u00e1n b\u00e1rmely k\u00f6zforgalm\u00fa gy\u00f3gyszert\u00e1rban t\u00e9r\u00edt\u00e9smentesen kiv\u00e1lthatja. A gy\u00f3gyszert kiv\u00e1lt\u00f3 szem\u00e9lyek a gy\u00f3gyszer mell\u00e9 megkapj\u00e1k az alkalmaz\u00e1s\u00e1ra vonatkoz\u00f3 t\u00e1j\u00e9koztat\u00f3t az erre vonatkoz\u00f3 beleegyez\u0151 nyilatkozattal egy\u00fctt.\n(EMMI)\n\n"}]