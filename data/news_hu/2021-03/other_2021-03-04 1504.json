[{"date": "2021-03-04 15:04", "url": "https://koronavirus.gov.hu/cikkek/who-hat-het-csokkenes-utan-ujra-emelkedni-kezdett-fertozottek-szama-europaban", "h1": "WHO: hat h\u00e9t cs\u00f6kken\u00e9s ut\u00e1n \u00fajra emelkedni kezdett a fert\u0151z\u00f6ttek sz\u00e1ma Eur\u00f3p\u00e1ban", "body": "\nHat h\u00e9t cs\u00f6kken\u00e9s ut\u00e1n \u00fajra emelkedni kezdett a koronav\u00edrus-fert\u0151z\u00f6ttek sz\u00e1ma Eur\u00f3p\u00e1ban - jelentette be az Eg\u00e9szs\u00e9g\u00fcgyi Vil\u00e1gszervezet (WHO) eur\u00f3pai irod\u00e1j\u00e1t vezet\u0151 Hans Kluge cs\u00fct\u00f6rt\u00f6k\u00f6n.\n\n\nKluge a sajt\u00f3t\u00e1j\u00e9koztat\u00f3j\u00e1n r\u00e1mutatott, hogy K\u00f6z\u00e9p- \u00e9s Kelet-Eur\u00f3p\u00e1ban, valamint Nyugat-Eur\u00f3pa t\u00f6bb orsz\u00e1g\u00e1ban \u00fajra terjed\u0151ben a j\u00e1rv\u00e1ny.\n\u00a0\u00a0\u00a0\u00a0A m\u00falt h\u00e9ten a Covid-19-es megbeteged\u00e9sek sz\u00e1ma 9 sz\u00e1zal\u00e9kkal n\u0151tt, \u00e9s \u00edgy \u00e1tl\u00e9pte az egymilli\u00f3t a\u00a0WHO\u00a053 orsz\u00e1got mag\u00e1ban foglal\u00f3 eur\u00f3pai t\u00e9rs\u00e9g\u00e9ben.\n\u00a0\u00a0\u00a0\u00a0\"Ezzel v\u00e9get \u00e9rt a hat hete tart\u00f3, \u00edg\u00e9retes cs\u00f6kken\u00e9s\" - mutatott r\u00e1 Kluge, al\u00e1h\u00fazva, hogy az eur\u00f3pai r\u00e9gi\u00f3 orsz\u00e1gainak t\u00f6bb mint fel\u00e9ben \u00fajra emelkedni kezdett a fert\u0151z\u00f6ttek sz\u00e1ma.\nA tiszts\u00e9gvisel\u0151 szerint az eur\u00f3paiaknak \u00fajra a legsz\u00fcks\u00e9gesebbekre kell szor\u00edtkozniuk, hogy felvehess\u00e9k a harcot a koronav\u00edrus \u00e9s terjed\u0151 vari\u00e1nsai ellen, illetve fel kell gyors\u00edtaniuk az olt\u00e1st.\n\u00a0\u00a0\u00a0\u00a0Az 53 t\u00e9rs\u00e9gbeli orsz\u00e1gb\u00f3l 45-ben m\u00e1r megkezd\u0151d\u00f6tt az olt\u00e1si kamp\u00e1ny.\nAz AFP francia h\u00edr\u00fcgyn\u00f6ks\u00e9g sz\u00e1mvet\u00e9se szerint az Eur\u00f3pai Uni\u00f3 lakoss\u00e1g\u00e1nak 5,4 sz\u00e1zal\u00e9ka kapta meg els\u0151 olt\u00e1s\u00e1t a koronav\u00edrus ellen, 2,6 sz\u00e1zal\u00e9ka pedig mindk\u00e9t olt\u00e1st megkapta.\n\n\nMTI 2021. m\u00e1rcius 4.\n\n"}]