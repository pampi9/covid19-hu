[{"date": "2021-03-12 19:19", "url": "https://koronavirus.gov.hu/cikkek/who-engedelyezte-johnson-johnson-vakcinajanak-veszhelyzeti-alkalmazasat", "h1": "A WHO is enged\u00e9lyezte a Johnson & Johnson vakcin\u00e1j\u00e1nak v\u00e9szhelyzeti alkalmaz\u00e1s\u00e1t", "body": "\nAz Eg\u00e9szs\u00e9g\u00fcgyi Vil\u00e1gszervezet (WHO) p\u00e9nteken enged\u00e9lyezte a Johnson & Johnson amerikai gy\u00f3gyszeripari v\u00e1llalat vakcin\u00e1j\u00e1nak v\u00e9szhelyzeti alkalmaz\u00e1s\u00e1t.\n\n\n\"Minden egyes \u00faj, biztons\u00e1gos \u00e9s hat\u00e9kony eszk\u00f6z a Covid-19-cel szemben \u00fajabb l\u00e9p\u00e9st jelent a j\u00e1rv\u00e1ny ellen\u0151rz\u00e9se fel\u00e9\" - jelentette ki Tedrosz Adhanom Gebrejeszusz, a WHO f\u0151igazgat\u00f3ja. Az Eur\u00f3pai Bizotts\u00e1g cs\u00fct\u00f6rt\u00f6k\u00f6n felt\u00e9teles forgalomba hozatali enged\u00e9lyt a Johnson & Johnson egyd\u00f3zis\u00fa olt\u00f3anyag\u00e1nak, miut\u00e1n err\u0151l sz\u00f3l\u00f3 aj\u00e1nl\u00e1st fogalmazott meg az amszterdami sz\u00e9khely\u0171 Eur\u00f3pai Gy\u00f3gyszer\u00fcgyn\u00f6ks\u00e9g (EMA). A vakcina mitegy 85 sz\u00e1zal\u00e9kban hat\u00e9kony. A Johnson & Johnson csoportba tartoz\u00f3 Janssen Pharmaceutica-Cilag NV gy\u00f3gyszeripari v\u00e1llalat \u00e1ltal kifejlesztett olt\u00f3anyag arra a technol\u00f3giai platformra t\u00e1maszkodik, amelyet m\u00e1r haszn\u00e1ltak a gy\u00f3gyszergy\u00e1r nemr\u00e9giben j\u00f3v\u00e1hagyott, ebola elleni olt\u00f3anyag\u00e1nak, valamint a Zika-, az RSV- \u00e9s a HIV-v\u00edrus elleni vakcin\u00e1k kifejleszt\u00e9s\u00e9hez \u00e9s gy\u00e1rt\u00e1s\u00e1hoz. Az olt\u00f3anyagban \u00e1rtalmatlan\u00edtott adenov\u00edrussal juttatj\u00e1k be a koronav\u00edrusra jellemz\u0151 t\u00fcskefeh\u00e9rj\u00e9t a szervezetbe. Az immunrendszer ezt k\u00f6vet\u0151en idegen anyagk\u00e9nt kezeli ezt a feh\u00e9rj\u00e9t, \u00e9s term\u00e9szetes v\u00e9dekez\u00e9sk\u00e9nt antitesteket \u00e9s a feh\u00e9rv\u00e9rsejtek csoportj\u00e1hoz tartoz\u00f3 T-sejteket termel ellene. A vakcin\u00e1ban tal\u00e1lhat\u00f3 adenov\u00edrus nem k\u00e9pes szaporodni, \u00e9s nem okoz betegs\u00e9get - k\u00f6z\u00f6lt\u00e9k. Az olt\u00f3anyag nem ig\u00e9nyel m\u00e9lyh\u0171t\u00e9st, egyszer\u0171 h\u0171t\u0151szekr\u00e9nyben t\u00e1rolhat\u00f3.\nMTI 2021. m\u00e1rcius 12.\n\n"}]