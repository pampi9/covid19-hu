[{"date": "2021-03-13 10:05", "url": "https://koronavirus.gov.hu/cikkek/itm-ingyenes-internet-az-altalanos-iskolak-tanuloinak-es-pedagogusainak", "h1": "ITM: ingyenes internet az \u00e1ltal\u00e1nos iskol\u00e1k tanul\u00f3inak \u00e9s pedag\u00f3gusainak is", "body": "\nIngyenes internetet kapnak az \u00e1ltal\u00e1nos iskol\u00e1k tanul\u00f3i \u00e9s pedag\u00f3gusai is - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) parlamenti \u00e9s strat\u00e9giai \u00e1llamtitk\u00e1ra az MTI-vel.\n\n\nA k\u00f6zlem\u00e9nyben Schanda Tam\u00e1s azt \u00edrta, \"a korm\u00e1ny minden lehets\u00e9ges eszk\u00f6zzel t\u00e1mogatja a magyar csal\u00e1dokat, hogy min\u00e9l kevesebb terhet okozzon nekik a j\u00e1rv\u00e1nyhelyzet\". Hozz\u00e1tette, ennek \u00e9rdek\u00e9ben tett\u00e9k el\u00e9rhet\u0151v\u00e9 tavaly \u0151sszel a k\u00f6z\u00e9piskol\u00e1s tanul\u00f3k \u00e9s pedag\u00f3gusok sz\u00e1m\u00e1ra az ingyenes internetet, \u00e9s ez\u00e9rt b\u0151v\u00edtettek ki most a lehet\u0151s\u00e9get az alapfok\u00fa k\u00f6znevel\u00e9si int\u00e9zm\u00e9nyek mintegy 720 ezer di\u00e1kj\u00e1ra \u00e9s tan\u00e1r\u00e1ra is.\nFelid\u00e9zte, a korm\u00e1ny tavaly novemberben tette ingyeness\u00e9 a helyhez k\u00f6t\u00f6tt internet-hozz\u00e1f\u00e9r\u00e9si szolg\u00e1ltat\u00e1sokat a digit\u00e1lis munkarendre \u00e1t\u00e1llt k\u00f6z\u00e9piskolai pedag\u00f3gusok \u00e9s tanul\u00f3k sz\u00e1m\u00e1ra a vesz\u00e9lyhelyzet idej\u00e9re.\nA szolg\u00e1ltat\u00e1sra jogosultak, azaz az el\u0151fizet\u00e9ssel rendelkez\u0151 pedag\u00f3gusok, di\u00e1kok vagy a sz\u00fcleik a szolg\u00e1ltat\u00f3kn\u00e1l jelezhett\u00e9k a d\u00edjmentes lehet\u0151s\u00e9g ir\u00e1nti ig\u00e9ny\u00fcket.\nA koronav\u00edrus-j\u00e1rv\u00e1ny harmadik hull\u00e1m\u00e1nak meg\u00e9rkez\u00e9s\u00e9vel, a fert\u0151z\u00e9s terjed\u00e9s\u00e9nek lass\u00edt\u00e1sa \u00e9rdek\u00e9ben \u00fajabb vesz\u00e9lyhelyzeti int\u00e9zked\u00e9sek bevezet\u00e9se v\u00e1lt sz\u00fcks\u00e9gess\u00e9. A korm\u00e1ny elrendelte a digit\u00e1lis munkarendre t\u00f6rt\u00e9n\u0151 \u00e1t\u00e1ll\u00e1st az alapfok\u00fa oktat\u00e1st folytat\u00f3 int\u00e9zm\u00e9nyekben is.\nA csal\u00e1dok terheinek enyh\u00edt\u00e9se c\u00e9lj\u00e1b\u00f3l m\u00e1rcius\u00e1ra ingyeness\u00e9 tett\u00e9k a helyhez k\u00f6t\u00f6tt internet hozz\u00e1f\u00e9r\u00e9st az alapfok\u00fa k\u00f6znevel\u00e9si int\u00e9zm\u00e9nyek tanul\u00f3i, pedag\u00f3gusai sz\u00e1m\u00e1ra. A k\u00f6z\u00e9pfok\u00fa k\u00f6znevel\u00e9sben \u00e9s a szakk\u00e9pz\u00e9sben r\u00e9szt vev\u0151k r\u00e9gebben fenn\u00e1ll\u00f3 kedvezm\u00e9ny\u00e9t pedig \u00fajabb 30 nappal hosszabb\u00edtott\u00e1k meg - k\u00f6z\u00f6lte az \u00e1llamtitk\u00e1r.\nSchanda Tam\u00e1s kifejtette: az alapfok\u00fa int\u00e9zm\u00e9nyekre kiterjesztett ingyenes internet mintegy 720 ezer tanul\u00f3 \u00e9s tov\u00e1bbi 75 ezer pedag\u00f3gus sz\u00e1m\u00e1ra jelent k\u00f6nnyebbs\u00e9get, mintegy f\u00e9l milli\u00e1rd forintot hagy csal\u00e1djaikn\u00e1l.\nA kedvezm\u00e9nyre jogosult el\u0151fizet\u0151k egy\u00e9ni szolg\u00e1ltat\u00f3jukn\u00e1l kezdem\u00e9nyezhetik a szolg\u00e1ltat\u00e1si d\u00edj j\u00f3v\u00e1\u00edr\u00e1s\u00e1t.\n\nMTI\n\n"}]