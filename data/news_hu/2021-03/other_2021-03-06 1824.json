[{"date": "2021-03-06 18:24", "url": "https://koronavirus.gov.hu/cikkek/gulyas-gergely-gyuloletkampanyt-folytat-baloldal-kormannyal-szemben-vakcinabeszerzes-ugyeben", "h1": "Guly\u00e1s Gergely: gy\u0171l\u00f6letkamp\u00e1nyt folytat a baloldal a korm\u00e1nnyal szemben a vakcinabeszerz\u00e9s \u00fcgy\u00e9ben", "body": "\nA Minisztereln\u00f6ks\u00e9get vezet\u0151 miniszter szerint \"a baloldal \u00e9s lak\u00e1jm\u00e9di\u00e1ja\" gy\u0171l\u00f6letkamp\u00e1nyt folytat a korm\u00e1nnyal szemben a vakcinabeszerz\u00e9s \u00fcgy\u00e9ben, ennek legf\u0151bb \u00e1ll\u00edt\u00e1sa, hogy Magyarorsz\u00e1g nem rendelt el\u00e9g Moderna-vakcin\u00e1t, \u00edgy azt Magyarorsz\u00e1g helyett m\u00e1sok veszik meg.\n\nGuly\u00e1s Gergely szombaton a k\u00f6z\u00f6ss\u00e9gi oldal\u00e1n k\u00f6z\u00e9tett bejegyz\u00e9s\u00e9ben ezzel kapcsolatban azt \u00edrta, az eur\u00f3pai uni\u00f3s vakcinaleh\u00edv\u00e1soknak n\u00e9gy kateg\u00f3ri\u00e1ja van: initial (normal), optional, top up \u00e9s top-up optional.\n\"Mind az +initial+ d\u00f3zisokb\u00f3l, mind az +optional+ d\u00f3zisokb\u00f3l 80 milli\u00f3 \u00e1llt a tag\u00e1llamok rendelkez\u00e9s\u00e9re, \u00f6sszesen 160 milli\u00f3. A tag\u00e1llamok k\u00f6z\u00f6tti eloszt\u00e1si elv alapj\u00e1n Magyarorsz\u00e1gnak az el\u0151bbi kateg\u00f3ri\u00e1ba tartoz\u00f3 d\u00f3zisokb\u00f3l ugyanannyi megv\u00e1s\u00e1rl\u00e1s\u00e1ra volt lehet\u0151s\u00e9ge, mint az ut\u00f3bbiakb\u00f3l, (k\u00e9tszer 1 744 000) \u00f6sszesen 3 488 000 darabra\" - tette hozz\u00e1.\nGuly\u00e1s Gergely megjegyezte, az Eur\u00f3pai Bizotts\u00e1g \u00e1ltal k\u00f6t\u00f6tt szerz\u0151d\u00e9s 15. oldala szerint - amelynek k\u00e9p\u00e9t csatolta bejegyz\u00e9s\u00e9hez - az \"optional\" kateg\u00f3ri\u00e1ba tartoz\u00f3 olt\u00f3anyagok leghamarabb a harmadik negyed\u00e9vben \u00e9rkezhetnek, \"amikorra m\u00e1r egy\u00e9b beszerz\u00e9sek r\u00e9v\u00e9n rendelkez\u00e9sre fog \u00e1llni a teljes 18 \u00e9v feletti lakoss\u00e1g teljes \u00e1tolt\u00e1s\u00e1hoz sz\u00fcks\u00e9ges olt\u00f3anyag\".\n\"A val\u00f3s teljes\u00edt\u00e9s azonban a szerz\u0151d\u00e9sben r\u00f6gz\u00edtett \u00fctemez\u00e9sn\u00e9l is rosszabbul halad. Ezt t\u00e1masztja al\u00e1 a Moderna sz\u00e1ll\u00edt\u00e1si \u00fctemterve, amelyb\u0151l kider\u00fcl, hogy Magyarorsz\u00e1gra csak a negyedik negyed\u00e9vben nem fognak sz\u00e1ll\u00edtani, teh\u00e1t m\u00e9g az els\u0151 (initial) kateg\u00f3ri\u00e1ba tartoz\u00f3 olt\u00f3anyaghoz is csak a harmadik negyed\u00e9vben juthatunk hozz\u00e1. Addigra m\u00e1r akkor is marad olt\u00f3anyagunk, ha az am\u00fagy \u00f6nk\u00e9ntes olt\u00e1s lehet\u0151s\u00e9g\u00e9vel minden nagykor\u00fa magyar ember \u00e9l\" - emelte ki a miniszter.\nGuly\u00e1s Gergely bejegyz\u00e9s\u00e9hez mell\u00e9kelte a t\u00e1bl\u00e1zatot is, amelyb\u0151l - mint \u00edrja - kider\u00fcl, hogy v\u00e9lhet\u0151en hasonl\u00f3 okokb\u00f3l t\u00f6bb m\u00e1sik uni\u00f3s tag\u00e1llam sem \u00e9lt az opcion\u00e1lis leh\u00edv\u00e1s lehet\u0151s\u00e9g\u00e9vel.\n\nA miniszter reag\u00e1lt arra a sajt\u00f3h\u00edrre is, hogy az EU k\u00e9pviselete szerint mivel a k\u00f6z\u00f6s uni\u00f3s vakcinabeszerz\u00e9si program keret\u00e9ben Magyarorsz\u00e1g \u00e1ltal megrendelt olt\u00f3anyagok nem az EU-t\u00f3l \u00e9rkeznek Magyarorsz\u00e1gra, hanem a gy\u00e1rt\u00f3kt\u00f3l, nincs k\u00f6zvetlen r\u00e1l\u00e1t\u00e1suk a pontos sz\u00e1ll\u00edt\u00e1si menetrendre. Guly\u00e1s Gergely k\u00f6z\u00f6lte: a negyed\u00e9ves sz\u00e1ll\u00edt\u00e1sra vonatkoz\u00f3, bejegyz\u00e9s\u00e9ben ismertetett inform\u00e1ci\u00f3k az Eur\u00f3pai Bizotts\u00e1g \u00e9s n\u00e9v szerint Stella Kyriakides uni\u00f3s biztos \u00e1ltal al\u00e1\u00edrt, a bejegyz\u00e9shez csatolt szerz\u0151d\u00e9sb\u0151l sz\u00e1rmaznak.\n\"A Bizotts\u00e1g teh\u00e1t pontosan tudat\u00e1ban van annak, hogy az eml\u00edtett vakcinasz\u00e1ll\u00edtm\u00e1ny nem \u00e9rkezhet meg a harmadik negyed\u00e9v el\u0151tt. Ahogyan a Bizotts\u00e1g a csatolt t\u00e1bl\u00e1zatot is j\u00f3l ismeri\" - tette hozz\u00e1, felt\u00e9ve a k\u00e9rd\u00e9st, hogy vajon mi\u00e9rt hazudott ebben a k\u00e9rd\u00e9sben az EU k\u00e9pviselete.\n\nMTI\n\n"}]