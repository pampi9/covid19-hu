[{"date": "2021-03-03 12:31", "url": "https://koronavirus.gov.hu/cikkek/itm-meghosszabbitottak-diakigazolvanyok-ervenyesseget", "h1": "ITM: meghosszabb\u00edtott\u00e1k a di\u00e1kigazolv\u00e1nyok \u00e9rv\u00e9nyess\u00e9g\u00e9t", "body": "\nA k\u00f6zleked\u00e9si szolg\u00e1ltat\u00f3k a j\u00e1rv\u00e1ny\u00fcgyi vesz\u00e9lyhelyzet megsz\u0171n\u00e9s\u00e9t k\u00f6vet\u0151 tov\u00e1bbi 60 napig elfogadj\u00e1k a di\u00e1kigazolv\u00e1nyokat - t\u00e1j\u00e9koztatta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) parlamenti \u00e9s strat\u00e9giai \u00e1llamtitk\u00e1ra szerd\u00e1n az MTI-t.\n\n\nSchanda Tam\u00e1s k\u00f6zl\u00e9se szerint az int\u00e9zked\u00e9snek k\u00f6sz\u00f6nhet\u0151en a k\u00f6znevel\u00e9sben tanul\u00f3k a 2019/2020-as tan\u00e9v \u00e9rv\u00e9nyes\u00edt\u0151 matric\u00e1t, a fels\u0151oktat\u00e1sban hallgat\u00f3k pedig a 2019/2020-as tan\u00e9v els\u0151 \u00e9s m\u00e1sodik f\u00e9l\u00e9ves matric\u00e1t, illetve a 2020/2021-es tan\u00e9v els\u0151 f\u00e9l\u00e9ves matric\u00e1t is haszn\u00e1lhatj\u00e1k.\n\u00a0\u00a0\u00a0\u00a0\u00a0Kifejtette, m\u00e1s orsz\u00e1gokhoz hasonl\u00f3an Magyarorsz\u00e1gon is meredeken emelkedik a koronav\u00edrus-fert\u0151z\u00f6ttek sz\u00e1ma.\n\u00a0\u00a0\u00a0\u00a0\"Csak a megfelel\u0151 \u00e1toltotts\u00e1g el\u00e9r\u00e9s\u00e9vel tudjuk legy\u0151zni a v\u00edrust, de addig is mindent meg kell tenn\u00fcnk, hogy f\u00e9kezz\u00fck a terjed\u00e9s\u00e9t. \u00c9ppen ez\u00e9rt a di\u00e1kok, hallgat\u00f3k, az iskol\u00e1k \u00e9s a fels\u0151oktat\u00e1si int\u00e9zm\u00e9nyek munkat\u00e1rsai v\u00e9delme \u00e9rdek\u00e9ben cs\u00f6kkentj\u00fck az \u00e9rintkez\u00e9ssel j\u00e1r\u00f3 \u00fcgyint\u00e9z\u00e9si terhet\" - hangs\u00falyozta.\n\u00a0\u00a0\u00a0\u00a0\u00a0Schanda Tam\u00e1s eml\u00e9keztetett: jelenleg \u00f6tfajta vakcina \u00e1ll a magyar emberek rendelkez\u00e9s\u00e9re, \u00e9s mindenki, aki regisztr\u00e1lt, megkaphatja az els\u0151 olt\u00e1st h\u00fasv\u00e9tig, de tov\u00e1bbra is fontos, hogy az emberek alkalmazz\u00e1k a v\u00e9dekez\u00e9s m\u00e1r j\u00f3l bev\u00e1lt m\u00f3dszereit.\n\u00a0\u00a0\u00a0\u00a0\"Viselj\u00fcnk maszkot, tartsunk legal\u00e1bb 1,5 m\u00e9ter t\u00e1vols\u00e1got, \u00e9s t\u00f6rekedj\u00fcnk a szem\u00e9lyes tal\u00e1lkoz\u00e1sok gyakoris\u00e1g\u00e1nak cs\u00f6kkent\u00e9s\u00e9re\" - k\u00e9rte az \u00e1llamtitk\u00e1r.\n\n\nMTI 2021. m\u00e1rcius 3.\n\n"}]