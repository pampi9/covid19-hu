[{"date": "2021-03-19 09:01", "url": "https://koronavirus.gov.hu/cikkek/orban-ha-eleri-az-atoltottsag-25-milliot-elkezdodhet-az-ujrainditas", "h1": "Orb\u00e1n: ha el\u00e9ri az \u00e1toltotts\u00e1g a 2,5 milli\u00f3t, elkezd\u0151dhet az \u00fajraind\u00edt\u00e1s", "body": "\nAmikor el\u00e9ri az \u00e1toltotts\u00e1g a 2,5 milli\u00f3 embert, el lehet kezdeni az \u00fajraind\u00edt\u00e1st - jelentette be Orb\u00e1n Viktor minisztereln\u00f6k a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban, p\u00e9nteken. A korm\u00e1nyf\u0151 kiemelte: az olt\u00e1sok sz\u00e1m\u00e1nak n\u00f6vel\u00e9se a legfontosabb v\u00e9dekez\u00e9si eszk\u00f6z, gyorsan kell oltani, ehhez pedig vakcina kell. K\u00f6z\u00f6lte tov\u00e1bb\u00e1, hogy a jelenleg hat\u00e1lyban l\u00e9v\u0151 korl\u00e1toz\u00e1sok v\u00e1ltozatlan form\u00e1ban h\u00e9tf\u0151t\u0151l m\u00e9g egy h\u00e9tig biztosan fennmaradnak.\n\n\nA hat\u00e1lyban l\u00e9v\u0151 korl\u00e1toz\u00f3 int\u00e9zked\u00e9sek m\u00e1rcius 28-ig biztosan fennmaradnak\nA korm\u00e1nyf\u0151 kiemelte: a jelenleg hat\u00e1lyban l\u00e9v\u0151 korl\u00e1toz\u00e1sok v\u00e1ltozatlan form\u00e1ban h\u00e9tf\u0151t\u0151l m\u00e9g egy h\u00e9tig biztosan fennmaradnak.\nAzt mondta, egyszer\u0171bb lett volna k\u00e9t h\u00e9tr\u0151l d\u00f6nteni, de egy h\u00e9ten bel\u00fcl sok minden v\u00e1ltozhat, ez\u00e9rt hoztak most int\u00e9zked\u00e9st egyel\u0151re egy h\u00e9tre. R\u00e1ad\u00e1sul a h\u00fasv\u00e9t kock\u00e1zatos id\u0151pont lesz, mert a j\u00e1rv\u00e1ny terjed\u00e9se \u00f6sszef\u00fcgg a kontaktusok sz\u00e1m\u00e1val - mutatott r\u00e1.\nAz olt\u00e1sok sz\u00e1m\u00e1nak n\u00f6vel\u00e9se a legfontosabb\n\nKiemelte: az olt\u00e1sok sz\u00e1m\u00e1nak n\u00f6vel\u00e9se a legfontosabb v\u00e9dekez\u00e9si eszk\u00f6z. Minden h\u00e9ten n\u00e9gyszer-\u00f6tsz\u00f6r annyi embert oltanak be, mint amennyien megbetegednek - mondta. Hozz\u00e1tette: gyorsan kell oltani, ehhez pedig vakcina kell.\n\u00a0\u00a0\nA br\u00fcsszeli beszerz\u00e9sb\u0151l f\u00e9lmilli\u00f3n\u00e1l kevesebb vakcina \u00e9rkezik a k\u00f6vetkez\u0151 k\u00e9t h\u00f3napban\n\nK\u00f6z\u00f6lte: mivel a k\u00f6vetkez\u0151 k\u00e9t h\u00f3napban 500 ezerrel kevesebb AstraZeneca-vakcina \u00e9rkezik, mint amir\u0151l meg\u00e1llapodtak, legal\u00e1bb ennyi keleti vakcin\u00e1t kell szerezni, hogy tudj\u00e1k tartani az olt\u00e1si \u00fctemet. T\u00e1rgyalnak is err\u0151l, \u00e9s j\u00f3 es\u00e9ly van r\u00e1, hogy a kiesett AstraZeneca-vakcin\u00e1kat k\u00ednai \u00e9s orosz olt\u00f3anyaggal tudj\u00e1k p\u00f3tolni - mondta.\n\nA j\u00e1rv\u00e1ny harmadik hull\u00e1ma er\u0151sebb, mint az eddigiek voltak\n\nOrb\u00e1n Viktor kifejtette: rekordokat d\u00f6nt\u00f6get a harmadik hull\u00e1m, cs\u00fct\u00f6rt\u00f6k\u00f6n meghalt 213 ember, 1174-en vannak l\u00e9legeztet\u0151g\u00e9pen, \u00e9s m\u00e9g t\u00f6bb mint 9 ezren k\u00f3rh\u00e1zban. Ez nem az a pillanat, amikor a korl\u00e1toz\u00e1sokon laz\u00edtani lehet - f\u0171zte hozz\u00e1.\nElmondta, hogy m\u00e9g 1618 l\u00e9legeztet\u0151g\u00e9ppel felszerelt \u00e1gy van, \u00e9s csaknem 11 ezer szabad k\u00f3rh\u00e1zi \u00e1gy, vagyis m\u00e9g jelent\u0151s kapacit\u00e1sok vannak.\nFelid\u00e9zte: az elm\u00falt id\u0151ben egyeztetett a k\u00f3rh\u00e1zigazgat\u00f3kkal, akik tapasztalt \u00e9s felk\u00e9sz\u00fclt emberek, \u00edgy minden k\u00f3rh\u00e1z biztos ir\u00e1ny\u00edt\u00e1s alatt \u00e1ll. Mindenkinek vannak gondjai, de meg is fogja tudni oldani ezeket k\u00f6zponti seg\u00edts\u00e9ggel - mondta a minisztereln\u00f6k.\nMegjegyezte: a rezidenseket m\u00e1r javar\u00e9szt beoltott\u00e1k \u00e9s vez\u00e9nyelt\u00e9k is, a v\u00e9gz\u0151s medikus hallgat\u00f3k pedig most ker\u00fclnek sorra az olt\u00e1sban.\n\nFokozatosan lehet majd megkezdeni az \u00fajraind\u00edt\u00e1st \u00e9s a beoltottak sz\u00e1m\u00e1hoz kell igaz\u00edtani az \u00fajraind\u00edt\u00e1si terv l\u00e9p\u00e9seit\n\nA korm\u00e1nyf\u0151 \u00fagy \u00e9rt\u00e9kelte, hogy tov\u00e1bbi szigor\u00edt\u00e1sokat m\u00e1r nehezen viselne el az orsz\u00e1g. Azt k\u00e9rte a csal\u00e1dokt\u00f3l, a fiatalokt\u00f3l \u00e9s a v\u00e1llalkoz\u00f3kt\u00f3l, hogy tartsanak ki, \u00e9s ha \u00fajra tudj\u00e1k ind\u00edtani a gazdas\u00e1got - mondta -, er\u0151s \u00e9s b\u0151s\u00e9ges lesz a k\u00f6vetkez\u0151 \u00e9v.\nKit\u00e9rt arra: fokozatosan lehet majd nyitni, \u00e9s olyan terv kell, amely a beoltottak sz\u00e1m\u00e1hoz igaz\u00edtja az \u00fajranid\u00edt\u00e1s l\u00e9p\u00e9seit.\nA korm\u00e1nyf\u0151 arr\u00f3l is besz\u00e9lt, hogy a beoltottak sz\u00e1ma p\u00e9nteken haladja meg a 1,5 milli\u00f3t. Egymilli\u00f3 260 ezren rendelkeznek olt\u00e1si igazolv\u00e1nnyal, \u00e9s a fert\u0151z\u00e9sen igazoltan \u00e1tesettekkel egy\u00fctt \u00f6sszesen mintegy k\u00e9tmilli\u00f3 v\u00e9dett ember dokument\u00e1ltan van.\nAzt mondta, akik vizsg\u00e1lattal igazolj\u00e1k, hogy kor\u00e1bban \u00e1testek a fert\u0151z\u00e9sen, szint\u00e9n kaphatnak v\u00e9detts\u00e9gi igazolv\u00e1nyt. Lesznek olyan szakaszai a nyit\u00e1snak, amikor a v\u00e9detts\u00e9gi igazolv\u00e1nnyal t\u00f6bb szolg\u00e1ltat\u00e1s lesz el\u00e9rhet\u0151 - tette hozz\u00e1.\n\nA baloldal hagyja abba az olt\u00e1sellenes kamp\u00e1nyt\n\nOrb\u00e1n Viktor a baloldalt\u00f3l azt k\u00e9rte, hogy hagyja abba az olt\u00e1sellenes kamp\u00e1nyt, mert ezzel kock\u00e1ra teszi az emberek \u00e9let\u00e9t.\n\nBr\u00fcsszelb\u0151l most vakcin\u00e1t v\u00e1runk \u00e9s nem \u00fatlev\u00e9lszab\u00e1lyokat\n\nK\u00f6z\u00f6lte: ha nyilv\u00e1noss\u00e1gra lehetne hozni az EU gy\u00f3gyszergy\u00e1rt\u00f3kkal k\u00f6t\u00f6tt szerz\u0151d\u00e9seit, lehetne l\u00e1tni, mi a vakcinabeszerz\u00e9s rendje. Ma m\u00e1r b\u00e1nja, hogy elhitte Br\u00fcsszel \u00e9rvel\u00e9s\u00e9t, hogy gyorsabban \u00e9s jobban megy a beszerz\u00e9s, ha a tag\u00e1llamok r\u00e1b\u00edzz\u00e1k ezt a feladatot - fogalmazott.\n\u00dagy l\u00e1tja, a migr\u00e1ci\u00f3s v\u00e1ls\u00e1g ut\u00e1n ez a m\u00e1sodik nagy csal\u00f3d\u00e1s az eur\u00f3pai politik\u00e1ban. Akkor Magyarorsz\u00e1g nem \u00e9rtette, mi\u00e9rt h\u00edvja be a migr\u00e1nsokat az EU, ahelyett, hogy meg\u00e1ll\u00edtan\u00e1 \u0151ket a hat\u00e1rn\u00e1l - eml\u00e9keztetett. Hozz\u00e1tette: mindez j\u00f3l mutatja, hogy a nemzet\u00e1llamok felett nem j\u00e1rt m\u00e9g el az id\u0151.\nA minisztereln\u00f6k azt is mondta, hogy Br\u00fcsszelb\u0151l most vakcin\u00e1t v\u00e1rnak \u00e9s nem \u00fatlev\u00e9lszab\u00e1lyokat.\nRossz lelki\u00e1llapotban van eg\u00e9sz Eur\u00f3pa, \u00edgy Magyarorsz\u00e1g is - \u00e9rt\u00e9kelt. K\u00f6z\u00f6lte: lelkileg is \u00fajra kell ind\u00edtani, \u00fajra kell egyes\u00edteni az orsz\u00e1got, \u00e9s ez meghaladja a politikusok feladat\u00e1t, a m\u0171v\u00e9szekre, az egyh\u00e1zakra, mindenkire sz\u00fcks\u00e9g lesz.\nKiemelte: ma Magyarorsz\u00e1gon nem olt\u00f3pontb\u00f3l van kev\u00e9s, hanem vakcin\u00e1b\u00f3l, \u00e9s van terv arra, hogy \u00faj olt\u00f3pontokat nyissanak, ha kell. Amelyik h\u00e1ziorvos \u00fagy gondolja, hogy a rendel\u0151je nem alkalmas az olt\u00e1sra, annak igyekeznek seg\u00edteni - mondta.\n\nA korm\u00e1nyf\u0151 azzal kapcsolatban, hogy a Fidesz kil\u00e9p az Eur\u00f3pai N\u00e9pp\u00e1rtb\u00f3l (EPP) kifejtette: az az id\u0151szak, am\u00edg a p\u00e1rt az EPP tagja volt, \"j\u00f3 volt, sz\u00e9p volt, el\u00e9g volt\". E kapcsolat els\u0151 megroppan\u00e1sa a migr\u00e1ci\u00f3s v\u00e1ls\u00e1g idej\u00e9re tehet\u0151, de kor\u00e1bban is voltak vit\u00e1k, amikor nem kaptak egy\u00e9rtelm\u0171 t\u00e1mogat\u00e1st a rezsics\u00f6kkent\u00e9shez, a bankok \u00e9s a multinacion\u00e1lis v\u00e1llalatok megad\u00f3ztat\u00e1s\u00e1hoz - id\u00e9zte fel.\nA korm\u00e1nyf\u0151 \u00fagy folytatta: elt\u00e1volodtak egym\u00e1st\u00f3l a gondolatok, \u00e9s amikor bej\u00f6tt a vil\u00e1gj\u00e1rv\u00e1ny, ahelyett, hogy seg\u00edten\u00e9 a n\u00e9pp\u00e1rt a korm\u00e1nyokat a v\u00e9dekez\u00e9sben, szab\u00e1lyzatokat m\u00f3dos\u00edt. Ez \"m\u00e9ltatlan, k\u00e9ptelen \u00e9s c\u00e9lszer\u0171tlen\", \u00edgy \"a legjobb, ha az ember veszi a kalapj\u00e1t\" - \u00f6sszegzett Orb\u00e1n Viktor.\nK\u00f6z\u00f6lte: kapcsolatban \u00e1ll a lengyel minisztereln\u00f6kkel \u00e9s Matteo Salvini olasz politikussal, \u00e9s ez a h\u00e1rom orsz\u00e1g megpr\u00f3b\u00e1lja \u00fajj\u00e1szervezni az eur\u00f3pai jobboldalt, k\u00f6z\u00f6sen tervezik meg a j\u00f6v\u0151t.\n\nMTI 2021. m\u00e1rcius 19.\n\u00a0\n\n"}]