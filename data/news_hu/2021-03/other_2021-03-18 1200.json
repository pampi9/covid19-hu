[{"date": "2021-03-18 12:00", "url": "https://koronavirus.gov.hu/cikkek/vizsgalja-kormanyhivatal-koronavirus-elleni-oltasra-otezer-forintert-elojegyzest-felvevo", "h1": "Vizsg\u00e1lja a korm\u00e1nyhivatal a koronav\u00edrus elleni olt\u00e1sra \u00f6tezer forint\u00e9rt el\u0151jegyz\u00e9st felvev\u0151 c\u00e9get", "body": "\nHivatalb\u00f3l ind\u00edtott elj\u00e1r\u00e1st a f\u0151v\u00e1rosi korm\u00e1nyhivatal Fogyaszt\u00f3v\u00e9delmi F\u0151oszt\u00e1lya az ellen a mag\u00e1n-eg\u00e9szs\u00e9g\u00fcgyi szolg\u00e1ltat\u00f3 ellen, amely \u00f6tezer forint\u00e9rt vesz fel el\u0151jegyz\u00e9st a Covid-19 vakcin\u00e1k bead\u00e1s\u00e1ra.\n\n\nA korm\u00e1nyhivatal azt vizsg\u00e1lja, hogy a Nemzetk\u00f6zi Olt\u00f3k\u00f6zpont Kft. tisztess\u00e9gtelen kereskedelmi gyakorlatot folytat-e azzal, hogy p\u00e9nz\u00e9rt el\u0151jegyz\u00e9st vesz fel, valamint a honlapj\u00e1n elhelyezett olt\u00e1ssal kapcsolatos t\u00e1j\u00e9koztat\u00e1sok teljes k\u00f6r\u0171ek \u00e9s val\u00f3sak-e. A t\u00e1rsas\u00e1ggal szemben kor\u00e1bban folyt m\u00e1r fogyaszt\u00f3v\u00e9delmi elj\u00e1r\u00e1s, azonban az orsz\u00e1gos olt\u00e1si strat\u00e9gia el\u0151rehaladt\u00e1val felmer\u00fclt \u00faj k\u00f6r\u00fclm\u00e9nyek miatt ism\u00e9t vizsg\u00e1latot ind\u00edtott a hat\u00f3s\u00e1g a c\u00e9ggel szemben.\n\nA korm\u00e1nyhivatal adatszolg\u00e1ltat\u00e1sra is k\u00f6telezte a c\u00e9get: t\u00f6bbek k\u00f6z\u00f6tt v\u00e1laszt v\u00e1r arra, hogy eddig milyen \u00f6sszegben szedett be el\u0151foglal\u00e1si d\u00edjat, \u00e9s mikorra v\u00e1rhat\u00f3 az olt\u00e1s megkezd\u00e9se a t\u00e1rsas\u00e1gr\u00e9sz\u00e9r\u0151l. A mag\u00e1n-eg\u00e9szs\u00e9g\u00fcgyi szolg\u00e1ltat\u00f3nak nyilatkoznia kell arr\u00f3l is, hogyan \u00e9s kit\u0151l k\u00edv\u00e1nja megv\u00e1s\u00e1rolni a vakcin\u00e1t, k\u00fcl\u00f6n\u00f6s tekintettel arra, hogy jelenleg csak az \u00e1llamok k\u00e9pesek a koronav\u00edrus elleni olt\u00f3anyagok beszerz\u00e9s\u00e9re.\n\n\u00a0\u00a0\u00a0\u00a0Kiad\u00f3: Budapest F\u0151v\u00e1ros Korm\u00e1nyhivatala\n\n"}]