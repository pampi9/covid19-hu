[{"date": "2021-03-30 14:06", "url": "https://koronavirus.gov.hu/cikkek/operativ-torzs-hetfon-655-en-szegtek-meg-maszkviselesi-szabalyokat", "h1": "Operat\u00edv t\u00f6rzs: h\u00e9tf\u0151n 655-en szegt\u00e9k meg a maszkvisel\u00e9si szab\u00e1lyokat", "body": "\nA rend\u0151r\u00f6k 655 emberrel szemben int\u00e9zkedtek h\u00e9tf\u0151n a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a keddi online sajt\u00f3t\u00e1j\u00e9koztat\u00f3n.\n\n\nKiss R\u00f3bert elmondta, ezzel 41 824-re n\u0151tt a maszkvisel\u00e9si szab\u00e1lyok megs\u00e9rt\u00e9se miatt ind\u00edtott int\u00e9zked\u00e9sek sz\u00e1ma az err\u0151l sz\u00f3l\u00f3 korm\u00e1nyrendelet hat\u00e1lyba l\u00e9p\u00e9se \u00f3ta.\n\u00a0\u00a0\u00a0\u00a0Ismertet\u00e9se szerint h\u00e9tf\u0151n k\u00f6zter\u00fcleten 632 emberrel szemben l\u00e9ptek fel, mert nem viseltek maszkot, k\u00f6z\u00fcl\u00fck 121-et figyelmeztettek, 287-et megb\u00edrs\u00e1goltak, 224-et feljelentettek. T\u00f6megk\u00f6zleked\u00e9si eszk\u00f6z\u00f6k\u00f6n \u00e9s azok v\u00e1rakoz\u00f3 helyein 18, m\u00edg kereskedelmi \u00fczletekben 5 emberrel szemben int\u00e9zkedtek.\n\u00a0\u00a0\u00a0\u00a0Kiss R\u00f3bert sz\u00f3lt arr\u00f3l is, hogy elj\u00e1r\u00e1s indult egy Budapesten, a VI. ker\u00fcleti Kir\u00e1ly utca egyik lak\u00e1s\u00e1ban zajlott 35 f\u0151s mag\u00e1nrendezv\u00e9ny szervez\u0151je \u00e9s r\u00e9sztvev\u0151i ellen. Egy\u00fattal arra h\u00edvta fel a figyelmet, hogy az ilyen nagy l\u00e9leksz\u00e1m\u00fa h\u00e1zibulik vesz\u00e9lyeztetik a r\u00e9sztvev\u0151k \u00e9s m\u00e1sok \u00e9let\u00e9t, eg\u00e9szs\u00e9g\u00e9t.\n\u00a0\u00a0\u00a0\u00a0A koronav\u00edrus-j\u00e1rv\u00e1ny harmadik hull\u00e1m\u00e1ban k\u00fcl\u00f6n\u00f6sen fontos a v\u00e9delmi int\u00e9zked\u00e9sek betart\u00e1sa, a kontaktusok elker\u00fcl\u00e9se, illetve a mag\u00e1nrendezv\u00e9nyek mell\u0151z\u00e9se, sz\u00fcks\u00e9g eset\u00e9n azok min\u00e9l sz\u0171kebb k\u00f6r\u0171 megtart\u00e1sa - mondta az alezredes. Kiss R\u00f3bert hangs\u00falyozta: \"mindent meg kell tenn\u00fcnk az\u00e9rt, hogy a kontaktusokb\u00f3l ered\u0151 t\u00f6meges megbeteged\u00e9st elker\u00fclj\u00fck\", ezzel is cs\u00f6kkentve az eg\u00e9szs\u00e9g\u00fcgyi ell\u00e1t\u00f3rendszerre nehezed\u0151 nyom\u00e1st. \"Itt megk\u00e9rd\u0151jelezhetetlen az egy\u00e9ni felel\u0151ss\u00e9g is\" - fogalmazott, k\u00e9rve azt, hogy mindenki tartsa be a v\u00e9delmi int\u00e9zked\u00e9seket.\n\u00a0\u00a0\u00a0\u00a0A boltokra, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 1019 rend\u0151ri int\u00e9zked\u00e9s t\u00f6rt\u00e9nt. Ebb\u0151l 306 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 713-ban pedig az \u00fczletek korl\u00e1tozott nyitvatart\u00e1s\u00e1nak, illetve az \u00fczletekben tart\u00f3zkod\u00e1snak a szab\u00e1lyait nem tartott\u00e1k be.\n\u00a0\u00a0\u00a0\u00a0\u00dczletet, vend\u00e9gl\u00e1t\u00f3helyet nem kellett h\u00e9tf\u0151n ideiglenesen bez\u00e1ratni a szab\u00e1lyok megs\u00e9rt\u00e9se miatt - mondta.\nKiss R\u00f3bert k\u00f6z\u00f6lte, h\u00e9tf\u0151n a kij\u00e1r\u00e1si \u00e9s a csoportosul\u00e1si, gy\u00fclekez\u00e9si tilalommal kapcsolatos szab\u00e1lyok megs\u00e9rt\u00e9se miatt 475-sz\u00f6r int\u00e9zkedtek a rend\u0151r\u00f6k. A kij\u00e1r\u00e1si korl\u00e1toz\u00e1s, majd az azt felv\u00e1lt\u00f3 kij\u00e1r\u00e1si tilalom tavaly novemberi bevezet\u00e9se \u00f3ta 56 654 hasonl\u00f3 esetben int\u00e9zkedtek.\n\u00a0\u00a0\u00a0\u00a0H\u00e9tf\u0151n is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 59 esetben l\u00e9ptek fel. Az \u00e1tutaz\u00f3kat tavaly szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 14 445-sz\u00f6r int\u00e9zkedtek.\n\u00a0\u00a0\u00a0\u00a0Kiss R\u00f3bert arr\u00f3l is besz\u00e9lt, hogy egyre t\u00f6bben ker\u00fclnek hat\u00f3s\u00e1gi h\u00e1zi karant\u00e9nba, az elm\u00falt napon 7110 ilyen korl\u00e1toz\u00f3 int\u00e9zked\u00e9st rendeltek el, jelenleg 55 280-an vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 4761-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - ismertette az alezredes.\nAzt mondta, Magyarorsz\u00e1g hat\u00e1r\u00e1tkel\u0151in\u00e9l j\u00f3 \u00fctemben halad a forgalom, de R\u00f6szk\u00e9n\u00e9l a teherforgalomban bel\u00e9p\u0151oldalon 3 \u00f3r\u00e1s v\u00e1rakoz\u00e1ssal kell sz\u00e1molni.\n\n\nMTI 2021. m\u00e1rcius 30.\n\n"}]