[{"date": "2021-03-05 18:15", "url": "https://koronavirus.gov.hu/cikkek/kasler-miklos-elrendelte-az-egynapos-sebeszeti-ellatasok-felfuggeszteset", "h1": "K\u00e1sler Mikl\u00f3s elrendelte az egynapos seb\u00e9szeti ell\u00e1t\u00e1sok felf\u00fcggeszt\u00e9s\u00e9t", "body": "\nK\u00e1sler Mikl\u00f3s, az emberi er\u0151forr\u00e1sok minisztere elrendelte az egynapos seb\u00e9szeti ell\u00e1t\u00e1sok azonnali felf\u00fcggeszt\u00e9s\u00e9t.\n\n\nAz Emberi Er\u0151forr\u00e1sok Miniszt\u00e9riuma (Emmi) p\u00e9nteki, az MTI-hez eljuttatott k\u00f6zlem\u00e9ny\u00e9ben kiemelte: vil\u00e1gszerte, \u00edgy Magyarorsz\u00e1gon is er\u0151teljesen emelkedik a megbeteged\u00e9sek \u00e9s hal\u00e1loz\u00e1sok sz\u00e1ma a koronav\u00edrus-j\u00e1rv\u00e1ny harmadik hull\u00e1m\u00e1ban a v\u00edrusvari\u00e1nsok, egyebek k\u00f6z\u00f6tt a brit mut\u00e1ci\u00f3 megjelen\u00e9se miatt. Az egyre t\u00f6bb koronav\u00edrusos beteg folyamatos ell\u00e1t\u00e1s\u00e1nak biztos\u00edt\u00e1sa, a j\u00e1rv\u00e1ny megf\u00e9kez\u00e9se, valamint a k\u00f3rh\u00e1zak tehermentes\u00edt\u00e9se \u00e9rdek\u00e9ben\u00a0K\u00e1sler\u00a0Mikl\u00f3s p\u00e9ntek d\u00e9lut\u00e1n utas\u00edt\u00e1st adott valamennyi akt\u00edv fekv\u0151beteg-ell\u00e1t\u00e1st ny\u00fajt\u00f3 eg\u00e9szs\u00e9g\u00fcgyi int\u00e9zm\u00e9ny, valamint az Orsz\u00e1gos Ment\u0151szolg\u00e1lat vezet\u0151j\u00e9nek az egynapos seb\u00e9szeti ell\u00e1t\u00e1sok azonnali felf\u00fcggeszt\u00e9s\u00e9re.\n\u00a0\u00a0\u00a0\u00a0Eml\u00e9keztettek, hogy a miniszter kor\u00e1bban, a j\u00e1rv\u00e1ny kedvez\u0151 alakul\u00e1s\u00e1nak k\u00f6sz\u00f6nhet\u0151en, febru\u00e1r 3-\u00e1t\u00f3l elrendelte az egynapos seb\u00e9szeti ell\u00e1t\u00e1sok \u00fajraind\u00edt\u00e1s\u00e1t, amelyet - tekintettel a v\u00edrusvari\u00e1nsok fokozott terjed\u00e9si k\u00e9pess\u00e9g\u00e9re - most azonnali hat\u00e1llyal visszavont. A visszavon\u00e1s mindaddig \u00e9rv\u00e9nyben marad, am\u00edg a j\u00e1rv\u00e1nyhelyzet indokolja - \u00edrt\u00e1k.\n\u00a0\u00a0\u00a0\u00a0\"Minden id\u0151ben hozott d\u00f6nt\u00e9s \u00e9s korl\u00e1toz\u00f3 int\u00e9zked\u00e9s \u00e9leteket ment\" - fogalmazott az Emmi, hozz\u00e1t\u00e9ve: \"eg\u00e9szs\u00e9g\u00fcgyi rendszer\u00fcnk eddig is rugalmasan alkalmazkodott a hazai j\u00e1rv\u00e1nyhelyzethez, a k\u00f3rh\u00e1zban dolgoz\u00f3k lassan egy \u00e9ve a frontvonalban helyt\u00e1llnak, \u00e9s k\u00fczdenek a koronav\u00edrus-fert\u0151z\u00f6tt betegek\u00e9rt\".\n\u00a0\u00a0\u00a0\u00a0K\u00e1sler\u00a0Mikl\u00f3s mostani rendelete is a magyar emberek biztons\u00e1gos ell\u00e1t\u00e1sa \u00e9s eg\u00e9szs\u00e9g\u00e9nek meg\u00f3v\u00e1sa \u00e9rdek\u00e9ben sz\u00fcletett - \u00e1ll a k\u00f6zlem\u00e9nyben.\n\nMTI 2021. m\u00e1rcius 5.\n\n"}]