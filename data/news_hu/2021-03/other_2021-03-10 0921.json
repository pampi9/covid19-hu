[{"date": "2021-03-10 09:21", "url": "https://koronavirus.gov.hu/cikkek/galgoczi-tobb-szazezer-ember-beoltasat-tervezik-kovetkezo-egy-hetben", "h1": "Galg\u00f3czi: t\u00f6bb sz\u00e1zezer ember beolt\u00e1s\u00e1t tervezik a k\u00f6vetkez\u0151 egy h\u00e9tben", "body": "\n\u00dctemesen \u00e9s j\u00f3l halad a\u00a0koronav\u00edrus\u00a0elleni olt\u00e1s Magyarorsz\u00e1gon, a k\u00f6vetkez\u0151 egy h\u00e9tben is t\u00f6bb sz\u00e1zezren kaphatnak vakcin\u00e1t - mondta a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi f\u0151oszt\u00e1ly\u00e1nak vezet\u0151je szerd\u00e1n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nGalg\u00f3czi \u00c1gnes elmondta, t\u00f6bb sz\u00e1zezer adag olt\u00f3anyagot sz\u00e1ll\u00edtottak ki az olt\u00f3pontokra \u00e9s a h\u00e1ziorvosokhoz.\n\u00a0\u00a0\u00a0\u00a0Az ut\u00f3bbiak most a 60 \u00e9v feletti embereket oltj\u00e1k - tette hozz\u00e1.\n\u00a0\u00a0\u00a0\u00a0Sz\u00f3lt arr\u00f3l is, a felm\u00e9r\u00e9sek szerint egyre n\u0151 a vakcin\u00e1k ir\u00e1nti bizalom, amit al\u00e1t\u00e1maszt az is, hogy egyre t\u00f6bben regisztr\u00e1lnak a vakcinainfo.gov.hu oldalon, m\u00e1r majdnem h\u00e1rommilli\u00f3an jelezt\u00e9k, hogy szeretn\u00e9nek olt\u00e1st.\nGalg\u00f3czi \u00c1gnes t\u00e1j\u00e9koztat\u00e1sa szerint a most puszt\u00edt\u00f3 brit v\u00edrusmut\u00e1ns fert\u0151z\u00e9si r\u00e1t\u00e1ja meghaladja a h\u00e1rmat, vagyis egy ember h\u00e1rom m\u00e1siknak adja tov\u00e1bb. A norm\u00e1l\u00a0koronav\u00edrus\u00a0fert\u0151z\u00e9si r\u00e1t\u00e1ja kett\u0151 \u00e9s h\u00e1rom k\u00f6z\u00f6tt volt.\n\u00a0\u00a0\u00a0\u00a0\"Ebb\u0151l k\u00f6vetkez\u0151en sokkal t\u00f6bb ember ker\u00fclhet k\u00f3rh\u00e1zba \u00e9s szorulhat ak\u00e1r intenz\u00edvoszt\u00e1lyos kezel\u00e9sre\" - tette hozz\u00e1.\nA f\u0151oszt\u00e1lyvezet\u0151 elmondta azt is, \u00e1prilis elej\u00e9ig szeretn\u00e9nek mintegy k\u00e9tmilli\u00f3 embert beoltani, ami nagyban f\u00fcgg att\u00f3l, hogy a v\u00e9d\u0151olt\u00e1sok id\u0151ben meg\u00e9rkeznek-e. Rem\u00e9nyei szerint ny\u00e1rra m\u00e1r nagyon sok embert olthatnak be, ak\u00e1r el\u00e9rhetik a ny\u00e1jimmunit\u00e1st is.\nMTI 2021. m\u00e1rcius 10.\n\n"}]