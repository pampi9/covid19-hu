[{"date": "2021-03-02 16:11", "url": "https://koronavirus.gov.hu/cikkek/kariko-katalin-szerint-35-nap-elteltevel-be-lehet-adni-pfizer-masodik-dozisat", "h1": "Karik\u00f3 Katalin szerint 35 nap eltelt\u00e9vel is be lehet adni a Pfizer m\u00e1sodik d\u00f3zis\u00e1t", "body": "\nKarik\u00f3 Katalin, a Pfizer-vakcina kifejleszt\u00e9s\u00e9ben kulcsszerepet j\u00e1tsz\u00f3 biok\u00e9mikus szerint az is megfelel\u0151, ha h\u00e1rom h\u00e9t helyett 35 nap telik el az els\u0151 olt\u00e1s ut\u00e1n a m\u00e1sodik adag bead\u00e1s\u00e1ig - olvashat\u00f3 az\u00a0index.hu oldalon kedden k\u00f6zz\u00e9tett cikkben.\n\n\nA h\u00edrport\u00e1l szerint a biok\u00e9mikus ezt arra reag\u00e1lva v\u00e1laszolta a Facebook-oldal\u00e1n egy k\u00f6vet\u0151j\u00e9nek, hogy Galg\u00f3czi \u00c1gnes, a Nemzeti N\u00e9peg\u00e9szs\u00e9g\u00fcgyi K\u00f6zpont j\u00e1rv\u00e1ny\u00fcgyi oszt\u00e1lyvezet\u0151je vas\u00e1rnap egy interj\u00faban azt mondta: klinikai, tudom\u00e1nyos \u00e9s szakmai ismeretek alapj\u00e1n igyekeznek kitolni a m\u00e1sodik olt\u00e1s id\u0151pontj\u00e1t, a Pfizer-vakcin\u00e1n\u00e1l a kor\u00e1bbi 21 helyett 35 napra.\n\u00a0\u00a0\u00a0\u00a0Karik\u00f3 Katalin hangs\u00falyozta, hogy m\u00e1r az els\u0151 olt\u00e1s is v\u00e9d, \"\u00e9s annak is j\u00f3nak kell lennie\", ha csak h\u00f3napokkal k\u00e9s\u0151bb kapja meg valaki a m\u00e1sodik d\u00f3zist - \u00edrt\u00e1k.\n\u00a0\u00a0\u00a0\u00a0A cikk szerint Karik\u00f3 Katalin azzal kapcsolatban, hogy m\u00falt h\u00e9ten az amerikai \u00c9lelmiszer- \u00e9s Gy\u00f3gyszer\u00fcgyi Hat\u00f3s\u00e1g k\u00f6z\u00f6lte, a vakcina norm\u00e1l h\u0171t\u00e9si k\u00f6r\u00fclm\u00e9nyek k\u00f6z\u00f6tt is t\u00e1rolhat\u00f3, azt \u00edrta: a vakcin\u00e1kat kor\u00e1bban m\u00ednusz 70 Celsius-fokon t\u00e1rolt\u00e1k, nem tesztelt\u00e9k m\u00ednusz 20 fokra, ez\u00e9rt bizony\u00edt\u00e9k hi\u00e1ny\u00e1ban nem is javasolt\u00e1k magasabb h\u0151m\u00e9rs\u00e9kleten t\u00e1rolni.\n\nMTI 2021. m\u00e1rcius 2.\n\u00a0\n\n"}]