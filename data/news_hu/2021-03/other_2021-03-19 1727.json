[{"date": "2021-03-19 17:27", "url": "https://koronavirus.gov.hu/cikkek/szijjarto-magyar-vallalkozasok-99-milliard-forintnyi-beruhazast-valositanak-meg-kulfoldon", "h1": "Szijj\u00e1rt\u00f3: magyar v\u00e1llalkoz\u00e1sok 99 milli\u00e1rd forintnyi beruh\u00e1z\u00e1st val\u00f3s\u00edtanak meg k\u00fclf\u00f6ld\u00f6n", "body": "\nA k\u00fclpiaci n\u00f6veked\u00e9si t\u00e1mogat\u00e1s seg\u00edts\u00e9g\u00e9vel egyel\u0151re 99 milli\u00e1rd forintnyi beruh\u00e1z\u00e1st hajt v\u00e9gre k\u00fclf\u00f6ld\u00f6n 33 v\u00e1llalat, amelyhez a korm\u00e1ny 51 milli\u00e1rd forintot adott - mondta a k\u00fclgazdas\u00e1gi \u00e9s k\u00fcl\u00fcgyminiszter p\u00e9nteken a Gy\u0151r-Moson-Sopron megyei Pet\u0151h\u00e1z\u00e1n, ahol \u00e1tadta a t\u00e1mogat\u00e1si okiratot a Pellet Produkt Kft.-nek, amely a horv\u00e1torsz\u00e1gi Ver\u0151c\u00e9n \u00e9p\u00edt \u00fczemet.\n\n\nSzijj\u00e1rt\u00f3 P\u00e9ter hozz\u00e1tette, hogy m\u00e1r 157 v\u00e1llalat ny\u00fajtott be t\u00e1mogat\u00e1si k\u00e9relmet.\n\u00a0\u00a0\u00a0\u00a0A magyar gazdas\u00e1g dimenzi\u00f3v\u00e1lt\u00e1sa sikeres, mert egyre sz\u00e9lesebb azon v\u00e1llalatok csoportja, amelyek k\u00e9pesek k\u00fclf\u00f6ld\u00f6n beruh\u00e1zni \u00e9s sikereket felmutatni - hangs\u00falyozta.\n\u00a0\u00a0\u00a0\u00a0Hozz\u00e1tette, hogy a tavaly el\u00e9rt 100 milli\u00e1rd eur\u00f3 f\u00f6l\u00f6tti exportteljes\u00edtm\u00e9ny csak akkor n\u00f6velhet\u0151, ha a v\u00e1llalatok a termel\u00e9si tev\u00e9kenys\u00e9g\u00fck egy r\u00e9sz\u00e9t kihelyezik, amely \u00e1ltal a magyar gazdas\u00e1gba \u00fajabb n\u00f6veked\u00e9si forr\u00e1sokat tudnak becsatolni.\n\u00a0\u00a0\u00a0\u00a0A k\u00fclpiaci n\u00f6veked\u00e9si t\u00e1mogat\u00e1s ebben seg\u00edt - sz\u00f6gezte le.\nIsmertette, hogy a pet\u0151h\u00e1zi Pellet Produkt Kft. \u00f6tmilli\u00e1rd forint \u00e9rt\u00e9kben hoz l\u00e9tre \u00fczemet Horv\u00e1torsz\u00e1gban, amelyet a korm\u00e1ny 2,3 milli\u00e1rd forinttal t\u00e1mogat, mert a beruh\u00e1z\u00e1ssal nemcsak a pellet exportja n\u0151, hanem t\u00f6bb t\u00edzezer tonn\u00e1nyi sz\u00e9n-dioxidt\u00f3l is megk\u00edm\u00e9li a k\u00f6rnyezetet. Ezen fel\u00fcl a c\u00e9g er\u0151s\u00edti eur\u00f3pai poz\u00edci\u00f3j\u00e1t.\n\n\u00a0\u00a0\u00a0\u00a0Kiemelte: fontos Magyarorsz\u00e1g sz\u00e1m\u00e1ra, hogy a k\u00f6rnyezetv\u00e9delem \u00e9s a versenyk\u00e9pess\u00e9g egyens\u00falyban legyen, ezt bizony\u00edtja, hogy az orsz\u00e1g egyike annak a 21 orsz\u00e1gnak a vil\u00e1gon, amelyek \u00fagy tudt\u00e1k n\u00f6velni gazdas\u00e1gi teljes\u00edtm\u00e9ny\u00fcket az elm\u00falt \u00e9vekben, hogy k\u00f6zben cs\u00f6kkentett\u00e9k a k\u00e1rosanyag-kibocs\u00e1t\u00e1st.\n\u00a0\u00a0\u00a0\u00a0Re\u00e1lisnak nevezte azt a c\u00e9lkit\u0171z\u00e9st is, hogy 2030-ra a magyar villamosenergia-termel\u00e9s 90 sz\u00e1zal\u00e9ka karbonsemleges legyen.\n\u00a0\u00a0\u00a0\u00a0Szijj\u00e1rt\u00f3 P\u00e9ter besz\u00e9lt arr\u00f3l, hogy a\u00a0koronav\u00edrus-j\u00e1rv\u00e1ny miatt tavaly az \u00f6sszes hasznos munkaid\u0151 9 sz\u00e1zal\u00e9ka veszett el a vil\u00e1gon, 114 milli\u00f3an v\u00e1ltak munkan\u00e9lk\u00fcliv\u00e9, a vil\u00e1gkereskedelem 9,2 sz\u00e1zal\u00e9kkal esett vissza, a k\u00fclf\u00f6ldi k\u00f6zvetlen beruh\u00e1z\u00e1sok pedig glob\u00e1lisan 42 sz\u00e1zal\u00e9kkal cs\u00f6kkentek.\n\u00a0\u00a0\u00a0\u00a0Barcza Attila, a t\u00e9rs\u00e9g fideszes orsz\u00e1ggy\u0171l\u00e9si k\u00e9pvisel\u0151je arr\u00f3l sz\u00f3lt, hogy a korm\u00e1ny \"j\u00f3 \u00e9s hat\u00e9kony\" v\u00e1laszokat ad a j\u00e1rv\u00e1ny kih\u00edv\u00e1saira, emellett Sopron \u00e9s t\u00e9rs\u00e9ges szempontj\u00e1b\u00f3l a Magyar falu \u00e9s a Modern v\u00e1rosok program is fontos.\n\u00a0\u00a0\u00a0\u00a0Kaszab Istv\u00e1n, a Pellet Produkt Kft. \u00fcgyvezet\u0151je azt emelte ki, hogy egy tavalyi beruh\u00e1z\u00e1s eredm\u00e9nyek\u00e9nt \u00fczem\u00fck kapacit\u00e1s\u00e1nak hat\u00e1r\u00e1n van, el\u00e9rt\u00e9k az \u00e9venk\u00e9nti t\u00edzezer tonna pellet gy\u00e1rt\u00e1s\u00e1t, n\u00f6vekedni pedig \u00fagy tudnak, ha k\u00fclf\u00f6ld\u00f6n ruh\u00e1znak be.\n\u00a0\u00a0\u00a0\u00a0A nyilv\u00e1nos c\u00e9ginform\u00e1ci\u00f3s adatok szerint a 2008-ban alakult c\u00e9g \u00e1rbev\u00e9tele 2019-ben 463 milli\u00f3 forint volt, 43 milli\u00f3 forinttal t\u00f6bb, mint 2018-ban. Ad\u00f3zott eredm\u00e9nye 3,1 milli\u00f3 forintra esett, ez 4,5 milli\u00f3 forinttal kevesebb, mint 2018-ban. 2019 \u00e9v v\u00e9g\u00e9n 12 embert foglalkoztattak.\n\n\nMTI 2021. m\u00e1rcius 19.\n\n"}]