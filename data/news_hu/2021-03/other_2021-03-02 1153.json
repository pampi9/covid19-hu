[{"date": "2021-03-02 11:53", "url": "https://koronavirus.gov.hu/cikkek/menczer-vakcina-nem-politikai-kerdes", "h1": "Menczer: a vakcina nem politikai k\u00e9rd\u00e9s", "body": "\nEg\u00e9sz Eur\u00f3pa a k\u00ednai \u00e9s az orosz vakcin\u00e1ra v\u00e1r, ezek\u00e9rt \u00e1llnak sorba, mik\u00f6zben Magyarorsz\u00e1gra m\u00e1r mindk\u00e9t olt\u00f3anyagb\u00f3l \u00e9rkezett - mondta a K\u00fclgazdas\u00e1gi \u00e9s K\u00fcl\u00fcgyminiszt\u00e9rium t\u00e1j\u00e9koztat\u00e1s\u00e9rt \u00e9s Magyarorsz\u00e1g nemzetk\u00f6zi megjelen\u00edt\u00e9s\u00e9\u00e9rt felel\u0151s \u00e1llamtitk\u00e1ra kedden az M1 aktu\u00e1lis csatorn\u00e1n.\n\n\u00a0\nA m\u0171sorban felvetett\u00e9k, hogy Dobrev Kl\u00e1r\u00e1nak, a DK EP-k\u00e9pvisel\u0151j\u00e9nek \u00e1ll\u00edt\u00e1sa szerint a korm\u00e1ny sz\u00e1nd\u00e9kosan nem h\u00edvja le a Magyarorsz\u00e1gnak j\u00e1r\u00f3 uni\u00f3s vakcinakeretet.\n\u00a0\u00a0\u00a0\u00a0Menczer\u00a0Tam\u00e1s erre \u00fagy reag\u00e1lt: \"amivel a baloldal pr\u00f3b\u00e1lkozott az elm\u00falt napokban, az nett\u00f3 hazugs\u00e1g\". Magyarorsz\u00e1g minden el\u00e9rhet\u0151 vakcin\u00e1t lek\u00f6t\u00f6tt, ami okt\u00f3berig be\u00e9rkezhet, az a mennyis\u00e9g, amir\u0151l a baloldal besz\u00e9l, tal\u00e1n az idei \u00e9v december\u00e9ben \u00e9rkezhetne meg. Lehet, hogy a baloldal csak decemberben akart oltani, de a korm\u00e1nynak m\u00e1s a sz\u00e1nd\u00e9ka - tette hozz\u00e1.\n\u00a0\u00a0\u00a0\u00a0Az \u00e1llamtitk\u00e1r szerint jelenleg sem az a probl\u00e9ma, hogy a korm\u00e1ny ne k\u00f6t\u00f6tt volna le elegend\u0151 vakcin\u00e1t, hanem az, hogy ezek az olt\u00f3anyagok nem \u00e9rkeznek meg, hiszen a br\u00fcsszeli beszerz\u00e9seken kereszt\u00fcl mostan\u00e1ig a rendelt mennyis\u00e9g mind\u00f6ssze \u00f6t sz\u00e1zal\u00e9ka \u00e9rkezett meg.\n\u00a0\u00a0\u00a0\u00a0Hangs\u00falyozta, hogy mik\u00f6zben a korm\u00e1ny szerint a vakcinak\u00e9rd\u00e9s nem politikai, hanem eg\u00e9szs\u00e9g\u00fcgyi k\u00e9rd\u00e9s, a baloldal - Gyurcs\u00e1ny Ferenc vezet\u00e9s\u00e9vel - \u00f6sszehangolt \u00e9s tervezett t\u00e1mad\u00e1st ind\u00edtott az olt\u00f3anyagok beszerz\u00e9se ellen.\n\u00a0\u00a0\u00a0\u00a0\"Mindent mondtak r\u00f3lunk, azt mondt\u00e1k, hogy emberk\u00eds\u00e9rletet hajtunk v\u00e9gre, \u00e9pp csak nem neveztek benn\u00fcnket t\u00f6meggyilkosnak\" - fogalmazott\u00a0Menczer\u00a0Tam\u00e1s, hozz\u00e1t\u00e9ve, ehhez k\u00e9pest m\u00e1r az uni\u00f3 vezet\u0151 \u00e1llamai is \u00fagy l\u00e1tj\u00e1k, a magyarhoz hasonl\u00f3 vakcinabeszerz\u00e9st kellett volna folytatni.\nElmondta azt is, a korm\u00e1ny vakcinabeszerz\u00e9s\u00e9nek hat\u00e9konys\u00e1g\u00e1t mutatja, hogy a legut\u00f3bbi statisztikai adatok szerint Magyarorsz\u00e1g a harmadik \u00e1llam az Eur\u00f3pai Uni\u00f3ban az \u00e1toltotts\u00e1g alapj\u00e1n.\n\u00a0\u00a0\u00a0\u00a0\"Azt is fontos hangs\u00falyozni, hogy mi nem egym\u00e1ssal versenyz\u00fcnk, mi nem m\u00e1s orsz\u00e1ggal versenyz\u00fcnk, \u00e9n k\u00edv\u00e1nom nekik is, hogy j\u00f3l haladjon az olt\u00e1suk, \u00e9s min\u00e9l t\u00f6bb ember kapjon vakcin\u00e1t. Mi a v\u00edrussal, a bajjal versenyz\u00fcnk, \u00e9s a v\u00edrus ellen az egyetlen megold\u00e1s a vakcina\" - emelte ki\u00a0Menczer\u00a0Tam\u00e1s.\n\u00a0\u00a0\u00a0\u00a0Megjegyezte, hogy \u00fajabb orosz \u00e9s k\u00ednai vakcinasz\u00e1ll\u00edtm\u00e1nyok v\u00e1rhat\u00f3k, \u00edgy azt rem\u00e9li, hogy a magyar mutat\u00f3k tov\u00e1bbra is javulni fognak.\n\u00a0\u00a0\u00a0\u00a0Az \u00e1llamtitk\u00e1r a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban hazugs\u00e1gnak nevezte a baloldal r\u00e9sz\u00e9r\u0151l az olt\u00e1sigazolv\u00e1nyokat \u00e9rt kritik\u00e1t is. Hozz\u00e1tette, hogy az Eur\u00f3pai Uni\u00f3ban semmilyen meg\u00e1llapod\u00e1s nem sz\u00fcletett eddig arr\u00f3l, hogy az olt\u00e1sigazolv\u00e1ny kit \u00e9s mire jogos\u00edt fel.\n\"Ez jelenleg \u00fagy n\u00e9z ki, hogy majd valamikor valakik kapnak valamit, ami valamire majd feljogos\u00edtja \u0151ket\" - \u00e9rz\u00e9keltette\u00a0Menczer\u00a0Tam\u00e1s. Hozz\u00e1tette: mivel eg\u00e9sz Eur\u00f3pa az orosz \u00e9s a k\u00ednai vakcin\u00e1ra v\u00e1r, nehezen elk\u00e9pzelhet\u0151, hogy az ezekkel beoltott embereket kirekeszten\u00e9k.\n\nMTI 2021. m\u00e1rcius 2.\n\n"}]