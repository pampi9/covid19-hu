[{"date": "2021-03-06 16:39", "url": "https://koronavirus.gov.hu/cikkek/miniszterelnokseg-tovabbra-sem-szukseges-lejaro-okmanyok-miatt-kormanyablakba-menni", "h1": "Minisztereln\u00f6ks\u00e9g: tov\u00e1bbra sem sz\u00fcks\u00e9ges a lej\u00e1r\u00f3 okm\u00e1nyok miatt korm\u00e1nyablakba menni", "body": "\nNem befoly\u00e1solj\u00e1k a korm\u00e1nyablakok nyitva tart\u00e1s\u00e1t a m\u00e1rcius 8-\u00e1n \u00e9letbe l\u00e9p\u0151 szigor\u00edt\u00e1sok, de azt k\u00e9rik, hogy az \u00fcgyfelek csak a legsz\u00fcks\u00e9gesebb, halaszthatatlan \u00fcgyekkel keress\u00e9k fel ezeket, lehet\u0151s\u00e9g szerint v\u00e1lassz\u00e1k az elektronikus \u00fcgyint\u00e9z\u00e9si lehet\u0151s\u00e9geket - k\u00f6z\u00f6lte a Minisztereln\u00f6ks\u00e9g az MTI-vel.\n\nAzt \u00edrt\u00e1k, a t\u00e1rsadalmi kontaktusok sz\u00e1m\u00e1nak cs\u00f6kkent\u00e9se \u00e9rdek\u00e9ben a korm\u00e1ny meghosszabb\u00edtotta a lej\u00e1r\u00f3 okm\u00e1nyok \u00e9rv\u00e9nyess\u00e9g\u00e9t, \u00edgy a november 4-e ut\u00e1n lej\u00e1rt igazolv\u00e1nyok a jelenlegi vesz\u00e9lyhelyzet megsz\u0171n\u00e9s\u00e9t k\u00f6vet\u0151 60 napig Magyarorsz\u00e1g ter\u00fclet\u00e9n haszn\u00e1lhat\u00f3k maradnak. Ugyanez vonatkozik azokra az okm\u00e1nyokra is, amelyek a tavaszi vesz\u00e9lyhelyzet idej\u00e9n, m\u00e1rcius 11. \u00e9s j\u00falius 3. k\u00f6z\u00f6tt j\u00e1rtak le.\nK\u00f6z\u00f6lt\u00e9k azt is, a korm\u00e1nyablakok \u00e9s a korm\u00e1nyhivatali \u00fcgyf\u00e9lszolg\u00e1latok tov\u00e1bbra is kiz\u00e1r\u00f3lag el\u0151zetes id\u0151pontfoglal\u00e1ssal fogadj\u00e1k az \u00fcgyfeleket. A korm\u00e1nyablakok eset\u00e9ben a m\u00e1r november 11-e \u00f3ta \u00e9rv\u00e9nyben l\u00e9v\u0151 rendszer alapj\u00e1n az idopontfoglalo.kh.gov.hu oldalon, a meg\u00fajult magyarorszag.hu oldalon, illetve az ingyenesen h\u00edvhat\u00f3 1818-as telefonsz\u00e1mon tov\u00e1bbra is lehet\u0151s\u00e9g van id\u0151pontfoglal\u00e1sra.\nM\u00e1rcius 8-t\u00f3l teh\u00e1t nem t\u00f6rlik az elm\u00falt id\u0151szakban lefoglalt id\u0151pontokat, a korm\u00e1nyablakok munkat\u00e1rsai a hat\u00f3s\u00e1gi \u00fcgyekben v\u00e1rj\u00e1k az \u00fcgyfeleket, akik az interneten el\u00e9rhet\u0151 k\u00f6zponti id\u0151pontfoglal\u00f3 alkalmaz\u00e1sban tov\u00e1bbra is foglalhatnak - ak\u00e1r \u00fcgyf\u00e9lkapu-regisztr\u00e1ci\u00f3 n\u00e9lk\u00fcl is - id\u0151pontot - emelt\u00e9k ki.\nAmelyik \u00fcgyk\u00f6rben pedig ez lehets\u00e9ges, a szem\u00e9lyes \u00fcgyint\u00e9z\u00e9s helyett tov\u00e1bbra is a magyarorszag.hu weboldalon kereszt\u00fcl el\u00e9rhet\u0151 elektronikus \u00fcgyint\u00e9z\u00e9st javasolj\u00e1k.\nFelid\u00e9zt\u00e9k: az \u00fcgyfelek \u00e9s az \u00fcgyint\u00e9z\u0151k eg\u00e9szs\u00e9g\u00e9nek v\u00e9delme \u00e9rdek\u00e9ben a korm\u00e1nyhivatalok sz\u00e1mos biztons\u00e1gi int\u00e9zked\u00e9st vezettek be. \u00cdgy az id\u0151pontra \u00e9rkez\u00e9s mellett kiz\u00e1r\u00f3lag sz\u00e1jat \u00e9s orrot takar\u00f3 maszkban szabad tart\u00f3zkodni az \u00fcgyf\u00e9lszolg\u00e1latokon, az \u00fcgyf\u00e9lt\u00e9rben v\u00e1rakozni nem lehet, k\u00f6telez\u0151 a 1,5-2 m\u00e9teres t\u00e1vols\u00e1g megtart\u00e1sa, valamint a helyis\u00e9gekbe k\u00e9zfert\u0151tlen\u00edt\u0151, a pultokra pedig plexifal ker\u00fclt. Az elk\u00e9sz\u00fclt okm\u00e1nyokat a hivatalok postai \u00faton k\u00e9zbes\u00edtik, szem\u00e9lyes \u00e1tv\u00e9telre csak kiv\u00e9teles esetekben van lehet\u0151s\u00e9g.\n\n\nMTI\n\n"}]