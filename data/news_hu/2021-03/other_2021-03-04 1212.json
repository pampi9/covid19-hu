[{"date": "2021-03-04 12:12", "url": "https://koronavirus.gov.hu/cikkek/kormanyinfo-szigoritasokrol-dontott-kormany", "h1": "Korm\u00e1nyinf\u00f3: szigor\u00edt\u00e1sokr\u00f3l d\u00f6nt\u00f6tt a korm\u00e1ny", "body": "\nAz \u00fczletek \u00e9s a szolg\u00e1ltat\u00e1sok m\u00e1rcius 8-t\u00f3l m\u00e1rcius 22-ig tart\u00f3 z\u00e1r\u00e1s\u00e1t, tov\u00e1bb\u00e1 az \u00f3vod\u00e1k \u00e9s az \u00e1ltal\u00e1nos iskol\u00e1k \u00e1prilis 7-ig tart\u00f3 bez\u00e1r\u00e1s\u00e1t jelentette be Guly\u00e1s Gergely Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6k\u00f6n online sajt\u00f3t\u00e1j\u00e9koztat\u00f3n. A harmadik hull\u00e1m nagyon er\u0151s. Guly\u00e1s Gergely \u00e9rt\u00e9kel\u00e9se szerint \"ha most nem z\u00e1rn\u00e1nk, akkor nemcsak a megbeteged\u00e9sek \u00e9s a hal\u00e1loz\u00e1sok sz\u00e1ma n\u0151ne meg radik\u00e1lisan, de a nyit\u00e1s is, az \u00fajraind\u00edt\u00e1s is k\u00e9s\u0151bbre tol\u00f3dna.\n\n\nJ\u00f3l halad az olt\u00e1s, de m\u00e9g \u00edgy is s\u00falyos a j\u00e1rv\u00e1nyhelyzet; Itt a v\u00edrus harmadik hull\u00e1ma\nGuly\u00e1s Gergely\u00a0k\u00f6z\u00f6lte, a harmadik hull\u00e1m nagyon er\u0151s, er\u0151sebb, mint a m\u00e1sodik, ami sokkal er\u0151sebb volt, mint az els\u0151. A harmadik hull\u00e1mban az az \u00faj, hogy rendelkez\u00e9sre \u00e1ll a vakcina \u00e9s j\u00f3l halad az olt\u00e1s - mondta, \u00fagy folytatva: biztosan \u00e1ll\u00edthatj\u00e1k, hogy Magyarorsz\u00e1g jelenleg a harmadik Eur\u00f3p\u00e1ban, de j\u00f6v\u0151 h\u00e9ten m\u00e1r a leg\u00e1toltottabb orsz\u00e1g lesz az EU-ban.\nA miniszter szerint ez a temp\u00f3 sem el\u00e9g gyors ahhoz, hogy a v\u00edrus, k\u00fcl\u00f6n\u00f6sen a v\u00edrusmut\u00e1nsok terjed\u00e9s\u00e9t megakad\u00e1lyozza. Elmondta, a br\u00fcsszeli vakcinabeszerz\u00e9s lassan halad \u00e9s a keleti vakcin\u00e1kkal egy\u00fctt sem tudj\u00e1k m\u00e9g \"a t\u00e1rsadalmi v\u00e9detts\u00e9get\" a k\u00f6vetkez\u0151 egy-k\u00e9t h\u00e9tben kialak\u00edtani.\nCsak a kontaktussz\u00e1mok radik\u00e1lis cs\u00f6kkent\u00e9se vezethet eredm\u00e9nyre - hangs\u00falyozta, jelezve: a szak\u00e9rt\u0151k az operat\u00edv t\u00f6rzzsel teljes \u00f6sszhangban javasolt\u00e1k a szigor\u00fa korl\u00e1toz\u00e1sok bevezet\u00e9s\u00e9t.\n\nA j\u00e1rv\u00e1ny\u00fcgyi szakemberek javaslat\u00e1ra d\u00f6nt\u00f6tt a korm\u00e1ny az \u00fajabb\u00a0 korl\u00e1toz\u00e1sokr\u00f3l\nA korm\u00e1nyd\u00f6nt\u00e9s okair\u00f3l k\u00f6z\u00f6lte, meghallgatt\u00e1k a matematikusokat, az orvosokat, a szak\u00e9rt\u0151ket, a virol\u00f3gusokat. \"A sz\u00e1mok vil\u00e1gosak\" - fogalmazott, majd felh\u00edvta a figyelmet az elm\u00falt h\u00e1rom nap roml\u00f3 j\u00e1rv\u00e1nyadataira, k\u00fcl\u00f6n\u00f6sen az elhunytak, az \u00faj fert\u0151z\u00f6ttek \u00e9s a l\u00e9legeztet\u0151g\u00e9pen l\u00e9v\u0151 betegek sz\u00e1m\u00e1ra.\nHozz\u00e1tette: a terjed\u00e9s sebess\u00e9ge n\u0151, a reprodukci\u00f3s r\u00e1ta pedig az egyik legmagasabb Eur\u00f3p\u00e1ban.\nHa most nem z\u00e1rn\u00e1nak, csak k\u00e9s\u0151bb lehetne \u00fajraind\u00edtani az orsz\u00e1got\nGuly\u00e1s Gergely \u00e9rt\u00e9kel\u00e9se szerint \"ha most nem z\u00e1rn\u00e1nk, akkor nemcsak a megbeteged\u00e9sek \u00e9s a hal\u00e1loz\u00e1sok sz\u00e1ma n\u0151ne meg radik\u00e1lisan, de a nyit\u00e1s is, az \u00fajraind\u00edt\u00e1s is k\u00e9s\u0151bbre tol\u00f3dna\". Nemcsak az\u00e9rt kell z\u00e1rni, hogy megv\u00e9dj\u00e9k az emberek \u00e9let\u00e9t, eg\u00e9szs\u00e9g\u00e9t, hanem hogy miel\u0151bb nyithassunk, miel\u0151bb visszat\u00e9rhess\u00fcnk a norm\u00e1lis \u00e9lethez - fogalmazott.\nAz \u00fczleteket m\u00e1rcius 8-t\u00f3l m\u00e1rcius 22-ig bez\u00e1rj\u00e1k\u00a0\u00a0\u00a0\u00a0\nA koronav\u00edrus-j\u00e1rv\u00e1ny terjed\u00e9s\u00e9nek cs\u00f6kkent\u00e9se \u00e9rdek\u00e9ben meghozott szigor\u00edt\u00e1sokr\u00f3l elmondta, az \u00fczletek m\u00e1rcius 8-t\u00f3l m\u00e1rcius 22-ig lesznek z\u00e1rva, kiv\u00e9ve az \u00e9lelmiszerboltok, a patik\u00e1k, a drog\u00e9ri\u00e1k \u00e9s a benzinkutak. A r\u00e9szletszab\u00e1lyokat az operat\u00edv t\u00f6rzs dolgozza ki, a korm\u00e1ny hirdeti ki, napokon bel\u00fcl nyilv\u00e1noss\u00e1gra hozza.\nMinden szolg\u00e1ltat\u00e1s sz\u00fcnetel\u00a0\u00a0\u00a0\nM\u00e1rcius 8-t\u00f3l m\u00e1rcius 22-ig minden szolg\u00e1ltat\u00e1s sz\u00fcnetel a mag\u00e1neg\u00e9szs\u00e9g\u00fcgy kiv\u00e9tel\u00e9vel - tette hozz\u00e1, megjegyezve: a r\u00e9szletszab\u00e1lyokr\u00f3l az operat\u00edv t\u00f6rzs p\u00e9nteken d\u00f6nt.\n\nH\u00e9tf\u0151t\u0151l z\u00e1rnak az \u00f3vod\u00e1k, digit\u00e1lis tanrendre t\u00e9rnek \u00e1t az \u00e1ltal\u00e1nos iskol\u00e1k is\nElmondta, az \u00f3vod\u00e1kn\u00e1l \u00e9s az iskol\u00e1kn\u00e1l az \u00e1prilis 7-i d\u00e1tum a tavaszi sz\u00fcnet v\u00e9ge; a digit\u00e1lis oktat\u00e1s r\u00e9szleteit az Emberi Er\u0151forr\u00e1sok Miniszt\u00e9rium\u00e1nak oktat\u00e1si \u00e1llamtitk\u00e1rs\u00e1ga dolgozza ki \u00e9s teszi k\u00f6zz\u00e9.\nHozz\u00e1tette: a k\u00f6z\u00e9piskol\u00e1kra, egyetemekre vonatkoz\u00f3 szab\u00e1lyok - ahol most sincs jelenl\u00e9tet ig\u00e9nyl\u0151 oktat\u00e1s - v\u00e1ltozatlanok maradnak.\nA munkav\u00e9gz\u00e9s \u00e9s a szabadt\u00e9ri sporttev\u00e9kenys\u00e9g lehets\u00e9ges\nGuly\u00e1s Gergely k\u00f6z\u00f6lte, a konditermeket is be kell z\u00e1rni k\u00e9t h\u00e9tre, az igazolt sportol\u00f3k edz\u00e9sei, meccsei kiz\u00e1r\u00f3lag z\u00e1rt kapuk m\u00f6g\u00f6tt lehetnek. A parkok, arbor\u00e9tumok nyitva lesznek, a szabadt\u00e9ri sporttev\u00e9kenys\u00e9g olyan sportok eset\u00e9ben, ahol tarthat\u00f3 a m\u00e1sf\u00e9l m\u00e9teres t\u00e1vols\u00e1g, megengedett - r\u00e9szletezte.\nA miniszter arra k\u00e9rt minden munkaad\u00f3t, ahol lehets\u00e9ges, biztos\u00edtsa az otthoni munkav\u00e9gz\u00e9st, k\u00fcl\u00f6n\u00f6s tekintettel a gyermekes csal\u00e1dok eset\u00e9ben.\nA maszkhaszn\u00e1lat szabadt\u00e9ren mindenhol k\u00f6telez\u0151\nA maszkhaszn\u00e1lat szabadt\u00e9ren mindenhol k\u00f6telez\u0151 - hangs\u00falyozta.\nSzigor\u00edtjuk a hat\u00e1r\u00e1tl\u00e9p\u00e9st\nSzigor\u00edt\u00e1sr\u00f3l sz\u00e1molt be a szem\u00e9lyi hat\u00e1rforgalomn\u00e1l. A tranzit- \u00e9s teherforgalmat nem korl\u00e1tozz\u00e1k.\nKiterjesztj\u00fck a b\u00e9rt\u00e1mogat\u00e1st\nElmondta, a m\u00e1r l\u00e9tez\u0151, a sz\u00e1llod\u00e1kra \u00e9s a vend\u00e9gl\u00e1t\u00f3iparra vonatkoz\u00f3 b\u00e9rt\u00e1mogat\u00e1st \u00e9s ad\u00f3kedvezm\u00e9nyt kiterjesztik azokra a szektorokra, amelyeknek most be kell z\u00e1rniuk, a korl\u00e1toz\u00e1sok id\u0151tartam\u00e1ra, m\u00e1rcius 8-t\u00f3l m\u00e1rcius 22-ig.\nGuly\u00e1s Gergely kit\u00e9rt arra, hogy a korm\u00e1ny szerdai \u00e9s cs\u00fct\u00f6rt\u00f6ki \u00fcl\u00e9s\u00e9n is a j\u00e1rv\u00e1nyhelyzettel foglalkozott.\nAz \u00fajraind\u00edt\u00e1s c\u00e9legyenes\u00e9ben vagyunk, m\u00e9g jobban felgyors\u00edtjuk az olt\u00e1st\nGuly\u00e1s Gergely kiemelte: hossz\u00fa id\u0151 \u00f3ta \u00e9l\u00fcnk olyan k\u00f6r\u00fclm\u00e9nyek k\u00f6z\u00f6tt, amelyeket nem szoktunk meg, s\u0151t kor\u00e1bban nem is gondoltunk r\u00e1. Rem\u00e9lhet\u0151leg m\u00e1r a j\u00e1rv\u00e1ny utols\u00f3 szakasz\u00e1ban vagyunk, \u00e9s el\u00e9rhet\u0151 az oltotts\u00e1g olyan m\u00e9rt\u00e9ke n\u00e9h\u00e1ny h\u00e9ten-h\u00f3napon bel\u00fcl, amely ut\u00e1n lehet\u0151s\u00e9g lesz a nyit\u00e1sra - fogalmazott. Hozz\u00e1tette: a nyit\u00e1s m\u00e1rcius 22-\u00e9n megkezd\u0151dik, val\u00f3sz\u00edn\u0171leg \u00fctemezetten.\nZajlik az \u00fajraind\u00edt\u00e1sr\u00f3l sz\u00f3l\u00f3 online konzult\u00e1ci\u00f3\nK\u00f6z\u00f6lte: a nyit\u00e1s r\u00e9szletei szempontj\u00e1b\u00f3l d\u00f6nt\u0151 fontoss\u00e1g\u00fa, hogy mit szeretn\u00e9nek az emberek, ez\u00e9rt azt k\u00e9ri mindenkit\u0151l, hogy vegyen r\u00e9szt a konzult\u00e1ci\u00f3ban, amely arr\u00f3l sz\u00f3l, hogy mik\u00e9nt ind\u00edts\u00e1k \u00fajra az orsz\u00e1got:\u00a0 https://nemzetikonzultacio.kormany.hu/; https://vakcinainfo.gov.hu/\nA korm\u00e1ny ezt k\u00f6vet\u0151en, a m\u00e1rcius 17-i \u00fcl\u00e9s\u00e9n d\u00f6nthet az \u00fajranyit\u00e1sr\u00f3l, annak szakaszair\u00f3l, \u00e9s akkor tudj\u00e1k mindenkinek az ig\u00e9nyeit, v\u00e9lem\u00e9ny\u00e9t figyelembe venni, ha min\u00e9l t\u00f6bben kit\u00f6ltik a konzult\u00e1ci\u00f3t - mutatott r\u00e1.\nA miniszter hangs\u00falyozta: a j\u00e1rv\u00e1ny harmadik hull\u00e1m\u00e1t \"le kell t\u00f6rni\", \u00e9s ezek az azok az int\u00e9zked\u00e9sek, amelyekkel ezt meg lehet tenni. Ha mindenki betartja ezeket, akkor kor\u00e1bban tudnak nyitni, kor\u00e1bban indulhat \u00fajra az \u00e9let Magyarorsz\u00e1gon - mondta.\n\nK\u00f6sz\u00f6net\u00a0a v\u00edrushelyzetben is helyt \u00e1ll\u00f3 orvosoknak, \u00e1pol\u00f3knak\nAz eg\u00e9szs\u00e9g\u00fcgyi dolgoz\u00f3k 96,3 sz\u00e1zal\u00e9ka \u00edrta al\u00e1 az \u00faj jogviszony l\u00e9tes\u00edt\u00e9s\u00e9hez sz\u00fcks\u00e9ges szerz\u0151d\u00e9st, vagyis nem csup\u00e1n az Orsz\u00e1ggy\u0171l\u00e9s fogadta el szinte egyhang\u00falag az err\u0151l sz\u00f3l\u00f3 jogszab\u00e1lyt, hanem az \u00e9rintettek is - mondta a miniszter, aki egyben k\u00f6sz\u00f6netet mondott a v\u00edrushelyzetben is helyt \u00e1ll\u00f3 orvosoknak, \u00e1pol\u00f3knak.\nAz \u00faj eg\u00e9szs\u00e9g\u00fcgyi jogviszony bevezet\u00e9s\u00e9vel p\u00e1rhuzamosan zajlik minden id\u0151k legnagyobb orvosi \u00e9s \u00e1pol\u00f3i b\u00e9remel\u00e9se\u00a0\u00a0\u00a0\u00a0\nHozz\u00e1tette: minden felt\u00e9tel adott ahhoz, hogy a jelenlegi neh\u00e9z helyzetben is teljes\u00edts\u00e9k a szolg\u00e1latot az eg\u00e9szs\u00e9g\u00fcgyi dolgoz\u00f3k, az orvosok l\u00e9nyesen megemelt fizet\u00e9s, m\u00edg az \u00e1pol\u00f3k folyamatosan n\u00f6vekv\u0151 fizet\u00e9s mellett. Eml\u00e9keztetett arra is, hogy az \u00faj szab\u00e1lyoz\u00e1s m\u00e1r tiltja a h\u00e1lap\u00e9nz elfogad\u00e1s\u00e1t.\nA nemzeti hat\u00f3s\u00e1goknak kell az olt\u00e1si igazolv\u00e1nyt ki\u00e1ll\u00edtaniuk\nA vakcinaigazolv\u00e1nyr\u00f3l sz\u00f3l\u00f3 k\u00e9rd\u00e9sre azt felelte: az uni\u00f3nak jelenleg nincs egys\u00e9ges szab\u00e1lyoz\u00e1sa, az err\u0151l sz\u00f3l\u00f3 \u00e1ll\u00edt\u00e1sok \u00e1lh\u00edrek - jelentette ki. Az uni\u00f3 szakmai test\u00fcletei ugyan tettek m\u00e1r aj\u00e1nl\u00e1sokat, d\u00f6nt\u00e9s azonban nem sz\u00fcletett. Hozz\u00e1tette: b\u00edzik abban, hogy el\u0151bb-ut\u00f3bb lesz egys\u00e9ges szab\u00e1lyoz\u00e1s. R\u00e1mutatott ugyanakkor: a n\u00e9met kancell\u00e1r szerint a nemzeti hat\u00f3s\u00e1goknak kell az olt\u00e1si igazolv\u00e1nyt ki\u00e1ll\u00edtaniuk, amit azt\u00e1n Eur\u00f3p\u00e1ban mindenhol el kell fogadni.\nHangs\u00falyozta: viszonoss\u00e1gi alapon minden \u00e1llamnak el kell majd fogadnia a m\u00e1sik \u00e1ltal kiadott igazolv\u00e1nyt, ha ezt b\u00e1rmelyik tag\u00e1llam nem tenn\u00e9 meg, akkor azon orsz\u00e1g\u00e9t Magyarorsz\u00e1g sem fogadn\u00e1 el.\nKorm\u00e1nyzati T\u00e1j\u00e9koztat\u00e1si K\u00f6zpont: A ma bejelentett d\u00f6nt\u00e9sekkel kapcsolatban minden r\u00e9szletszab\u00e1lyoz\u00e1s a holnapi napon jelenik meg. A szolg\u00e1ltat\u00e1sok k\u00f6r\u00e9ben a z\u00e1rvatart\u00e1s term\u00e9szetesen a kaszin\u00f3kra is vonatkozik, viszont a tavaly tavaszi id\u0151szakhoz hasonl\u00f3an a bankfi\u00f3kok \u00e9s a doh\u00e1nyboltok tov\u00e1bbra is nyitva tarthatnak.\n\n\n\u00a0\n\u00a0\n\u00a0\n\u00a0\n\u00a0\n\n"}]