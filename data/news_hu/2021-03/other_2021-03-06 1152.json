[{"date": "2021-03-06 11:52", "url": "https://koronavirus.gov.hu/cikkek/mav-dijmentes-marcius-10-ig-kezdemenyezett-helykozi-dolgozo-es-tanuloberletek-visszateritese", "h1": "M\u00c1V: d\u00edjmentes a m\u00e1rcius 10-ig kezdem\u00e9nyezett helyk\u00f6zi dolgoz\u00f3- \u00e9s tanul\u00f3b\u00e9rletek visszat\u00e9r\u00edt\u00e9se", "body": "\nNem sz\u00e1mol fel kezel\u00e9si k\u00f6lts\u00e9get a m\u00e1rciusi helyk\u00f6zi dolgoz\u00f3- \u00e9s tanul\u00f3b\u00e9rletek visszat\u00e9r\u00edt\u00e9s\u00e9n\u00e9l a M\u00c1V-Start, a M\u00c1V-H\u00c9V \u00e9s a Vol\u00e1nbusz, amennyiben az ig\u00e9nyt m\u00e1rcius 10-ig beny\u00fajtj\u00e1k - k\u00f6z\u00f6lte a M\u00c1V szombaton az MTI-vel.\n\n\nA k\u00f6zlem\u00e9ny szerint az Innov\u00e1ci\u00f3s \u00e9s Technol\u00f3gia Miniszt\u00e9rium erre vonatkoz\u00f3 rendelet\u00e9vel \u00f6sszhangban a M\u00c1V-START, a M\u00c1V-H\u00c9V \u00e9s a Vol\u00e1nbusz visszat\u00e9r\u00edti a helyk\u00f6zi j\u00e1ratokra sz\u00f3l\u00f3, m\u00e1rcius havi, f\u00e9lhavi, vagy legkor\u00e1bban m\u00e1rcius 8-\u00e1t\u00f3l 30 napig \u00e9rv\u00e9nyes b\u00e9rleteket. A 2021. m\u00e1rcius 1. el\u0151tt kezd\u0151d\u0151 \u00e9rv\u00e9nyess\u00e9g\u0171 \u00e9s a beny\u00fajt\u00e1s idej\u00e9ben m\u00e9g legal\u00e1bb 15 napig \u00e9rv\u00e9nyes 30 napos b\u00e9rlet \u00e1r\u00e1nak 50 sz\u00e1zal\u00e9k\u00e1t t\u00e9r\u00edtik vissza kezel\u00e9si k\u00f6lts\u00e9gmentesen.\nA M\u00c1V-Startn\u00e1l a jegyp\u00e9nzt\u00e1rakban, vagy az automat\u00e1kban v\u00e1s\u00e1rolt pap\u00edralap\u00fa b\u00e9rletek eset\u00e9ben az utasok a visszat\u00e9r\u00edt\u00e9si k\u00e9relmet a p\u00e9nzt\u00e1rakn\u00e1l, vagy az \u00fcgyf\u00e9lszolg\u00e1latokon adhatj\u00e1k be szem\u00e9lyesen, vagy lev\u00e9lben (M\u00c1V-Start Zrt. \u00dcgyf\u00e9lszolg\u00e1lat 1426 Budapest, Pf.: 56.). A b\u00e9rlet \u00e9rt\u00e9k\u00e9t minden esetben a megadott sz\u00e1mlasz\u00e1mra utalja vissza a vas\u00fatt\u00e1rsas\u00e1g. \u00a0\u00a0\u00a0\u00a0A M\u00c1V-applik\u00e1ci\u00f3val megv\u00e1ltott b\u00e9rletekn\u00e9l az utasok elektronikusan - az utas nev\u00e9t \u00e9s a b\u00e9rletsz\u00e1mot az\u00a0eszrevetel@mav-start.hu\u00a0c\u00edmre megk\u00fcldve - ny\u00fajthatj\u00e1k be a visszat\u00e9r\u00edt\u00e9si k\u00e9relm\u00fcket, ez esetben a v\u00e1s\u00e1rl\u00e1skor haszn\u00e1lt k\u00e1rty\u00e1hoz kapcsol\u00f3d\u00f3 banksz\u00e1ml\u00e1ra utalj\u00e1k nekik a p\u00e9nzt. \u00a0\u00a0\u00a0\u00a0A M\u00c1V-H\u00c9V eset\u00e9ben a M\u00c1V-applik\u00e1ci\u00f3n kereszt\u00fcl megv\u00e1ltott b\u00e9rletekre az utasok a visszat\u00e9r\u00edt\u00e9si k\u00e9relmet elektronikusan - az utas nev\u00e9t \u00e9s a b\u00e9rletsz\u00e1mot az\u00a0eszrevetel@mav-start.hu\u00a0c\u00edmre megk\u00fcldve - ny\u00fajthatj\u00e1k be, a visszat\u00e9r\u00edt\u00e9s ebben az esetben is a v\u00e1s\u00e1rl\u00e1skor haszn\u00e1lt k\u00e1rty\u00e1hoz kapcsol\u00f3d\u00f3 banksz\u00e1ml\u00e1ra t\u00f6rt\u00e9nik.\nMinden egy\u00e9b form\u00e1ban megv\u00e1s\u00e1rolt b\u00e9rlet \u00e1r\u00e1nak visszat\u00e9r\u00edt\u00e9s\u00e9t a\u00a0bkk@bkk.hu\u00a0c\u00edmen kereszt\u00fcl lehet int\u00e9zni - ismerteti a M\u00c1V.\nA Vol\u00e1nbuszra \u00e9rv\u00e9nyes b\u00e9rletjegyek visszav\u00e1lt\u00e1s\u00e1ra - a v\u00e1s\u00e1rl\u00e1s m\u00f3dj\u00e1t\u00f3l f\u00fcggetlen\u00fcl - a p\u00e9nzt\u00e1rakban van lehet\u0151s\u00e9g. P\u00e9nzt\u00e1ri visszav\u00e1lt\u00e1s eset\u00e9n a b\u00e9rlet tulajdonos\u00e1nak be kell mutatnia a szem\u00e9lyi igazolv\u00e1ny\u00e1t vagy a di\u00e1kigazolv\u00e1ny\u00e1t. A p\u00e9nzt\u00e1rakban lehet beny\u00fajtani az online megv\u00e1ltott \u00e9s kinyomtatott b\u00e9rletekre vonatkoz\u00f3 visszav\u00e1lt\u00e1si ig\u00e9nyeket is. Az online megv\u00e1ltott, de ki nem nyomtatott b\u00e9rletek visszav\u00e1lt\u00e1s\u00e1t a\u00a0https://www.volanbusz.hu/hu/jegy-es-berlet/online-jegyvasarlas/visszavaltas\u00a0linken lehet kezdem\u00e9nyezni a \"V\u00e1s\u00e1rolt B\u00e9rletek Jegyz\u00e9ke\" megk\u00fcld\u00e9s\u00e9vel - t\u00e1j\u00e9koztatott a M\u00c1V.\n\nMTI\n\n"}]