[{"date": "2021-03-01 09:34", "url": "https://koronavirus.gov.hu/cikkek/merkely-jelenleg-cirkulalo-virus-sulyos-megbetegedeseket-okozhat", "h1": "Merkely: a jelenleg cirkul\u00e1l\u00f3 v\u00edrus s\u00falyos megbeteged\u00e9seket okozhat", "body": "\nA j\u00e1rv\u00e1ny harmadik hull\u00e1m\u00e1ban cirkul\u00e1l\u00f3 v\u00edrus s\u00falyos megbeteged\u00e9seket okozhat - h\u00edvta fel a figyelmet a Semmelweis Egyetem rektora h\u00e9tf\u0151n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nMerkely B\u00e9la arr\u00f3l besz\u00e9lt, hogy az eg\u00e9szs\u00e9g\u00fcgy \u00e9rzi a harmadik hull\u00e1m hat\u00e1s\u00e1t: a Covid-ell\u00e1t\u00f3 r\u00e9szlegek \u00e9s az intenz\u00edv oszt\u00e1lyok tel\u00edt\u0151dnek, a l\u00e9legeztet\u0151g\u00e9pen l\u00e9v\u0151k sz\u00e1ma is folyamatosan n\u0151.\n\u00a0\u00a0\u00a0\u00a0K\u00f6zl\u00e9se szerint ennek oka lehet t\u00f6bb \u00faj v\u00edrusmut\u00e1ci\u00f3 megjelen\u00e9se, amelyek els\u0151sorban a k\u00f6z\u00e9pkor\u00faak \u00e9s a fiatalok k\u00f6z\u00f6tt \"tal\u00e1n m\u00e9g jobban terjednek\", gyakran s\u00falyos t\u00fcd\u0151gyullad\u00e1st okozva.\n\u00a0\u00a0\u00a0\u00a0Az ell\u00e1t\u00f3rendszer terhel\u0151d\u00e9s\u00e9r\u0151l \u00fagy fogalmazott: \"az\u00e9rt van m\u00e9g tartal\u00e9k\", majd azt hangs\u00falyozta, hogy az eg\u00e9szs\u00e9g\u00fcgyi dolgoz\u00f3k vakcin\u00e1ci\u00f3ja miatt az \u0151 munkak\u00e9pess\u00e9g\u00fck \u00e9s biztons\u00e1guk sokkal magasabb fok\u00fa, mint a j\u00e1rv\u00e1ny el\u0151z\u0151 hull\u00e1maiban.\n\u00a0\u00a0\u00a0\u00a0Az olt\u00e1sokra t\u00e9rve besz\u00e1molt arr\u00f3l, hogy a Semmelweis Egyetem munkat\u00e1rsai mintegy 70 ezer olt\u00e1st adtak be eddig, sz\u00e1mos id\u0151sotthonban is oltottak.\n\u00a0\u00a0\u00a0\u00a0A rektor v\u00e1rakoz\u00e1sai szerint az olt\u00e1sok bead\u00e1sa ut\u00e1n esni fog a megbeteged\u00e9sek sz\u00e1ma, s\u00falyos lefoly\u00e1s\u00fa esetek pedig nem alakulnak ki. Mekely B\u00e9la szomor\u00fanak nevezte, hogy a h\u00e1zorvosok \u00e1ltal az olt\u00e1s felv\u00e9tel\u00e9re \u00e9rtes\u00edtettek k\u00f6z\u00fcl csak minden m\u00e1sodik ember jelenik meg. \"Minden egyes vakcina-visszautas\u00edt\u00e1s er\u0151sen megn\u00f6veli a fert\u0151z\u00e9s val\u00f3sz\u00edn\u0171s\u00e9g\u00e9t\" - fogalmazott.\n\u00a0\u00a0\u00a0\u00a0Felh\u00edvta a figyelmet arra is, hogy a sz\u00edv- \u00e9s \u00e9rrendszeri betegek k\u00fcl\u00f6n\u00f6sen ki vannak t\u00e9ve a koronav\u00edrusnak, ez\u00e9rt nekik Merkely B\u00e9la azt javasolta, hogy ne v\u00e1logassanak az olt\u00e1sok k\u00f6z\u00f6tt, hanem vegy\u00e9k fel az els\u0151 felaj\u00e1nlott vakcin\u00e1t.\n\u00a0\u00a0\u00a0\u00a0A rektor a j\u00e1rv\u00e1ny alakul\u00e1s\u00e1r\u00f3l sz\u00f3lva \u00fagy v\u00e9lekedett: \"el\u0151bb-ut\u00f3bb kialakul az immunit\u00e1s, a legjobb, ha azt olt\u00e1ssal szerezz\u00fck meg\". Progn\u00f3zisa szerint ha az oltottak \u00e9s a fert\u0151z\u00e9sen \u00e1tesettek sz\u00e1ma el\u00e9ri a 6-7,5 milli\u00f3s ar\u00e1nyt Magyarorsz\u00e1gon, a j\u00e1rv\u00e1ny meg\u00e1ll.\n\u00a0\u00a0\u00a0\u00a0Es\u00e9ly\u00fcnk van arra, hogy m\u00e1jusig nagyon jelent\u0151s mennyis\u00e9g\u0171 vakcin\u00e1t tudjunk felhaszn\u00e1lni - mondta, majd hozz\u00e1tette: b\u00edzik abban, hogy ebben az \u00e9vben \"teljes m\u00e9rt\u00e9kben letudjuk a j\u00e1rv\u00e1nyt\".\n\nMTI 2021. m\u00e1rcius 1.\n\n"}]