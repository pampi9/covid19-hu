[{"date": "2021-03-11 13:26", "url": "https://koronavirus.gov.hu/cikkek/itm-allamtitkar-tavmunka-hatekony-es-felelos-megoldas", "h1": "ITM-\u00e1llamtitk\u00e1r: a t\u00e1vmunka hat\u00e9kony \u00e9s felel\u0151s megold\u00e1s", "body": "\n\"Minden lehets\u00e9ges m\u00f3don f\u00e9kezni kell a j\u00e1rv\u00e1ny terjed\u00e9s\u00e9t, ez\u00e9rt azt javasoljuk a munk\u00e1ltat\u00f3knak, hogy akinek csak lehet, biztos\u00edts\u00e1k az otthoni munkav\u00e9gz\u00e9s lehet\u0151s\u00e9g\u00e9t\" - jelentette ki Schanda Tam\u00e1s. Az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) parlamenti \u00e9s strat\u00e9giai \u00e1llamtitk\u00e1ra a t\u00e1rca cs\u00fct\u00f6rt\u00f6ki k\u00f6zlem\u00e9nye szerint hozz\u00e1tette: a c\u00e9gek havi k\u00f6zel 17 ezer forintig ad\u00f3mentesen t\u00e9r\u00edthetik dolgoz\u00f3ik t\u00e1vmunka miatt felmer\u00fcl\u0151 k\u00f6lts\u00e9geit.\n\n\n\"A home office, a t\u00e1vmunka sz\u00e1mos munkak\u00f6r eset\u00e9ben j\u00f3 \u00e9s biztons\u00e1gos megold\u00e1s arra, hogy egyszerre f\u00e9kezz\u00fck a j\u00e1rv\u00e1ny terjed\u00e9s\u00e9t, \u00e9s tartsuk m\u0171k\u00f6d\u00e9sben a gazdas\u00e1got. Ez\u00e9rt javasoljuk minden munkaad\u00f3nak, hogy tegye lehet\u0151v\u00e9 a koll\u00e9g\u00e1inak az otthonr\u00f3l val\u00f3 munkav\u00e9gz\u00e9st, ha ezt az elv\u00e9gzend\u0151 feladat jellege engedi\" - mondta Schanda Tam\u00e1s.\n\u00a0\u00a0\u00a0\u00a0Arra is felh\u00edvta a figyelmet, hogy a munk\u00e1ltat\u00f3k a vesz\u00e9lyhelyzeti rendelkez\u00e9sek szerint, a felek meg\u00e1llapod\u00e1sa alapj\u00e1n havi k\u00f6zel 17 ezer forintig ad\u00f3mentesen ny\u00fajthatnak k\u00f6lts\u00e9gt\u00e9r\u00edt\u00e9st a koll\u00e9g\u00e1iknak a t\u00e1vmunka miatt felmer\u00fcl\u0151 kiad\u00e1saik fedez\u00e9s\u00e9re.\n\"A j\u00e1rv\u00e1nyt akkor tudjuk megf\u00e9kezni, ha mindenki kiveszi a r\u00e9sz\u00e9t a v\u00e9dekez\u00e9sb\u0151l. A munk\u00e1ltat\u00f3k eset\u00e9ben ez azt is jelenti, hogy akit csak lehet, engednek otthonr\u00f3l dolgozni. A jelenlegi helyzetben ez a felel\u0151s v\u00e1llalati \u00e9s vezet\u0151i d\u00f6nt\u00e9s\" - fejtette ki Schanda Tam\u00e1s. Eml\u00e9keztetett: a korm\u00e1ny m\u00e1r tavaly lehet\u0151v\u00e9 tette, hogy a munkaad\u00f3k \u00e9s a munkav\u00e1llal\u00f3k rugalmasabban, egyszer\u0171bben \u00e1llapodhassanak meg a t\u00e1vmunka mik\u00e9ntj\u00e9r\u0151l.\n\nMTI 2021. m\u00e1rcius 11.\n\n"}]