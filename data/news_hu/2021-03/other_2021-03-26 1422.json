[{"date": "2021-03-26 14:22", "url": "https://koronavirus.gov.hu/cikkek/orszagos-tisztifoorvos-jarvanyugyi-adatok-indokoljak-szigoru-vedelmi-intezkedesek", "h1": "Orsz\u00e1gos tisztif\u0151orvos: a j\u00e1rv\u00e1ny\u00fcgyi adatok indokolj\u00e1k a szigor\u00fa v\u00e9delmi int\u00e9zked\u00e9sek fenntart\u00e1s\u00e1t", "body": "\nA m\u00e9g mindig folyamatosan n\u00f6vekv\u0151 j\u00e1rv\u00e1ny\u00fcgyi adatok indokolj\u00e1k a szigor\u00fa v\u00e9delmi int\u00e9zked\u00e9sek fenntart\u00e1s\u00e1t - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia kifejtette, \u00e1tl\u00e9pte a k\u00e9tsz\u00e1zezret az akt\u00edv fert\u0151z\u00f6ttek sz\u00e1ma, az elm\u00falt 24 \u00f3r\u00e1ban 11 265 \u00faj megbeteged\u00e9st regisztr\u00e1ltak, \u00e9s 11 823-an vannak k\u00f3rh\u00e1zban a v\u00edrus brit vari\u00e1nsa miatt. Az el\u0151z\u0151 napon 275-en vesztett\u00e9k \u00e9let\u00fcket a fert\u0151z\u00e9s sz\u00f6v\u0151dm\u00e9nyei miatt, l\u00e9legeztet\u0151g\u00e9pen 1480-an vannak.\n\u00a0\u00a0\u00a0\u00a0 \u00dagy fogalmazott: \"heroikus a k\u00fczdelem az eg\u00e9szs\u00e9g\u00fcgyi int\u00e9zm\u00e9nyekben, megfesz\u00edtett a munka az olt\u00f3pontokon \u00e9s a h\u00e1ziorvosokn\u00e1l\", egyre jobban f\u00e1radnak az ott dolgoz\u00f3k. Hozz\u00e1tette: a lakoss\u00e1g \u00fagy tud seg\u00edteni, ha a \"megfert\u0151z\u0151d\u00e9s lehet\u0151s\u00e9g\u00e9t is elker\u00fcli\".\n\u00a0\u00a0\u00a0\u00a0M\u00fcller Cec\u00edlia elmondta, nemzetk\u00f6zi tapasztalatok \u00e9s tudom\u00e1nyos aj\u00e1nl\u00e1sok alapj\u00e1n Magyarorsz\u00e1gon is megfogalmaztak egy ir\u00e1nymutat\u00e1st a v\u00e1rand\u00f3s n\u0151k sz\u00e1m\u00e1ra, miszerint nekik a Pfizer- \u00e9s a Moderna-vakcin\u00e1t javasolj\u00e1k, de szigor\u00faan csak egy\u00e9ni m\u00e9rlegel\u00e9s alapj\u00e1n \u00e9s az orvosi (n\u0151gy\u00f3gy\u00e1sz, h\u00e1ziorvos \u00e9s olt\u00f3orvos) konzult\u00e1ci\u00f3 ut\u00e1n.\n\u00a0\u00a0\u00a0\u00a0Ezzel kapcsolatban elmondta, a sz\u00f3ba j\u00f6het\u0151 k\u00e9t mRNS alap\u00fa olt\u00e1s els\u0151 d\u00f3zis\u00e1t a terhess\u00e9g 12. hete ut\u00e1n, a m\u00e1sodik d\u00f3zist a sz\u00fcl\u00e9st k\u00f6vet\u0151en veheti fel a kismama.\n\u00a0\u00a0\u00a0\u00a0M\u00fcller Cec\u00edlia jelezte, ugyan a v\u00e1rand\u00f3sok olt\u00e1sa kapcs\u00e1n m\u00e9g tartanak a klinikai vizsg\u00e1latok, azonban a tudom\u00e1nyos tapasztalatok alapj\u00e1n elmondhat\u00f3: eddig nem bizonyosodott be semmilyen magzatk\u00e1ros\u00edt\u00f3 hat\u00e1s, illetve fejl\u0151d\u00e9si rendellenes\u00e9g a beadott olt\u00e1sok ut\u00e1n.\n\u00a0\u00a0\u00a0\u00a0Kit\u00e9rt arra, hogy az \u00fagynevezett vektorvakcin\u00e1k sem jelenthetnek vesz\u00e9lyt a kismam\u00e1kra, de ezekkel kapcsolatban kevesebb a tapasztalat.\n\u00a0\u00a0\u00a0\u00a0Az orsz\u00e1gos tisztif\u0151orvos arra k\u00e9rte a gyermeket v\u00e1r\u00f3kat, hogy akik olt\u00e1st szeretn\u00e9nek, regisztr\u00e1ljanak, majd ezt k\u00f6vet\u0151en vegy\u00e9k fel a kapcsolatot orvosukkal. Jelezte, az infektol\u00f3giai \u00e9s a sz\u00fcl\u00e9szeti, n\u0151gy\u00f3gy\u00e1szati szakmai koll\u00e9gium m\u00f3dszertani level\u00e9t \u00e9s aj\u00e1nl\u00e1s\u00e1t eljuttatj\u00e1k az olt\u00f3pontokra \u00e9s a h\u00e1ziorvosokhoz is.\n\u00a0\u00a0\u00a0\u00a0M\u00fcller Cec\u00edlia arr\u00f3l is sz\u00f3lt, hogy eddig 1 milli\u00f3 803 ezren kapt\u00e1k meg valamelyik olt\u00e1s els\u0151 adagj\u00e1t, \u00e9s 596 662-en a m\u00e1sodik d\u00f3zist. Ez - mondta - rendk\u00edv\u00fcli teljes\u00edtm\u00e9ny az olt\u00f3pontokon dolgoz\u00f3kt\u00f3l \u00e9s a h\u00e1ziorvosokt\u00f3l.\n\u00a0\u00a0\u00a0\u00a0Elmondta azt is, hogy a 65 felettiek 71 sz\u00e1zal\u00e9ka kapott m\u00e1r v\u00e9d\u0151olt\u00e1st, a magyar lakoss\u00e1g 17,9 sz\u00e1zal\u00e9ka oltott. Ezt az ar\u00e1nyt szeretn\u00e9nk n\u00f6velni annak f\u00fcggv\u00e9ny\u00e9ben, hogyan \u00e9rkeznek a vakcin\u00e1k.\n\u00a0\u00a0\u00a0\u00a0Jelezte, cs\u00fct\u00f6rt\u00f6k\u00f6n AstraZeneca-vakcin\u00e1b\u00f3l a v\u00e1rt 190 ezer helyett mind\u00f6ssze 21 600 adag \u00e9rkezett Magyarorsz\u00e1gra, a v\u00e1rt mennyis\u00e9g 11 sz\u00e1zal\u00e9ka.\n\u00a0\u00a0\u00a0\u00a0\"Sz\u00fcks\u00e9g van minden hat\u00e1sos \u00e9s biztons\u00e1gos vakcin\u00e1ra, \u00e9s nagyon \u00f6r\u00fcl\u00f6k annak, hogy egyre sz\u00e9lesebb k\u00f6rben tudunk (olt\u00e1si) lehet\u0151s\u00e9get biztos\u00edtani a kock\u00e1zati csoportoknak, a v\u00e9dekez\u00e9sben r\u00e9sztvev\u0151knek \u00e9s imm\u00e1ron a pedag\u00f3gusoknak is\" - fogalmazott.\n\u00a0\u00a0\u00a0\u00a0A h\u00fasv\u00e9ti \u00fcnnepek el\u0151tti bev\u00e1s\u00e1rl\u00e1ssal kapcsolatban arra k\u00e9rt mindenkit, hogy m\u00e9g figyelmesebben \u00e9s fegyelmezettebben menjen v\u00e1s\u00e1rolni. Lehet\u0151s\u00e9g szerint bev\u00e1s\u00e1rl\u00f3list\u00e1val, c\u00e9ltudatosan induljanak el v\u00e1s\u00e1rolni, ker\u00fclj\u00e9k a zs\u00fafolt helyeket, haszn\u00e1lj\u00e1k a kihelyezett k\u00e9zfert\u0151tlen\u00edt\u0151ket, \u00e9s a sorban \u00e1ll\u00e1sn\u00e1l tarts\u00e1k be a k\u00f6telez\u0151 t\u00e1vols\u00e1got. Haza\u00e9rve lehet\u0151leg m\u00e1r elmosva, \u00e1tt\u00f6r\u00f6lve rakj\u00e1k el a megv\u00e1s\u00e1rolt term\u00e9keket.\n\u00a0\u00a0\u00a0\u00a0Kir\u00e1ndul\u00e1sn\u00e1l lehet\u0151s\u00e9g szerint ker\u00fclni kell a frekvent\u00e1lt, mindenki \u00e1ltal kedvelt kir\u00e1ndul\u00f3helyeket, olyan terepet \u00e9rdemes v\u00e1lasztani, ahol kevesebben vannak - javasolta.\n\u00a0\u00a0\u00a0\u00a0M\u00fcller Cec\u00edlia kiemelte, meg kell tartani a fegyelmezetts\u00e9g\u00fcnket, mert e n\u00e9lk\u00fcl hat\u00e1stalann\u00e1 v\u00e1lhatnak azok a korl\u00e1toz\u00e1sokat, amelyeket eddig ki kellett b\u00edrni.\n\nMTI 2021. m\u00e1rcius 26.\n\n"}]