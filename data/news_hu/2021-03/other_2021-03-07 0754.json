[{"date": "2021-03-07 07:54", "url": "https://koronavirus.gov.hu/cikkek/az-oltasi-program-rendben-utemezett-zajlik", "h1": "Az olt\u00e1si program rendben, \u00fctemezett zajlik", "body": "\nJ\u00f6v\u0151 szerd\u00e1ig tov\u00e1bbi 400 ezer embert tudnak beoltani koronav\u00edrus ellen Magyarorsz\u00e1gon, ami Eur\u00f3p\u00e1ban az els\u0151 helyet biztos\u00edtja az orsz\u00e1gnak - k\u00f6z\u00f6lte a Minisztereln\u00f6ks\u00e9get vezet\u0151 miniszter a Kossuth r\u00e1di\u00f3 Vas\u00e1rnapi \u00fajs\u00e1g c\u00edm\u0171 m\u0171sor\u00e1ban.\u00a0Az olt\u00e1si program rendben, \u00fctemezetten \u00e9s h\u00e9tv\u00e9g\u00e9n is zajlik.\n\n\u00a0Guly\u00e1s Gergely kiemelte: Magyarorsz\u00e1g m\u00e1jusig 3,5 milli\u00f3 emberrel t\u00f6bbet tud beoltani, mint azok az orsz\u00e1gok, amelyek csak az Eur\u00f3pai Uni\u00f3 \u00e1ltal sz\u00e1ll\u00edtott vakcin\u00e1kra \u00e9p\u00edtik a v\u00e9dekez\u00e9s\u00fcket.\n\u00a0\u00a0\u00a0\u00a0Kisebb zavarok egy ekkora logisztikai akci\u00f3n\u00e1l lehetnek, de \u00f6sszess\u00e9g\u00e9ben Magyarorsz\u00e1g m\u00e1r most is m\u00e1sodik az EU tag\u00e1llamai k\u00f6z\u00f6tt az olt\u00e1si rangsorban, \u00e9s az a c\u00e9l, hogy az els\u0151k legy\u00fcnk - mondta.\n\u00a0\u00a0\u00a0\u00a0A miniszter r\u00e1mutatott: a sajt\u00f3ban megjelentekkel szemben az olt\u00e1si program egy percre sem \u00e1llt le. Neh\u00e9z nem t\u00f6megesnek tekinteni azt az olt\u00e1ssorozatot, amelyben 400 ezer ember fogja megkapni a vakcin\u00e1t - tette hozz\u00e1 Guly\u00e1s Gergely.\n\u00a0\u00a0\u00a0\u00a0Megjegyezte: a h\u00e1ziorvosokn\u00e1l, a k\u00f3rh\u00e1zi olt\u00f3pontokon a k\u00f6vetkez\u0151 napokban is zajlik a regisztr\u00e1ltak olt\u00e1sa Sinopharm-, Moderna- \u00e9s Pfizer-vakcin\u00e1val. Egyed\u00fcl az AstraZeneca-vakcin\u00e1val val\u00f3 olt\u00e1st f\u00fcggesztett\u00e9k fel, de a j\u00f6v\u0151 h\u00e9t m\u00e1sodik fel\u00e9ben ezt is megkapj\u00e1k az emberek.\n\u00a0\u00a0\u00a0\u00a0\u00dagy fogalmazott: sajnos a baloldal a legnagyobb v\u00e1ls\u00e1ghelyzetben is a \"min\u00e9l rosszabb, ann\u00e1l jobb\" elv\u00e9b\u0151l indul ki, \u00e9s ebb\u0151l egyenesen k\u00f6vetkezik az olt\u00e1selleness\u00e9g. Olyan vakcin\u00e1kkal, amelyeket a magyar hat\u00f3s\u00e1gok megvizsg\u00e1ltak \u00e9s enged\u00e9lyeztek, amelyekkel vil\u00e1gszerte t\u00f6bb t\u00edzmilli\u00f3 embert beoltottak, \u00e9s sz\u00e1mukra ez v\u00e9detts\u00e9get biztos\u00edt, ugyan mi\u00e9rt ne lehetne oltani Magyarorsz\u00e1gon? - tette fel a k\u00e9rd\u00e9st.\n\u00a0\u00a0\u00a0\u00a0Guly\u00e1s Gergely a k\u00ednai vakcin\u00e1t az egyik legjobb, a mut\u00e1nsok ellen tal\u00e1n a legnagyobb v\u00e9delmet ny\u00fajt\u00f3 olt\u00f3anyagnak nevezte. Hozz\u00e1tette: az olt\u00e1sellenes \u00e1ll\u00e1spont ellent\u00e9tes Magyarorsz\u00e1g \u00e9rdekeivel, \u00e9s azzal is, hogy a hat\u00e9kony v\u00e9dekez\u00e9s eredm\u00e9nyek\u00e9pp min\u00e9l el\u0151bb \u00fajra lehessen ind\u00edtani a gazdas\u00e1got.\n\u00a0\u00a0\u00a0\u00a0Magyarorsz\u00e1g nem el\u0151sz\u00f6r j\u00e1tszott \u00fatt\u00f6r\u0151 szerepet - utalt az olt\u00e1sok mellett a migr\u00e1ci\u00f3ra, megjegyezve, ut\u00f3bbir\u00f3l Magyarorsz\u00e1g mondta ki els\u0151k\u00e9nt, hogy a folyamatot meg kell \u00e1ll\u00edtani. Vakcina\u00fcgyben is egy\u00e9rtelm\u0171 volt, hogy nemcsak nyugaton, hanem keleten is k\u00e9sz\u00edthet\u0151k j\u00f3 vakcin\u00e1k - hangs\u00falyozta, hozz\u00e1t\u00e9ve: ahhoz ragaszkodtak, hogy a vakcin\u00e1kat a magyar hat\u00f3s\u00e1gok is vizsg\u00e1lj\u00e1k, \u00e9s csak olyanokat kaphassanak meg az emberek, amelyek ellen\u0151rz\u00f6ttek \u00e9s biztons\u00e1gosak.\nMTI\u00a0 \u00a0\u00a0\n\u00a0\n\n"}]