[{"date": "2021-03-01 14:42", "url": "https://koronavirus.gov.hu/cikkek/szijjarto-nem-vitathato-el-magyar-szakemberektol-dontes-joga-az-oltoanyagok-hasznalatarol", "h1": "Szijj\u00e1rt\u00f3: nem vitathat\u00f3 el a magyar szakemberekt\u0151l a d\u00f6nt\u00e9s joga az olt\u00f3anyagok haszn\u00e1lat\u00e1r\u00f3l", "body": "\nNem engedj\u00fck meg sem Br\u00fcsszelnek, sem a magyar baloldalnak, hogy elvitass\u00e1k a magyar szakemberekt\u0151l azt a k\u00e9pess\u00e9get \u00e9s azt a jogosults\u00e1got, hogy eld\u00f6nthess\u00e9k, a v\u00e9szhelyzetben Magyarorsz\u00e1gon milyen olt\u00f3anyagot lehet haszn\u00e1lni - jelentette ki Szijj\u00e1rt\u00f3 P\u00e9ter\u00a0a szlov\u00e9niai Brdo pri Kranjuban.\n\n\u00a0\n\nA b\u00e9csi \u00f6t\u00f6k (Magyarorsz\u00e1g, Ausztria, Szlov\u00e9nia, Csehorsz\u00e1g \u00e9s Szlov\u00e1kia) k\u00fcl\u00fcgyminisztereinek tan\u00e1cskoz\u00e1s\u00e1t k\u00f6vet\u0151 k\u00f6z\u00f6s sajt\u00f3t\u00e1j\u00e9koztat\u00f3n kiemelte: a vakcina jelenti az igazi megold\u00e1st a koronav\u00edrus-j\u00e1rv\u00e1nyra. Ez\u00e9rt olt\u00f3anyag, sok olt\u00f3anyag \u00e9s biztons\u00e1gos olt\u00f3anyag kell - h\u00fazta al\u00e1.\n\u00a0\u00a0\u00a0\u00a0Felmer\u00fclt a k\u00e9rd\u00e9s, ki d\u00f6nthet arr\u00f3l, hogy egy olt\u00f3anyag biztons\u00e1gos vagy sem - mondta, hozz\u00e1t\u00e9ve, hogy erre vil\u00e1gos eur\u00f3pai szab\u00e1lyok vannak. Err\u0151l az Eur\u00f3pai Gy\u00f3gyszer\u00fcgyn\u00f6ks\u00e9g (EMA) vagy - a v\u00e9szhelyzetre val\u00f3 tekintettel - a nemzeti hat\u00f3s\u00e1gok is hozhatnak d\u00f6nt\u00e9seket. Ez ut\u00f3bbit elvitatni eur\u00f3paiatlan, az eur\u00f3pai szab\u00e1lyokkal szembemen\u0151 \u00e1ll\u00e1spont - fogalmazott\u00a0Szijj\u00e1rt\u00f3\u00a0P\u00e9ter.\n\u00a0\u00a0\u00a0\u00a0\"Nem engedhetj\u00fck meg Br\u00fcsszelnek azt, hogy politikai ideol\u00f3giai vit\u00e1t csin\u00e1ljon a vakcinak\u00e9rd\u00e9sb\u0151l, hogy politikai nyom\u00e1sgyakorl\u00e1sra haszn\u00e1lja fel a vakcinabeszerz\u00e9seket, mert ezzel az emberek \u00e9let\u00e9vel j\u00e1tszana\" - mutatott r\u00e1.\n\u00a0\u00a0\u00a0\u00a0\u00dagy v\u00e9lte: akik lebesz\u00e9lik a magyar embereket az olt\u00e1sr\u00f3l, azok az \u00e9let\u00fcket sodorj\u00e1k vesz\u00e9lybe, \u00e9s ez megengedhetetlen.\nA magyar szakemberek vil\u00e1gos d\u00f6nt\u00e9seket hoztak - mondta, hozz\u00e1t\u00e9ve: Magyarorsz\u00e1gon most a legt\u00f6bb t\u00edpus\u00fa olt\u00f3anyag el\u00e9rhet\u0151.\n\u00a0\u00a0\u00a0\u00a0\"Keleti vakcin\u00e1k n\u00e9lk\u00fcl nagy bajban lenn\u00e9nk, mert ha nem v\u00e1s\u00e1roltuk volna meg \u0151ket, m\u00e1jus v\u00e9g\u00e9ig 3,5 milli\u00f3 emberrel kevesebbet tudn\u00e1nak beoltani\" - h\u00fazta al\u00e1.\n\u00a0\u00a0\u00a0\u00a0Jelezte, hogy \u00faton van 280 ezer orosz vakcinad\u00f3zis, ami azt jelenti, hogy ez a m\u00e1sodik legnagyobb vakcinasz\u00e1ll\u00edtm\u00e1ny, amely Magyarorsz\u00e1gra \u00e9rkezik, ami\u00f3ta az olt\u00f3anyagok beszerz\u00e9se zajlik.\n\u00a0\u00a0\u00a0\u00a0Mindamellett nyugt\u00e1zta, hogy a k\u00f6z\u00e9p-eur\u00f3pai orsz\u00e1gok egym\u00e1sra vannak utalva. \"\u00cdgy van ez norm\u00e1l k\u00f6r\u00fclm\u00e9nyek k\u00f6zepette is, de most, hogy ilyen nagy a baj, m\u00e9g ink\u00e1bb\" - tette hozz\u00e1.\n\u00a0\u00a0\u00a0\u00a0F\u0151leg, hogy komoly korl\u00e1toz\u00f3 int\u00e9zked\u00e9sek l\u00e9pnek \u00e9letbe ism\u00e9t, amelyek gondot okoznak az embereknek, \u00e9s neh\u00e9zs\u00e9get a gazdas\u00e1gnak - emelte ki.\n\u00a0\u00a0\u00a0\u00a0\u00dagy v\u00e9lte: az\u00e9rt, hogy ezeket a neh\u00e9zs\u00e9geket a minim\u00e1lisra szor\u00edts\u00e1k, koordin\u00e1lni kell a l\u00e9p\u00e9seket, f\u0151leg annak \u00e9rdek\u00e9ben, hogy a gazdas\u00e1g m\u0171k\u00f6d\u00e9s\u00e9hez sz\u00fcks\u00e9ges tehersz\u00e1ll\u00edt\u00e1s \u00e9s az ing\u00e1z\u00f3k k\u00f6zleked\u00e9se tov\u00e1bbra is a lehet\u0151 legkevesebb akad\u00e1llyal szembes\u00fclj\u00f6n.\n\u00a0\u00a0\u00a0\u00a0Fontos az\u00e9rt is - mondta -, mert Magyarorsz\u00e1gnak 30 milli\u00e1rd eur\u00f3t meghalad\u00f3 kereskedelmi forgalma van az eml\u00edtett n\u00e9gy orsz\u00e1ggal.\nEz volt a b\u00e9csi \u00f6t\u00f6k k\u00fcl\u00fcgyminisztereinek \u00f6t\u00f6dik tal\u00e1lkoz\u00f3ja: tavaly j\u00faniusban B\u00e9csben, j\u00faliusban Budapesten, szeptemberben Brdo pri Kranjuban, novemberben pedig videokonferencia keret\u00e9ben t\u00e1rgyaltak.\n\n\nMTI 2021. m\u00e1rcius 1.\n\n"}]