[{"date": "2021-03-29 11:59", "url": "https://koronavirus.gov.hu/cikkek/itm-az-aprilisi-berekre-igenyelheto-az-agazati-bertamogatas", "h1": "ITM: az \u00e1prilisi b\u00e9rekre is ig\u00e9nyelhet\u0151 az \u00e1gazati b\u00e9rt\u00e1mogat\u00e1s", "body": "\nA korm\u00e1ny d\u00f6nt\u00e9se \u00e9rtelm\u00e9ben az \u00e1prilisi b\u00e9rekre is ig\u00e9nyelhet\u0151 az \u00e1gazati b\u00e9rt\u00e1mogat\u00e1s, a munk\u00e1ltat\u00f3i j\u00e1rul\u00e9kokat tov\u00e1bbra sem kell megfizetni az \u00e9rintett dolgoz\u00f3k ut\u00e1n - k\u00f6z\u00f6lte Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra.\n\n\nA miniszt\u00e9rium h\u00e9tf\u0151i k\u00f6zlem\u00e9nye szerint az \u00e1llamtitk\u00e1r hozz\u00e1tette, a b\u00e9rt\u00e1mogat\u00e1sra a v\u00e1llalkoz\u00e1sok \u00e1prilis 30-\u00e1ig adhatnak be k\u00e9relmet a ter\u00fcletileg illet\u00e9kes korm\u00e1nyhivatalhoz. Akik a tov\u00e1bbiakban nem k\u00e9rik a t\u00e1mogat\u00e1st, ezt \u00e1prilis 6-\u00e1ig jelezhetik - fejtette ki az \u00e1llamtitk\u00e1r. Az \u00e1prilisi b\u00e9rekhez meg\u00edt\u00e9lt hozz\u00e1j\u00e1rul\u00e1st a lehet\u0151 leghamarabb foly\u00f3s\u00edtj\u00e1k a c\u00e9gek r\u00e9sz\u00e9re.\n\u00a0\u00a0\u00a0\u00a0Az ITM arr\u00f3l is t\u00e1j\u00e9koztatott, hogy a meg\u00edt\u00e9lt t\u00e1mogat\u00e1sok 99 sz\u00e1zal\u00e9ka, \u00f6sszesen t\u00f6bb mint 52 milli\u00e1rd forint m\u00e1r meg\u00e9rkezett a koronav\u00edrus miatt neh\u00e9z helyzetbe ker\u00fclt c\u00e9gek sz\u00e1ml\u00e1ira. Az \u00e1gazati b\u00e9rt\u00e1mogat\u00e1si programban eddig 132 ezer munkav\u00e1llal\u00f3juk megtart\u00e1s\u00e1hoz k\u00e9rtek seg\u00edts\u00e9get a j\u00e1rv\u00e1nyhelyzetben tev\u00e9kenys\u00e9g\u00fcket legal\u00e1bb r\u00e9szlegesen sz\u00fcneteltetni k\u00e9nyszer\u00fcl\u0151 v\u00e1llalkoz\u00e1sok.\n\u00a0\u00a0\u00a0\u00a0A programban a t\u00e1mogatott munkav\u00e1llal\u00f3 b\u00e9r\u00e9nek fel\u00e9t t\u00e9r\u00edtik meg a mindenkori minim\u00e1lb\u00e9r m\u00e1sf\u00e9lszeres\u00e9ig. Az \u00e1llam a j\u00e1rul\u00e9kokat is elengedi, \u00edgy a munkab\u00e9r mintegy k\u00e9tharmad\u00e1t fedezi a v\u00e1llalkoz\u00e1sok talpon marad\u00e1sa, az \u00e1ll\u00e1shelyek meg\u0151rz\u00e9se, a k\u00e9pzett szakemberek megtart\u00e1sa \u00e9rdek\u00e9ben. A t\u00e1mogatottak k\u00f6zel 57 sz\u00e1zal\u00e9ka a vend\u00e9gl\u00e1t\u00e1s, t\u00f6bb mint 14 sz\u00e1zal\u00e9ka a sz\u00e1ll\u00e1shely szolg\u00e1ltat\u00e1s nemzetgazdas\u00e1gi \u00e1gban dolgozik.\n\u00a0\u00a0\u00a0\u00a0Bod\u00f3 S\u00e1ndor hangs\u00falyozta: a Innov\u00e1ci\u00f3s \u00e9s Technol\u00f3giai Miniszt\u00e9rium a j\u00e1rv\u00e1nyhelyzetben is els\u0151dleges feladatak\u00e9nt kezeli a munkahelyek megtart\u00e1s\u00e1t. Magyarorsz\u00e1g az elm\u00falt \u00e9vtizedben nemzetk\u00f6zi \u00f6sszevet\u00e9sben is kimagasl\u00f3 eredm\u00e9nyeket \u00e9rt el a foglalkoztat\u00e1s b\u0151v\u00edt\u00e9s\u00e9ben, a munkaalap\u00fa gazdas\u00e1g ki\u00e9p\u00edt\u00e9s\u00e9ben. A korm\u00e1ny a Gazdas\u00e1gv\u00e9delmi akci\u00f3terv int\u00e9zked\u00e9seivel mintegy 1,6 milli\u00f3 munkav\u00e1llal\u00f3n seg\u00edtett.\n\nMTI 2021. m\u00e1rcius 29.\n\n"}]