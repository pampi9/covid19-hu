[{"date": "2021-03-16 16:26", "url": "https://koronavirus.gov.hu/cikkek/unios-gyogyszerugynokseg-nincs-arra-utalo-jel-hogy-az-astrazeneca-vakcinaja-verrogkepzodes", "h1": "Uni\u00f3s gy\u00f3gyszer\u00fcgyn\u00f6ks\u00e9g: nincs arra utal\u00f3 jel, hogy az AstraZeneca vakcin\u00e1ja v\u00e9rr\u00f6gk\u00e9pz\u0151d\u00e9s okozna", "body": "\nAz Eur\u00f3pai Gy\u00f3gyszer\u00fcgyn\u00f6ks\u00e9g (EMA) meg van gy\u0151z\u0151dve az AstraZeneca gy\u00f3gyszergy\u00e1r koronav\u00edrus elleni olt\u00f3anyag\u00e1nak el\u0151nyeir\u0151l, nincs arra utal\u00f3 jel, hogy a vakcina v\u00e9rr\u00f6gk\u00e9pz\u0151d\u00e9st okozna - k\u00f6z\u00f6lte Emer Cooke, az Eur\u00f3pai Uni\u00f3 gy\u00f3gyszerfel\u00fcgyeleti hat\u00f3s\u00e1g\u00e1nak szerep\u00e9t bet\u00f6lt\u0151 \u00fcgyn\u00f6ks\u00e9g \u00fcgyvezet\u0151 igazgat\u00f3ja kedden.\n\n\nEmer Cooke arra reag\u00e1lt, hogy a m\u00falt h\u00e9ten \u00e9s az\u00f3ta t\u00f6bb orsz\u00e1g bejelentette: el\u0151vigy\u00e1zatoss\u00e1gb\u00f3l ideiglenesen felf\u00fcggesztik az AstraZeneca olt\u00f3anyag\u00e1nak haszn\u00e1lat\u00e1t, miut\u00e1n t\u00f6bb olyan esetet is jelentettek, amikor v\u00e9rr\u00f6g k\u00e9pz\u0151d\u00f6tt a beoltottak szervezet\u00e9ben. Az amszterdami sz\u00e9khely\u0171 EMA \u00fcgyvezet\u0151 igazgat\u00f3ja sajt\u00f3t\u00e1j\u00e9koztat\u00f3j\u00e1n kijelentette, az \u00fcgyn\u00f6ks\u00e9g meggy\u0151z\u0151d\u00e9se, hogy az AstraZeneca brit-sv\u00e9d gy\u00f3gyszeripari v\u00e1llalat \u00e9s az Oxfordi Egyetem \u00e1ltal a koronav\u00edrus ellen kifejlesztett vakcina el\u0151nyei fel\u00fclm\u00falj\u00e1k a lehets\u00e9ges mell\u00e9khat\u00e1sok kock\u00e1zatait. Kijelentette: nincs bizony\u00edt\u00e9k arra, hogy a vakcina fokozott v\u00e9rr\u00f6gk\u00e9pz\u0151d\u00e9ssel j\u00e1rna. A v\u00e9rr\u00f6gk\u00e9pz\u0151d\u00e9ssel j\u00e1r\u00f3 megbeteged\u00e9s, amely a trombocit\u00e1k sz\u00e1m\u00e1nak vesz\u00e9lyes m\u00e9rt\u00e9k\u0171 cs\u00f6kken\u00e9s\u00e9t is el\u0151id\u00e9zte n\u00e9h\u00e1ny esetben, eddig igen alacsony ar\u00e1nyban fordult el\u0151 az AstraZeneca c\u00e9g term\u00e9k\u00e9vel beoltottak k\u00f6r\u00e9ben - mondta. T\u00e1j\u00e9koztat\u00e1sa szerint az Eur\u00f3pai Uni\u00f3 orsz\u00e1gaiban \u00e9s Nagy-Britanni\u00e1ban ez id\u00e1ig t\u00f6bb mint 17 milli\u00f3 AstraZeneca vakcin\u00e1val beoltott k\u00f6z\u00f6tt 37 v\u00e9rr\u00f6gk\u00e9pz\u0151d\u00e9ses esetr\u0151l sz\u00e1moltak be. Ez a sz\u00e1m j\u00f3val alacsonyabb, mint ami \u00e1ltal\u00e1ban el\u0151fordul egy ekkora minta eset\u00e9ben. Az AstraZeneca olt\u00f3anyaga hasonl\u00f3 t\u00fcneteket produk\u00e1l a t\u00f6bbi enged\u00e9lyezett koronav\u00edrus elleni olt\u00f3anyaghoz - k\u00f6z\u00f6lte. \"Semmi sem utal arra, hogy a nagyon ritk\u00e1n el\u0151fordul\u00f3 v\u00e9rr\u00f6gk\u00e9pz\u0151d\u00e9st az olt\u00e1s okozta volna, de a szak\u00e9rt\u0151k megvizsg\u00e1lj\u00e1k ezt a lehet\u0151s\u00e9get is\" - fogalmazott. Az \u00fcgyn\u00f6ks\u00e9g folytatja a vakcina vizsg\u00e1lat\u00e1t, annak eredm\u00e9ny\u00e9r\u0151l cs\u00fct\u00f6rt\u00f6k\u00f6n adnak tov\u00e1bbi t\u00e1j\u00e9koztat\u00e1st - tette hozz\u00e1. A v\u00e9rr\u00f6gk\u00e9pz\u0151d\u00e9ses esetek, illetve az ez id\u00e1ig uni\u00f3s haszn\u00e1latra enged\u00e9lyezett valamennyi vakcina, k\u00f6zt\u00fck a Pfizer/BioNtech, a Moderna \u00e9s a Johnson & Johnson olt\u00f3anyagai esetleges mell\u00e9khat\u00e1sainak kivizsg\u00e1l\u00e1s\u00e1t az EMA cs\u00fct\u00f6rt\u00f6k\u00f6n kezdte meg.\nMTI 2021. m\u00e1rcius 16.\u00a0\n\n"}]