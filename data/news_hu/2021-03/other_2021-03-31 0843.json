[{"date": "2021-03-31 08:43", "url": "https://koronavirus.gov.hu/cikkek/varga-mihaly-gyorsan-talpra-allhat-magyar-gazdasag", "h1": "Varga Mih\u00e1ly: gyorsan talpra \u00e1llhat a magyar gazdas\u00e1g", "body": "\nAz idei m\u00e1sodik negyed\u00e9vt\u0151l stabil n\u00f6veked\u00e9si p\u00e1ly\u00e1ra \u00e1llhat a magyar gazdas\u00e1g, amely \u00edgy rendk\u00edv\u00fcl gyorsan j\u00f6het ki a koronav\u00edrus-v\u00e1ls\u00e1gb\u00f3l, id\u00e9n 4, j\u00f6v\u0151re pedig 5 sz\u00e1zal\u00e9kot meghalad\u00f3 \u00fctemben b\u0151v\u00fclhet - mondta a Vil\u00e1ggazdas\u00e1gnak adott interj\u00faj\u00e1ban Varga Mih\u00e1ly p\u00e9nz\u00fcgyminiszter.\n\n\nA gazdas\u00e1gi napilap szerdai sz\u00e1m\u00e1ban megjelent interj\u00fa szerint a m\u00e1jus 4-\u00e9n a parlament el\u00e9 ker\u00fcl\u0151 k\u00f6lts\u00e9gvet\u00e9si t\u00f6rv\u00e9nyek \u00fajra cs\u00f6kken\u0151 hi\u00e1nyp\u00e1ly\u00e1val sz\u00e1molnak. A j\u00f6v\u0151 \u00e9vi b\u00fcdzs\u00e9vel p\u00e1rhuzamosan m\u00f3dos\u00edtj\u00e1k az idei k\u00f6lts\u00e9gvet\u00e9st is, amely a tervek szerint 7,5 sz\u00e1zal\u00e9kos hi\u00e1nnyal z\u00e1r majd, az ad\u00f3ss\u00e1gszint pedig \u00e9v v\u00e9g\u00e9re \u00fajra 80 sz\u00e1zal\u00e9k al\u00e1 cs\u00f6kkenhet - mik\u00f6zben az Eur\u00f3pai Uni\u00f3ban tavaly sz\u00e1z sz\u00e1zal\u00e9k f\u00f6l\u00e9 emelkedett - mondta a p\u00e9nz\u00fcgyminiszter.\n\u00a0\u00a0\u00a0\u00a0A p\u00e9nz\u00fcgyminiszter hangs\u00falyozta: a hi\u00e1ny szintj\u00e9n\u00e9l fontosabbnak \u00e9rzik hogy az ad\u00f3ss\u00e1gszint ne n\u00f6vekedjen az id\u00e9n. C\u00e9ljuk a fisk\u00e1lis politik\u00e1ban, hogy \u00fagy biztos\u00edts\u00e1k a korm\u00e1ny j\u00e1rv\u00e1ny\u00fcgyi \u00e9s gazdas\u00e1g-\u00fajraind\u00edt\u00e1si int\u00e9zked\u00e9seinek k\u00f6lts\u00e9gvet\u00e9si forr\u00e1sait, hogy k\u00f6zben az ad\u00f3ss\u00e1gszint cs\u00f6kkenjen. A befektet\u0151k sz\u00e1m\u00e1ra fontos mutat\u00f3, hogy a j\u00e1rv\u00e1ny csillapod\u00e1s\u00e1val mikor \u00e9s hogyan t\u00e9r vissza a fisk\u00e1lis politika a normalit\u00e1sokhoz.\n\u00a0\u00a0\u00a0\u00a0Azzal, hogy Eur\u00f3p\u00e1ban Magyarorsz\u00e1g \u00e9llovas az \u00e1toltotts\u00e1gban, \u00e9s l\u00e1t\u00f3t\u00e1vols\u00e1gon bel\u00fcl van a gazdas\u00e1g \u00fajranyit\u00e1s\u00e1nak lehet\u0151s\u00e9ge, meglepet\u00e9sszer\u0171en gyors lehet a magyar gazdas\u00e1g vissza\u00e1ll\u00e1sa a n\u00f6veked\u00e9si tartom\u00e1nyba. Mint mondta, meglep\u0151 sz\u00e1mokat v\u00e1rnak a m\u00e1sodik f\u00e9l \u00e9vben. A mostani sz\u00e1m\u00edt\u00e1saik arr\u00f3l sz\u00f3lnak, hogy a n\u00f6veked\u00e9s az \u00e9v eg\u00e9sz\u00e9ben 4-5 sz\u00e1zal\u00e9k k\u00f6z\u00f6tt lehet. Amikor a j\u00f6v\u0151 h\u00f3nap v\u00e9g\u00e9n leadj\u00e1k a konvergenciaprogramot, \u00e9s elk\u00e9sz\u00edtik a 2021-es k\u00f6lts\u00e9gvet\u00e9s m\u00f3dos\u00edt\u00e1s\u00e1t, valamint el\u0151k\u00e9sz\u00edtik a 2022-es k\u00f6lts\u00e9gvet\u00e9si t\u00f6rv\u00e9nyjavaslatot, ezekben a dokumentumokban m\u00e1r 4-5 sz\u00e1zal\u00e9k k\u00f6z\u00f6tti n\u00f6veked\u00e9st jeleznek id\u00e9nre. Ennek megval\u00f3sul\u00e1sa visszaigazolhatja majd, hogy a magyar gazdas\u00e1gpolitika j\u00f3l reag\u00e1lt a v\u00e1ls\u00e1gra, \u00e9s olyan int\u00e9zked\u00e9seket hozott, amelyek ezt a gyors visszarendez\u0151d\u00e9st megalapozt\u00e1k.\n\u00a0\u00a0\u00a0\u00a0Varga Mih\u00e1ly ismertet\u00e9se szerint a magyar korm\u00e1ny az elm\u00falt 13 h\u00f3napban int\u00e9zked\u00e9seivel nemcsak f\u00e9kezte a visszaes\u00e9st, amelyet a j\u00e1rv\u00e1ny okozott, hanem a kezdetekt\u0151l arra is t\u00f6rekedett, hogy azok t\u00falmutassanak a pand\u00e9mia id\u0151szak\u00e1n. Itt az ar\u00e1nyokra is \u00e9rdemes figyelni: mik\u00f6zben a j\u00e1rv\u00e1ny\u00fcgyi v\u00e9dekez\u00e9shez minden sz\u00fcks\u00e9ges forr\u00e1st biztos\u00edtottak, az erre a c\u00e9lra ford\u00edtott \u00f6sszeg csak 20 sz\u00e1zal\u00e9ka lett a tavaly mozg\u00f3s\u00edtott nagyj\u00e1b\u00f3l 5000 milli\u00e1rd forintnak. A gazdas\u00e1g meger\u0151s\u00edt\u00e9s\u00e9re a k\u00f6lts\u00e9gvet\u00e9sben 4000 milli\u00e1rdot csoportos\u00edtottak \u00e1t. Ebb\u0151l a szempontb\u00f3l jelent\u0151sen elt\u00e9rt a v\u00e1ls\u00e1gkezel\u00e9s korm\u00e1ny v\u00e1lasztott m\u00f3dja a t\u00f6bbi eur\u00f3pai orsz\u00e1g gazdas\u00e1gi int\u00e9zked\u00e9seit\u0151l: a munkahelyek megtart\u00e1s\u00e1nak, a v\u00e1llalkoz\u00e1sok \u00e9letk\u00e9pess\u00e9g\u00e9nek, a c\u00e9gek t\u00fal\u00e9l\u00e9s\u00e9nek biztos\u00edt\u00e1sa mellett nagyobb hangs\u00falyt helyeztek a hazai \u00e9s az exportkapacit\u00e1sok fejleszt\u00e9s\u00e9re, \u00faj beruh\u00e1z\u00e1sok ind\u00edt\u00e1s\u00e1ra. Term\u00e9szetesen ezek egy r\u00e9sze a j\u00e1rv\u00e1nyhoz kapcsol\u00f3dik, az ell\u00e1t\u00e1sbiztons\u00e1got jav\u00edtja.\n\u00a0\u00a0\u00a0\u00a0Azzal kapcsolatban, hogy v\u00e1rhat\u00f3-e a hitelmorat\u00f3rium folytat\u00e1sa, Varga Mih\u00e1ly azt mondta: ez nagym\u00e9rt\u00e9kben f\u00fcgg att\u00f3l, mikor tudnak nyitni. A korm\u00e1ny sz\u00e1nd\u00e9ka szerint a nyit\u00e1s k\u00e9t \u00e9s f\u00e9l milli\u00f3s \u00e1toltotts\u00e1ggal indul, de ez csak a kezd\u0151pontja lesz a gazdas\u00e1g \u00fajraind\u00edt\u00e1s\u00e1nak. Van h\u00e1rom h\u00f3nap a hitelmorat\u00f3riumb\u00f3l, a helyzetet figyelve folyamatosan egyeztetnek a gazdas\u00e1gi szerepl\u0151kkel, k\u00f6zt\u00fck a Magyar Banksz\u00f6vets\u00e9ggel is.\n\nMTI 2021. m\u00e1rcius 31.\n\n"}]