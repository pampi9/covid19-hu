[{"date": "2021-03-08 16:03", "url": "https://koronavirus.gov.hu/cikkek/orban-viktor-tobb-mint-1-millio-embert-sikerult-eddig-beoltani", "h1": "Orb\u00e1n Viktor: t\u00f6bb mint 1 milli\u00f3 embert siker\u00fclt eddig beoltani", "body": "\nT\u00f6bb mint egymilli\u00f3 embert siker\u00fclt eddig beoltani, ezzel Magyarorsz\u00e1g messze az uni\u00f3s \u00e1tlag felett van - jelentette be Orb\u00e1n Viktor minisztereln\u00f6k h\u00e9tf\u0151n a Facebookon k\u00f6zz\u00e9tett video\u00fczenet\u00e9ben.\n\n\u00a0\n\nA korm\u00e1nyf\u0151 a Vakcinainf\u00f3 Extra - 5. r\u00e9sz c\u00edm\u0171 bejegyz\u00e9s\u00e9ben azt mondta: 1 milli\u00f3 2714 embert siker\u00fclt eddig beoltani, ezzel messze az eur\u00f3pai uni\u00f3s \u00e1tlag f\u00f6l\u00f6tt van Magyarorsz\u00e1g, megel\u0151zve olyan \"komoly, tekint\u00e9lyes\" orsz\u00e1gokat is, mint N\u00e9metorsz\u00e1g \u00e9s Ausztria. A minisztereln\u00f6k hangs\u00falyozta, hogy ez sok t\u00edzezer ember munk\u00e1j\u00e1nak eredm\u00e9nye. Ez\u00e9rt k\u00f6sz\u00f6netet mondott az orvosoknak, h\u00e1ziorvosoknak, \u00e1pol\u00f3n\u0151knek, betegsz\u00e1ll\u00edt\u00f3knak, \u00e1llamigazgat\u00e1sban dolgoz\u00f3knak, rend\u0151r\u00f6knek \u00e9s katon\u00e1knak. Hozz\u00e1tette: rengeteg k\u00f6z\u00f6tt\u00fck a h\u00f6lgy, ez\u00e9rt n\u0151nap alkalm\u00e1b\u00f3l k\u00fcl\u00f6n k\u00f6sz\u00f6ni az \u0151 er\u0151fesz\u00edt\u00e9seiket, hiszen \"\u0151k k\u00e9t terhet visznek a v\u00e1llukon, a munka mellett a csal\u00e1d\u00e9t is\". Els\u0151 helyen mondott k\u00f6sz\u00f6netet Orb\u00e1n Viktor M\u00fcller Cec\u00edlia orsz\u00e1gos tisztif\u0151orvosnak, \u00e9s k\u00edv\u00e1nt sok er\u0151t a munk\u00e1j\u00e1hoz. A korm\u00e1nyf\u0151 jelezte: a k\u00f6vetkez\u0151 napokban is folytatj\u00e1k az olt\u00e1sokat \u00e9s \u00fajabb vakcinasz\u00e1ll\u00edtm\u00e1nyok is \u00e9rkeznek. Azt mondta: gyorsan \u00e9s hat\u00e9konyan fognak oltani, rem\u00e9nyei szerint gyorsabban \u00e9s a hat\u00e9konyabban, mint a legt\u00f6bb eur\u00f3pai uni\u00f3s orsz\u00e1g. \"A helyzet nem k\u00f6nny\u0171, de most m\u00e1r a c\u00e9legyenesben vagyunk. Tartsunk \u00f6ssze a k\u00f6vetkez\u0151 hetekben \u00e9s akkor siker\u00fclni fog, egy\u00fctt siker\u00fclni fog\" - z\u00e1rta \u00fczenet\u00e9t a korm\u00e1nyf\u0151. A vide\u00f3ban szerepl\u0151 t\u00e1bl\u00e1zat szerint Magyarorsz\u00e1g 10,26 sz\u00e1zal\u00e9kkal - M\u00e1lta ut\u00e1n - a m\u00e1sodik helyen \u00e1ll a n\u00e9pess\u00e9gar\u00e1nyos beoltotts\u00e1g tekintet\u00e9ben az eur\u00f3pai uni\u00f3s orsz\u00e1gok k\u00f6z\u00f6tt.\nMTI 2021. m\u00e1rcius 8.\n\n"}]