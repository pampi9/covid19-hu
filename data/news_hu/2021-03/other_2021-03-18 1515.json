[{"date": "2021-03-18 15:15", "url": "https://koronavirus.gov.hu/cikkek/orszagos-tisztifoorvos-rendkivuli-mertekben-nohet-fertozottek-szama", "h1": "Orsz\u00e1gos tisztif\u0151orvos: rendk\u00edv\u00fcli m\u00e9rt\u00e9kben n\u0151het a fert\u0151z\u00f6ttek sz\u00e1ma", "body": "\nA Magyarorsz\u00e1gon terjed\u0151 brit v\u00edrusmut\u00e1ci\u00f3 miatt rendk\u00edv\u00fcli m\u00e9rt\u00e9kben n\u0151het a fert\u0151z\u00f6ttek sz\u00e1ma - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n cs\u00fct\u00f6rt\u00f6k\u00f6n.\n\n\nM\u00fcller Cec\u00edlia hozz\u00e1tette: a j\u00e1rv\u00e1nyg\u00f6rbe meredeken \u00edvel felfel\u00e9, az elm\u00falt napon 6502 \u00faj fert\u0151z\u00f6ttet azonos\u00edtottak.\n\u00a0\u00a0\u00a0\u00a0Hangs\u00falyozta, ez\u00e9rt nagyon fontos a higi\u00e9n\u00e9s, illetve a t\u00e1vols\u00e1gtart\u00e1sra \u00e9s a maszkvisel\u00e9sre vonatkoz\u00f3 szab\u00e1lyok betart\u00e1sa, a sz\u00fcks\u00e9gtelen kontaktusok elker\u00fcl\u00e9se.\n\u00a0\u00a0\u00a0\u00a0K\u00f6z\u00f6lte, hogy a beoltottak sz\u00e1ma el\u00e9rte az 1 442 000-et, k\u00f6z\u00fcl\u00fck t\u00f6bb mint 400 ezren a m\u00e1sodik olt\u00e1st is megkapt\u00e1k. A 6752 kijel\u00f6lt olt\u00f3pontb\u00f3l 6000 akt\u00edvan m\u0171k\u00f6dik - tette hozz\u00e1.\n\u00a0\u00a0\u00a0\u00a0Elmondta: cs\u00fct\u00f6rt\u00f6k\u00f6n 54 ezer adag Moderna- \u00e9s 21 600 adag AstraZeneca-vakcina \u00e9rkezett Magyarorsz\u00e1gra; ez ut\u00f3bbi a v\u00e1rt mennyis\u00e9gnek kevesebb mint egyharmada. Az olt\u00f3anyag mennyis\u00e9ge szab hat\u00e1rt az olt\u00e1s \u00fctem\u00e9nek - emelte ki.\n\u00a0\u00a0\u00a0\u00a0A v\u00e9d\u0151olt\u00e1s ir\u00e1nt folyamatosan n\u0151 az \u00e9rdekl\u0151d\u00e9s: 3,3 milli\u00f3an m\u00e1r regisztr\u00e1ltak, \u00e9s csaknem fel\u00fck megkapta az olt\u00e1st - mondta a tisztif\u0151orvos.\n\u00a0\u00a0\u00a0\u00a0A k\u00f6vetkez\u0151 napokra a h\u00e1zorvosok 10 beteg beolt\u00e1sra elegend\u0151 AstraZeneca-vakcin\u00e1t kapnak, az olt\u00f3pontokra pedig \u00e1tlagosan 44 p\u00e1cienst ir\u00e1ny\u00edthatnak, ott Szputnyik V \u00e9s Pfizer-vakcin\u00e1k \u00e1llnak rendelkez\u00e9sre - tudatta.\n\u00a0\u00a0\u00a0\u00a0A h\u00e1ziorvosok a szak\u00e9rtelmet nem ig\u00e9nyl\u0151 szervez\u00e9si feladatokban az \u00f6nkorm\u00e1nyzatokt\u00f3l adminisztrat\u00edv seg\u00edts\u00e9g\u00e9t k\u00e9rhetnek, ez sok helyen j\u00f3l m\u0171k\u00f6dik - mondta M\u00fcller Cec\u00edlia.\n\u00a0\u00a0\u00a0\u00a0K\u00f3rh\u00e1zban 10 386 koronav\u00edrusos beteget \u00e1polnak, k\u00f6z\u00fcl\u00fck 1170-en vannak l\u00e9legeztet\u0151g\u00e9pen, az elm\u00falt napon 207 koronav\u00edrusos beteg halt meg, k\u00f6z\u00f6tt\u00fck fiatalok is - mondta M\u00fcller Cec\u00edlia.\n\u00a0\u00a0\u00a0\u00a0A szakember \u00fagy fogalmazott, \"messze nincs itt a nyit\u00e1s ideje\". Azt k\u00e9rte mindenkit\u0151l, k\u00f6vetkezetesen tartsa be a j\u00e1rv\u00e1ny\u00fcgyi el\u0151\u00edr\u00e1sokat, maxim\u00e1lisan figyeljen oda mag\u00e1ra \u00e9s embert\u00e1rsaira is.\n\u00a0\u00a0\u00a0\u00a0A j\u00e1rv\u00e1ny\u00fcgyi szakemberek, a matematikusok el\u0151rejelz\u00e9sei \u00e9s a szennyv\u00edzvizsg\u00e1latok adatai szerint is a fert\u0151z\u00f6ttek sz\u00e1m\u00e1nak n\u00f6veked\u00e9s\u00e9vel kell sz\u00e1molni az elk\u00f6vetkez\u0151 hetekben - tudatta a tisztif\u0151orvos.\n\u00a0\u00a0\u00a0\u00a0K\u00f6z\u00f6lte, a szakcikkekben t\u00f6bb olyan v\u00edrusvari\u00e1nst is le\u00edrtak, amelyeket a hagyom\u00e1nyos PCR-vizsg\u00e1latok nem tudnak megfelel\u0151en kimutatni. Magyarorsz\u00e1gon azonban m\u00e1s orsz\u00e1gokkal szemben nem egy-, hanem h\u00e1romf\u00e9le antig\u00e9n kimutat\u00e1s\u00e1ra alkalmas vizsg\u00e1latot v\u00e9geznek, \u00edgy a jelenleg ismert v\u00edrust\u00f6rzseket azonos\u00edtani tudj\u00e1k.\n\u00a0\u00a0\u00a0\u00a0M\u00fcller Cec\u00edlia kit\u00e9rt arra, hogy a Debreceni Egyetemmel k\u00f6z\u00f6sen a Nemzeti N\u00e9peg\u00e9szs\u00e9g\u00fcgyi K\u00f6zpont biztons\u00e1gi laborat\u00f3rium\u00e1ban tart a magyar olt\u00f3anyag fejleszt\u00e9se. A munka sor\u00e1n a Magyarorsz\u00e1gon izol\u00e1lt v\u00edrust\u00f6rzseket dolgozz\u00e1k f\u00f6l, ez\u00e9rt b\u00edzik abban, hogy az \u00faj olt\u00f3anyag hat\u00e1soss\u00e1ga legal\u00e1bb olyan j\u00f3 lesz, mint a jelenleg Magyarorsz\u00e1gon haszn\u00e1lt \u00f6t vakcin\u00e1\u00e9.\n\u00a0\u00a0\u00a0\u00a0A f\u0151orvos k\u00f6z\u00f6lte, a szabadt\u00e9ri s\u00e9ta, az egy\u00e9ni sportol\u00e1s megengedett, \u00e9s arra biztatott mindenkit, iktassa be ezt napirendj\u00e9be, mivel a testmozg\u00e1s a fizikai \u00e9s ment\u00e1lis eg\u00e9szs\u00e9gnek is j\u00f3t tesz.\n\nMTI 2021. m\u00e1rcius 18.\n\n"}]