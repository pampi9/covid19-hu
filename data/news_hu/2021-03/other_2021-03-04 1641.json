[{"date": "2021-03-04 16:41", "url": "https://koronavirus.gov.hu/cikkek/itm-magyar-fejlesztesu-lelegeztetogepeket-kapott-semmelweis-egyetem", "h1": "ITM: magyar fejleszt\u00e9s\u0171 l\u00e9legeztet\u0151g\u00e9peket kapott a Semmelweis Egyetem", "body": "\nMagyar fejleszt\u00e9s\u0171 l\u00e9legeztet\u0151g\u00e9peket kapott a Semmelweis Egyetem (SE), a berendez\u00e9s els\u0151 t\u00edz protot\u00edpus\u00e1t el\u0151sz\u00f6r a klinikai kutat\u00e1sban haszn\u00e1lj\u00e1k majd - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) cs\u00fct\u00f6rt\u00f6k\u00f6n az MTI-vel.\n\n\nAzt \u00edrt\u00e1k, a g\u00e9pek seg\u00edts\u00e9g\u00e9vel szem\u00e9lyre \u00e9s betegs\u00e9gre szabott l\u00e9legeztet\u00e9si m\u00f3dok kialak\u00edt\u00e1s\u00e1ra lesz lehet\u0151s\u00e9g, \u00edgy az egyetemi-v\u00e1llalati egy\u00fcttm\u0171k\u00f6d\u00e9sben megval\u00f3s\u00edtott fejleszt\u00e9s \u00faj lehet\u0151s\u00e9geket nyithat a l\u00e9legeztet\u00e9si ter\u00e1pia ter\u00fclet\u00e9n.\n\u00a0\u00a0\u00a0\u00a0A berendez\u00e9seket az egyetem orvosszakmai ir\u00e1nymutat\u00e1sa alapj\u00e1n a Femtonics Kft. fejlesztette ki, t\u00f6bb hazai partner \u00e9s az ITM t\u00e1mogat\u00e1s\u00e1val.\nA k\u00f6zlem\u00e9nyben kiemelt\u00e9k, hogy az orvostechnikai eszk\u00f6z\u00f6k szigor\u00fa szabv\u00e1nyrendszere szerint kifejlesztett eszk\u00f6z\u00f6k az egyetemen folytatott klinikai vizsg\u00e1latokon tudom\u00e1nyos, orvosszakmai \u00e9s etikai szempontb\u00f3l egyar\u00e1nt sikeresen teljes\u00edtettek. Az eszm\u00e9letlen \u00e9s tudatukn\u00e1l l\u00e9v\u0151 betegek kezel\u00e9s\u00e9n\u00e9l is alkalmazott protot\u00edpusok megfelel\u0151en t\u00e1mogatt\u00e1k a spont\u00e1n l\u00e9gv\u00e9teleket, hib\u00e1tlanul reag\u00e1ltak a l\u00e9legeztet\u00e9s sor\u00e1n el\u0151fordul\u00f3 jelens\u00e9gekre (p\u00e9ld\u00e1ul k\u00f6h\u00f6g\u00e9sre).\n\u00a0\u00a0\u00a0\u00a0Id\u00e9zt\u00e9k Merkely B\u00e9l\u00e1t, az SE rektor\u00e1t, aki elmondta: az egyetem kiemelten t\u00e1mogat minden olyan fejleszt\u00e9st, amely a beteg\u00e1gy mellett k\u00f6zvetlen\u00fcl felhaszn\u00e1lhat\u00f3 eredm\u00e9nyekkel j\u00e1r. A fejleszt\u00e9s siker\u00e9ben fontos szerepet j\u00e1tszott az egyetem h\u00e1rmas egys\u00e9ge: az oktat\u00e1s, a kutat\u00e1s-innov\u00e1ci\u00f3 \u00e9s a magas szint\u0171 klinikai betegell\u00e1t\u00e1s.\n\n\u00a0\u00a0\u00a0\u00a0A tavaly m\u00e1rcius v\u00e9g\u00e9n ind\u00edtott innovat\u00edv egy\u00fcttm\u0171k\u00f6d\u00e9sr\u0151l R\u00f3zsa Bal\u00e1zs, a Femtonics Kft. alap\u00edt\u00f3 tulajdonosa - k\u00f6zlem\u00e9ny szerint - elmondta, hogy a fejleszt\u00e9s sor\u00e1n az orvostechnikai eszk\u00f6z\u00f6kre vonatkoz\u00f3 szabv\u00e1nyrendszer szerint nagyon szigor\u00fa el\u0151\u00edr\u00e1soknak kellett megfelelni\u00fck, de \u00edgy is nagyon r\u00f6vid id\u0151 alatt siker\u00fclt kimagasl\u00f3 eredm\u00e9nyt el\u00e9rni\u00fck. Az eszk\u00f6z\u00f6k kifejleszt\u00e9s\u00e9ben a v\u00e1llalat k\u00e9miai, elektronikai, szoftverfejleszt\u00e9si \u00e9s g\u00e9p\u00e9szeti oszt\u00e1lya folyamatosan emelt \u00f3rasz\u00e1mban vett r\u00e9szt.\n\u00a0\u00a0\u00a0\u00a0A hazai tud\u00e1st\u0151ke felhaszn\u00e1l\u00e1s\u00e1val nemcsak egy sz\u00ednvonalas l\u00e9legeztet\u0151g\u00e9p megalkot\u00e1sa v\u00e1lt lehets\u00e9gess\u00e9, hanem speci\u00e1lis elj\u00e1r\u00e1sokat alkalmaz\u00f3, egyed\u00fcl\u00e1ll\u00f3 term\u00e9k ker\u00fclhet piacra a j\u00f6v\u0151ben, amely a l\u00e9gz\u00e9si el\u00e9gtelens\u00e9ggel k\u00fczd\u0151 betegek sikeresebb kezel\u00e9s\u00e9hez j\u00e1rulhat hozz\u00e1 - tette hozz\u00e1 a c\u00e9gvezet\u0151.\n\u00a0\u00a0\u00a0\u00a0K\u00f6zlem\u00e9ny\u00e9ben a t\u00e1rca id\u00e9zte B\u00f3dis J\u00f3zsef fels\u0151oktat\u00e1s\u00e9rt, innov\u00e1ci\u00f3\u00e9rt \u00e9s szakk\u00e9pz\u00e9s\u00e9rt felel\u0151s \u00e1llamtitk\u00e1rt is, aki arr\u00f3l besz\u00e9lt: az ITM t\u00e1mogat\u00e1s\u00e1val tavaly tavasz \u00f3ta mintegy 30 kutat\u00e1s-fejleszt\u00e9si projekt indult el, amelyek nemzetk\u00f6zi szinten is kimagasl\u00f3 eredm\u00e9nyess\u00e9g\u0171ek, \u00e9s r\u00e9szben m\u00e1r be is fejez\u0151dtek. A miniszt\u00e9rium 3 milli\u00e1rd forintos keret\u00f6sszeg\u0171 alapj\u00e1b\u00f3l t\u00e1mogatott kezdem\u00e9nyez\u00e9sek jelent\u0151s r\u00e9sze csaknem egy \u00e9ve eredm\u00e9nyesen seg\u00edti a hazai v\u00e9dekez\u00e9st, jellemz\u0151en ilyenek a v\u00edrus terjed\u00e9s\u00e9t vizsg\u00e1l\u00f3, j\u00e1rv\u00e1nymatematikai elemz\u00e9sek vagy a gy\u00f3gyszerk\u00e9sz\u00edtm\u00e9ny- \u00e9s ter\u00e1pi\u00e1s fejleszt\u00e9si \u00e9s gy\u00e1rt\u00e1si projektek - ismertette. Hozz\u00e1tette: a hazai szakemberek a koronav\u00edrus glob\u00e1lis kih\u00edv\u00e1s\u00e1ra gyorsan reag\u00e1lva vil\u00e1gsz\u00ednvonal\u00fa tud\u00e1st \"\u00e1ll\u00edtottak csatasorba a magyar emberek \u00e9lete \u00e9s eg\u00e9szs\u00e9ge v\u00e9delm\u00e9ben\". \u00a0\u00a0\u00a0\u00a0\u00a0\u00a0 \u00a0\u00a0\u00a0\u00a0\nA korm\u00e1nyzati forr\u00e1soknak \u00e9s koordin\u00e1ci\u00f3nak k\u00f6sz\u00f6nhet\u0151en Magyarorsz\u00e1g k\u00fclf\u00f6ldi kitetts\u00e9g\u00e9t cs\u00f6kkentve k\u00e9pess\u00e9 v\u00e1lt az \u00f6nell\u00e1t\u00e1sra maszkokb\u00f3l, fert\u0151tlen\u00edt\u0151szerekb\u0151l, Debrecenben pedig koronav\u00edrus elleni vakcin\u00e1t el\u0151\u00e1ll\u00edt\u00f3 nemzeti olt\u00f3anyaggy\u00e1r \u00e9p\u00fcl - emelte ki az \u00e1llamtitk\u00e1r.\n\nMTI 2021. m\u00e1rcius 4.\n\n"}]