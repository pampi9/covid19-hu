[{"date": "2021-03-01 10:53", "url": "https://koronavirus.gov.hu/cikkek/szijjarto-egy-kivetellel-soha-ennyi-oltoanyag-nem-erkezett-magyarorszagra", "h1": "Szijj\u00e1rt\u00f3: egy kiv\u00e9tellel soha ennyi olt\u00f3anyag nem \u00e9rkezett Magyarorsz\u00e1gra", "body": "\nEgy k\u00ednai sz\u00e1ll\u00edtm\u00e1nyt lesz\u00e1m\u00edtva, soha akkora mennyis\u00e9g\u0171 olt\u00f3anyag nem \u00e9rkezett egyszerre Magyarorsz\u00e1gra, mint amennyit k\u00e9t, Moszkva mell\u0151l h\u00e9tf\u0151 hajnalban indult kamion sz\u00e1ll\u00edt az orsz\u00e1g fel\u00e9 - mondta a k\u00fclgazdas\u00e1gi \u00e9s k\u00fcl\u00fcgyminiszter a Facebookon k\u00f6zz\u00e9tett video\u00fczenet\u00e9ben, a k\u00f6z\u00e9p-eur\u00f3pai k\u00fcl\u00fcgyminiszterek tal\u00e1lkoz\u00f3j\u00e1ra, Szlov\u00e9ni\u00e1ba indul\u00f3ban.\n\n\n\u00a0Szijj\u00e1rt\u00f3 P\u00e9ter kifejtette, sajnos itt van a vil\u00e1gj\u00e1rv\u00e1ny harmadik hull\u00e1ma, ez\u00e9rt K\u00f6z\u00e9p-Eur\u00f3p\u00e1ban t\u00f6bb orsz\u00e1g is arra k\u00e9nyszer\u00fclt, hogy szigor\u00edt\u00f3 int\u00e9zked\u00e9seket vezessen be vagy tov\u00e1bb szigor\u00edtsa az eddigi korl\u00e1toz\u00f3 int\u00e9zked\u00e9seket. Annak \u00e9rdek\u00e9ben, hogy ezek a lehet\u0151 legkevesebb gondot okozz\u00e1k az embereknek \u00e9s a lehet\u0151 legkevesebb k\u00e1rt a gazdas\u00e1goknak, h\u00e9tf\u0151n Ljubljan\u00e1ban tal\u00e1lkoznak a k\u00f6z\u00e9p-eur\u00f3pai k\u00fcl\u00fcgyminiszterek - tette hozz\u00e1.\n\u00a0\u00a0\u00a0\u00a0A miniszter k\u00f6z\u00f6lte, szlov\u00e9n, szlov\u00e1k, cseh \u00e9s osztr\u00e1k koll\u00e9g\u00e1ival tal\u00e1lkozik annak \u00e9rdek\u00e9ben, hogy koordin\u00e1lj\u00e1k a l\u00e9p\u00e9seiket.\n\u00a0\u00a0\u00a0\u00a0Fontos a koordin\u00e1ci\u00f3, de az igazi megold\u00e1st kiz\u00e1r\u00f3lag a vakcina jelenti - mondta, al\u00e1h\u00fazva, ez\u00e9rt is j\u00f3 h\u00edr, hogy hajnalban megindult Moszkva mell\u0151l k\u00e9t kamion, amely 280 ezer olt\u00f3anyagot hoz Magyarorsz\u00e1gra k\u00f6r\u00fclbel\u00fcl 48 \u00f3r\u00e1n bel\u00fcl.\n\u00a0\u00a0\u00a0\u00a0Kiemelte, egy k\u00ednai sz\u00e1ll\u00edtm\u00e1nyt lesz\u00e1m\u00edtva, soha ekkora mennyis\u00e9g\u0171 olt\u00f3anyag egyszerre m\u00e9g nem \u00e9rkezett Magyarorsz\u00e1gra, hiszen a br\u00fcsszeli beszerz\u00e9sb\u0151l 104 ezer volt az eddigi legnagyobb mennyis\u00e9g.\n\u00a0\u00a0\u00a0\u00a0Szijj\u00e1rt\u00f3 P\u00e9ter elmondta, a 280 ezer orosz vakcina a Nemzeti N\u00e9peg\u00e9szs\u00e9g\u00fcgyi K\u00f6zpont szakembereinek d\u00f6nt\u00e9s\u00e9t k\u00f6vet\u0151en v\u00e1lik felhaszn\u00e1lhat\u00f3v\u00e1.\n\u00a0\u00a0\u00a0\u00a0Hangs\u00falyozta, ezzel fel lehet gyors\u00edtani az olt\u00e1st, \"el\u0151bb el tudjuk \u00e9rni az \u00e1toltotts\u00e1gi szintet, amit a szakemberek megk\u00f6vetelnek\".\n\u00a0\u00a0\u00a0\u00a0\"Biztons\u00e1gban lesz\u00fcnk \u00e9s biztons\u00e1gosan \u00fajra tudjuk ind\u00edtani az orsz\u00e1got\" - z\u00e1rta video\u00fczenet\u00e9t a miniszter.\n\nMTI 2021. m\u00e1rcius 1.\n\n"}]