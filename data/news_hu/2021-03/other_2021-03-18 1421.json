[{"date": "2021-03-18 14:21", "url": "https://koronavirus.gov.hu/cikkek/pm-valotlan-hireket-terjeszt-az-mszp-az-eu-munkahelyvedelmi-tamogatasarol", "h1": "PM: val\u00f3tlan h\u00edreket terjeszt az MSZP az EU munkahelyv\u00e9delmi t\u00e1mogat\u00e1s\u00e1r\u00f3l", "body": "\nVal\u00f3tlan h\u00edreket terjeszt az MSZP az Eur\u00f3pai Uni\u00f3 (EU) munkahelyv\u00e9delmi t\u00e1mogat\u00e1s\u00e1r\u00f3l - komment\u00e1lta a P\u00e9nz\u00fcgyminiszt\u00e9rium (PM) a Facebookon Ujhelyi Istv\u00e1n, az MSZP eur\u00f3pai parlamenti k\u00e9pvisel\u0151je cs\u00fct\u00f6rt\u00f6ki kijelent\u00e9seit.\n\n\u00a0\nA szocialista politikus online sajt\u00f3t\u00e1j\u00e9koztat\u00f3j\u00e1n b\u00edr\u00e1lta a korm\u00e1nyt, ami\u00e9rt szerinte nem tesz meg mindent, hogy tov\u00e1bbi forr\u00e1sokat h\u00edvjon le az Eur\u00f3pai Uni\u00f3 munkahelyv\u00e9delmi programj\u00e1nak (SURE) keret\u00e9b\u0151l. Hangs\u00falyozta: ha a maradv\u00e1ny\u00f6sszegb\u0151l Magyarorsz\u00e1g egymilli\u00e1rd eur\u00f3t - mintegy 360 milli\u00e1rd forintot - el tudna \"hozni\", akkor abb\u00f3l meg lehetne seg\u00edteni t\u00f6bb sz\u00e1zezer munkav\u00e1llal\u00f3t.\n\u00a0\u00a0\u00a0\u00a0\u00a0Erre a PM \u00fagy reag\u00e1lt: az ellenz\u00e9ki p\u00e1rt val\u00f3tlanul \u00e1ll\u00edtotta, hogy a magyar korm\u00e1nynak lenne arra lehet\u0151s\u00e9ge, hogy egymilli\u00e1rd eur\u00f3t azonnal leh\u00edvjon munkahelyv\u00e9delmi t\u00e1mogat\u00e1sra.\n\u00a0\u00a0\u00a0\u00a0Ezzel szemben a val\u00f3s\u00e1g az, hogy Magyarorsz\u00e1gnak nem \u00e1ll m\u00f3dj\u00e1ban \"leh\u00edvni\" egymilli\u00e1rd eur\u00f3t a SURE-b\u00f3l, az uni\u00f3s hitel csak a munkahelymeg\u0151rz\u00e9shez hozz\u00e1j\u00e1rul\u00f3 int\u00e9zked\u00e9sek egy r\u00e9sz\u00e9hez vehet\u0151 ig\u00e9nybe, azokhoz is csak ut\u00f3lagos forr\u00e1sbevon\u00e1sk\u00e9nt - k\u00f6z\u00f6lt\u00e9k.\n\u00a0\u00a0\u00a0\u00a0\"A korm\u00e1ny munkahelyv\u00e9delmi int\u00e9zked\u00e9sei eredm\u00e9nyesek, ennek k\u00f6sz\u00f6nhet\u0151, hogy a foglalkoztatottak sz\u00e1ma el\u00e9rte a v\u00e1ls\u00e1g el\u0151tti szintet, a magyar munkan\u00e9lk\u00fclis\u00e9gi r\u00e1ta pedig uni\u00f3s szinten is a legkedvez\u0151bbek k\u00f6z\u00f6tt van\" - hangs\u00falyozt\u00e1k, hozz\u00e1t\u00e9ve, hogy a magyar korm\u00e1ny a kezdetekt\u0151l fogva t\u00e1mogatta a SURE l\u00e9trehoz\u00e1s\u00e1t, az els\u0151 k\u00f6rben a p\u00e1ly\u00e1zatot a megadott hat\u00e1rid\u0151re beny\u00fajtotta, \u00e9s a teljes, 504 milli\u00f3 eur\u00f3s hitel\u00f6sszeghez hozz\u00e1jutott.\n\u00a0\u00a0\u00a0\u00a0\"Al\u00e1 kell h\u00fazni, hogy ez nem aj\u00e1nd\u00e9k p\u00e9nz Br\u00fcsszelt\u0151l, hanem hitel, amelyet vissza kell fizetni\" - emelt\u00e9k ki.\n\u00a0\u00a0\u00a0\u00a0Jelezt\u00e9k azt is, ezek mellett a korm\u00e1ny megvizsg\u00e1l minden olyan lehet\u0151s\u00e9get, amely hozz\u00e1j\u00e1rulhat a magyar gazdas\u00e1g \u00fajraind\u00edt\u00e1s\u00e1hoz. Ennek r\u00e9sz\u00e9t k\u00e9pezi a SURE hitelkeret maradv\u00e1ny\u00f6sszegeib\u0151l t\u00f6rt\u00e9n\u0151 esetleges \u00fajb\u00f3li hitelleh\u00edv\u00e1s lehet\u0151s\u00e9ge.\u00a0\u00a0\n\u00a0\u00a0\u00a0\u00a0Hozz\u00e1tett\u00e9k, a jelenleg hat\u00e1lyos uni\u00f3s szab\u00e1lyok \u00e9rtelm\u00e9ben Magyarorsz\u00e1g 2022. december 31-ig erre b\u00e1rmikor jogosult k\u00e9relmet beny\u00fajtani.\n\u00a0\u00a0\u00a0\u00a0R\u00e1mutattak, hogy az esetleges \u00fajb\u00f3li SURE hitelfelv\u00e9tel v\u00e1rhat\u00f3 nagys\u00e1grendj\u00e9r\u0151l csak azt k\u00f6vet\u0151en lehet megalapozott d\u00f6nt\u00e9st hozni, ha nagys\u00e1grendileg ismert a v\u00e9d\u0151int\u00e9zked\u00e9sek k\u00f6lts\u00e9gvet\u00e9si t\u00f6bbletterhe, a jelenlegi j\u00e1rv\u00e1nyhelyzet id\u0151tartam\u00e1val kapcsolatos bizonytalans\u00e1g ezt m\u00e9g nem teszi lehet\u0151v\u00e9.\n\u00a0\u00a0\u00a0\u00a0\"A SURE-finansz\u00edroz\u00e1ssal kapcsolatban kor\u00e1bban is hangzottak el val\u00f3tlan \u00e1ll\u00edt\u00e1sok baloldali k\u00e9pvisel\u0151k r\u00e9sz\u00e9r\u0151l. Ez alkalommal is k\u00e9rj\u00fck az MSZP-t, ne terjesszen megt\u00e9veszt\u0151 inform\u00e1ci\u00f3kat\" - olvashat\u00f3 a PM bejegyz\u00e9s\u00e9ben.\n\nMTI 2021. m\u00e1rcius 18.\n\n"}]