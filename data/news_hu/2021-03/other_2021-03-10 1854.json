[{"date": "2021-03-10 18:54", "url": "https://koronavirus.gov.hu/cikkek/novak-ma-nyujtjak-be-25-ev-alattiak-szja-mentessegerol-szolo-torvenyjavaslatot", "h1": "Nov\u00e1k: ma ny\u00fajtj\u00e1k be a 25 \u00e9v alattiak szja-mentess\u00e9g\u00e9r\u0151l sz\u00f3l\u00f3 t\u00f6rv\u00e9nyjavaslatot", "body": "\nMa ny\u00fajtj\u00e1k be az Orsz\u00e1ggy\u0171l\u00e9snek azt a t\u00f6rv\u00e9nyjavaslatot, amely lehet\u0151v\u00e9 teszi 2022-t\u0151l a 25 \u00e9v alatti fiatalok szem\u00e9lyij\u00f6vedelemad\u00f3-mentess\u00e9g\u00e9t - jelentette be a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter k\u00f6z\u00f6ss\u00e9gi oldal\u00e1n szerd\u00e1n. A 25 \u00e9v alatti fiatalok szja-mentess\u00e9ge a gazdas\u00e1g-\u00fajraind\u00edt\u00e1si akci\u00f3terv egyik l\u00e9p\u00e9se, amely a korm\u00e1ny rem\u00e9nyei szerint n\u00f6veli majd a foglalkoztatotts\u00e1got \u00e9s a legfiatalabb munkav\u00e1llal\u00f3k b\u00e9r\u00e9t.\n\n\nNov\u00e1k\u00a0Katalin vide\u00f3\u00fczenet\u00e9ben azt mondta: a t\u00f6rv\u00e9nyjavaslat \u00e9rtelm\u00e9ben 2022 janu\u00e1r elsej\u00e9t\u0151l a 25 \u00e9v alatti fiatalok a brutt\u00f3 nemzetgazdas\u00e1gi \u00e1tlagb\u00e9rig - 403 600 forintig - mentes\u00fclnek a szem\u00e9lyi j\u00f6vedelemad\u00f3 (szja) megfizet\u00e9s\u00e9nek k\u00f6telezetts\u00e9ge al\u00f3l.\n\u00a0\u00a0\u00a0\u00a0\u00dagy fogalmazott: ez egy lehet\u0151s\u00e9g a fiataloknak, hiszen \u00edgy nagyobb lesz az anyagi mozg\u00e1ster\u00fck. \u00c1tlagosan k\u00f6r\u00fclbel\u00fcl 22 sz\u00e1zal\u00e9kkal n\u0151 majd a j\u00f6vedelm\u00fck a jelenlegihez k\u00e9pest - tette hozz\u00e1.\nAz int\u00e9zked\u00e9s\u00a0Nov\u00e1k\u00a0Katalin szerint csaknem f\u00e9lmilli\u00f3 fiatalt \u00e9rinthet k\u00f6zvetlen\u00fcl, hiszen ennyien vannak azok, akik \u00e9vr\u0151l \u00e9vre hosszabb vagy r\u00f6videbb ideig m\u00e1r dolgoznak. Megjegyezte: a 15 \u00e9s 25 \u00e9v k\u00f6zti koroszt\u00e1lyban egymilli\u00f3 fiatal van, \u00edgy ak\u00e1r az egymilli\u00f3t is el\u00e9rheti azoknak a sz\u00e1ma, akik \u00e9lnek majd a lehet\u0151s\u00e9ggel.\n\u00a0\u00a0\u00a0\u00a0Nov\u00e1k\u00a0Katalin arra biztatta a fiatalokat: \"ragadj\u00e1k meg az es\u00e9lyt arra\", hogy a munk\u00e1jukkal m\u00e9g nagyobb j\u00f6vedelemre tehetnek szert a k\u00f6vetkez\u0151 \u00e9vt\u0151l.\n\nMTI 2021. m\u00e1rcius 10.\n\n"}]