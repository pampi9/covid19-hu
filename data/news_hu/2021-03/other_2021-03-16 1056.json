[{"date": "2021-03-16 10:56", "url": "https://koronavirus.gov.hu/cikkek/az-otthonfelujitasi-programmal-kapcsolatos-ujabb-kerdesekre-valaszolt-novak-katalin", "h1": "Az otthonfel\u00faj\u00edt\u00e1si programmal kapcsolatos \u00fajabb k\u00e9rd\u00e9sekre v\u00e1laszolt Nov\u00e1k Katalin", "body": "\nAz otthonfel\u00faj\u00edt\u00e1si program r\u00e9szleteivel kapcsolatos \u00fajabb k\u00e9rd\u00e9sekre v\u00e1laszolt a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter kedden a Facebook-oldal\u00e1n. Az otthonfel\u00faj\u00edt\u00e1si t\u00e1mogat\u00e1s a korm\u00e1ny \u00e1ltal elind\u00edtott gazdas\u00e1g-\u00fajraind\u00edt\u00e1si akci\u00f3terv egyik fontos int\u00e9zked\u00e9se, ami 6 milli\u00f3 forintos kedvezm\u00e9nyes hitelt biztos\u00edt a lak\u00e1sfel\u00faj\u00edt\u00e1sokhoz, amelyb\u0151l 3 milli\u00f3 forint vissza nem t\u00e9r\u00edtend\u0151 t\u00e1mogat\u00e1s.\n\n\nNov\u00e1k Katalin a k\u00f6z\u00f6ss\u00e9gi oldal\u00e1n megosztott vide\u00f3ban elmondta: ha a sz\u00fcl\u0151knek egy\u00e1ltal\u00e1n nincs bejegyzett tulajdona, azonban a gyermekeknek van sz\u00e1zsz\u00e1zal\u00e9kos tulajdonjoga a fel\u00faj\u00edtand\u00f3 ingatlanban, akkor is ig\u00e9nybe vehet\u0151 a t\u00e1mogat\u00e1s, felt\u00e9ve, ha kiskor\u00fa gyermekekr\u0151l van sz\u00f3.\nHozz\u00e1tette: az az el\u0151\u00edr\u00e1s, hogy a kiskor\u00fa gyermekeknek \u00e9s a sz\u00fcl\u0151knek legal\u00e1bb 50 sz\u00e1zal\u00e9kos tulajdoni h\u00e1nyaddal kell rendelkezni\u00fck.\nA miniszter ismertet\u00e9se szerint ha p\u00e9ld\u00e1ul \u00faj k\u00e9m\u00e9ny vagy ker\u00edt\u00e9s \u00e9p\u00fcl, akkor a bont\u00e1s \u00e9s a sz\u00e1ll\u00edt\u00e1s k\u00f6lts\u00e9geire is elsz\u00e1molhat\u00f3 a t\u00e1mogat\u00e1s.\nBesz\u00e1molt arr\u00f3l is, hogy konyhab\u00fator r\u00e9sz\u00e9nek cser\u00e9j\u00e9re is ig\u00e9nyelhet\u0151 a t\u00e1mogat\u00e1s. A konyhab\u00fatorcsere anyagk\u00f6lts\u00e9ge \u00e9s v\u00e1llalkoz\u00f3i d\u00edja is szerepelhet a sz\u00e1ml\u00e1n. A f\u0151szab\u00e1ly szerint a be\u00e9p\u00edtett konyhag\u00e9pekre ig\u00e9nyelhet\u0151 a fel\u00faj\u00edt\u00e1si t\u00e1mogat\u00e1s, a nem be\u00e9p\u00edtett, k\u00fcl\u00f6n\u00e1ll\u00f3 eszk\u00f6z\u00f6kre nem - h\u00edvta fel a figyelmet a miniszter.\nNov\u00e1k Katalin t\u00e1j\u00e9koztat\u00e1sa szerint a Magyar \u00c1llamkincst\u00e1r 180 napig ellen\u0151rizheti a t\u00e1mogat\u00e1s felhaszn\u00e1l\u00e1s\u00e1t, ha az ig\u00e9nyl\u0151k enn\u00e9l kor\u00e1bban eladj\u00e1k az \u00e9rintett ingatant, akkor az\u00e9rt \"\u0151ket nem fogja semmilyen retorzi\u00f3 \u00e9rni\".\n\n"}]