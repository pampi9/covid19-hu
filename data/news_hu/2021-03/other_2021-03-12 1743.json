[{"date": "2021-03-12 17:43", "url": "https://koronavirus.gov.hu/cikkek/itm-egyuttmukodes-kell-gazdasag-vedelmehez-ezert-kormany-folyamatosan-egyeztet-magyar", "h1": "ITM: egy\u00fcttm\u0171k\u00f6d\u00e9s kell a gazdas\u00e1g v\u00e9delm\u00e9hez, ez\u00e9rt a korm\u00e1ny folyamatosan egyeztet a Magyar Kereskedelmi \u00e9s Iparkamar\u00e1val", "body": "\nEgy\u00fcttm\u0171k\u00f6d\u00e9s kell a gazdas\u00e1g v\u00e9delm\u00e9hez, ez\u00e9rt a korm\u00e1ny folyamatosan egyeztet a Magyar Kereskedelmi \u00e9s Iparkamar\u00e1val - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) p\u00e9nteken az MTI-vel.\n\n\nA k\u00f6zlem\u00e9nyben kiemelt\u00e9k, hogy a szakmai test\u00fclet minden lehet\u0151s\u00e9gr\u0151l t\u00e1j\u00e9koztatja a v\u00e1llalkoz\u00f3kat, legyen sz\u00f3 ak\u00e1r a b\u00e9rt\u00e1mogat\u00e1sokr\u00f3l, ak\u00e1r az \u00fajraind\u00edt\u00e1si gyorsk\u00f6lcs\u00f6nr\u0151l, a korm\u00e1nnyal pedig ismerteti azokat a javaslatokat, amelyekkel m\u00e9g ink\u00e1bb v\u00e1llalkoz\u00f3bar\u00e1tt\u00e1 lehetne tenni a t\u00e1mogat\u00e1si rendszert. A t\u00e1j\u00e9koztat\u00e1s szerint Schanda Tam\u00e1s, az Innov\u00e1ci\u00f3s \u00e9s Technol\u00f3giai Miniszt\u00e9rium parlamenti \u00e9s strat\u00e9giai \u00e1llamtitk\u00e1ra, \u00e9s Gy\u00f6rgy L\u00e1szl\u00f3, a t\u00e1rca gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra p\u00e9nteken Parragh L\u00e1szl\u00f3val, a Magyar Kereskedelmi \u00e9s Iparkamara eln\u00f6k\u00e9vel tal\u00e1lkozott, \u00e9s soron k\u00edv\u00fcl egyeztetett az aktu\u00e1lis helyzetr\u0151l. \"A j\u00e1rv\u00e1ny egy minden eddigin\u00e9l vesz\u00e9lyesebb szakaszhoz \u00e9rkezett. Az els\u0151 az \u00e9let \u00e9s az eg\u00e9szs\u00e9g v\u00e9delme, ez\u00e9rt most z\u00e1rnunk kellett. Az olt\u00f3anyag azonban folyamatosan \u00e9rkezik az orsz\u00e1gba, \u00edgy ha mindenki betartja a szab\u00e1lyokat \u00e9s min\u00e9l t\u00f6bben beoltatj\u00e1k magukat, \u00fajra nyithatunk. Most viszont t\u00fcrelemre \u00e9s fegyelmezetts\u00e9gre van sz\u00fcks\u00e9g\" - jelentette ki Schanda Tam\u00e1s, hozz\u00e1t\u00e9ve, hogy a v\u00edrus elleni v\u00e9dekez\u00e9ssel p\u00e1rhuzamosan a neh\u00e9z helyzetbe ker\u00fclt c\u00e9geket is t\u00e1mogatja a korm\u00e1ny. Az Innov\u00e1ci\u00f3s \u00e9s Technol\u00f3giai Miniszt\u00e9rium parlamenti \u00e9s strat\u00e9giai \u00e1llamtitk\u00e1ra azut\u00e1n besz\u00e9lt err\u0151l, hogy a t\u00e1rca \u00e1llamtitk\u00e1r\u00e1val, Gy\u00f6rgy L\u00e1szl\u00f3val, \u00e9s Parragh L\u00e1szl\u00f3val, a Magyar Kereskedelmi \u00e9s Iparkamara eln\u00f6k\u00e9vel egyeztetett. Schanda Tam\u00e1s kifejtette: a munkahelyek megv\u00e9d\u00e9se \u00e9s a gazdas\u00e1g meger\u0151s\u00edt\u00e9se is csak k\u00f6z\u00f6sen siker\u00fclhet, ez\u00e9rt a kamar\u00e1val tov\u00e1bbra is szorosan egy\u00fcttm\u0171k\u00f6dik a korm\u00e1ny - \u00edrj\u00e1k a k\u00f6zlem\u00e9nyben. \"Folyamatosan kapcsolatban vagyunk a v\u00e1llalatokkal, \u00e9s felh\u00edvjuk a figyelm\u00fcket a t\u00e1mogat\u00e1si lehet\u0151s\u00e9gekre, legyen sz\u00f3 ak\u00e1r b\u00e9rt\u00e1mogat\u00e1sokr\u00f3l, ak\u00e1r az \u00fajraind\u00edt\u00e1si gyorsk\u00f6lcs\u00f6nr\u0151l. Aki ig\u00e9nyli, annak seg\u00edts\u00e9get ny\u00fajtunk a sz\u00fcks\u00e9ges dokumentumok \u00f6ssze\u00e1ll\u00edt\u00e1s\u00e1hoz, kit\u00f6lt\u00e9s\u00e9hez is\" - fejtette ki Parragh L\u00e1szl\u00f3 a k\u00f6zlem\u00e9nyben. Az orsz\u00e1gos szakmai test\u00fclet eln\u00f6ke hozz\u00e1tette: arr\u00f3l is folyamatosan gy\u0171jtik az inform\u00e1ci\u00f3kat, hogy az int\u00e9zked\u00e9sek, illetve azok ig\u00e9nyl\u00e9se hogyan lehetne m\u00e9g ink\u00e1bb v\u00e1llalkoz\u00f3bar\u00e1t, \u00e9s ezeket a javaslatokat rendszeresen ismertetik is a korm\u00e1nyzattal. Parragh L\u00e1szl\u00f3 felh\u00edvta a figyelmet tov\u00e1bb\u00e1 arra is, hogy a v\u00edrus most a 25-64 \u00e9v k\u00f6z\u00f6tti, munkak\u00e9pes koroszt\u00e1lyra is vesz\u00e9lyesebb, ami a gazdas\u00e1g sz\u00e1m\u00e1ra is kock\u00e1zatot jelent - t\u00e1j\u00e9koztatott az ITM. Gy\u00f6rgy L\u00e1szl\u00f3 az egyeztet\u00e9st k\u00f6vet\u0151en kifejtette: \"embert pr\u00f3b\u00e1l\u00f3 egy \u00e9ven vagyunk t\u00fal, amely sor\u00e1n a v\u00e1llalkoz\u00f3k v\u00e1llalt\u00e1k \u00e9s ebben a pillanatban is v\u00e1llalj\u00e1k a gazdas\u00e1gi neh\u00e9zs\u00e9geket \u00e9let\u00fcnk meg\u00f3v\u00e1s\u00e1\u00e9rt cser\u00e9ben. Ez p\u00e9lda\u00e9rt\u00e9k\u0171. Az\u00e9rt dolgozunk, hogy javaslataikat meghallgatva olyan t\u00e1mogat\u00e1st ny\u00fajtsunk, amely hozz\u00e1j\u00e1rul megmarad\u00e1sukhoz, hiszen t\u00fal\u00e9l\u00e9s\u00fck a gazdas\u00e1g \u00fajraind\u00edt\u00e1s\u00e1nak felt\u00e9tele. Fent kell tartanunk a foglalkoztat\u00e1st, mert ha munka van, minden van.\" Ezut\u00e1n hozz\u00e1tette, hogy ennek \u00e9rdek\u00e9ben t\u00f6bb mint 6260 milli\u00e1rd forintot tesznek ki a hitelmorat\u00f3riumon, ad\u00f3- \u00e9s j\u00e1rul\u00e9kkedvezm\u00e9nyeken kereszt\u00fcl a gazdas\u00e1gban maradt, illetve t\u00e1mogat\u00e1si programokon, kedvezm\u00e9nyes hitel- t\u0151ke- \u00e9s garanciaprogramokon kereszt\u00fcl a gazdas\u00e1gba juttatott forr\u00e1sok. Az idei \u00e9vben ez az \u00f6sszeg v\u00e1rhat\u00f3an tov\u00e1bbi 1007 milli\u00e1rd forinttal n\u00f6vekedhet - \u00edrja az Innov\u00e1ci\u00f3s \u00e9s Technol\u00f3giai Miniszt\u00e9rium k\u00f6zlem\u00e9ny\u00e9ben.\nMTI 2021. m\u00e1rcius 12.\n\n"}]