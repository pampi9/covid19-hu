[{"date": "2021-03-08 15:21", "url": "https://koronavirus.gov.hu/cikkek/orszagos-tisztifoorvos-meghaladta-az-egymilliot-beoltottak-szama", "h1": "Orsz\u00e1gos tisztif\u0151orvos: meghaladta az egymilli\u00f3t a beoltottak sz\u00e1ma", "body": "\nMeghaladta az egymilli\u00f3t a koronav\u00edrus ellen beoltottak sz\u00e1ma Magyarorsz\u00e1gon - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n h\u00e9tf\u0151n.\n\n\nM\u00fcller Cec\u00edlia k\u00f6z\u00f6lte: a legfrissebb adatok szerint 1 milli\u00f3 2714-en kapt\u00e1k meg a koronav\u00edrus elleni els\u0151, 307 929-en a m\u00e1sodik v\u00e9d\u0151olt\u00e1st.\n\u00a0\u00a0\u00a0\u00a0Hozz\u00e1tette, ezzel a lakoss\u00e1g \u00e1toltotts\u00e1ga \"sz\u00e9pen n\u00f6vekedett\", Magyarorsz\u00e1g lakoss\u00e1gar\u00e1nyosan a m\u00e1sodik helyen \u00e1ll az Eur\u00f3pai Uni\u00f3ban; m\u00edg a kontinens\u00e1tlag 6,24 sz\u00e1zal\u00e9k, addig Magyarorsz\u00e1gon 10,27 sz\u00e1zal\u00e9k ez az adat.\n\u00a0\u00a0\u00a0\u00a0Folyamatos a koronav\u00edrus elleni v\u00e9d\u0151olt\u00e1sok bead\u00e1sa - mondta az orsz\u00e1gos tisztif\u0151orvos.\n\u00a0\u00a0\u00a0\u00a0 M\u00fcller Cec\u00edlia hangs\u00falyozta, \"egyetlenegy napot nem hagyunk ki\" az olt\u00e1sban, \u00e9s az orsz\u00e1gba \u00e9rkezett minden vakcin\u00e1t beadj\u00e1k az embereknek.\n\u00a0\u00a0\u00a0\u00a0\"Versenyt futunk az id\u0151vel\", a c\u00e9l az, hogy a lehet\u0151 leggyorsabban a legt\u00f6bb ember megkapja a v\u00e9d\u0151olt\u00e1st - fogalmazott az orsz\u00e1gos tisztif\u0151orvos.\n\u00a0\u00a0\u00a0\u00a0Jelezte, a h\u00e9tv\u00e9g\u00e9n felf\u00fcggesztett AstraZeneca-olt\u00e1sokat a h\u00e9t m\u00e1sodik fel\u00e9ben fogj\u00e1k beadni. Hozz\u00e1tette ugyanakkor, hogy akik jogosultak voltak erre az olt\u00e1sra, az adataik is rendben voltak \u00e9s megjelentek h\u00e9tv\u00e9g\u00e9n valamelyik olt\u00f3ponton, azok megkapt\u00e1k ezt az olt\u00e1st.\n\u00a0\u00a0\u00a0\u00a0Kiemelte, ha valaki pontatlanul adta meg adatait a regisztr\u00e1ci\u00f3n\u00e1l, az a 1818-as telefonsz\u00e1mon korrig\u00e1lhat vagy az\u00a0adatvedelem@neak.gov.hu\u00a0internetes oldalra is \u00edrhat, ahol \u00e1tvezetik az adatokat.\n\u00a0\u00a0\u00a0\u00a0M\u00fcller Cec\u00edlia kiemelte, hogy nagy sz\u00fcks\u00e9g van a v\u00e9d\u0151olt\u00e1sok fokozott temp\u00f3j\u00fa bead\u00e1s\u00e1ra, hiszen az eg\u00e9sz vil\u00e1gon romlanak a j\u00e1rv\u00e1ny\u00fcgyi adatok.\n\u00a0\u00a0\u00a0\u00a0Magyarorsz\u00e1gon vas\u00e1rnap 2696 \u00faj fert\u0151z\u00f6ttet regisztr\u00e1ltak, ezzel 468 713-ra n\u0151tt az \u00f6sszes fert\u0151z\u00f6tt sz\u00e1ma a j\u00e1rv\u00e1ny kezdete \u00f3ta, \u00e9s \"soha nem volt ennyi akt\u00edv fert\u0151z\u00f6tt\", \u0151k 115 981-en vannak - mondta.\n\u00a0\u00a0\u00a0\u00a0Kiemelte, a tapasztalatok szerint a koronav\u00edrus angol mut\u00e1ci\u00f3ja fert\u0151z\u0151k\u00e9pesebb, sokakn\u00e1l s\u00falyosabban zajlik a betegs\u00e9g, \u00e9s t\u00f6bb a fiatal beteg is.\n\u00a0\u00a0\u00a0\u00a0Besz\u00e1molt arr\u00f3l is, hogy jelenleg 7924-en vannak k\u00f3rh\u00e1zban koronav\u00edrus-fert\u0151z\u00e9s miatt, \u00e9s csak a h\u00e9tv\u00e9g\u00e9n 1057-en ker\u00fcltek be emiatt. A m\u00falt h\u00e9ten 33 sz\u00e1zal\u00e9kkal t\u00f6bben ker\u00fcltek k\u00f3rh\u00e1zba, mint az azt megel\u0151z\u0151 h\u00e9ten - emelte ki.\n\u00a0\u00a0\u00a0\u00a0Hozz\u00e1tette: a h\u00e9tv\u00e9g\u00e9n 129-cel n\u0151tt azok sz\u00e1ma, akik l\u00e9legeztet\u0151g\u00e9pre ker\u00fcltek, ez az adat is megdupl\u00e1z\u00f3dott k\u00e9t h\u00e9t alatt; m\u00e1r 806-an szorulnak l\u00e9legeztet\u0151g\u00e9pre, ami rendk\u00edv\u00fcli terhel\u00e9st jelent az eg\u00e9szs\u00e9g\u00fcgyi ell\u00e1t\u00f3rendszernek.\n\u00a0\u00a0\u00a0\u00a0M\u00fcller Cec\u00edlia a m\u00e1r gy\u00f3gyult betegek figyelm\u00e9be aj\u00e1nlotta az \u00fagynevezett covid-ambulanci\u00e1kat, ahol a betegs\u00e9g ut\u00e1n hosszan fennmarad\u00f3 t\u00fcneteket mutat\u00f3 embereknek ny\u00fajtanak seg\u00edts\u00e9get.\n\u00a0\u00a0\u00a0\u00a0Arra k\u00e9rt mindenkit, hogy aki b\u00e1rmilyen t\u00fcnetet \u00e9szlel mag\u00e1n, ne mozduljon ki otthonr\u00f3l, telefonon keresse fel h\u00e1ziorvos\u00e1t.\n\u00a0\u00a0\u00a0\u00a0A v\u00edrusvari\u00e1ci\u00f3kr\u00f3l elmondta, ezek a mut\u00e1nsok 70 sz\u00e1zal\u00e9kkal fert\u0151z\u0151k\u00e9pesebbek az eredeti koronav\u00edrusn\u00e1l, eset\u00fckben az \u00fagynevezett reprodukci\u00f3s \u00e9rt\u00e9k 1,4, ami magasnak sz\u00e1m\u00edt. \"Ezt kell megt\u00f6rn\u00fcnk, ez\u00e9rt volt sz\u00fcks\u00e9g a j\u00e1rv\u00e1ny\u00fcgyi int\u00e9zked\u00e9sek szigor\u00edt\u00e1s\u00e1ra \u00e9s ez\u00e9rt kell min\u00e9l gyorsabban beadni a v\u00e9d\u0151olt\u00e1sokat\" - emelte ki.\n\u00a0\u00a0\u00a0\u00a0Elmondta, az Nemzeti N\u00e9peg\u00e9szs\u00e9g\u00fcgyi K\u00f6zpont (NNK) laborat\u00f3rium\u00e1ban eddig 1307 ember mint\u00e1j\u00e1ban mutatt\u00e1k ki a koronav\u00edrus brit vari\u00e1ns\u00e1t, \u00f6t esetben a d\u00e9l-afrikait, 13-szor a cseh mut\u00e1nst \u00e9s 145 embern\u00e9l egy\u00e9b, j\u00e1rv\u00e1ny\u00fcgyi szempontb\u00f3l egyel\u0151re nem relev\u00e1ns mut\u00e1ci\u00f3t. Azonban - tette hozz\u00e1 - ezeket a t\u00f6rzseket is figyelik, hiszen a \"viselked\u00e9s\u00fck nem kisz\u00e1m\u00edthat\u00f3\".\n\u00a0\u00a0\u00a0\u00a0Azt mondta, hogy a v\u00edrusvari\u00e1ci\u00f3kra oda kell figyelni, mert gyorsabban terjednek, s\u00falyosabb t\u00fcneteket okoznak, hirtelen magas l\u00e1zat, izom- \u00e9s \u00edz\u00fcleti f\u00e1jdalmat \u00e9s k\u00f6h\u00f6g\u00e9st.\n\u00a0\u00a0\u00a0\u00a0Az iskola- \u00e9s \u00f3vodabez\u00e1r\u00e1sokkal kapcsolatban megjegyezte, csak eg\u00e9szs\u00e9ges gyereket vigyenek eg\u00e9szs\u00e9ges nagysz\u00fcl\u0151h\u00f6z. Jelezte, sok nagysz\u00fcl\u0151 m\u00e1r megkapta a v\u00e9d\u0151olt\u00e1st, \u00e9s ha az olt\u00e1s \u00f3ta eltelt egy h\u00e9t, akkor \u0151k m\u00e1r v\u00e9dettnek sz\u00e1m\u00edtanak.\n\u00a0\u00a0\u00a0\u00a0M\u00fcller Cec\u00edlia k\u00e9rd\u00e9sre v\u00e1laszolva k\u00f6z\u00f6lte, a h\u00e1ziorvos a p\u00e1ciens otthon\u00e1ban is beadhatja a v\u00e9d\u0151olt\u00e1st, ha valaki eg\u00e9szs\u00e9gi \u00e1llapota miatt nem tud a rendel\u0151be elmenni.\n\n\nMTI 2021. m\u00e1rcius 8.\n\n"}]