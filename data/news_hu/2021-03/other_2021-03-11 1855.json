[{"date": "2021-03-11 18:55", "url": "https://koronavirus.gov.hu/cikkek/orban-viktor-hatekony-politikai-iranyitas-vilagjarvany-elleni-siker-elofeltetele", "h1": "Orb\u00e1n Viktor: a hat\u00e9kony politikai ir\u00e1ny\u00edt\u00e1s a vil\u00e1gj\u00e1rv\u00e1ny elleni siker el\u0151felt\u00e9tele", "body": "\nA hat\u00e9kony politikai ir\u00e1ny\u00edt\u00e1s a koronav\u00edrus-vil\u00e1gj\u00e1rv\u00e1ny elleni k\u00fczdelem siker\u00e9nek el\u0151felt\u00e9tele, ez az izraeli lecke - jelentette ki Orb\u00e1n Viktor minisztereln\u00f6k Benj\u00e1min Netanjahu izraeli \u00e9s Andrej Babis cseh korm\u00e1nyf\u0151vel k\u00f6z\u00f6s tal\u00e1lkoz\u00f3j\u00e1n Jeruzs\u00e1lemben.\n\nA jeruzs\u00e1lemi King David sz\u00e1llod\u00e1ban tartott cs\u00facstal\u00e1lkoz\u00f3 f\u0151 t\u00e9m\u00e1ja a koronav\u00edrus-j\u00e1rv\u00e1ny elleni v\u00e9dekez\u00e9s volt.\n\"Ha vezet\u00e9s van, akkor van es\u00e9ly a sikerre\" - h\u00fazta al\u00e1 Orb\u00e1n Viktor.\nR\u00e1mutatott: cseh koll\u00e9g\u00e1j\u00e1val egy\u00fctt az\u00e9rt utazott Izraelbe, hogy meg\u00e9rtse, hogyan v\u00e1lt az orsz\u00e1g \"a vil\u00e1gj\u00e1rv\u00e1ny elleni harc vil\u00e1gbajnok\u00e1v\u00e1\", \u00e9s hogyan k\u00f6vetheti a p\u00e9ld\u00e1j\u00e1t Magyarorsz\u00e1g.\nA minisztereln\u00f6k eml\u00e9keztetett r\u00e1: Magyarorsz\u00e1g \u00e9s Izrael bar\u00e1ts\u00e1ga \u00e9l\u0151, \u00e9s ennek egyik bizony\u00edt\u00e9ka, hogy az izraeli-magyar kereskedelem m\u00e9rlege tavaly is n\u0151tt, mik\u00f6zben a vil\u00e1gkereskedelem m\u00e9rlege t\u00f6bb sz\u00e1zal\u00e9kkal cs\u00f6kkent.\n\nKiemelte: az izraeli korm\u00e1ny - a magyar korm\u00e1nnyal egy\u00fctt - t\u00e1mogatott egy izraeli befektet\u00e9st, amelynek c\u00e9lja, hogy l\u00e9legeztet\u0151g\u00e9peket gy\u00e1rtson Magyarorsz\u00e1g ter\u00fclet\u00e9n.\nOrb\u00e1n Viktor megjegyezte: megtanult\u00e1k, hogy egy vil\u00e1gj\u00e1rv\u00e1ny idej\u00e9n ezekb\u0151l az eszk\u00f6z\u00f6kb\u0151l jobb ell\u00e1t\u00f3nak lenni, mint vev\u0151nek.\nA magyar korm\u00e1nyf\u0151 kiemelte: a vil\u00e1g tele van bizonytalans\u00e1ggal, \u00e9s sokan azt \u00e1ll\u00edtj\u00e1k, hogy a pand\u00e9mi\u00e1k korszaka v\u00e1r r\u00e1nk a j\u00f6v\u0151ben.\nElmond\u00e1sa szerint a hat\u00e9konyabb v\u00e9dekez\u00e9s \u00e9s felk\u00e9sz\u00fcl\u00e9s jegy\u00e9ben az izraeli minisztereln\u00f6k felvetette: Magyarorsz\u00e1g is vegyen r\u00e9szt egy k\u00f6z\u00f6s nemzetk\u00f6zi er\u0151fesz\u00edt\u00e9sben, amelynek c\u00e9lja, hogy Izrael ter\u00fclet\u00e9n olyan l\u00e9tes\u00edtm\u00e9nyek \u00e9p\u00fcljenek ki, amelyek megk\u00f6nny\u00edtik a vakcin\u00e1k \u00e9s orvoss\u00e1gok kifejleszt\u00e9s\u00e9t a j\u00f6v\u0151ben.\nA felek emellett meg\u00e1llapodtak abban, hogy Magyarorsz\u00e1g csatlakozik az Izrael \u00e1ltal el\u0151terjesztett nemzetk\u00f6zi kezdem\u00e9nyez\u00e9shez az olt\u00e1st igazol\u00f3 \"z\u00f6ld igazolv\u00e1nyr\u00f3l\".\n\u00a0\nMTI\n\n"}]