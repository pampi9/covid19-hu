[{"date": "2021-03-12 14:21", "url": "https://koronavirus.gov.hu/cikkek/operativ-torzs-hosszu-hetvegen-fontos-vedelmi-intezkedesek-betartasa", "h1": "Operat\u00edv t\u00f6rzs: a hossz\u00fa h\u00e9tv\u00e9g\u00e9n is fontos a v\u00e9delmi int\u00e9zked\u00e9sek betart\u00e1sa", "body": "\nA hossz\u00fa h\u00e9tv\u00e9g\u00e9n is fontos a v\u00e9delmi int\u00e9zked\u00e9sek betart\u00e1sa - hangs\u00falyozta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese online sajt\u00f3t\u00e1j\u00e9koztat\u00f3n p\u00e9nteken, kiemelve: m\u00e1rcius 15-\u00e9n is tilos a gy\u00fclekez\u00e9s. Az operat\u00edv t\u00f6rzs k\u00e9ri a zs\u00fafolt helyek ker\u00fcl\u00e9s\u00e9t.\n\n\nKiss R\u00f3bert elmondta, hogy a rendelkez\u00e9sre \u00e1ll\u00f3 adatok szerint a nemzeti \u00fcnnep alkalm\u00e1b\u00f3l m\u00e1rcius 15-\u00e9re t\u00f6bb mag\u00e1nszem\u00e9ly a v\u00e1ros t\u00f6bb pontj\u00e1ra h\u00edvta gy\u00fclekez\u00e9s c\u00e9lj\u00e1b\u00f3l a lakoss\u00e1got a k\u00f6z\u00f6ss\u00e9gi m\u00e9di\u00e1ban. Azonban tilos rendezv\u00e9nyt, gy\u0171l\u00e9st szervezni, tartani vagy azon r\u00e9szt venni - figyelmeztetett az alezredes, hozz\u00e1t\u00e9ve, hogy a csoportosul\u00e1s vesz\u00e9lyezteti magunk \u00e9s m\u00e1sok eg\u00e9szs\u00e9g\u00e9t, a j\u00e1rv\u00e1ny elleni v\u00e9dekez\u00e9st.\n\u00a0\u00a0\u00a0\u00a0A szigor\u00fa v\u00e9delmi int\u00e9zked\u00e9sek betart\u00e1s\u00e1ra \u00e9ppen az\u00e9rt van sz\u00fcks\u00e9g, hogy a v\u00edrus terjed\u00e9s\u00e9t megakad\u00e1lyozzuk - h\u00edvta fel a figyelmet.\nKiss R\u00f3bert azt k\u00e9rte, hogy aki teheti, mell\u0151zze a hossz\u00fa h\u00e9tv\u00e9g\u00e9k el\u0151tt szok\u00e1sos nagybev\u00e1s\u00e1rl\u00e1st a zs\u00fafolt \u00fczletekben, ne vegyen r\u00e9szt nagyobb csoportosul\u00e1sban.\n\u00a0\u00a0\u00a0\u00a0Elmondta, hogy a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt cs\u00fct\u00f6rt\u00f6k\u00f6n 507-szer int\u00e9zkedtek a rend\u0151r\u00f6k, \u00edgy a j\u00e1rv\u00e1ny\u00fcgyi k\u00e9sz\u00fclts\u00e9gi id\u0151szak v\u00e9delmi int\u00e9zked\u00e9seir\u0151l sz\u00f3l\u00f3 korm\u00e1nyrendelet szeptember 21-ei hat\u00e1lyba l\u00e9p\u00e9se \u00f3ta 30 597 rend\u0151ri int\u00e9zked\u00e9s t\u00f6rt\u00e9nt a maszkvisel\u00e9si szab\u00e1lyok figyelmen k\u00edv\u00fcl hagy\u00e1sa miatt.\n\u00a0\u00a0\u00a0\u00a0Kiss R\u00f3bert k\u00f6z\u00f6lte, hogy a k\u00f6zter\u00fcleti maszkvisel\u00e9si szab\u00e1lyok megszeg\u00e9se miatt cs\u00fct\u00f6rt\u00f6k\u00f6n 461 int\u00e9zked\u00e9sre volt sz\u00fcks\u00e9g. Tov\u00e1bbi 24 emberrel szemben az\u00e9rt int\u00e9zkedtek, mert buszon, villamoson, meg\u00e1ll\u00f3ban nem volt rajtuk maszk, 22-en pedig \u00fczletekben, bev\u00e1s\u00e1rl\u00f3k\u00f6zpontokban nem viselt\u00e9k a v\u00e9d\u0151eszk\u00f6zt.\n\u00a0\u00a0\u00a0\u00a0Cs\u00fct\u00f6rt\u00f6k\u00f6n a vend\u00e9gl\u00e1t\u00f3helyekre vonatkoz\u00f3 szigor\u00fabb szab\u00e1lyok megs\u00e9rt\u00e9se miatt nem kellett int\u00e9zkedni\u00fck a rend\u0151r\u00f6knek, \u00edgy vend\u00e9gl\u00e1t\u00f3hely ideiglenes bez\u00e1rat\u00e1s\u00e1r\u00f3l sem kellett d\u00f6ntenie a hat\u00f3s\u00e1gnak.\n\u00a0\u00a0\u00a0\u00a0A kij\u00e1r\u00e1si tilalommal \u00e9s a csoportosul\u00e1sok tilalm\u00e1val \u00f6sszef\u00fcgg\u00e9sben cs\u00fct\u00f6rt\u00f6k\u00f6n 380 rend\u0151ri int\u00e9zked\u00e9sre volt sz\u00fcks\u00e9g, \u00edgy \u00f6sszesen a tavaly novemberben bevezetett kij\u00e1r\u00e1si korl\u00e1toz\u00e1s, majd az azt felv\u00e1lt\u00f3 kij\u00e1r\u00e1si tilalommal \u00f6sszef\u00fcgg\u00e9sben 48 919-re n\u0151tt a szab\u00e1lyokat be nem tart\u00f3k sz\u00e1ma - tette hozz\u00e1.\n\u00a0\u00a0\u00a0\u00a0Az elm\u00falt napon 44 rend\u0151ri int\u00e9zked\u00e9sre volt sz\u00fcks\u00e9g a tranzitszab\u00e1lyokat megs\u00e9rt\u0151kkel szemben. Az \u00e1tutaz\u00f3kat tavaly szeptember \u00f3ta ellen\u0151rzik, a szab\u00e1lyokat be nem tart\u00f3k ellen eddig 13 295-sz\u00f6r int\u00e9zkedtek.\n\u00a0\u00a0\u00a0\u00a0Ismertette: az elm\u00falt napon 16 727 esetben ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban l\u00e9v\u0151ket. Ism\u00e9t n\u0151tt a hat\u00f3s\u00e1gi h\u00e1zi karant\u00e9nban lev\u0151k sz\u00e1ma, cs\u00fct\u00f6rt\u00f6k\u00f6n 7292 ilyen korl\u00e1toz\u00f3 int\u00e9zked\u00e9st rendeltek el, jelenleg 48 677-en vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 4737-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat.\n\u00a0\u00a0\u00a0\u00a0A j\u00e1rv\u00e1nnyal \u00f6sszef\u00fcgg\u00e9sben tavaly m\u00e1rcius \u00f3ta 549 b\u0171ncselekm\u00e9ny miatt indult elj\u00e1r\u00e1s, eddig 109 gyan\u00fas\u00edtottat hallgattak ki - mondta el az alezredes.\n\u00a0\u00a0\u00a0\u00a0\u00dajs\u00e1g\u00edr\u00f3i k\u00e9rd\u00e9sre v\u00e1laszolva k\u00f6z\u00f6lte: azt tapasztalj\u00e1k, hogy kiugr\u00f3an nagy sz\u00e1mban szegik meg a maszkhaszn\u00e1latra vonatkoz\u00f3 szab\u00e1lyokat a k\u00f6zter\u00fcleteken, de tov\u00e1bbra is ellen\u0151rz\u00e9seket tartanak a t\u00f6megk\u00f6zleked\u00e9sben, illetve az \u00fczletekben is. Mint mondta, arra lehet sz\u00e1m\u00edtani, hogy az \u00fczletekben nagyobb t\u00f6megek gy\u0171lnek \u00f6ssze, ez\u00e9rt csak akkor menjenek az emberek v\u00e1s\u00e1rolni, ha az felt\u00e9tlen\u00fcl sz\u00fcks\u00e9ges.\n\u00a0\u00a0\u00a0\u00a0Szint\u00e9n \u00fajs\u00e1g\u00edr\u00f3i k\u00e9rd\u00e9sre v\u00e1laszolva elmondta: a hat\u00e1rellen\u0151rz\u00e9sre \u00e9s a beutaz\u00e1si korl\u00e1toz\u00e1sokra vonatkoz\u00f3 szab\u00e1lyok kiz\u00e1r\u00f3lag a szem\u00e9lyforgalomban t\u00f6rt\u00e9n\u0151 bel\u00e9p\u00e9sre vonatkoznak, a nemzetk\u00f6zi teherforgalomra nem. Aki nem magyar \u00e1llampolg\u00e1r, tov\u00e1bbra sem utazhat be Magyarorsz\u00e1gra, ami al\u00f3l kiv\u00e9telt jelent a bel\u00e9p\u00e9s helye szerinti rend\u0151rkapit\u00e1nys\u00e1g vezet\u0151je \u00e1ltal ki\u00e1ll\u00edtott k\u00f6zigazgat\u00e1si hat\u00f3s\u00e1gi hat\u00e1rozat, amelyben ezt enged\u00e9lyezi. Ha megt\u00f6rt\u00e9nik a bel\u00e9p\u00e9s, a nem magyar \u00e1llampolg\u00e1r hat\u00f3s\u00e1gi h\u00e1zi karant\u00e9nba ker\u00fcl.\n\u00a0\u00a0\u00a0\u00a0A magyar \u00e1llampolg\u00e1rok bel\u00e9phetnek az orsz\u00e1g ter\u00fclet\u00e9re, de ha a betegs\u00e9g t\u00fcneteit mutatj\u00e1k, kijel\u00f6lt karant\u00e9nba ker\u00fclnek. Ha a betegs\u00e9g t\u00fcneteit nem mutatj\u00e1k, hat\u00f3s\u00e1gi h\u00e1zi karant\u00e9nt rendelnek el vel\u00fck n\u00e1luk. A bel\u00e9p\u00e9sn\u00e9l figyelembe veszik, ha az illet\u0151 egy negat\u00edv PCR-tesztet tud felmutatni, amelyet a schengeni t\u00e9rs\u00e9gben, az Egyes\u00fclt \u00c1llamokban vagy Kanad\u00e1ban \u00e1ll\u00edtottak ki.\n\u00a0\u00a0\u00a0\u00a0Nincs v\u00e1ltoz\u00e1s az ing\u00e1z\u00f3k eset\u00e9ben: ha a magyar \u00e1llampolg\u00e1r a hat\u00e1rvonalt\u00f3l sz\u00e1m\u00edtott 30 kilom\u00e9teres k\u00f6rzetb\u0151l utazik a szomsz\u00e9dos orsz\u00e1gok valamelyik\u00e9be, \u00e9s az utaz\u00e1sa nem haladja meg a 24 \u00f3r\u00e1t, visszat\u00e9rve nem ker\u00fcl hat\u00f3s\u00e1gi h\u00e1zi karant\u00e9nba. Felh\u00edvta a figyelmet arra, hogy a szomsz\u00e9dos orsz\u00e1gok beutaz\u00e1si korl\u00e1toz\u00e1sait figyelemmel kell k\u00eds\u00e9rni\u00fck az \u00e9rintetteknek. A magyar beutaz\u00e1si korl\u00e1toz\u00e1sok Magyarorsz\u00e1g ter\u00fclet\u00e9re t\u00f6rt\u00e9n\u0151 beutaz\u00e1sra vonatkoznak, ha valaki k\u00fclf\u00f6ldre sz\u00e1nd\u00e9kozik utazni, figyelembe kell vennie az adott orsz\u00e1g korl\u00e1toz\u00e1sait.\n\u00a0\u00a0\u00a0\u00a0Szigorodtak a szab\u00e1lyok az \u00fczleti \u00e9s gazdas\u00e1gi c\u00e9l\u00fa utaz\u00e1sokkal \u00f6sszef\u00fcgg\u00e9sben, a K\u00fclgazdas\u00e1gi \u00e9s K\u00fcl\u00fcgyminiszt\u00e9rium rendeletben szab\u00e1lyozta azoknak az \u00e1llamoknak a k\u00f6r\u00e9t, amelyeknek a ter\u00fclet\u00e9r\u0151l t\u00f6rt\u00e9n\u0151 beutaz\u00e1s eset\u00e9n az \u00e9rintett nem ker\u00fcl hat\u00f3s\u00e1gi h\u00e1zi karant\u00e9nba.\n\nMTI 2021. m\u00e1rcius 12.\n\n"}]