[{"date": "2021-03-14 10:22", "url": "https://koronavirus.gov.hu/cikkek/orban-viktor-brusszel-elszurta-vakcinabeszerzeseket", "h1": "Orb\u00e1n Viktor: Br\u00fcsszel elsz\u00farta a vakcinabeszerz\u00e9seket", "body": "\nBr\u00fcsszel elsz\u00farta a vakcinabeszerz\u00e9seket, \u00e9s ha Magyarorsz\u00e1g nem rendelt volna keletr\u0151l is olt\u00e1st, akkor most nagyon nagy bajban lenn\u00e9nk - mondta a minisztereln\u00f6k a Kossuth r\u00e1di\u00f3 Vas\u00e1rnapi \u00fajs\u00e1g c\u00edm\u0171 m\u0171sor\u00e1ban, ahol arr\u00f3l is besz\u00e9lt, hogy val\u00f3sz\u00edn\u0171leg a j\u00e1rv\u00e1nyid\u0151szak legnehezebb hete lesz a k\u00f6vetkez\u0151. \u00dagy v\u00e9lte: mor\u00e1lisan v\u00e1llalhatatlan m\u00e9lypont, elfogadhatatlan magatart\u00e1s, hogy a baloldal politikai k\u00e9rd\u00e9st csin\u00e1l az olt\u00e1sb\u00f3l, amikor emberek \u00e9lete forog kock\u00e1n.\n\n\nBr\u00fcsszel elsz\u00farta a vakcinabeszerz\u00e9seket \u00e9s a vakcinaeloszt\u00e1s sem stimmel\nOrb\u00e1n Viktor az oltotts\u00e1gi adatokat \u00f6sszehasonl\u00edtva elmondta: mik\u00f6zben Izraelben j\u00f3val el\u0151r\u00e9bb vannak az olt\u00e1sban, mindj\u00e1rt v\u00e9geznek, \u00e9s az Eur\u00f3pai Uni\u00f3t elhagy\u00f3 britek is 30-40 sz\u00e1zal\u00e9k k\u00f6r\u00fcl \u00e1llnak, addig az EU-s orsz\u00e1gokban az \u00e1tlag 6,8 sz\u00e1zal\u00e9k.\n\u00a0\u00a0\u00a0\u00a0\"Ez j\u00f3l mutatja, hogy valami nincs rendben, \u00e9s ez nem politikai k\u00e9rd\u00e9s, v\u00e1daskod\u00e1s, nem az uni\u00f3s vagy br\u00fcsszeli b\u00fcrokrat\u00e1k ir\u00e1nt \u00e9rzett ellenszenv, hanem t\u00e9nyk\u00e9rd\u00e9s. Ez a helyzet, elsz\u00fart\u00e1k\" - fogalmazott a minisztereln\u00f6k, aki szerint h\u00e9tr\u0151l h\u00e9tre der\u00fcl ki, hogy a sz\u00e1ll\u00edtm\u00e1nyok, amelyeket lek\u00f6t\u00f6ttek, megrendeltek, nem \u00e9rkeznek meg vagy nem annyi \u00e9rkezik.\n\u00a0\u00a0\u00a0\u00a0Azt, hogy \u00f6t uni\u00f3s tag\u00e1llam - Ausztria, Csehorsz\u00e1g, Szlov\u00e9nia, Bulg\u00e1ria \u00e9s Lettorsz\u00e1g - EU-cs\u00facsot h\u00edvna \u00f6ssze a vakcinaeloszt\u00e1s miatt, a magyar korm\u00e1nyf\u0151 \u00fagy \u00e9rt\u00e9kelte: osztja az osztr\u00e1k kancell\u00e1r v\u00e9lem\u00e9ny\u00e9t. \"Valami nem stimmel\" - mondta, jelezve, az volt a meg\u00e1llapod\u00e1s, hogy lakoss\u00e1gar\u00e1nyosan fogj\u00e1k a vakcin\u00e1kat sz\u00e9tosztani, de nem ezt tapasztalj\u00e1k, hiszen van olyan orsz\u00e1g, amelyik t\u00f6bbet kap, van, amelyik kevesebbet.\n\nKeleti vakcin\u00e1k beszerz\u00e9se n\u00e9lk\u00fcl\u00a0most nagy bajban lenn\u00e9nk\nHangs\u00falyozta: ha Magyarorsz\u00e1g nem rendelt volna 3,5 milli\u00f3 keleti - orosz \u00e9s k\u00ednai - vakcin\u00e1t, amivel m\u00e1r 500 ezer embert be is oltottak, akkor most \"nagy bajban lenn\u00e9nk\".\n\u00a0\u00a0\u00a0\u00a0Csak az\u00e9rt nem vagyunk bajban, mert novemberben \"megsz\u00f3lalt a fej\u00fcnkben a cseng\u0151\", \u00e9s megkezdt\u00fck a t\u00e1rgyal\u00e1sokat m\u00e1s vakcin\u00e1kr\u00f3l is - tette hozz\u00e1, jelezve, hogy ez\u00e9rt a magyar \u00e9s id\u0151nk\u00e9nt a nemzetk\u00f6zi baloldal is kritiz\u00e1lja Magyarorsz\u00e1got, holott ink\u00e1bb elismer\u00e9st kellene kifejezni azon k\u00fcl\u00fcgyi \u00e9s j\u00e1rv\u00e1ny\u00fcgyi szakemberek ir\u00e1nt, akik meg\u00e9rezt\u00e9k a bajt \u00e9s kell\u0151 id\u0151ben d\u00f6nt\u00f6ttek.\n\u00a0\u00a0\u00a0\u00a0Meger\u0151s\u00edtette: 13 milli\u00f3 nyugati \u00e9s 3,5 milli\u00f3 keleti vakcin\u00e1val \u00f6sszesen 16,5 milli\u00f3 ember beolt\u00e1s\u00e1ra el\u00e9g vakcin\u00e1t rendelt Magyarorsz\u00e1g, mert - tette hozz\u00e1 - arra is fel kellett k\u00e9sz\u00fclni, hogy h\u00e1tha a hat\u00e1ron t\u00fal nem lesz el\u00e9g vakcina. \u00cdgy \"minden magyart, aki a vil\u00e1gon \u00e9l, 16,5 milli\u00f3 vakcin\u00e1b\u00f3l be lehet oltani\" - jelentette ki.\n\nMagyarorsz\u00e1gon \u00e9rhet\u0151 el a legt\u00f6bb fajta vakcina, \u00e9s a magyar tud\u00f3sok is fejlesztenek olt\u00e1st\n\nA korm\u00e1nyf\u0151 arr\u00f3l is besz\u00e1molt: magyar tud\u00f3sok is fejlesztenek olt\u00e1st, valamint vakcinagy\u00e1rat \u00e9p\u00edtenek Debrecenben, \u00e9s meg\u00e1llapodtak Izraellel abban, hogy \u00e9p\u00edtenek egy gy\u00e1rat Izraelben is, \u00edgy egy \u00e9v m\u00falva \u00f6nell\u00e1t\u00f3 lesz Magyarorsz\u00e1g olt\u00f3anyagb\u00f3l. Azt is k\u00f6z\u00f6lte: Magyarorsz\u00e1gon \u00e9rhet\u0151 el a legt\u00f6bb fajta vakcina a vil\u00e1gon \u00e9s az EU-ban els\u0151-m\u00e1sodik helyen vagyunk az \u00e1toltotts\u00e1g tekintet\u00e9ben.\n\nAz \u00fajranyit\u00e1sr\u00f3l\n\nAz \u00fajranyit\u00e1s lehets\u00e9ges idej\u00e9r\u0151l sz\u00f3lva azt mondta: a j\u00f6v\u0151 nagy k\u00e9rd\u00e9se, hogy az eddig kifejlesztett olt\u00e1sok a k\u00e9s\u0151bb megsz\u00fclet\u0151 mut\u00e1nsokkal szemben is v\u00e9denek-e majd. Ha a v\u00e1lasz igen, akkor hamar tudunk nyitni, ha nem, akkor teljesen \u00faj helyzetben tal\u00e1ljuk magunkat - mondta.\nA harmadik hull\u00e1m er\u0151sebb, mint az eddigiek\n\n\u00a0\u00a0\u00a0\u00a0A korm\u00e1nyf\u0151 arr\u00f3l is besz\u00e9lt: a j\u00e1rv\u00e1ny m\u00e1sodik hull\u00e1ma er\u0151sebb volt, mint az els\u0151, a harmadik hull\u00e1m pedig er\u0151sebb mint a m\u00e1sodik. \u00dagy fogalmazott: \"az \u00e9jszaka a hajnal el\u0151tt a legs\u00f6t\u00e9tebb, most ebben a pillanatban vagyunk\". Szerinte k\u00e9t dolgot kell egyszerre figyeln\u00fcnk: a \"s\u00f6t\u00e9ts\u00e9get\", vagyis a folyamatosan emelked\u0151 esetsz\u00e1mokat, hogy b\u00edrj\u00e1k-e a k\u00f3rh\u00e1zak, van-e l\u00e9legeztet\u0151k\u00e9sz\u00fcl\u00e9k, van-e el\u00e9g ember, illetve a \"hajnalt\", vagyis a vakcin\u00e1t \u00e9s azt, hogy van-e el\u00e9g ember, aki regisztr\u00e1lt.\nVal\u00f3sz\u00edn\u0171leg az eg\u00e9sz j\u00e1rv\u00e1nyid\u0151szak legnehezebb hete k\u00f6vetkezik\n\nElmondta: a Bel\u00fcgyminiszt\u00e9riumban vas\u00e1rnap vide\u00f3konferenci\u00e1n hallgatja meg az \u00f6sszes k\u00f3rh\u00e1zigazgat\u00f3t arr\u00f3l, hogy mennyire k\u00e9sz\u00fcltek fel az el\u0151tt\u00fcnk \u00e1ll\u00f3 h\u00e9tre, ami - fogalmazott - \"val\u00f3sz\u00edn\u0171leg az eg\u00e9sz j\u00e1rv\u00e1nyid\u0151szak legnehezebb hete lesz\" mind a k\u00f3rh\u00e1zi \u00e1gyak, mind a l\u00e9legeztet\u0151k\u00e9sz\u00fcl\u00e9kek, mind a hadra foghat\u00f3 \u00e1pol\u00f3n\u0151k \u00e9s orvosok tekintet\u00e9ben.\n\u00a0\u00a0\u00a0\u00a0Arra a felvet\u00e9sre, hogy nem kellene-e Magyarorsz\u00e1gnak is k\u00fclf\u00f6ldi seg\u00edts\u00e9get k\u00e9rni, a minisztereln\u00f6k azt mondta: \"\u00fagy l\u00e1tjuk, hogy megvagyunk, ink\u00e1bb seg\u00edts\u00e9get fogunk adni m\u00e1soknak\". Hangs\u00falyozta: n\u00e9pess\u00e9gar\u00e1nyosan t\u00f6bb \u00e1gyunk van tal\u00e1n, mint Eur\u00f3p\u00e1ban b\u00e1rkinek \u00e9s biztosan n\u00e1lunk van n\u00e9pess\u00e9gar\u00e1nyosan a legt\u00f6bb l\u00e9legeztet\u0151k\u00e9sz\u00fcl\u00e9k is.\n\u00a0\u00a0\u00a0\u00a0Hozz\u00e1tette: a rezidenseket \u00e9s a v\u00e9gz\u0151s medikus hallgat\u00f3kat is munk\u00e1ba tudj\u00e1k \u00e1ll\u00edtani \u00e9s van egy k\u00f6zponti vez\u00e9nyl\u00e9si terv, hogy az orsz\u00e1g melyik pontj\u00e1r\u00f3l hova kell \u00e1tcsoportos\u00edtani orvosokat \u00e9s \u00e1pol\u00f3n\u0151ket, ha ez sz\u00fcks\u00e9ges.\n\n\nAz orvosaink er\u0151sek, az \u00e1pol\u00f3n\u0151k mindent megtesznek\n\n\u00dagy \u00e9rt\u00e9kelt: b\u00e1r a baloldalt\u00f3l folyamatosan azt hallani, hogy a magyar eg\u00e9szs\u00e9g\u00fcgy \"\u00edgy rossz, \u00fagy rossz\", ennek az ellenkez\u0151j\u00e9t l\u00e1tja minden nap. \"Az orvosaink er\u0151sek, odaad\u00f3ak, az \u00e1pol\u00f3n\u0151k mindent megtesznek. Teh\u00e1t, \u00e9n azt hiszem, hogy menni fog. (...) Csak egy nagyon neh\u00e9z h\u00e9t el\u0151tt \u00e1llunk, a hajnal el\u0151tti legs\u00f6t\u00e9tebb pillanatokat \u00e9lj\u00fck most \u00e1t\" - fogalmazott.\n\nM\u00e1r 3 milli\u00f3 f\u00f6l\u00e9 ment az olt\u00e1sra regisztr\u00e1ltak sz\u00e1ma\n\nA korm\u00e1nyf\u0151 bejelentette: 3 milli\u00f3 f\u00f6l\u00e9 ment az olt\u00e1sra regisztr\u00e1ltak sz\u00e1ma, \u00e9s az \u00fajonnan regisztr\u00e1ltak k\u00f6z\u00f6tt rendk\u00edv\u00fcl magas ar\u00e1nyban vannak 60 \u00e9v felettiek. Elmondta: \u00fagy d\u00f6nt\u00f6ttek, mivel a 60 felettiek vannak igaz\u00e1n \u00e9letvesz\u00e9lyben, ez\u00e9rt ha k\u00e9s\u0151bb is regisztr\u00e1ltak, el\u0151re veszik \u0151ket az olt\u00e1si sorrendben.\n\nSunyi hazugs\u00e1gokkal t\u00e1madj\u00e1k a magyar olt\u00e1si programot\n\nA korm\u00e1nyf\u0151 sunyi hazugs\u00e1gnak nevezte azt az \u00e1ll\u00edt\u00e1st, hogy Magyarorsz\u00e1g az olt\u00e1si hat\u00e9konys\u00e1gban az utols\u00f3 el\u0151tti helyen lenne Eur\u00f3p\u00e1ban. Ami rakt\u00e1ron van, az vagy az\u00e9rt van ott, mert a k\u00f6vetkez\u0151 egy-k\u00e9t napban lesz eloltva, vagy az\u00e9rt, mert m\u00e1sodik olt\u00e1sk\u00e9nt ez a p\u00e1rja annak vakcin\u00e1nak, amelyet m\u00e1r megkaptak az emberek - fejtette ki. Jelezte: vita van arr\u00f3l, hogy melyik vakcin\u00e1t h\u00e1ny napon bel\u00fcl kell megism\u00e9telni, ebben nemzetk\u00f6zi szakmai konszenzus alapj\u00e1n kell d\u00f6nteni.\n\u00a0\u00a0\u00a0\u00a0Az olt\u00e1sok \u00e1r\u00e1r\u00f3l sz\u00f3lva elmondta: ha t\u00f6bbet k\u00e9rtek volna a vakcin\u00e1k\u00e9rt, akkor t\u00f6bbet is fizettek volna, hiszen \u00e9letekr\u0151l van sz\u00f3.\n\nV\u00e1llalhatatlan, hogy a baloldal politikai k\u00e9rd\u00e9st csin\u00e1l az olt\u00e1sb\u00f3l, amikor emberek \u00e9lete forog kock\u00e1n\n\n\u00dagy v\u00e9lte: mor\u00e1lisan v\u00e1llalhatatlan m\u00e9lypont, elfogadhatatlan magatart\u00e1s, hogy a baloldal politikai k\u00e9rd\u00e9st csin\u00e1l az olt\u00e1sb\u00f3l, amikor emberek \u00e9lete forog kock\u00e1n.\n\nMTI 2021. m\u00e1rcius 14.\n\n"}]