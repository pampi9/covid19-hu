[{"date": "2021-03-17 14:02", "url": "https://koronavirus.gov.hu/cikkek/orszagos-tisztifoorvos-jarvanykezeles-legkritikusabb-heteit-eljuk", "h1": "Orsz\u00e1gos tisztif\u0151orvos: a j\u00e1rv\u00e1nykezel\u00e9s legkritikusabb heteit \u00e9lj\u00fck", "body": "\nA j\u00e1rv\u00e1nykezel\u00e9s legkritikusabb heteit \u00e9lj\u00fck, napr\u00f3l napra cs\u00facsokat d\u00f6ntenek az adatok - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n szerd\u00e1n.\n\n\n\u00a0M\u00fcller Cec\u00edlia hangs\u00falyozta, minden er\u0151vel azon dolgoznak, hogy cs\u00f6kkents\u00e9k az elhunytak napi sz\u00e1m\u00e1t, amely 195-tel el\u00e9rte az eddigi legmagasabb adatot.\n\u00a0\u00a0\u00a0\u00a0Hozz\u00e1tette, tel\u00edt\u0151dnek a k\u00f3rh\u00e1zak, m\u00e1r 10 284-en szorulnak int\u00e9zm\u00e9nyi ell\u00e1t\u00e1sra, k\u00f6z\u00fcl\u00fck 1128-an g\u00e9pi l\u00e9legeztet\u00e9sre. Az orsz\u00e1gos tisztif\u0151orvos szerint el kell ker\u00fclni a megfert\u0151z\u0151d\u00e9st, be kell tartani a higi\u00e9ni\u00e1s szab\u00e1lyokat \u00e9s fel kell venni a v\u00e9d\u0151olt\u00e1st.\n\u00a0\u00a0\u00a0\u00a0\"Nincs id\u0151 v\u00e1rakoz\u00e1sra, nincs mit kiv\u00e1rni\" - fogalmazott, hangs\u00falyozva, hogy valamennyi, Magyarorsz\u00e1gon el\u00e9rhet\u0151 vakcina hat\u00e1sos, megv\u00e9d a s\u00falyos sz\u00f6v\u0151dm\u00e9nyek \u00e9s a hal\u00e1los kimenetel ellen.\n\u00a0\u00a0\u00a0\u00a0Az adatok szerint szerd\u00e1n 156 096 volt az akt\u00edv fert\u0151z\u00f6ttek sz\u00e1ma \u00e9s a betegek 6,3 sz\u00e1zal\u00e9ka ig\u00e9nyel k\u00f3rh\u00e1zi kezel\u00e9st, ugyanakkor biztat\u00f3, hogy \u00fctemezetten zajlik a v\u00e9d\u0151olt\u00e1sok bead\u00e1sa - fogalmazott. Kifejtette, szerd\u00e1n 100 ezer Sinopharm vakcina \u00e9rkezett K\u00edn\u00e1b\u00f3l, ennek bevizsg\u00e1l\u00e1s\u00e1t a bet\u00e1rol\u00e1s ut\u00e1n kezdi el a Nemzeti N\u00e9peg\u00e9szs\u00e9g\u00fcgyi K\u00f6zpont.\n\u00a0\u00a0\u00a0\u00a0Ezt a vakcinamennyis\u00e9get az eddig regisztr\u00e1lt id\u0151sek els\u0151, illetve m\u00e1sodik olt\u00e1s\u00e1ra fogj\u00e1k felhaszn\u00e1lni - tette hozz\u00e1.\n\u00a0\u00a0\u00a0\u00a0Mint mondta, egyel\u0151re nem tudni, meddig tart a j\u00e1rv\u00e1ny harmadik hull\u00e1m\u00e1nak er\u0151teljes, agressz\u00edv szakasza. A szennyv\u00edzb\u0151l vett mint\u00e1k alapj\u00e1n majdnem minden telep\u00fcl\u00e9sen emelkedik a v\u00edrus \u00f6r\u00f6k\u00edt\u0151anyag\u00e1nak jelenl\u00e9te, nagym\u00e9rt\u00e9k\u0171 n\u00f6veked\u00e9st Budapesten, Miskolcon, Szombathelyen \u00e9s Zalaegerszegen m\u00e9rtek.\n\u00a0\u00a0\u00a0\u00a0Ennek alapj\u00e1n egy-k\u00e9t h\u00e9tig m\u00e9g sz\u00e1m\u00edtani kell a fert\u0151z\u00f6ttek sz\u00e1m\u00e1nak emelked\u00e9s\u00e9re - jegyezte meg a tisztif\u0151orvos.\n\u00a0\u00a0\u00a0\u00a0Ismertet\u00e9se szerint csaknem h\u00faszezerrel t\u00f6bben betegedtek meg az elm\u00falt h\u00e9ten, mint az azt megel\u0151z\u0151 h\u00e9t napban, sz\u00e1muk a 9. heti 35 802-r\u0151l a 10. h\u00e9ten 55 484-re n\u0151tt. A fert\u0151z\u00f6ttek \u00e1tlag\u00e9letkora a 10. h\u00e9ten 45 \u00e9v volt, ami egyre ink\u00e1bb a fiatalabb koroszt\u00e1ly \u00e9rintetts\u00e9g\u00e9t mutatja, a betegek 55 sz\u00e1zal\u00e9ka n\u0151, 45 sz\u00e1zal\u00e9ka f\u00e9rfi - tette hozz\u00e1.\n\u00a0\u00a0\u00a0\u00a0Az egyes korcsoportok ar\u00e1nyai nem v\u00e1ltoztak sz\u00e1mottev\u0151en a k\u00e9t h\u00e9ttel ezel\u0151tti adatok \u00f3ta: a betegek 23 sz\u00e1zal\u00e9ka a 40-49 \u00e9ves koroszt\u00e1lyhoz, 17 sz\u00e1zal\u00e9ka az 50-59 \u00e9ves koroszt\u00e1lyhoz, 15 sz\u00e1zal\u00e9ka a 30-39 \u00e9ves koroszt\u00e1lyhoz tartozott. A 20-29 \u00e9vesek \u00e9s a 65 \u00e9v felettiek ar\u00e1nya 12-12 sz\u00e1zal\u00e9k volt.\n\u00a0\u00a0\u00a0\u00a0A betegek ter\u00fcleti megoszl\u00e1s\u00e1ra kit\u00e9rve M\u00fcller Cec\u00edlia elmondta, a 10. h\u00e9ten Budapesten azonos\u00edtott\u00e1k a fert\u0151z\u00f6ttek 21 sz\u00e1zal\u00e9k\u00e1t, Pest megy\u00e9ben ez az ar\u00e1ny 18, Gy\u0151r-Moson-Sopron megy\u00e9ben 6 sz\u00e1zal\u00e9k volt. V\u00e1ltozatlanul Zala megy\u00e9ben regisztr\u00e1lt\u00e1k a legkevesebb \u00faj fert\u0151z\u00f6ttet, az \u00f6sszes \u00faj beteg egy sz\u00e1zal\u00e9k\u00e1t. Legnagyobb ar\u00e1nyban Budapesten \u00e9s Pest megy\u00e9ben n\u0151tt az esetek sz\u00e1ma, ut\u00f3bbiban egy h\u00e9t alatt 81, a f\u0151v\u00e1rosban pedig 68 sz\u00e1zal\u00e9kkal emelkedett a betegek sz\u00e1ma.\n\u00a0\u00a0\u00a0\u00a0K\u00e9rd\u00e9sre v\u00e1laszolva M\u00fcller Cec\u00edlia elmondta, egy koronav\u00edrus-fert\u0151z\u00f6tt - egy\u00e9ni \u00e1llapott\u00f3l f\u00fcgg\u0151en - k\u00f6r\u00fclbel\u00fcl \u00e1tlagosan k\u00e9t-h\u00e1rom hetet t\u00f6lt k\u00f3rh\u00e1zban, azaz ennyi ideig ig\u00e9nyel k\u00f3rh\u00e1zi ell\u00e1t\u00e1st.\n\u00a0\u00a0\u00a0\u00a0A favipiravir alkalmaz\u00e1s\u00e1val kapcsolatban kifejtette, a h\u00e1ziorvosok \u00e1ltal\u00e1ban enyhe \u00e9s k\u00f6z\u00e9ps\u00falyos megbeteged\u00e9s eset\u00e9n \u00edrj\u00e1k fel ezt a gy\u00f3gyszert, ami megakad\u00e1lyozhatja a s\u00falyosabb \u00e1llapot kialakul\u00e1s\u00e1t, illetve az emiatt elker\u00fclhetetlen gy\u00f3gyint\u00e9zm\u00e9nyi ell\u00e1t\u00e1st.\n\nMTI 2021. m\u00e1rcius 17.\n\n"}]