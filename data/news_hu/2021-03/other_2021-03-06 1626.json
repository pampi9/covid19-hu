[{"date": "2021-03-06 16:26", "url": "https://koronavirus.gov.hu/cikkek/nagy-istvan-folyamatos-es-biztonsagos-hazai-elelmiszerellatas", "h1": "Nagy Istv\u00e1n: folyamatos \u00e9s biztons\u00e1gos a hazai \u00e9lelmiszerell\u00e1t\u00e1s", "body": "\nA koronav\u00edrus-j\u00e1rv\u00e1ny harmadik hull\u00e1ma alatt is folyamatos \u00e9s biztos\u00edtott a hazai \u00e9lelmiszerell\u00e1t\u00e1s - k\u00f6z\u00f6lte Nagy Istv\u00e1n agr\u00e1rminiszter szombaton az MTI-vel.\n\n\nA miniszter a k\u00f6zlem\u00e9nyben kiemelte, az \u00faj korl\u00e1toz\u00f3 int\u00e9zked\u00e9sek annak figyelembev\u00e9tel\u00e9vel sz\u00fclettek, hogy a mez\u0151gazdas\u00e1gi termel\u00e9shez, az \u00e1llattart\u00e1shoz \u00e9s az \u00e9lelmiszer-el\u0151\u00e1ll\u00edt\u00e1shoz felt\u00e9tlen\u00fcl sz\u00fcks\u00e9ges \u00fczletek nyitva maradhassanak, tov\u00e1bb\u00e1 a termel\u00e9st biztos\u00edt\u00f3 szolg\u00e1ltat\u00e1sok is el\u00e9rhet\u0151k legyenek.\n\u00cdgy a mez\u0151gazdas\u00e1gi \u00e9s az erd\u00e9szeti tev\u00e9kenys\u00e9g elv\u00e9gz\u00e9s\u00e9hez n\u00e9lk\u00fcl\u00f6zhetetlen anyagokat, eszk\u00f6z\u00f6ket \u00e1rus\u00edt\u00f3 boltok nem z\u00e1rnak be, el\u00e9rhet\u0151ek a mez\u0151gazdas\u00e1gi g\u00e9pek \u00e9s azok alkatr\u00e9szei is. Emellett az \u00e1llateledelt, takarm\u00e1nyt forgalmaz\u00f3 \u00fczletek, a mez\u0151gazdas\u00e1gi boltok, a kert\u00e9szeti \u00e1rud\u00e1k, faiskol\u00e1k \u00e9s az \u00e1llatgy\u00f3gyszert\u00e1rak is nyitva maradnak - f\u0171zte hozz\u00e1.\nKiemelte: a vesz\u00e9lyhelyzeti szab\u00e1lyok figyelembev\u00e9tel\u00e9vel ugyancsak nyitva lehetnek a napi fogyaszt\u00e1si cikket \u00e9rt\u00e9kes\u00edt\u0151 \u00e9lelmiszer\u00fczletek \u00e9s piacok, a k\u00f6telez\u0151en bez\u00e1rt \u00fczletek kiv\u00e9tel\u00e9vel. A nemzetk\u00f6zi n\u0151napra val\u00f3 tekintettel pedig m\u00e1rcius 8-\u00e1n a vir\u00e1g\u00fczleteknek sem kell bez\u00e1rniuk.\nNagy Istv\u00e1n arra is felh\u00edvta a figyelmet, hogy a szem\u00e9lyes megjelen\u00e9st ig\u00e9nyl\u0151 mez\u0151gazdas\u00e1gi g\u00e9pszerviz, \u00e9lelmiszerfeldolgoz\u00e1si, k\u00f6z\u00e9tkeztet\u00e9si, \u00e1llatteny\u00e9szt\u00e9si \u00e9s \u00e1llateg\u00e9szs\u00e9g\u00fcgyi, a kapcsol\u00f3d\u00f3 laborat\u00f3riumi szolg\u00e1ltat\u00e1st ny\u00fajt\u00f3 helyis\u00e9gek vagy helysz\u00ednek is nyitva maradnak.\nA miniszter k\u00f6z\u00f6lte: a hazai \u00e9lelmiszertermel\u00e9s eddig is sikeresen vette az akad\u00e1lyokat, az alapanyag-el\u0151\u00e1ll\u00edt\u00e1st\u00f3l kezdve a logisztik\u00e1ig az \u00e9lelmiszeripar minden szegmense megfelel\u0151en m\u0171k\u00f6dik, \u00edgy az esetlegesen n\u00f6vekv\u0151 v\u00e1s\u00e1rl\u00f3i ig\u00e9nyeket most is ki tudj\u00e1k el\u00e9g\u00edteni.\n\nMTI\n\n"}]