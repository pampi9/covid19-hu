[{"date": "2021-03-09 16:18", "url": "https://koronavirus.gov.hu/cikkek/oltobuszokkal-reszt-vesz-honvedseg-vedekezesben", "h1": "Olt\u00f3buszokkal is r\u00e9szt vesz a honv\u00e9ds\u00e9g a v\u00e9dekez\u00e9sben", "body": "\nOlt\u00e1ssal \u00e1ll\u00edthat\u00f3 meg a koronav\u00edrus-j\u00e1rv\u00e1ny, az \u00e1toltotts\u00e1g jelentheti a megold\u00e1st, a Magyar Honv\u00e9ds\u00e9g olt\u00f3buszokkal vesz r\u00e9szt ebben a programban - k\u00f6z\u00f6lte a Honv\u00e9delmi Miniszt\u00e9rium parlamenti \u00e1llamtitk\u00e1ra kedden Szolnokon.\n\n\u00a0 N\u00e9meth Szil\u00e1rd, az MH B\u00e9ket\u00e1mogat\u00f3 Kik\u00e9pz\u0151 K\u00f6zpontban lev\u0151 olt\u00f3buszn\u00e1l, a hat\u00e1rra indul\u00f3 katon\u00e1k olt\u00e1sa k\u00f6zben tartott sajt\u00f3t\u00e1j\u00e9koztat\u00f3n elmondta: az olt\u00f3buszok febru\u00e1r v\u00e9g\u00e9n k\u00e9sz\u00fcltek el, \u00e9s \u00f6t \u00e1ll rendelkez\u00e9sre. Az olt\u00f3buszok els\u0151 \u00e1llom\u00e1sa Szolnok.\n\u00a0\u00a0\u00a0\u00a0Hozz\u00e1tette: egy olt\u00f3busszal egy nap sz\u00e1z\u00f6tven embert k\u00e9pesek beoltani a programban r\u00e9szt vev\u0151k. Egy olt\u00f3buszon t\u00edz ember dolgozik, k\u00f6zt\u00fck orvosok, ment\u0151tisztek, szakasszisztensek, felcserek \u00e9s adminisztr\u00e1torok - jegyezte meg.\n\u00a0\u00a0\u00a0\u00a0Hangs\u00falyozta: az olt\u00f3buszok nemcsak a honv\u00e9ds\u00e9g, hanem a lakoss\u00e1g beolt\u00e1s\u00e1ban is r\u00e9szt vesznek majd a j\u00f6v\u0151 h\u00e9tt\u0151l.\n\u00a0\u00a0\u00a0\u00a0Az \u00e1llamtitk\u00e1r k\u00f6z\u00f6lte: az olt\u00f3buszok m\u0171k\u00f6dtet\u00e9s\u00e9re ugyanaz az orvosi-eg\u00e9szs\u00e9g\u00fcgyi protokoll vonatkozik, mint amit a lakosok az olt\u00f3pontokon, a h\u00e1ziorvosokn\u00e1l megszokhattak.\n\u00a0\u00a0\u00a0\u00a0Az olt\u00f3buszok energiaell\u00e1t\u00e1s\u00e1t \u00e1ramtermel\u0151 aggreg\u00e1tor seg\u00edti, teh\u00e1t a j\u00e1rm\u0171 olyan helyen is rendelkez\u00e9sre \u00e1ll, ahol nem tud k\u00f6zvetlen\u00fcl \u00e1ramforr\u00e1shoz csatlakozni. Az olt\u00e1s ut\u00e1n automata permetbef\u00fav\u00e1sos rendszerrel fert\u0151tlen\u00edtik a j\u00e1rm\u0171vet. Az emberek beolt\u00e1s ut\u00e1n az izol\u00e1ci\u00f3s, megfigyel\u0151 s\u00e1torban v\u00e1rakoznak\u00a0\u00a0- ismertette.\n\u00a0\u00a0\u00a0\u00a0N\u00e9meth Szil\u00e1rd eml\u00e9keztetett: t\u00f6bb mint egymilli\u00f3 magyar ember kapta meg a koronav\u00edrus elleni v\u00e9d\u0151olt\u00e1st eddig, \u00e9s ezzel Magyarorsz\u00e1g az Eur\u00f3pai Uni\u00f3ban az \u00e1toltotts\u00e1got tekintve a m\u00e1sodik helyen \u00e1ll.\n\u00a0\u00a0\u00a0\u00a0K\u00f6z\u00f6lte, hogy a honv\u00e9ds\u00e9g a v\u00edrus elleni v\u00e9dekez\u00e9sben is - mint p\u00e9ld\u00e1ul ipari vagy term\u00e9szeti katasztr\u00f3f\u00e1k, nagy \u00e1rvizek vagy a v\u00f6r\u00f6siszap-katasztr\u00f3fa eset\u00e9n - kiemelked\u0151 \u00e9s n\u00e9lk\u00fcl\u00f6zhetetlen m\u00f3don veszi ki a r\u00e9sz\u00e9t.\n\u00a0\u00a0\u00a0\u00a0A j\u00e1rv\u00e1ny idej\u00e9n a katon\u00e1k a hat\u00e1rv\u00e9delemben, a j\u00e1r\u0151r\u00f6z\u00e9s sor\u00e1n, a k\u00f3rh\u00e1zparancsnoki rendszerben, a k\u00f3rh\u00e1zak adminisztrat\u00edv seg\u00edt\u00e9s\u00e9ben, a k\u00e9szletgazd\u00e1lkod\u00e1s megszervez\u00e9s\u00e9ben, az id\u0151sotthonok, a szoci\u00e1lis otthonok, az iskol\u00e1k \u00e9s \u00f3vod\u00e1k fert\u0151tlen\u00edt\u00e9sben is r\u00e9szt vettek, tov\u00e1bb\u00e1 a beolt\u00e1sok sor\u00e1n - sorolta.\n\u00a0\u00a0\u00a0\u00a0Az \u00e1llamtitk\u00e1r hangs\u00falyozta: Magyarorsz\u00e1gon minden enged\u00e9lyezett vakcina biztons\u00e1gos \u00e9s hat\u00e9kony.\n\u00a0\u00a0\u00a0\u00a0N\u00e9meth Szil\u00e1rd arra k\u00e9rt minden magyar \u00e1llampolg\u00e1rt, hogy oltassa be mag\u00e1t, mert a j\u00e1rv\u00e1nyt csak \u00edgy lehet \"legy\u0171rni\".\n\u00a0\u00a0\u00a0\u00a0\"Egy\u00fctt eg\u00e9sz biztosan siker\u00fclni fog!\"- mondta.\nMTI\n\n"}]