[{"date": "2021-03-04 17:42", "url": "https://koronavirus.gov.hu/cikkek/orszagos-tisztifoorvos-minden-eszkozzel-le-kell-torni-jarvany-harmadik-hullamat", "h1": "Orsz\u00e1gos tisztif\u0151orvos: minden eszk\u00f6zzel le kell t\u00f6rni a j\u00e1rv\u00e1ny harmadik hull\u00e1m\u00e1t", "body": "\nMinden eszk\u00f6zzel le kell t\u00f6rni a j\u00e1rv\u00e1ny nagyon dinamikusan emelked\u0151 harmadik hull\u00e1m\u00e1t, a korm\u00e1nyzati szigor\u00edt\u00e1sok sz\u00fcks\u00e9gszer\u0171ek voltak - mondta M\u00fcller Cec\u00edlia orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n cs\u00fct\u00f6rt\u00f6k\u00f6n.\n\n\nKifejtette: a vakcin\u00e1k seg\u00edtenek, de v\u00e9detts\u00e9g csak 2-3 h\u00e9t ut\u00e1n alakul ki. M\u00e9g sem sz\u00e1mban, sem id\u0151ben nem tartunk ott, hogy a hat\u00e1sukat jelent\u0151sen \u00e9reztess\u00e9k, most pedig \"helyzet van\" - fogalmazott, hangs\u00falyozva: rendk\u00edv\u00fcl magasak a j\u00e1rv\u00e1nyadatok, ez\u00e9rt van sz\u00fcks\u00e9g m\u00e9g szigor\u00fabb biztons\u00e1gi int\u00e9zked\u00e9sekre. A kontaktusok sz\u00e1m\u00e1t cs\u00f6kkenteni kell - emelte ki.\n\u00a0\u00a0\u00a0\u00a0Az akt\u00edv fert\u0151z\u00f6ttek sz\u00e1ma napok alatt 80 ezerr\u0151l 100 ezer f\u00f6l\u00e9 emelkedett. A tendencia egyre emelked\u0151, ez\u00e9rt elker\u00fclhetetlenn\u00e9 v\u00e1ltak azok a korl\u00e1toz\u00f3 int\u00e9zked\u00e9sek, amelyekr\u0151l a korm\u00e1ny d\u00f6nt\u00f6tt - tette hozz\u00e1 az orsz\u00e1gos tisztif\u0151orvos.\n\u00a0\u00a0\u00a0\u00a0Azt mondta, emellett tov\u00e1bbra is fontos a v\u00e9d\u0151olt\u00e1sok min\u00e9l gyorsabb bead\u00e1sa. Cs\u00fct\u00f6rt\u00f6k\u00f6n k\u00e9t sz\u00e1ll\u00edtm\u00e1ny is \u00e9rkezett, j\u00f6v\u0151 h\u00e9ten csaknem 400 ezer regisztr\u00e1lt id\u0151s kaphatja meg a v\u00e9d\u0151olt\u00e1st - k\u00f6z\u00f6lte.\n\u00a0\u00a0\u00a0\u00a0M\u00fcller Cec\u00edlia a t\u00e1j\u00e9koztat\u00f3n kit\u00e9rt arra, hogy a v\u00edrusvari\u00e1nsok reprodukci\u00f3s r\u00e1t\u00e1ja az elm\u00falt h\u00e9t \u00f3ta n\u00f6vekszik, m\u00e1r magasabb mint 1,3. Ez azt jelenti, hogy folyamatosan, exponenci\u00e1lis m\u00e9rt\u00e9kben emelkedik a fert\u0151z\u00f6ttek sz\u00e1ma.\n\u00a0\u00a0\u00a0\u00a0A j\u00e1rv\u00e1ny\u00fcgyi adatok akkor lesznek kedvez\u0151ek, ha ez az \u00e9rt\u00e9k 1 al\u00e1 szorul - tette hozz\u00e1.\n\u00a0\u00a0\u00a0\u00a0Jelenleg 102 566 koronav\u00edrus-pozit\u00edv embert tartanak sz\u00e1mon Magyarorsz\u00e1gon \u00e9s magas az \u00faj fert\u0151z\u00f6ttek sz\u00e1ma, szerd\u00e1n 6278 \u00faj fert\u0151z\u00f6ttet regisztr\u00e1ltak, sz\u00e1z\u00f6tvenk\u00e9t beteg pedig elhunyt - ismertette.\n\u00a0\u00a0\u00a0\u00a0A gyorsan terjed\u0151 \u00e9s egyre ink\u00e1bb a fiatalokn\u00e1l is s\u00falyos sz\u00f6v\u0151dm\u00e9nyeket okoz\u00f3 v\u00edrusvari\u00e1nsok miatt rendk\u00edv\u00fcl leterheltt\u00e9 v\u00e1lt az eg\u00e9szs\u00e9g\u00fcgyi ell\u00e1t\u00f3rendszer. Jelenleg 6554 embert \u00e1polnak k\u00f3rh\u00e1zakban \u00e9s 639-en vannak l\u00e9legeztet\u0151g\u00e9pen, ezek rendk\u00edv\u00fcl magas sz\u00e1mok - jelezte.\n\u00a0\u00a0\u00a0\u00a0Kiemelte, a fert\u0151z\u0151d\u00e9si lehet\u0151s\u00e9gek elker\u00fcl\u00e9se mellett a v\u00e9d\u0151olt\u00e1sok bead\u00e1sa a m\u00e1sik f\u0151 szempont a v\u00edrus meg\u00e1ll\u00edt\u00e1s\u00e1ban. Cs\u00fct\u00f6rt\u00f6k\u00f6n Magyarorsz\u00e1gra - a v\u00e1rtn\u00e1l kevesebb - 105 600 adag Astra-Zeneca-vakcina \u00e9rkezett, amellyel a j\u00f6v\u0151 h\u00e9ten, m\u00e1r korhat\u00e1r n\u00e9lk\u00fcl folytathatj\u00e1k az olt\u00e1st. Emellett egy \u00fajabb, 280 ezer adag olt\u00f3anyagot tartalmaz\u00f3 orosz sz\u00e1ll\u00edtm\u00e1ny is meg\u00e9rkezett m\u00e1r.\n\u00a0\u00a0\u00a0\u00a0M\u00fcller Cec\u00edlia az orosz Szputnyik olt\u00f3anyaggal kapcsolatban elmondta, elkezd\u0151d\u00f6tt a vakcina enged\u00e9lyeztet\u00e9s\u00e9t megel\u0151z\u0151 fel\u00fclvizsg\u00e1lati elj\u00e1r\u00e1s az Eur\u00f3pai Gy\u00f3gyszer\u00fcgyn\u00f6ks\u00e9gn\u00e9l (EMA).\n\u00a0\u00a0\u00a0\u00a0Besz\u00e1molt arr\u00f3l, hogy felgyors\u00edtj\u00e1k az id\u0151sek olt\u00e1s\u00e1t, a k\u00f6vetkez\u0151 h\u00e9ten 395 ezer regisztr\u00e1lt, 60 \u00e9v feletti embert tudnak beoltani. A tisztif\u0151orvos nagy el\u0151rel\u00e9p\u00e9snek nevezte a h\u00e9tv\u00e9gi olt\u00e1si kamp\u00e1nyt, amelyben a 18 \u00e9s 59 \u00e9v k\u00f6z\u00f6tti koroszt\u00e1ly kr\u00f3nikus megbeteged\u00e9sben szenved\u0151 tagjait fogj\u00e1k beoltani. K\u00f6z\u00fcl\u00fck 250 ezren regisztr\u00e1ltak \u00e9s m\u00e1r 114 ezren kapt\u00e1k meg az olt\u00e1st. Szombaton \u00e9s vas\u00e1rnap pedig \u00fajabb t\u00f6bb mint 70 ezer embert oltanak be a k\u00f3rh\u00e1zi olt\u00f3pontokon - mondta. Megism\u00e9telte, hogy az olt\u00e1s hely\u00e9t \u00e9s idej\u00e9t a telefonjukra k\u00fcld\u00f6tt r\u00f6vid sz\u00f6veges \u00fczenetben k\u00f6zlik majd az \u00e9rintettekkel.\n\u00a0\u00a0\u00a0\u00a0A 101 k\u00f3rh\u00e1zban kialak\u00edtott 433 olt\u00f3pont reggel nyolc \u00f3r\u00e1t\u00f3l este h\u00e9t \u00f3r\u00e1ig tart nyitva, egy-egy helyen \u00f3r\u00e1nk\u00e9nt tizenk\u00e9t embert fogad\u00e1s\u00e1ra k\u00e9sz\u00fclnek. Az olt\u00e1si kamp\u00e1nyban hatsz\u00e1z orvos \u00e9s ezerk\u00e9tsz\u00e1z \u00e1pol\u00f3 vesz majd r\u00e9szt - ismertette.\n\u00a0\u00a0\u00a0\u00a0Az \u00e9rintetteknek a szem\u00e9lyes irataikon k\u00edv\u00fcl c\u00e9lszer\u0171 a hozz\u00e1j\u00e1rul\u00f3 nyilatkozatot is magukkal vinni\u00fck, de ezt a helysz\u00ednen is kit\u00f6lthetik - k\u00f6z\u00f6lte M\u00fcller Cec\u00edlia. Hozz\u00e1tette, a zs\u00fafolts\u00e1g elker\u00fcl\u00e9se \u00e9rdek\u00e9ben k\u00e9rj\u00fck, hogy a megadott id\u0151pontban \u00e9rkezzenek.\nHozz\u00e1j\u00e1rul\u00f3 nyilatkozat el\u00e9rhet\u0151s\u00e9ge: https://koronavirus.gov.hu/cikkek/hozzajarulo-nyilatkozat-nyomtassa-ki-toltse-ki-es-vigye-magaval-az-oltasra\u00a0\u00a0\nAz olt\u00f3pontok munk\u00e1j\u00e1t katon\u00e1k seg\u00edtik.\n\n\n"}]