[{"date": "2021-03-25 14:54", "url": "https://koronavirus.gov.hu/cikkek/operativ-torzs-szerdan-tobb-mint-600-szegtek-meg-maszkviselesi-szabalyokat", "h1": "Operat\u00edv t\u00f6rzs: szerd\u00e1n t\u00f6bb mint 600-an szegt\u00e9k meg a maszkvisel\u00e9si szab\u00e1lyokat", "body": "\nSzerd\u00e1n 632 esetben int\u00e9zkedtek a rend\u0151r\u00f6k a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3n.\n\n\nKiss R\u00f3bert elmondta, ezzel a v\u00e9delmi int\u00e9zked\u00e9sr\u0151l sz\u00f3l\u00f3 korm\u00e1nyrendelet szeptember 21-i hat\u00e1lyba l\u00e9p\u00e9se \u00f3ta 38 687-re n\u0151tt a maszkvisel\u00e9si szab\u00e1lyok megs\u00e9rt\u00e9se miatt ind\u00edtott int\u00e9zked\u00e9sek sz\u00e1ma.\n\u00a0\u00a0\u00a0\u00a0Ismertet\u00e9se szerint a rend\u0151r\u00f6k szerd\u00e1n k\u00f6zter\u00fcleten 600 emberrel szemben l\u00e9ptek fel, mert nem viseltek maszkot, k\u00f6z\u00fcl\u00fck 118-at figyelmeztettek, 290-at megb\u00edrs\u00e1goltak, 192-et feljelentettek.\n\u00a0\u00a0\u00a0\u00a0T\u00f6megk\u00f6zleked\u00e9si eszk\u00f6z\u00f6k\u00f6n, illetve azok v\u00e1rakoz\u00f3 helyein 31, m\u00edg kereskedelmi \u00fczletekben egy emberrel szemben int\u00e9zkedtek - tette hozz\u00e1.\n\u00a0\u00a0\u00a0\u00a0Kiss R\u00f3bert k\u00f6z\u00f6lte: az elm\u00falt 24 \u00f3r\u00e1ban a kij\u00e1r\u00e1si tilalom, a k\u00f6zter\u00fcleti magatart\u00e1si szab\u00e1lyok, a gy\u00fclekez\u00e9s tilalm\u00e1nak megszeg\u00e9se miatt 320 esetben t\u00f6rt\u00e9nt rend\u0151ri int\u00e9zked\u00e9s, amelyek sz\u00e1ma ezzel 54 377-re emelkedett a kij\u00e1r\u00e1si korl\u00e1toz\u00e1s, majd az azt felv\u00e1lt\u00f3 kij\u00e1r\u00e1si tilalom tavaly novemberi bevezet\u00e9se \u00f3ta.\n\u00a0\u00a0\u00a0\u00a0Jelezte, hogy szerd\u00e1n nem z\u00e1rtak be ideiglenesen sem \u00fczletet, sem vend\u00e9gl\u00e1t\u00f3helyet.\n\u00a0\u00a0\u00a0\u00a0A boltokra, sz\u00e1ll\u00e1shelyekre, szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 988 rend\u0151ri int\u00e9zked\u00e9s t\u00f6rt\u00e9nt, ebb\u0151l 305 esetben az \u00fczemeltet\u0151 vagy a tulajdonos mulaszt\u00e1s\u00e1t \u00e1llap\u00edtott\u00e1k meg, 683-szor az \u00fczletek korl\u00e1tozott nyitvatart\u00e1s\u00e1nak, az \u00fczletekben tart\u00f3zkod\u00e1snak a szab\u00e1lyait nem tartott\u00e1k be - mondta el.\n\u00a0\u00a0\u00a0\u00a0Kiss R\u00f3bert kit\u00e9rt r\u00e1, hogy a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3k ellen\u0151rz\u00e9se sor\u00e1n 41 esetben l\u00e9ptek fel a tranzitszab\u00e1lyokat megs\u00e9rt\u0151kkel szemben. Az \u00e1tutaz\u00f3kat tavaly szeptember \u00f3ta ellen\u0151rzik, a szab\u00e1lyszeg\u0151k ellen eddig 14 106-szor int\u00e9zkedtek - f\u0171zte hozz\u00e1.\n\u00a0\u00a0\u00a0\u00a0Az \u00fcgyeleti k\u00f6zpont vezet\u0151helyettese besz\u00e1molt arr\u00f3l is, hogy a hat\u00f3s\u00e1gi h\u00e1zi karant\u00e9nban l\u00e9v\u0151k sz\u00e1ma 54 422-re emelkedett, szerd\u00e1n 8378 ilyen korl\u00e1toz\u00f3 int\u00e9zked\u00e9st rendeltek el.\n\u00a0\u00a0\u00a0\u00a0A karant\u00e9nszab\u00e1lyok betart\u00e1s\u00e1nak elektronikus ellen\u0151rz\u00e9s\u00e9t szolg\u00e1l\u00f3 informatikai alkalmaz\u00e1st 4800-an haszn\u00e1lj\u00e1k - jegyezte meg.\n\nMTI 2021. m\u00e1rcius 25.\n\n"}]