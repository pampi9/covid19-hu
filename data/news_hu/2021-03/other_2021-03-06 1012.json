[{"date": "2021-03-06 10:12", "url": "https://koronavirus.gov.hu/cikkek/itm-allamtitkar-korlatozassal-erintett-szektorokra-kiterjesztik-bertamogatast", "h1": "ITM-\u00e1llamtitk\u00e1r: a korl\u00e1toz\u00e1ssal \u00e9rintett szektorokra is kiterjesztik a b\u00e9rt\u00e1mogat\u00e1st", "body": "\nA korl\u00e1toz\u00e1ssal \u00e9rintett szektorokra is kiterjesztik a b\u00e9rt\u00e1mogat\u00e1st \u00e9s az ad\u00f3kedvezm\u00e9nyt, r\u00e1ad\u00e1sul nemcsak a z\u00e1r\u00e1ssal \u00e9rintett k\u00e9t h\u00e9tre, hanem eg\u00e9sz m\u00e1rciusra - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) parlamenti \u00e9s strat\u00e9giai \u00e1llamtitk\u00e1ra szombaton a Facebookra felt\u00f6lt\u00f6tt posztj\u00e1ban.\n\n\nSchanda Tam\u00e1s hozz\u00e1tette, a korm\u00e1ny d\u00f6nt\u00e9se \u00e9rtelm\u00e9ben az \u00e9rintett v\u00e1llalkoz\u00e1sokn\u00e1l elengedik az \u00f6nkorm\u00e1nyzati \u00e9s \u00e1llami tulajdonban l\u00e9v\u0151 \u00fczlethelyis\u00e9gek b\u00e9rleti d\u00edj\u00e1t, ezen fel\u00fcl pedig a c\u00e9geknek b\u00e9rt\u00e1mogat\u00e1st \u00e9s ad\u00f3kedvezm\u00e9nyeket is biztos\u00edtanak.\nAz \u00e1llamtitk\u00e1r megjegyezte, a baloldal a magyar embereket \u00e9s v\u00e1llalkoz\u00e1sokat zsebelte ki, amikor v\u00e1ls\u00e1g volt. Az orsz\u00e1gnak azonban csak egyre rosszabb lett, az elhib\u00e1zott strat\u00e9gi\u00e1juk nem seg\u00edtett kil\u00e1balni a kr\u00edzisb\u0151l. Schanda Tam\u00e1s \u00fagy v\u00e9lte, a baloldal nem tanul semmib\u0151l, \u00edgy most is nyugd\u00edjat venn\u00e9nek el, ad\u00f3t emeln\u00e9nek, a magyar csal\u00e1dokat sarcoln\u00e1k meg.\nA jelenlegi korm\u00e1ny azonban t\u00e1mogat\u00e1sokat ny\u00fajt, hogy mik\u00f6zben harcol a v\u00edrus ellen, a v\u00e1llalkoz\u00e1sokat is v\u00e9deni tudja.\n\"Csak egy\u00fctt gy\u0151zhetj\u00fck le a j\u00e1rv\u00e1nyt! Tartsuk be a szab\u00e1lyokat, oltassuk be magunkat min\u00e9l t\u00f6bben, \u00e9s biztassuk erre a csal\u00e1dtagjainkat, bar\u00e1tainkat is!\" - fogalmazott az \u00e1llamtitk\u00e1r a Facebookon.\n\nMTI\n\n"}]