[{"date": "2021-03-26 12:01", "url": "https://koronavirus.gov.hu/cikkek/gvh-eljaras-indult-megteveszto-koronavirus-gyogyitasat-igero-termek-reklamja-ugyeben", "h1": "GVH: elj\u00e1r\u00e1s indult a megt\u00e9veszt\u0151, koronav\u00edrus gy\u00f3gy\u00edt\u00e1s\u00e1t \u00edg\u00e9r\u0151 term\u00e9k rekl\u00e1mja \u00fcgy\u00e9ben", "body": "\nVizsg\u00e1latot ind\u00edtott a Virostop sz\u00e1j- \u00e9s orrspray forgalmaz\u00f3ival szemben a Gazdas\u00e1gi Versenyhivatal (GVH), ami\u00e9rt val\u00f3sz\u00edn\u0171leg megalapozatlanul tulajdon\u00edtottak gy\u00f3gyhat\u00e1st term\u00e9keiknek, \u00e9s sz\u00e1mos ponton megs\u00e9rthett\u00e9k a gy\u00f3gyszerek \u00e9s gy\u00f3gy\u00e1szati seg\u00e9deszk\u00f6z\u00f6k forgalmaz\u00e1s\u00e1nak szab\u00e1lyait.\n\n\nA GVH MTI-nek k\u00fcld\u00f6tt p\u00e9nteki k\u00f6zlem\u00e9nye szerint a Virostop influenza elleni sz\u00e1jsprayt, illetve a Virostop orrsprayt forgalmaz\u00f3 v\u00e1llalkoz\u00e1sok val\u00f3sz\u00edn\u0171leg megt\u00e9veszt\u0151en \u00e1ll\u00edtott\u00e1k, hogy a term\u00e9kek alkalmasak betegs\u00e9gek kezel\u00e9s\u00e9re, k\u00f6zt\u00fck a COVID-19 fert\u0151z\u00e9sre is. A rekl\u00e1mjuk szerint \"..hat\u00e9konyak az \u00faj koronav\u00edrus fert\u0151z\u00e9s, az influenza \u00e9s a megf\u00e1z\u00e1s (egy\u00e9b l\u00e9g\u00fati v\u00edrus \u00e9s bakt\u00e9rium fert\u0151z\u00e9sek) megel\u0151z\u00e9s\u00e9ben, a k\u00f3rokoz\u00f3k elleni v\u00e9dekez\u00e9sben \u00e9s a kezel\u00e9s\u00e9ben is\", illetve \"v\u00e9d\u0151bevonatot k\u00e9pez a ny\u00e1lkah\u00e1rty\u00e1n, \u00edgy nagyon sokf\u00e9le v\u00edrussal \u00e9s bakt\u00e9riummal felveszi a k\u00fczdelmet, amibe a koronav\u00edrus \u00e9pp\u00fagy beletartozik, mint az influenza vagy az egyszer\u0171, szezon\u00e1lis n\u00e1tha\" - id\u00e9zi a hat\u00f3s\u00e1g.\n\u00a0\u00a0\u00a0\u00a0A versenyhivatal szerint a rekl\u00e1mok t\u00f6bb ponton is a gy\u00f3gy\u00e1szati seg\u00e9deszk\u00f6z\u00f6k forgalmaz\u00e1s\u00e1ra vonatkoz\u00f3 \u00e1gazati szab\u00e1lyoz\u00e1sba \u00fctk\u00f6zhetnek: egyebek mellett nem t\u00fcntett\u00e9k fel egy\u00e9rtelm\u0171en a term\u00e9kkateg\u00f3ri\u00e1t, nem a haszn\u00e1lati \u00fatmutat\u00f3juk alapj\u00e1n mutatt\u00e1k be az eszk\u00f6z\u00f6ket, valamint a k\u00f6telez\u0151, figyelmeztet\u0151 t\u00e1j\u00e9koztat\u00e1st sem tartalmazt\u00e1k. Jogs\u00e9rt\u0151nek bizonyulhat az is, hogy a term\u00e9keket ismert emberek aj\u00e1nl\u00e1saival hirdett\u00e9k a k\u00f6z\u00f6ss\u00e9gi m\u00e9di\u00e1ban, valamint, hogy a rekl\u00e1mok bizonyos fel\u00fcleteken burkoltan, szerkeszt\u0151i tartalomnak \u00e1lc\u00e1zva jelentek meg, \u00edgy nem der\u00fclt ki a v\u00e1s\u00e1rl\u00f3k sz\u00e1m\u00e1ra, hogy fizetett hirdet\u00e9sr\u0151l van sz\u00f3.\n\u00a0\u00a0\u00a0\u00a0A GVH t\u00e1j\u00e9koztat\u00e1sa szerint a versenyfel\u00fcgyeleti elj\u00e1r\u00e1s megind\u00edt\u00e1sa nem jelenti annak kimond\u00e1s\u00e1t, hogy a v\u00e1llalkoz\u00e1s a jogs\u00e9rt\u00e9st elk\u00f6vette. Az elj\u00e1r\u00e1s a t\u00e9nyek tiszt\u00e1z\u00e1s\u00e1ra \u00e9s ezen kereszt\u00fcl a felt\u00e9telezett jogs\u00e9rt\u00e9s bizony\u00edt\u00e1s\u00e1ra ir\u00e1nyul. Az elj\u00e1r\u00e1s lefolytat\u00e1s\u00e1ra biztos\u00edtott id\u0151tartam h\u00e1rom h\u00f3nap, amely indokolt esetben k\u00e9t alkalommal, egyenk\u00e9nt legfeljebb k\u00e9t h\u00f3nappal meghosszabb\u00edthat\u00f3 - k\u00f6z\u00f6lte a GVH.\n\nMTI 2021. m\u00e1rcius 26.\n\n"}]