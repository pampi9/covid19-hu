[{"date": "2021-03-17 12:01", "url": "https://koronavirus.gov.hu/cikkek/szijjarto-ujabb-szazezer-kinai-oltoanyag-erkezett", "h1": "Szijj\u00e1rt\u00f3: \u00fajabb sz\u00e1zezer k\u00ednai olt\u00f3anyag \u00e9rkezett", "body": "\n\u00dajabb sz\u00e1zezer k\u00ednai olt\u00f3anyag \u00e9rkezett szerd\u00e1n Pekingb\u0151l - jelentette be a k\u00fclgazdas\u00e1gi \u00e9s k\u00fcl\u00fcgyminiszter a k\u00f6z\u00f6ss\u00e9gi oldal\u00e1ra feltett vide\u00f3ban.\n\n\nSzijj\u00e1rt\u00f3 P\u00e9ter azt mondta, a k\u00ednai vakcina 43 nappal el\u0151bb \u00e9rkezett a szerz\u0151d\u00e9sben v\u00e1llalt hat\u00e1rid\u0151n\u00e9l, \u00edgy ennyivel hamarabb kezdhetik oltani vele az embereket. \"Negyvenh\u00e1rom napot nyer\u00fcnk, \u00e9leteket \u00e9s eg\u00e9szs\u00e9geket nyer\u00fcnk\" - emelte ki.\n\u00a0\u00a0\u00a0\u00a0Hozz\u00e1tette, hogy a korm\u00e1nyg\u00e9pnek, amely a vakcin\u00e1kat hozta, \"nem lesz nyugta\" a k\u00f6vetkez\u0151 napokban \u00e9s hetekben sem: hamarosan \u00fajra elindul keleti ir\u00e1nyba, hogy \u00fajabb t\u00f6bb sz\u00e1zezer olt\u00f3anyagot hozzon Magyarorsz\u00e1gra.\n\u00a0\u00a0\u00a0\u00a0A t\u00e1rcavezet\u0151 \u00fagy fogalmazott, g\u0151zer\u0151vel zajlik a v\u00e9dekez\u00e9s a vil\u00e1gj\u00e1rv\u00e1nnyal szemben. \"J\u00f3l l\u00e1that\u00f3, hogy a v\u00edrus nem enged\" - f\u0171zte hozz\u00e1.\n\u00a0\u00a0\u00a0\u00a0Szijj\u00e1rt\u00f3 P\u00e9ter azt mondta: napr\u00f3l napra \u00e9rkeznek h\u00edrek eur\u00f3pai orsz\u00e1gokb\u00f3l a v\u00edrus \u00fajabb t\u00e1mad\u00e1s\u00e1r\u00f3l.\n\u00a0\u00a0\u00a0\u00a0\"\u00c9ppen ez\u00e9rt rendk\u00edv\u00fcl fontos, hogy a vil\u00e1gj\u00e1rv\u00e1nnyal szembeni v\u00e9dekez\u00e9s felvegye a keszty\u0171t a t\u00e1mad\u00e1s sebess\u00e9g\u00e9hez k\u00e9pest. Ehhez olt\u00f3anyagra \u00e9s olt\u00e1sra van sz\u00fcks\u00e9g. Min\u00e9l el\u0151bb \u00e9rkeznek meg az olt\u00f3anyagok, ann\u00e1l el\u0151bb be tudj\u00e1k adni a magyar orvosok azokat a magyar embereknek, \u00e9s ez\u00e1ltal \u00fajabb magyar emberek v\u00e1lhatnak v\u00e9dett\u00e9\" - hangs\u00falyozta a k\u00fclgazdas\u00e1gi \u00e9s k\u00fcl\u00fcgyminiszter a vide\u00f3ban.\nMTI 2021. m\u00e1rcius 17.\n\n"}]