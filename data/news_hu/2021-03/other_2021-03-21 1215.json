[{"date": "2021-03-21 12:15", "url": "https://koronavirus.gov.hu/cikkek/galgoczi-meg-mindig-emelkedo-fazisban-van-harmadik-hullam", "h1": "Galg\u00f3czi: m\u00e9g mindig emelked\u0151 f\u00e1zisban van a harmadik hull\u00e1m", "body": "\nA koronav\u00edrus-j\u00e1rv\u00e1ny harmadik hull\u00e1ma m\u00e9g mindig emelked\u0151 f\u00e1zisban van - hangs\u00falyozta a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi f\u0151oszt\u00e1ly\u00e1nak vezet\u0151je vas\u00e1rnap a k\u00f6zm\u00e9di\u00e1nak.\n\n\nGalg\u00f3czi \u00c1gnes elmondta: a regisztr\u00e1lt \u00faj esetek \u00e9s az elhunytak sz\u00e1ma sem mutat cs\u00f6kken\u0151 tendenci\u00e1t.\n\u00a0\u00a0\u00a0\u00a0M\u00e1r t\u00f6bb v\u00edrusvari\u00e1ns is megjelent Magyarorsz\u00e1gon, ezek k\u00f6z\u00fcl legnagyobb sz\u00e1mban a brit mut\u00e1nst mutatt\u00e1k ki. Ez a vari\u00e1ns - mint kiemelte - sokkal gyorsabban terjed \u00e9s s\u00falyosabb fert\u0151z\u00e9st is tud okozni.\n\u00a0\u00a0\u00a0\u00a0Emiatt emelkedik a k\u00f3rh\u00e1zban kezeltek \u00e9s a l\u00e9legeztet\u0151g\u00e9pen l\u00e9v\u0151 betegek sz\u00e1ma is - tette hozz\u00e1.\n\u00a0\u00a0\u00a0\u00a0A korm\u00e1ny egy h\u00e9ttel meghosszabb\u00edtotta a v\u00e9dekez\u00e9si int\u00e9zked\u00e9seket - h\u00edvta a fel a figyelmet az NNK f\u0151oszt\u00e1lyvezet\u0151je, aki kiemelte: fontos a j\u00e1rv\u00e1ny\u00fcgyi szab\u00e1lyok betart\u00e1sa, a zs\u00fafolt helyek ker\u00fcl\u00e9se, a maszkvisel\u00e9s \u00e9s a higi\u00e9n\u00e9s rendszab\u00e1lyok betart\u00e1sa.\n\u00a0\u00a0\u00a0\u00a0Galg\u00f3czi \u00c1gnes elmondta: a v\u00e9d\u0151olt\u00e1si kamp\u00e1ny tart. M\u00e1r t\u00f6bb mint 1,5 milli\u00f3 embert beoltottak Magyarorsz\u00e1gon. Az olt\u00e1sra regisztr\u00e1ltak sz\u00e1ma is folyamatosan emelkedik, m\u00e1r a 3 milli\u00f3t is meghaladja.\n\u00a0\u00a0\u00a0\u00a0Ez is azt igazolja, hogy az emberek b\u00edznak a v\u00e9d\u0151olt\u00e1sokban - \u00e9rt\u00e9kelt a f\u0151oszt\u00e1lyvezet\u0151, aki egy\u00fattal azt k\u00e9rte, mindenki a hivatalos, szakmai oldalakon t\u00e1j\u00e9koz\u00f3djon a v\u00e9d\u0151olt\u00e1sokr\u00f3l.\n\u00a0\u00a0\u00a0\u00a0Kit\u00e9rt arra is, hogy az \u00faj technol\u00f3gi\u00e1k, \u00faj gy\u00f3gyszerek, \u00faj v\u00e9d\u0151olt\u00e1sok kapcs\u00e1n mindig sokkal szorosabb a fel\u00fcgyelet, mind a gy\u00e1rt\u00f3, mind a hat\u00f3s\u00e1gok r\u00e9sz\u00e9r\u0151l. Az olt\u00e1sokat v\u00e9gz\u0151kt\u0151l elv\u00e1rj\u00e1k, hogy az olt\u00e1si reakci\u00f3kat jelents\u00e9k.\n\u00a0\u00a0\u00a0\u00a0Az AstraZeneca-vakcin\u00e1val kapcsolatos jelz\u00e9seket is kivizsg\u00e1lt\u00e1k, az Eur\u00f3pai Gy\u00f3gyszer\u00fcgyn\u00f6ks\u00e9g (EMA) pedig azt k\u00f6z\u00f6lte: az AstraZeneca olt\u00f3anyaga biztons\u00e1gos.\n\u00a0\u00a0\u00a0\u00a0Ezt k\u00f6vet\u0151en azok az orsz\u00e1gok, ahol kor\u00e1bban felf\u00fcggesztett\u00e9k, m\u00e1r folytatj\u00e1k az AstraZeneca-vakcina haszn\u00e1lat\u00e1t - mondta Galg\u00f3czi \u00c1gnes.\nMTI 2021. m\u00e1rcius 21.\n\n"}]