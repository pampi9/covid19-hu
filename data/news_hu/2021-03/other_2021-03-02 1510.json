[{"date": "2021-03-02 15:10", "url": "https://koronavirus.gov.hu/cikkek/gyorgy-istvan-versenyt-futunk-az-idovel-tovabb-gyorsitunk-az-oltason", "h1": "Gy\u00f6rgy Istv\u00e1n: \"versenyt futunk az id\u0151vel, tov\u00e1bb gyors\u00edtunk az olt\u00e1son\"", "body": "\n\"Versenyt futunk az id\u0151vel, tov\u00e1bb gyors\u00edtunk az olt\u00e1son\" - mondta a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra, az olt\u00e1si munkacsoport vezet\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n.\n\n\nGy\u00f6rgy Istv\u00e1n szavai szerint Magyarorsz\u00e1g m\u00e1r a harmadik helyen \u00e1ll az eur\u00f3pai uni\u00f3s olt\u00e1si ranglist\u00e1n azzal, hogy az els\u0151 olt\u00e1st t\u00f6bb mint 721 ezren, a m\u00e1sodikat 252 847-en kapt\u00e1k meg.\n\u00a0\u00a0\u00a0\u00a0Emellett ugyanakkor a j\u00e1rv\u00e1ny \"harmadik hull\u00e1m\u00e1nak meredeken felsz\u00e1ll\u00f3 \u00e1g\u00e1ban vagyunk\", rohamosan n\u0151 az akt\u00edv fert\u0151z\u00f6ttek \u00e9s a k\u00f3rh\u00e1zban \u00e1polt betegek sz\u00e1ma, sem az els\u0151, sem a m\u00e1sodik hull\u00e1m nem produk\u00e1lt ilyen rohamosan n\u00f6vekv\u0151 sz\u00e1mokat - fogalmazott.\n\u00a0\u00a0\u00a0\u00a0Az \u00e1llamtitk\u00e1r r\u00e1mutatott, ez\u00e9rt is d\u00f6nt\u00f6tt az olt\u00e1si munkacsoport az olt\u00e1si strat\u00e9gia m\u00e1rcius 1-jei m\u00f3dos\u00edt\u00e1s\u00e1r\u00f3l. A c\u00e9l, hogy h\u00fasv\u00e9t t\u00e1j\u00e1ra - a h\u00fasv\u00e9ti \u00fcnnepnapokat figyelembe v\u00e9ve \u00e1prilis 11-ik\u00e9re - lehet\u0151leg minden regisztr\u00e1lt megkapja az els\u0151 olt\u00e1st, a lakoss\u00e1g min\u00e9l sz\u00e9lesebb r\u00e9tege szerezzen v\u00e9detts\u00e9get.\n\u00a0\u00a0\u00a0\u00a0J\u00e1rv\u00e1ny\u00fcgyi szakemberek \u00e1ll\u00e1spontja szerint m\u00e1r az els\u0151 olt\u00e1s is jelent\u0151sen n\u00f6veli a v\u00e9detts\u00e9get, cs\u00f6kkenti a betegs\u00e9g s\u00falyos lefoly\u00e1s\u00e1nak, vagy a hal\u00e1lnak a kock\u00e1zat\u00e1t - k\u00f6z\u00f6lte.\n\u00a0\u00a0\u00a0\u00a0Azt mondta, a leghat\u00e9konyabb az lenne, ha egyszerre mindenkit be lehetne oltani, aki k\u00e9rte, de erre nincs lehet\u0151s\u00e9g, mert a vakcinasz\u00e1ll\u00edtm\u00e1nyok \"lassan \u00e9s cs\u00f6p\u00f6gtetve \u00e9rkezek\", kev\u00e9s j\u00f6n a nyugati olt\u00f3anyagokb\u00f3l. Megjegyezte, a korm\u00e1ny ez\u00e9rt is t\u00e1rgyalt az orosz \u00e9s a k\u00ednai vakcina beszerz\u00e9s\u00e9r\u0151l.\nA be\u00e9rkezett \u00e9s be\u00e9rkez\u0151 vakcin\u00e1kkal kell gazd\u00e1lkodni, a rendelkez\u00e9sre \u00e1ll\u00f3 olt\u00f3anyagokkal gyorsan \u00e9s t\u00f6bbet kell oltanunk - fogalmazott, hangs\u00falyozva: a korm\u00e1ny ezut\u00e1n is biztos\u00edt minden forr\u00e1st ahhoz, hogy elegend\u0151 vakcina \u00e1lljon rendelkez\u00e9sre.\nGy\u00f6rgy Istv\u00e1n hangoztatta, mivel minden vakcina biztons\u00e1gos, a gyorsan rendelkez\u00e9sre \u00e1ll\u00f3 olt\u00f3anyag az, amely \u00e9letet menthet.\n\u00a0\u00a0\u00a0\u00a0Az \u00e1llamtitk\u00e1r eml\u00e9keztetett r\u00e1, hogy \"eltolt\u00e1k\" a Pfizer- \u00e9s az AstraZeneca-vakcina m\u00e1sodik olt\u00e1s\u00e1t. El\u0151bbin\u00e9l a 21 nap helyett 35 nap, ut\u00f3bbin\u00e1l 4 h\u00e9t helyett 12 h\u00e9t k\u00fcl\u00f6nbs\u00e9ggel adj\u00e1k be a m\u00e1sodik adagot, felgyors\u00edtva az els\u0151 olt\u00e1sok bead\u00e1si \u00fctem\u00e9t.\n\u00a0\u00a0\u00a0\u00a0Sz\u00f3lt arr\u00f3l, hogy m\u00e1r a k\u00f6vetkez\u0151 egy h\u00e9t olt\u00e1si terv\u00e9t is e szerint tervezt\u00e9k: a kedden \u00e9rkezett Pfizer-sz\u00e1ll\u00edtm\u00e1ny minden adagj\u00e1t felhaszn\u00e1lj\u00e1k \u00e9s a kor\u00e1bban \u00e9rkezett k\u00ednai sz\u00e1ll\u00edtm\u00e1ny m\u00e1sodik adagj\u00e1t is a h\u00e1ziorvosok rendelkez\u00e9sre bocs\u00e1tj\u00e1k.\nGy\u00f6rgy Istv\u00e1n jelezte, 529 ezer koronav\u00edrus elleni v\u00e9d\u0151olt\u00e1st adnak be a k\u00f6vetkez\u0151, szerd\u00e1t\u00f3l szerd\u00e1ig tart\u00f3 olt\u00e1si h\u00e9ten, ennyi id\u0151 alatt ekkora mennyis\u00e9gre m\u00e9g nem volt p\u00e9lda Magyarorsz\u00e1gon.\n\u00a0\u00a0\u00a0\u00a0Ismertet\u00e9se szerint folytat\u00f3dik a regisztr\u00e1lt id\u0151sek olt\u00e1sa. A h\u00e1ziorvosok a h\u00e9t k\u00f6zep\u00e9n \u00fajabb 250 ezer adag k\u00ednai vakcin\u00e1t kapnak, amellyel praxisonk\u00e9nt \u00e1tlagosan 45-50 embert tudnak beoltani. Emellett 30 800 Moderna-vakcin\u00e1t is eljuttatnak a h\u00e1ziorvosokhoz, tov\u00e1bbi 10 ezer Moderna-adag azokba az id\u0151sotthonokba ker\u00fcl, ahova azt koronav\u00edrus-fert\u0151z\u00e9s, vagy m\u00e1s ok miatt nem tudt\u00e1k bevinni.\n\n\u00a0\u00a0\u00a0\u00a0Ebb\u0151l a 10 ezer adagb\u00f3l t\u00f6rt\u00e9nik a id\u0151sotthonokb\u00f3l a most els\u0151 k\u00f6r\u00f6s olt\u00e1sra jelentkez\u0151k \u00e9s a m\u00e9g kimaradt eg\u00e9szs\u00e9g\u00fcgyi dolgoz\u00f3k olt\u00e1sa is, tov\u00e1bbi 10 800 Moderna-vakcin\u00e1t m\u00e1sodik k\u00f6r\u00f6s olt\u00e1sra sz\u00e1nnak szoci\u00e1lis int\u00e9zm\u00e9nyekbe - f\u0171zte hozz\u00e1.\n\u00a0\u00a0\u00a0\u00a0Gy\u00f6rgy Istv\u00e1n k\u00f6z\u00f6lte, hogy a kedden \u00e9rkezett teljes, 114 600 adagot tartalmaz\u00f3 Pfizer-sz\u00e1ll\u00edtm\u00e1nyt a k\u00f3rh\u00e1zi olt\u00f3pontokra viszik, ahova a h\u00e1ziorvosok a praxisukhoz tartoz\u00f3 regisztr\u00e1lt id\u0151seket k\u00fcldik.\n\u00a0\u00a0\u00a0\u00a0Az \u00e1llamtitk\u00e1r kit\u00e9rt r\u00e1, hogy folytat\u00f3dik a 60 \u00e9v alatti kr\u00f3nikus betegek olt\u00e1sa is. Ehhez az AstraZeneca-vakcin\u00e1t haszn\u00e1lj\u00e1k, amelyb\u0151l a m\u00falt cs\u00fct\u00f6rt\u00f6k\u00f6n \u00e9rkezett 74 ezer adagot m\u00e1r nem a h\u00e1ziorvosokhoz, hanem a k\u00f3rh\u00e1zi olt\u00f3pontokra viszik \u00e9s m\u00e1rcius 6-\u00e1n \u00e9s m\u00e1rcius 7-\u00e9n egy nagyobb olt\u00e1si akci\u00f3 keret\u00e9ben haszn\u00e1lj\u00e1k fel.\n\u00a0\u00a0\u00a0\u00a0A 60 \u00e9v alatti kr\u00f3nikus betegek k\u00f6z\u00fcl 74 ezren sms-\u00e9rtes\u00edt\u00e9st kapnak a h\u00e9t m\u00e1sodik fel\u00e9ben arr\u00f3l, hogy mikor \u00e9s melyik, a lak\u00f3hely\u00fck k\u00f6zel\u00e9ben l\u00e9v\u0151 k\u00f3rh\u00e1zi olt\u00f3ponton v\u00e1rj\u00e1k olt\u00e1sra - mondta. Hozz\u00e1tette: az olt\u00e1si akci\u00f3 szinte mind a 102 k\u00f3rh\u00e1z t\u00f6bb sz\u00e1z olt\u00f3pontj\u00e1ra kiterjed.\n\"K\u00e9rem azokat, akik kapnak sms-t, jelenjenek meg a megadott olt\u00f3ponton \u00e9s id\u0151pontban\" - fogalmazott. \u00dagy v\u00e9lte: mindenkinek joga van kiv\u00e1rni \u00e9s egy m\u00e1sik vakcin\u00e1t prefer\u00e1lni, de \"a legjobb vakcina az, ami m\u00e1r a v\u00e1llunkban van\".\n\u00a0\u00a0\u00a0\u00a0Hangs\u00falyozta, hogy nem t\u00f6rlik a regisztr\u00e1ci\u00f3s list\u00e1r\u00f3l azokat, akik nem jelennek meg az olt\u00f3ponton, de h\u00f3napok is eltelhetnek addig, am\u00edg megkaphatj\u00e1k a \"kedv\u00fckre val\u00f3\" olt\u00f3anyagot.\nGy\u00f6rgy Istv\u00e1n sz\u00f3lt arr\u00f3l is, hogy folytat\u00f3dnak a m\u00e1sodik k\u00f6r\u00f6s olt\u00e1sok, ez a h\u00e9ten 49 180 embert \u00e9rint.\n\u00a0\u00a0\u00a0\u00a0Az \u00e1llamtitk\u00e1r v\u00e9g\u00fcl k\u00f6sz\u00f6netet mondott az eg\u00e9szs\u00e9g\u00fcgyi dolgoz\u00f3nak, a korm\u00e1nyhivataloknak, \u00f6nkorm\u00e1nyzatoknak az olt\u00e1sok bead\u00e1s\u00e1\u00e9rt, szervez\u00e9s\u00e9\u00e9rt, adminisztr\u00e1ci\u00f3s feladatok elv\u00e9gz\u00e9s\u00e9\u00e9rt.\n\nMTI 2021. m\u00e1rcius 2.\n\n"}]