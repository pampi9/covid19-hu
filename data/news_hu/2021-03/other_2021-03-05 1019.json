[{"date": "2021-03-05 10:19", "url": "https://koronavirus.gov.hu/cikkek/izer-norbert-az-allam-mindenkinek-ingyenesen-biztositja-az-oltast", "h1": "Izer Norbert: az \u00e1llam mindenkinek ingyenesen biztos\u00edtja az olt\u00e1st", "body": "\nA taj-sz\u00e1m esetleges \u00e9rv\u00e9nytelen\u00edt\u00e9se nem j\u00e1tszik szerepet abban, hogy az \u00e9rintett kaphat-e koronav\u00edrus elleni v\u00e9d\u0151olt\u00e1st, azt ugyanis az \u00e1llam ett\u0151l f\u00fcggetlen\u00fcl ingyenesen garant\u00e1lja - nyilatkozta Izer Norbert, a P\u00e9nz\u00fcgyminiszt\u00e9rium ad\u00f3\u00fcgyek\u00e9rt felel\u0151s \u00e1llamtitk\u00e1ra a Magyar H\u00edrlapnak.\n\n\u00a0\nA lap p\u00e9nteki sz\u00e1m\u00e1ban megjelent cikkben Izer Norbert elmondta, a Nemzeti Ad\u00f3- \u00e9s V\u00e1mhivatal (NAV) adatai szerint 2021. febru\u00e1r 26-\u00e1n m\u00e9g csaknem hetvenn\u00e9gyezer ad\u00f3z\u00f3 tartoz\u00e1sa haladta meg az eg\u00e9szs\u00e9g\u00fcgyi szolg\u00e1ltat\u00e1si j\u00e1rul\u00e9k hathavi m\u00e9rt\u00e9k\u00e9t.\n\u00a0\u00a0\u00a0\u00a0A t\u00e9nylegesen \u00e9rintettek sz\u00e1ma azonban enn\u00e9l j\u00f3val kevesebb, a tartoz\u00f3k csaknem fele ugyanis hosszabb ideje k\u00fclf\u00f6ld\u00f6n \u00e9l, csak ezt eddig - annak ellen\u00e9re, hogy kellett volna - nem jelentett\u00e9k be az eg\u00e9szs\u00e9gbiztos\u00edt\u00e1si szervnek. Eset\u00fckben egy\u00e9bk\u00e9nt ut\u00f3lag van lehet\u0151s\u00e9g a j\u00e1rul\u00e9ktartoz\u00e1s t\u00f6rl\u00e9s\u00e9re - tette hozz\u00e1.\n\u00a0\u00a0\u00a0\u00a0Izer Norbert k\u00f6z\u00f6lte, a NAV m\u00e1rcius 10-\u00e9n adja \u00e1t a t\u00f6bb mint hathavi \u00f6sszeggel tartoz\u00f3k adatait a Nemzeti Eg\u00e9szs\u00e9gbiztos\u00edt\u00e1si Alapkezel\u0151nek (NEAK). Aki nem tudja megfizetni a tartoz\u00e1s\u00e1t, csak k\u00e9rjen fizet\u00e9sk\u00f6nny\u00edt\u00e9st, a NAV rendk\u00edv\u00fcl m\u00e9lt\u00e1nyosan j\u00e1r el j\u00e1rul\u00e9k\u00fcgyekben. M\u00e1rcius 10-ig teh\u00e1t m\u00e9g rendezhet\u0151 a tartoz\u00e1s, \u00e9s ebben partner az ad\u00f3hivatal is: minden seg\u00edts\u00e9get megad az \u00e9rintetteknek, akik ak\u00e1r telefonon is jelentkezhetnek - mondta.\n\u00a0\u00a0\u00a0\u00a0A NEAK m\u00e1rcius 10-\u00e9n megkapja a hathavi j\u00e1rul\u00e9ktartoz\u00e1st felhalmoz\u00f3k adatait, azt m\u00e9g \u00f6sszeveti saj\u00e1t nyilv\u00e1ntart\u00e1s\u00e1val is, \u00e9s csak e d\u00e1tumot k\u00f6vet\u0151en \u00e9rv\u00e9nytelen\u00edti az \u00e9rintettek taj-sz\u00e1m\u00e1t, ami azzal j\u00e1r, hogy az \u00e1llami eg\u00e9szs\u00e9g\u00fcgyi szolg\u00e1ltat\u00e1s ingyenesen m\u00e1r nem vehet\u0151 ig\u00e9nybe addig, am\u00edg az elmarad\u00e1s meghaladja a hathavi \u00f6sszeget, azaz a 48 ezer forintot - olvashat\u00f3 a lapban.\n\u00a0\u00a0\u00a0\u00a0Izer Norbert megjegyezte, t\u00f6rv\u00e9ny garant\u00e1lja az ingyenes \u00e1llami eg\u00e9szs\u00e9g\u00fcgyi ell\u00e1t\u00e1st, t\u00f6bbek k\u00f6z\u00f6tt a nyugd\u00edjasoknak, a di\u00e1koknak, a hajl\u00e9ktalanoknak, a munkan\u00e9lk\u00fclieknek, a szoci\u00e1lis ell\u00e1t\u00e1sra jogosultaknak \u00e9s a kismam\u00e1knak.\n\nMTI 2021. m\u00e1rcius 5.\n\n"}]