[{"date": "2021-03-06 09:50", "url": "https://koronavirus.gov.hu/cikkek/ovsz-gyogyultak-kozul-egyre-kevesebben-jelentkeznek-plazmadonornak", "h1": "OVSZ: a gy\u00f3gyultak k\u00f6z\u00fcl egyre kevesebben jelentkeznek plazmadonornak", "body": "\nA harmadik hull\u00e1mban egyre t\u00f6bb a koronav\u00edrus fert\u0151z\u00f6tt, a gy\u00f3gyultak k\u00f6z\u00fcl azonban egyre kevesebben iratkoznak fel plazmaad\u00e1sra, ez\u00e9rt az Orsz\u00e1gos V\u00e9rell\u00e1t\u00f3 Szolg\u00e1lat (OVSZ) mindenkit, aki legal\u00e1bb h\u00e1rom hete meggy\u00f3gyult arra k\u00e9r, hogy jelentkezzen plazmadonornak - mondta a szolg\u00e1lat szakmai f\u0151igazgat\u00f3-helyettese az M1 aktu\u00e1lis csatorn\u00e1n.\n\n\nNagy S\u00e1ndor hozz\u00e1tette: a v\u00e9rad\u00f3k sz\u00e1m\u00e1nak n\u00f6vel\u00e9se is fontos a k\u00f6vetkez\u0151 id\u0151szakban, aki v\u00e9d\u0151olt\u00e1st kapott, ak\u00e1r m\u00e1r m\u00e1snap, \u00e9s a betegs\u00e9gen \u00e1tesettek, h\u00e1rom h\u00e9ttel a gy\u00f3gyul\u00e1s ut\u00e1n jelentkezhetnek.\nMint mondta, a v\u00e9rad\u00e1soknak nincs eg\u00e9szs\u00e9g\u00fcgyi kock\u00e1zata, a j\u00e1rv\u00e1ny\u00fcgyi el\u0151\u00edr\u00e1sok betart\u00e1s\u00e1ra minden alkalommal figyelnek.\nA j\u00e1rv\u00e1ny alatt eddig folyamatosan siker\u00fclt el\u00e9g v\u00e9rad\u00f3t toborozni, de a h\u00e9tf\u0151t\u0151l hat\u00e1lyba l\u00e9p\u0151 korl\u00e1toz\u00e1sok felvetnek k\u00e9rd\u00e9seket, ennek ellen\u00e9re az OVSZ b\u00edzik abban, hogy a v\u00e9rad\u00f3k sz\u00e1m\u00e1ban nem lesz cs\u00f6kken\u00e9s - fogalmazott.\nElmondta: tavaly a mostanihoz hasonl\u00f3, szigor\u00edtott korl\u00e1toz\u00e1sok alatt azt tapasztalt\u00e1k, hogy ahol nem maradt el a v\u00e9rad\u00e1s, ott az \u00e1tlagn\u00e1l t\u00f6bben jelentkeztek.\nA fels\u0151oktat\u00e1si int\u00e9zm\u00e9nyekben m\u00e1r az elm\u00falt id\u0151ben sem tudott v\u00e9rad\u00e1sokat szervezni az OVSZ, \u00e9s a mostani korl\u00e1toz\u00e1s miatt azok a munkahelyek is kiesnek, amelyek otthoni munkav\u00e9gz\u00e9sre t\u00e9rnek \u00e1t h\u00e9tf\u0151t\u0151l, \u00edgy az OVSZ legink\u00e1bb int\u00e9zeti v\u00e9rad\u00e1sokat szervez a k\u00f6vetkez\u0151 id\u0151szakban - tudatta a f\u0151igazgat\u00f3-helyettes.\nAz OVSZ b\u00edzik abban, hogy a mostani nagyon szigor\u00fa korl\u00e1toz\u00e1s r\u00f6vid lesz, tal\u00e1n nem is t\u00f6bb mint k\u00e9t h\u00e9t, \u00e9s ezt mindenk\u00e9ppen \u00e1t tudj\u00e1k v\u00e9szelni v\u00e9rk\u00e9szletek szempontj\u00e1b\u00f3l - mondta Nagy S\u00e1ndor.\n\nMTI\n\n"}]