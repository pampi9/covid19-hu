[{"date": "2021-03-08 21:00", "url": "https://koronavirus.gov.hu/cikkek/domotor-3-milliohoz-kozelit-az-oltasra-jelentkezok-szama", "h1": "D\u00f6m\u00f6t\u00f6r: 3 milli\u00f3hoz k\u00f6zel\u00edt az olt\u00e1sra jelentkez\u0151k sz\u00e1ma", "body": "\nFolyamatosan n\u0151 az olt\u00e1sra jelentkez\u0151k sz\u00e1ma, k\u00f6zel\u00edt a h\u00e1rommilli\u00f3hoz - k\u00f6z\u00f6lte a Minisztereln\u00f6ki Kabinetiroda parlamenti \u00e1llamtitk\u00e1ra h\u00e9tf\u0151n az M1 aktu\u00e1lis csatorn\u00e1n.\n\n\u00a0 \u00a0D\u00f6m\u00f6t\u00f6r Csaba kijelentette: ha siker\u00fcl el\u00e9rni, hogy a 60 \u00e9v felettiek \u00e9s a 60 \u00e9v alatti kr\u00f3nikus betegek v\u00e9dettek legyenek, az komoly l\u00e9p\u00e9s lenne afel\u00e9, hogy \"magunk m\u00f6g\u00f6tt hagyjuk ezt a neh\u00e9z id\u0151szakot\".\n\u00a0\u00a0\u00a0\u00a0Elmondta, t\u00f6bb sz\u00e1zezerrel kevesebben kapt\u00e1k volna meg eddig a koronav\u00edrus elleni olt\u00e1st Magyarorsz\u00e1gon, ha csak a nyugati vakcin\u00e1kat haszn\u00e1lt\u00e1k volna. Kifejtette, eredm\u00e9nyes volt az a hozz\u00e1\u00e1ll\u00e1s, hogy a korm\u00e1ny \"nem hagyatkozott az akadozva \u00e9rkez\u0151 br\u00fcsszeli beszerz\u00e9sekre\", hanem t\u00f6bbf\u00e9le forr\u00e1sb\u00f3l igyekezett beszerezni vakcin\u00e1kat. Ennek k\u00f6sz\u00f6nhet\u0151en Magyarorsz\u00e1gon, a nyugati vakcin\u00e1kon t\u00fal, a k\u00ednai Sinopharm- \u00e9s az orosz vakcin\u00e1t is alkalmazz\u00e1k - mondta, kiemelve: ez\u00e1ltal \"m\u00e1jusra m\u00e1r 3,5 milli\u00f3val t\u00f6bb olt\u00e1st kaphatnak a magyarok\", mint egy m\u00e1sik, hasonl\u00f3 lakoss\u00e1g\u00fa orsz\u00e1gban.\n\u00a0\u00a0\u00a0\u00a0Az \u00e1llamtitk\u00e1r hangs\u00falyozta, hogy Magyarorsz\u00e1gon m\u00e1r t\u00f6bb mint egymilli\u00f3an megkapt\u00e1k a v\u00e9d\u0151olt\u00e1st, \u00e9s \u00edgy meghaladta a t\u00edz sz\u00e1zal\u00e9kot a beoltotts\u00e1gi ar\u00e1ny, az uni\u00f3s \u00e1tlag ezzel szemben csak hat sz\u00e1zal\u00e9k.\n\u00a0\u00a0\u00a0\u00a0Azzal kapcsolatban, hogy az Eur\u00f3pai Gy\u00f3gyszer\u00fcgyn\u00f6ks\u00e9g egyik vezet\u0151je azt k\u00e9rte, am\u00edg \u0151k nem enged\u00e9lyezik, a nemzet\u00e1llamok se enged\u00e9lyezz\u00e9k az orosz olt\u00f3anyagot, azt mondta: Magyarorsz\u00e1gon elismert szakemberek vannak, \u00e9s megvan a kell\u0151 szaktud\u00e1s ahhoz, hogy m\u00e9rlegelj\u00e9k, melyik hat\u00f3anyag biztons\u00e1gos \u00e9s hat\u00e9kony. Emellett a Magyarorsz\u00e1gon haszn\u00e1lt vakcin\u00e1kat sok m\u00e1sik orsz\u00e1gban is haszn\u00e1lj\u00e1k - tette hozz\u00e1 D\u00f6m\u00f6t\u00f6r Csaba.\nMTI\n\n"}]