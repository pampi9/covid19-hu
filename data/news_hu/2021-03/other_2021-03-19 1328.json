[{"date": "2021-03-19 13:28", "url": "https://koronavirus.gov.hu/cikkek/operativ-torzs-rendorseg-tovabbra-fellep-korlatozasok-megszegoivel-szemben", "h1": "Operat\u00edv t\u00f6rzs: a rend\u0151rs\u00e9g tov\u00e1bbra is fell\u00e9p a korl\u00e1toz\u00e1sok megszeg\u0151ivel szemben", "body": "\nA rend\u0151rs\u00e9g tov\u00e1bbra is \u00e9rv\u00e9nyt szerez a hat\u00e1lyos jogszab\u00e1lyoknak, vagyis fell\u00e9p a korl\u00e1toz\u00e1sok megszeg\u0151ivel, a gy\u0171l\u00e9sek szervez\u0151ivel \u00e9s r\u00e9sztvev\u0151ivel szemben - jelentette ki az Orsz\u00e1gos Rend\u0151r-f\u0151kapit\u00e1nys\u00e1g (ORFK) sz\u00f3viv\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s\u00a0operat\u00edv\u00a0t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\n\nG\u00e1l Krist\u00f3f eml\u00e9keztetett, m\u00e1rcius 22-t\u0151l a korm\u00e1ny a j\u00e1rv\u00e1ny\u00fcgyi helyzet miatt \u00fajabb egy h\u00e9tre meghosszabb\u00edtja a hat\u00e1lyban l\u00e9v\u0151 int\u00e9zked\u00e9seket, Ennek \u00e9rtelm\u00e9ben - tette hozz\u00e1 - rendezv\u00e9nyt, gy\u0171l\u00e9st szervezni \u00e9s tartani, illetve annak helysz\u00edn\u00e9n tart\u00f3zkodni tov\u00e1bbra is tilos.\n\u00a0\u00a0\u00a0\u00a0A rend\u0151rs\u00e9g inform\u00e1ci\u00f3i szerint a k\u00f6zelg\u0151 h\u00e9tv\u00e9g\u00e9n mag\u00e1nszem\u00e9lyek ism\u00e9t gy\u0171l\u00e9sre h\u00edvj\u00e1k az embereket, nemcsak a f\u0151v\u00e1ros ter\u00fclet\u00e9n, hanem orsz\u00e1gszerte - mondta a sz\u00f3viv\u0151. Ezzel kapcsolatban felh\u00edvta a figyelmet arra, hogy a j\u00e1rv\u00e1nyhelyzetben a csoportosul\u00e1ssal a r\u00e9sztvev\u0151k vesz\u00e9lynek teszik ki a saj\u00e1t eg\u00e9szs\u00e9g\u00fcket \u00e9s m\u00e1sok\u00e9t is.\n\u00a0\u00a0\u00a0\u00a0A rend\u0151rs\u00e9g ez\u00e9rt mindenkit arra k\u00e9r, hogy valamennyi\u00fcnk eg\u00e9szs\u00e9g\u00e9nek v\u00e9delm\u00e9\u00e9rt a rendelkez\u00e9seket mindenki tartsa be - tette hozz\u00e1.\nG\u00e1l Krist\u00f3f eml\u00e9keztetett, h\u00e9tf\u0151t\u0151l tov\u00e1bbra is k\u00f6telez\u0151 t\u00f6bbi k\u00f6z\u00f6tt a maszkvisel\u00e9s lakott ter\u00fcleten bel\u00fcl valamennyi utc\u00e1n \u00e9s k\u00f6zter\u00fcleten, \u00e9rv\u00e9nyben marad az esti kij\u00e1r\u00e1si korl\u00e1toz\u00e1s, valamint tov\u00e1bbi egy h\u00e9tig a most z\u00e1rva tart\u00f3 \u00fczletek sem nyithatnak ki.\n\u00a0\u00a0\u00a0\u00a0\"A j\u00e1rv\u00e1ny harmadik hull\u00e1m\u00e1nak felsz\u00e1ll\u00f3 \u00e1g\u00e1ban vagyunk, a rend\u0151rs\u00e9g tov\u00e1bbra is k\u00f6vetkezetesen \u00e9rv\u00e9nyt szerez \u00e9s a k\u00e9s\u0151bbiekben is \u00e9rv\u00e9nyt fog szerezni a hat\u00e1lyos jogszab\u00e1lyoknak\" - jelentette ki.\nT\u00e1j\u00e9koztat\u00e1sa szerint a rend\u0151r\u00f6k cs\u00fct\u00f6rt\u00f6k\u00f6n 559 emberrel szemben int\u00e9zkedtek a maszkvisel\u00e9si k\u00f6telezetts\u00e9g elmulaszt\u00e1sa miatt. K\u00f6zter\u00fcleten 546-an, egy\u00e9b, a rendeletben szerepl\u0151 z\u00e1rt helyen n\u00e9gyen, t\u00f6megk\u00f6zleked\u00e9si eszk\u00f6z\u00f6n pedig kilencen nem viseltek maszkot.\n\u00a0\u00a0\u00a0\u00a0A kij\u00e1r\u00e1si tilalom megszeg\u00e9se miatt 379 esetben kellett elj\u00e1rni. Az ORFK sz\u00f3viv\u0151je elmondta, egy Somogy megyei pressz\u00f3t a rend\u0151r\u00f6k nyitva tal\u00e1ltak, az \u00fczletben n\u00e9gy vend\u00e9get szolg\u00e1lt ki a pultos. A helysz\u00ednen tart\u00f3zkod\u00f3kat feljelentett\u00e9k, az \u00fczlethelyis\u00e9get pedig hat h\u00f3napra bez\u00e1ratt\u00e1k.\n\u00a0\u00a0\u00a0\u00a0A magyarorsz\u00e1gi tranzitforgalomban cs\u00fct\u00f6rt\u00f6k\u00f6n 113 ember ellen int\u00e9zkedtek, mert az utaz\u00f3k nem tartott\u00e1k be a r\u00e1juk vonatkoz\u00f3 korl\u00e1toz\u00f3 int\u00e9zked\u00e9seket - ismertette a sz\u00f3viv\u0151.\nAz elm\u00falt napon orsz\u00e1gszerte 8327 hat\u00f3s\u00e1gi h\u00e1zi karant\u00e9nt rendeltek el, \u00edgy jelenleg 50 701 ember j\u00e1rv\u00e1ny\u00fcgyi megfigyel\u00e9se, illetve elk\u00fcl\u00f6n\u00edt\u00e9se van hat\u00e1lyban. Az \u00e9rintettek k\u00f6z\u00fcl 4689-en haszn\u00e1lj\u00e1k az online ellen\u0151rz\u00e9sre fejlesztett mobilalkalmaz\u00e1st - mondta G\u00e1l Krist\u00f3f.\n\nMTI 2021. m\u00e1rcius 19.\n\n"}]