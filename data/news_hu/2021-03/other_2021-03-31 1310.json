[{"date": "2021-03-31 13:10", "url": "https://koronavirus.gov.hu/cikkek/haziorvosok-oltasi-tevekenyseget-segito-szakmai-ajanlast-keszitettek-haziorvosok-szakmai", "h1": " A h\u00e1ziorvosok olt\u00e1si tev\u00e9kenys\u00e9g\u00e9t seg\u00edt\u0151 szakmai aj\u00e1nl\u00e1st k\u00e9sz\u00edtettek a h\u00e1ziorvosok szakmai vezet\u0151i", "body": "\nA h\u00e1ziorvosok olt\u00e1si tev\u00e9kenys\u00e9g\u00e9t seg\u00edt\u0151 szakmai aj\u00e1nl\u00e1st k\u00e9sz\u00edtettek a h\u00e1ziorvosok szakmai vezet\u0151i.\u00a0 A szakmai aj\u00e1nl\u00e1s abban seg\u00edti a h\u00e1ziorvosokat, hogy milyen k\u00fcl\u00f6n\u00f6sen kiemelt kock\u00e1zatnak sz\u00e1m\u00edt\u00f3 kr\u00f3nikus betegs\u00e9ggel rendelkez\u0151 oltand\u00f3kat r\u00e9szes\u00edtsenek el\u0151nyben az olt\u00e1si program v\u00e9grehajt\u00e1sa sor\u00e1n. A szakmai aj\u00e1nl\u00e1s megalkot\u00e1s\u00e1n\u00e1l a j\u00e1rv\u00e1ny eddigi tapasztalatait, a v\u00edrusfert\u0151z\u00e9s s\u00falyos lefoly\u00e1s\u00e1val szenved\u0151 betegek \u00e9s az eddig koronav\u00edrus-fert\u0151z\u00e9ssel elhunytak alapbetegs\u00e9geit, valamint a nemzetk\u00f6zi irodalmi adatokat tartott\u00e1k szem el\u0151tt. A szakmai aj\u00e1nl\u00e1s n\u00e9gy preferencia szintet jel\u00f6l meg az olt\u00e1s sorrendj\u00e9nek szempontj\u00e1b\u00f3l. Az aj\u00e1nl\u00e1s nem k\u00f6telez\u0151 \u00e9rv\u00e9ny\u0171, ink\u00e1bb egy szakmai ir\u00e1nymutat\u00e1s a h\u00e1ziorvosoknak, meghagyva er\u0151s orvosi szabads\u00e1gukat abban, hogy \u0151k \u2013 ismerve az olt\u00e1sra regisztr\u00e1lt p\u00e1cienseik \u00e1llapot\u00e1t \u00e9s k\u00f3rel\u0151zm\u00e9ny\u00e9t\u00a0 - kiknek az olt\u00e1s\u00e1t tartj\u00e1k s\u00fcrget\u0151bbnek. Fontos hangs\u00falyozni, az olt\u00e1si rend v\u00e1ltozatlan, \u00e9s abban tov\u00e1bbra is a regisztr\u00e1lt id\u0151sek olt\u00e1sa az els\u0151. Ennek k\u00f6sz\u00f6nhet\u0151en az eddig regisztr\u00e1lt 65 \u00e9v felettiek t\u00f6bb mint h\u00e1romnegyede m\u00e1r meg is kapta az olt\u00e1st.\n\n\nUgyanakkor mind az id\u0151sek, mint a 60 \u00e9v alattiak k\u00f6r\u00e9ben m\u00e9g t\u00f6bb sz\u00e1zezren v\u00e1rnak a vakcin\u00e1ra, ez\u00e9rt a h\u00e1ziorvosoknak naponta kell felel\u0151s d\u00f6nt\u00e9seket hoznia arr\u00f3l, hogy az \u00e9pp rendelkez\u00e9sre \u00e1ll\u00f3 vakcin\u00e1val kiknek az olt\u00e1s\u00e1t r\u00e9szes\u00edts\u00e9k el\u0151nyben. A f\u0151szab\u00e1ly tov\u00e1bbra is az, hogy a regisztr\u00e1lt id\u0151sek olt\u00e1sa a legs\u00fcrget\u0151bb, hiszen \u00e9letkorukn\u00e1l fogva \u0151k vannak legink\u00e1bb kit\u00e9ve a fert\u0151z\u00e9s s\u00falyos, ak\u00e1r hal\u00e1los kimenetel\u00e9nek.\nA h\u00e1ziorvosoknak k\u00e9sz\u00edtett szakmai aj\u00e1nl\u00e1s r\u00f6gz\u00edti, hogy minden, az olt\u00e1s szempontj\u00e1b\u00f3l kiemelt preferencia csoportokon bel\u00fcl is\u00a0fontos, hogy \u00e9rv\u00e9nyes\u00fclj\u00f6n az \u00e9letkori szempont. Teh\u00e1t p\u00e9ld\u00e1ul a h\u00e1ziorvos praxis\u00e1ban regisztr\u00e1lt cukorbetegek k\u00f6z\u00fcl\u00a0term\u00e9szetesen az id\u0151sebb olt\u00e1sa\u00a0megel\u0151zi a fiatalabbat. Ugyanakkor\u00a0k\u00e9t hasonl\u00f3 kor\u00fa id\u0151s ember k\u00f6z\u00f6tt is\u00a0nagy lehet a kock\u00e1zati k\u00fcl\u00f6nbs\u00e9g, p\u00e9ld\u00e1ul egy 65 \u00e9ves cukorbeteg olt\u00e1sa egy\u00e9rtelm\u0171en\u00a0s\u00fcrget\u0151bb, mint egy ugyanolyan kor\u00fa eg\u00e9szs\u00e9ges, vagy cukorbetegs\u00e9ggel nem rendelkez\u0151\u00a0szem\u00e9ly\u00e9. Az is \u00e9letszer\u0171, hogy egy 45-50 \u00e9ves k\u00f3rosan elh\u00edzott, esetleg m\u00e9g cukorbetegs\u00e9ggel vagy sz\u00edv-\u00e9s \u00e9rrendszeri betegs\u00e9ggel k\u00fczd\u0151 beteg sz\u00e1m\u00e1ra a v\u00e9d\u0151olt\u00e1s s\u00fcrget\u0151bb lehet, mint ak\u00e1r egy t\u0151le p\u00e1r \u00e9vvel id\u0151sebb, de ismert alapbetegs\u00e9ggel nem rendelkez\u0151 szem\u00e9ly\u00e9.\nAk\u00e1r az id\u0151s, ak\u00e1r a fiatalabb koroszt\u00e1lyb\u00f3l h\u00edv be a h\u00e1ziorvos oltand\u00f3t, mindenk\u00e9ppen \u00e9rdemes bizonyos kr\u00f3nikus betegs\u00e9geket illetve \u00e1llapotokat kiemelt kock\u00e1zatnak tekinteni, \u00e9s az azzal rendelkez\u0151 oltand\u00f3kat el\u0151nyben r\u00e9szes\u00edteni az olt\u00e1s megszervez\u00e9sekor.\u00a0Mindezzel cs\u00f6kkenthet\u0151 a s\u00falyos betegs\u00e9gek \u00e9s hossz\u00fa t\u00e1von a hal\u00e1los\u00a0\u00e1ldozatok sz\u00e1ma is.\nA szakmai aj\u00e1nl\u00e1s 4 preferencia szintet jel\u00f6l meg. Az 1-es csoportba a legs\u00fcrg\u0151sebben beoltand\u00f3k tartoznak: a regisztr\u00e1lt 65 \u00e9v felettiek, a v\u00e1rand\u00f3sok \u00e9s azok a betegek, akik az immunrendszert gyeng\u00edt\u0151 onkol\u00f3giai kezel\u00e9s (pl. kemoter\u00e1pia), immunszupressz\u00edv kezel\u00e9s el\u0151tt \u00e1llnak, illetve ugyanilyen okb\u00f3l a transzplant\u00e1ci\u00f3s list\u00e1n lev\u0151 p\u00e1ciensek. A 2. preferenciacsoportba azok a regisztr\u00e1lt oltand\u00f3k tartoznak, akik az eddigi klinikai tapasztalatok alapj\u00e1n\u00a0 betegs\u00e9g\u00fckn\u00e9l fogva extr\u00e9m m\u00f3don ki vannak v\u00edrusfert\u0151z\u00e9s\u00a0 s\u00falyos, ak\u00e1r v\u00e9gzetes lefoly\u00e1s\u00e1nak. Ide tartozik p\u00e9ld\u00e1ul az extr\u00e9m elh\u00edz\u00e1sban, a diabetes mellitusban (cukorbetegs\u00e9g), a s\u00falyos kr\u00f3nikus sz\u00edvel\u00e9gtelens\u00e9gben, a s\u00falyos l\u00e9gz\u0151szervi betegs\u00e9gben, a stroke-on \u00e1tesett, a dializ\u00e1lt vagy kr\u00f3nikus vesebetegs\u00e9gben szenved\u0151 betegek, \u00e9s \u00a0a szerv\u00e1t\u00fcltetett betegek.\u00a0 A szakmai aj\u00e1nl\u00e1s 3. preferencia szinten javasolja megfontolni a h\u00e1ziorvosoknak,\u00a0 az egyes kock\u00e1zati betegs\u00e9gben szenved\u0151kkel ( akt\u00edv onkol\u00f3giai kezel\u00e9s, az immunszuppressz\u00edv, biol\u00f3giai kezel\u00e9s \u00e9s a szervtranszplant\u00e1ci\u00f3 el\u0151tt \u00e1ll\u00f3 szem\u00e9lyekkel) egy h\u00e1ztart\u00e1sban \u00e9l\u0151 csal\u00e1dtag olt\u00e1s\u00e1t az \u00fagynevezett \u201ef\u00e9szekimmunit\u00e1s\u201d kialak\u00edt\u00e1sa c\u00e9lj\u00e1b\u00f3l. Az olt\u00e1s szempontj\u00e1b\u00f3l 4-es priorit\u00e1si szinten javasolt kezelni bizonyos egy\u00e9b kr\u00f3nikus, de egyens\u00falyban l\u00e9v\u0151 l\u00e9gz\u0151szervi \u00e9s sz\u00edv-\u00e9rrendszeri betegs\u00e9geket, kr\u00f3nikus vese- \u00e9s m\u00e1jbetegs\u00e9geket, egyes ideggy\u00f3gy\u00e1szati (pl. Parkinson-k\u00f3r, sclerosis multiplex) \u00e9s immunol\u00f3giai k\u00f3rk\u00e9peket.\nAz orsz\u00e1gos otl\u00e1si munkacsoport megb\u00edz\u00e1s\u00e1b\u00f3l a h\u00e1ziorvosok szakmai vezet\u0151i az olt\u00e1s kezdte \u00f3ta seg\u00edtik\u00a0 javaslataikkal mind az olt\u00e1si munkacsoport, mind a h\u00e1ziorvosok munk\u00e1j\u00e1t.\nDr. B\u00e9k\u00e1ssy Szabolcs\nA h\u00e1ziorvosok\u00a0orsz\u00e1gos szakmai kollegi\u00e1lis vezet\u0151je\n\n"}]