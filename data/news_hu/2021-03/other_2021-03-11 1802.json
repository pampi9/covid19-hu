[{"date": "2021-03-11 18:02", "url": "https://koronavirus.gov.hu/cikkek/magyarorszagra-erkezett-vakcinak-tipusa-es-mennyisege-4", "h1": "Magyarorsz\u00e1gra \u00e9rkezett vakcin\u00e1k t\u00edpusa \u00e9s mennyis\u00e9ge", "body": "\nMa \u00fajabb vakcinasz\u00e1ll\u00edtm\u00e1nyok \u00e9rkeztek: 450 ezer adag Sinopharm \u00e9s 55 200 adag AstraZeneca. A k\u00ednai Sinopharmb\u00f3l ez a m\u00e1sodik sz\u00e1ll\u00edtm\u00e1ny, az el\u0151z\u0151 t\u00f6bb mint f\u00e9lmilli\u00f3 adagot m\u00e1ra gyakorlatilag felhaszn\u00e1lt\u00e1k a h\u00e1ziorvosok a regisztr\u00e1lt id\u0151sek olt\u00e1s\u00e1ra. A mai sz\u00e1ll\u00edtm\u00e1nnyal egy\u00fctt imm\u00e1r egymilli\u00f3 adag k\u00ednai vakcina \u00e9rkezett Magyarorsz\u00e1gra. Az AstraZenec\u00e1b\u00f3l eddig \u00f6sszesen 405 ezer adag \u00e9rkezett, \u00e9s \u00e9rtes\u00fcl\u00e9sek szerint ebb\u0151l a vakcin\u00e1b\u00f3l a k\u00f6vetkez\u0151 hetekben a v\u00e1rtn\u00e1l j\u00f3val kevesebb \u00e9rkezhet haz\u00e1nkba. Magyarorsz\u00e1g imm\u00e1r 5 olt\u00f3anyaggal rendelkezik, ennek is k\u00f6sz\u00f6nhet\u0151, hogy felgyorsulhatott az olt\u00e1s, t\u00f6bb mint egymilli\u00f3 a beoltottak sz\u00e1ma \u00e9s haz\u00e1nk ezzel imm\u00e1r a m\u00e1sodik helyen van az \u00e1toltotts\u00e1gban az uni\u00f3s ranglist\u00e1n.\u00a0N\u00e1lunk a lakoss\u00e1g 11,34%-a kapott m\u00e1r olt\u00e1st, m\u00edg az uni\u00f3s \u00e1tlag csak 6,89%.\u00a0\n\n\nAz eddigi 6,5 milli\u00f3 adagr\u00f3l 10,9 milli\u00f3ra n\u00f6velt\u00fck a lek\u00f6t\u00f6tt Pfizer-BioNtech olt\u00f3anyag mennyis\u00e9g\u00e9t. Magyarorsz\u00e1g \u00edgy m\u00e1r \u00f6sszesen 31 milli\u00f3 adag olt\u00f3anyagot k\u00f6t\u00f6tt le. Ebb\u0151l 24 milli\u00f3 adag olt\u00f3anyagot v\u00e1runk az uni\u00f3s beszerz\u00e9sb\u0151l, ennek eddig a\u00a06 %-a \u00e9rkezett meg h\u00e1rom gy\u00e1rt\u00f3t\u00f3l (Pfizer, Moderna, AstraZeneca). A Janssen \u00e9s CureVac m\u00e9g nem rendelkezik uni\u00f3s enged\u00e9llyel, \u00edgy m\u00e9g nem is sz\u00e1ll\u00edtott olt\u00f3anyagot haz\u00e1nkba. Az Eur\u00f3pai Gy\u00f3gyszer\u00fcgyn\u00f6ks\u00e9g (EMA) ma jelentette be, hogy forgalmaz\u00e1sra aj\u00e1nlja az Eur\u00f3pai Uni\u00f3ban a Johnson & Johnson csoportba tartoz\u00f3\u00a0Janssen\u00a0Pharmaceutica-Cilag NV gy\u00f3gyszeripari v\u00e1llalat \u00e1ltal az \u00faj t\u00edpus\u00fa koronav\u00edrus ellen kifejlesztett olt\u00f3anyagot. A vakcina eur\u00f3pai uni\u00f3s forgalmaz\u00e1s\u00e1t az EMA aj\u00e1nl\u00e1s\u00e1t k\u00f6vet\u0151en az Eur\u00f3pai Bizotts\u00e1gnak kell hivatalosan enged\u00e9lyeznie. A Janssen olt\u00f3anyagb\u00f3l 4,36 milli\u00f3 adagot v\u00e1r Magyarorsz\u00e1g, amely ugyanennyi ember olt\u00e1s\u00e1t teszi lehet\u0151v\u00e9, mert ez az els\u0151 olyan vakcina, amely egyd\u00f3zis\u00fa.\nMiut\u00e1n az uni\u00f3s beszerz\u00e9sb\u0151l lassan \u00e9s kev\u00e9s vakcina \u00e9rkezik, az olt\u00e1sok felgyors\u00edt\u00e1sa \u00e9rdek\u00e9ben Magyarorsz\u00e1g orosz \u00e9s a k\u00ednai vakcin\u00e1k beszerz\u00e9s\u00e9re is szerz\u0151d\u00f6tt, ezekb\u0151l \u00f6sszesen tov\u00e1bbi 3,5 milli\u00f3 ember olt\u00e1s\u00e1ra el\u00e9g vakcina \u00e9rkezik majd a k\u00f6vetkez\u0151 h\u00f3napokban. Az eddig \u00e9rkezett Szputnyik-vakcin\u00e1val a regisztr\u00e1lt id\u0151sek olt\u00e1s\u00e1t v\u00e9gezt\u00e9k \u00e9s jelenleg is v\u00e9gzik a k\u00f3rh\u00e1zi olt\u00f3pontokon,\u00a0a legut\u00f3bb \u00e9rkezett 180 ezer adag els\u0151 d\u00f3zis\u00fa vakcin\u00e1val akkor kezd\u0151dhet meg az olt\u00e1s,\u00a0ha arra a\u00a0 Nemzeti N\u00e9peg\u00e9szs\u00e9g\u00fcgyi K\u00f6zpont (NNK)\u00a0megadja az enged\u00e9lyt. Az Eur\u00f3pai Gy\u00f3gyszer\u00fcgyn\u00f6ks\u00e9g (EMA) m\u00e1rcius 4-\u00e9n bejelentette, hogy a Hum\u00e1ngy\u00f3gyszer Bizotts\u00e1ga megkezdte az orosz fejleszt\u00e9s\u0171 Szputnyik V (Gam-COVID-Vac) koronav\u00edrus elleni olt\u00f3anyag folyamatos fel\u00fclvizsg\u00e1lat\u00e1t. Az\u00a0EMA\u00a0k\u00f6zlem\u00e9nye szerint az olt\u00f3anyag uni\u00f3s k\u00e9relmez\u0151je az R-Pharm moszkvai sz\u00e9khely\u0171 gy\u00f3gyszergy\u00e1r n\u00e9metorsz\u00e1gi le\u00e1nyv\u00e1llalata.\nA magyar korm\u00e1ny a vakcinabeszerz\u00e9sek \u00fcgy\u00e9ben a nyilv\u00e1noss\u00e1g p\u00e1rtj\u00e1n \u00e1ll. Guly\u00e1s Gergely\u00a0Minisztereln\u00f6ks\u00e9get vezet\u0151 miniszter\u00a0a mai bejelent\u00e9s\u00e9nek megfelel\u0151en nyilv\u00e1noss\u00e1gra hozta a k\u00ednai \u00e9s az orosz szerz\u0151d\u00e9seket. Emellett a korm\u00e1ny arra k\u00e9ri az Eur\u00f3pai Bizotts\u00e1got, hogy \u0151k is hozz\u00e1k nyilv\u00e1noss\u00e1gra a Br\u00fcsszel \u00e1ltal k\u00f6t\u00f6tt vakcinaszerz\u0151d\u00e9seket.\nA j\u00e1rv\u00e1ny harmadik hull\u00e1m\u00e1nak meredeken felsz\u00e1ll\u00f3 \u00e1g\u00e1ban vagyunk,\u00a0egyre n\u0151 a betegek sz\u00e1ma, ez\u00e9rt az olt\u00e1si strat\u00e9gia is v\u00e1ltozott. Az a c\u00e9l, hogy min\u00e9l t\u00f6bben min\u00e9l el\u0151bb kapj\u00e1k meg az els\u0151 olt\u00e1st. Ennek \u00e9rdek\u00e9ben a be\u00e9rkez\u0151 vakcina-sz\u00e1ll\u00edtm\u00e1nyokat teljes m\u00e9rt\u00e9kben bekapcsolj\u00e1k az olt\u00e1sokba \u00e9s v\u00e1ltozott egyes vakcin\u00e1k alkalmaz\u00e1sa is.\u00a0M\u00e1rciust\u00f3l a Pfizer-BionTech m\u00e1sodik adagj\u00e1t a kor\u00e1bbi 21 nap helyett 35 napos k\u00fcl\u00f6nbs\u00e9ggel, az AstraZeneca m\u00e1sodik adagj\u00e1t a kor\u00e1bbi 4 h\u00e9t helyett 12 hetes k\u00fcl\u00f6nbs\u00e9ggel adj\u00e1k be. Emellett az eddig csak 18-59 \u00e9v k\u00f6z\u00f6ttiek olt\u00e1s\u00e1ra enged\u00e9lyezett AstraZeneca alkalmaz\u00e1sa is megv\u00e1ltozott,\u00a0ett\u0151l a h\u00e9tt\u0151l m\u00e1r 60 \u00e9v felettieket is olthatj\u00e1k vele a h\u00e1ziorvosok.\u00a0Az Operat\u00edv T\u00f6rzs kifejezetten azt k\u00e9rte a h\u00e1ziorvosokt\u00f3l, hogy a m\u00e9g be nem oltott regisztr\u00e1lt id\u0151seket olts\u00e1k ezzel a vakcin\u00e1val is, hogy az id\u0151sek min\u00e9l el\u0151bb v\u00e9dettek legyenek.\n\nMagyarorsz\u00e1gon jelenleg alkalmazott vakcin\u00e1k:\n\n\n\n\n\u00a0\n\n\nVakcina gy\u00e1rt\u00f3ja\n\n\nH\u00e1ny olt\u00e1s kell bel\u0151le?\n\n\nH\u00e1ny nap a k\u00fcl\u00f6nbs\u00e9g a k\u00e9t olt\u00e1s k\u00f6z\u00f6tt?\n\n\nKinek adhat\u00f3?\n\n\nKr\u00f3nikus betegeket oltanak vele?\n\n\nB\u0151vebben\n\n\n\n\n1\n\n\nPfizer- Biontech\n\n\n2\n\n\nM\u00e1rcius 1-t\u0151l: 35 nap\n\n\n18 \u00e9v felettieket oltanak vele\n\n\nigen\n\n\nPfizer olt\u00f3anyag - lakoss\u00e1gi t\u00e1j\u00e9koztat\u00f3\n\n\n\n\n2\n\n\nModerna\n\n\n2\n\n\n28 nap\n\n\n18 \u00e9v felettieket oltanak vele\n\n\nigen\n\n\nModerna-vakcina lakoss\u00e1gi t\u00e1j\u00e9koztat\u00f3\n\n\n\n\n3\n\n\nSzputnyik\n\n\n2\n\n\n21 nap\n\n\n18 \u00e9v felettieket oltanak vele\n\n\nbizonyos - az alkalmaz\u00e1si el\u0151\u00edr\u00e1sban r\u00f6gz\u00edtett - kock\u00e1zati\u00a0kr\u00f3nikus betegs\u00e9gek eset\u00e9n nem adj\u00e1k\n\n\nSzputnyik-vakcina lakoss\u00e1gi t\u00e1j\u00e9koztat\u00f3\n\n\n\n\n4\n\n\nAstraZeneca\n\n\n2\n\n\nM\u00e1rcius 1-t\u0151l: 12 h\u00e9t\n\n\nKezdetben 18-59 \u00e9v k\u00f6z\u00f6ttieket oltottak vele\nM\u00e1rcius 3. bejelent\u00e9s: 18 \u00e9v felett adhat\u00f3, id\u0151seknek is\n\n\nigen\n\n\nAstraZeneca olt\u00f3anyag - lakoss\u00e1gi t\u00e1j\u00e9koztat\u00f3\n\n\n\n\n5\n\n\nSinopharm\n\n\n2\n\n\n28 nap\n\n\n18 \u00e9v felettieket oltanak vele\n\n\n\u00a0\nigen\n(kiv\u00e9ve: nem kezelt kr\u00f3nikus betegs\u00e9g vagy akut fell\u00e1ngol\u00f3 szakaszban)\n\n\nSinopharm olt\u00f3anyag \u2013lakoss\u00e1gi t\u00e1j\u00e9koztat\n\n\n\n\n\n"}]