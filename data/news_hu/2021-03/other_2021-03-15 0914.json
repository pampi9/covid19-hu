[{"date": "2021-03-15 09:14", "url": "https://koronavirus.gov.hu/cikkek/marcius-15-az-idei-unneplest-korlatozza-koronavirus-jarvany", "h1": "M\u00e1rcius 15. - Az idei \u00fcnnepl\u00e9st is korl\u00e1tozza a koronav\u00edrus-j\u00e1rv\u00e1ny ", "body": "\nA koronav\u00edrus-j\u00e1rv\u00e1ny miatt id\u00e9n is a Parlament el\u0151tti z\u00e1szl\u00f3felvon\u00e1s lesz az egyetlen, helysz\u00edni k\u00f6zponti rendezv\u00e9ny a nemzeti \u00fcnnepen, az 1848-49-es forradalom \u00e9s szabads\u00e1gharc eml\u00e9knapj\u00e1n. \u00c1der J\u00e1nos k\u00f6zt\u00e1rsas\u00e1gi eln\u00f6k \u00fcnnepi besz\u00e9d\u00e9t a k\u00f6zm\u00e9dia k\u00f6zvet\u00edti. Az \u00e1llami kit\u00fcntet\u00e9seket nem adj\u00e1k \u00e1t, a d\u00edjazottak n\u00e9vsor\u00e1t nyilv\u00e1noss\u00e1gra hozz\u00e1k.\n\n\nA korm\u00e1nyzati oldalon tal\u00e1lhat\u00f3 t\u00e1j\u00e9koztat\u00e1s szerint a z\u00e1szl\u00f3felvon\u00e1s reggel 8 \u00f3rakor lesz a Kossuth Lajos t\u00e9ren. Magyarorsz\u00e1g lobog\u00f3j\u00e1t Benk\u0151 Tibor honv\u00e9delmi miniszter enged\u00e9ly\u00e9vel vonj\u00e1k fel katonai tiszteletad\u00e1ssal. Ezt k\u00f6vet\u0151en \u00c1der J\u00e1nos mond besz\u00e9det, amelyet az M1 aktu\u00e1lis csatorna, a Duna Telev\u00edzi\u00f3 \u00e9s a Kossuth r\u00e1di\u00f3 k\u00f6zvet\u00edt majd. K\u00f6v\u00e9r L\u00e1szl\u00f3 h\u00e1zeln\u00f6k a Civil \u00d6sszefog\u00e1s F\u00f3rum - Civil \u00d6sszefog\u00e1s K\u00f6zhaszn\u00fa Alap\u00edtv\u00e1ny d\u00e9lut\u00e1ni, online megeml\u00e9kez\u00e9s\u00e9n mond k\u00f6sz\u00f6nt\u0151t. A Nemzeti M\u00fazeum online t\u00e1rlatvezet\u00e9sre h\u00edvja azokat, akik a j\u00e1rv\u00e1ny\u00fcgyi korl\u00e1toz\u00e1sok betart\u00e1sa mellett is feleleven\u00edten\u00e9k a reformkor v\u00edvm\u00e1nyait, v\u00e9gigk\u00eds\u00e9rn\u00e9k a forradalmi ifj\u00fas\u00e1got m\u00e1rcius 15-e napj\u00e1n, \u00e9s felid\u00e9zn\u00e9k a szabads\u00e1gharc esem\u00e9nyeit. A 60 perces, internetkapcsolatot ig\u00e9nyl\u0151 program ingyenes, de regisztr\u00e1ci\u00f3hoz k\u00f6t\u00f6tt. Regisztr\u00e1lni a honlapon, az egyes id\u0151pontokra kattintva lehets\u00e9ges: https://mnm.hu/hu/muzeum/hirek/marcius-15-magyar-nemzeti-muzeumban. A nemzeti \u00fcnnepek Youtube-csatorn\u00e1j\u00e1n (https://www.youtube.com/channel/UCIyc7meXLgW_WIhOMZ8aHKA) pedig ingyenesen el\u00e9rhet\u0151v\u00e9 tesznek h\u00e1rom filmet, S\u00e1ra S\u00e1ndor 80 husz\u00e1rj\u00e1t, Lugossy L\u00e1szl\u00f3 Szirmok, vir\u00e1gok, koszor\u00fak c\u00edm\u0171 alkot\u00e1s\u00e1t \u00e9s Jankovics Marcell J\u00e1nos vit\u00e9z\u00e9t. Szentkir\u00e1lyi Alexandra korm\u00e1nysz\u00f3viv\u0151 cs\u00fct\u00f6rt\u00f6k\u00f6n jelentette be, hogy a koronav\u00edrus-j\u00e1rv\u00e1ny miatt elmaradnak a m\u00e1rcius 15-ei helysz\u00edni \u00fcnneps\u00e9gek, csak a z\u00e1szl\u00f3felvon\u00e1st tartj\u00e1k meg. A Kossuth- \u00e9s Sz\u00e9chenyi-d\u00edjak \u00e1tad\u00e1s\u00e1t is k\u00e9s\u0151bbre halasztj\u00e1k, de a d\u00edjazottak n\u00e9vsor\u00e1t az \u00fcnnep napj\u00e1n nyilv\u00e1noss\u00e1gra fogj\u00e1k hozni - tette hozz\u00e1. M\u00e1rcius 15-e a modern parlament\u00e1ris Magyarorsz\u00e1g megsz\u00fclet\u00e9s\u00e9nek napja, az 1848-49-es polg\u00e1ri forradalom \u00e9s szabads\u00e1gharc kezdete. Munkasz\u00fcneti nap 1989-ben volt el\u0151sz\u00f6r, \u00e9s 1990 \u00f3ta hivatalos nemzeti \u00fcnnep.\nMTI 2021. m\u00e1rcius 15.\n\n"}]