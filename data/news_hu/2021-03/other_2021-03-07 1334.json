[{"date": "2021-03-07 13:34", "url": "https://koronavirus.gov.hu/cikkek/itm-allamtitkar-az-uzletek-online-tovabbra-nyitva-tarthatnak", "h1": " ITM-\u00e1llamtitk\u00e1r: az \u00fczletek online tov\u00e1bbra is nyitva tarthatnak", "body": "\nA j\u00e1rv\u00e1ny \u00f3ri\u00e1si hull\u00e1mban t\u00f6rt Eur\u00f3p\u00e1ra, \u00edgy Magyarorsz\u00e1gra is, ez\u00e9rt kell z\u00e1rni, de az \u00fczletek online tov\u00e1bbra is nyitva tarthatnak, az interneten mindent meg lehet v\u00e1s\u00e1rolni - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) parlamenti \u00e9s strat\u00e9giai \u00e1llamtitk\u00e1ra vas\u00e1rnap a Facebookra felt\u00f6lt\u00f6tt posztj\u00e1ban.\n\n\u00a0Schanda Tam\u00e1s azt k\u00e9rte a lakoss\u00e1gt\u00f3l, hogy azokban a boltokban, amelyek tov\u00e1bbra is fogadhatnak vev\u0151ket, \u00e1tgondoltan v\u00e1s\u00e1roljanak, ne kelljen feleslegesen, t\u00f6bbsz\u00f6r menni\u00fck. Lehet\u0151leg egy ember menjen egy csal\u00e1db\u00f3l, \u00edgy is cs\u00f6kkentik a kontaktussz\u00e1mot, valamint fontos, hogy az emberek, ha tudnak, k\u00e1rty\u00e1val fizessenek, mert a k\u00e9szp\u00e9nz fel\u00fclet\u00e9n is megmaradhat a v\u00edrus.\n\u00a0\u00a0\u00a0\u00a0\u00a0Tarts\u00e1k be 1,5-2 m\u00e9teres t\u00e1vols\u00e1got az \u00fczlet munkat\u00e1rsait\u00f3l \u00e9s a t\u00f6bbi v\u00e1s\u00e1rl\u00f3t\u00f3l is, viselj\u00e9k a maszkot megfelel\u0151en, valamint kez\u00fcket gyakran fert\u0151tlen\u00edts\u00e9k - h\u00edvta fel ism\u00e9telten a figyelmet az \u00f3vint\u00e9zked\u00e9sekre az \u00e1llamtitk\u00e1r.\u00a0\u00a0\n\u00a0\u00a0\u00a0\u00a0\"K\u00f6sz\u00f6nettel tartozunk a kereskedelmi dolgoz\u00f3knak, hiszen folyamatosan helyt\u00e1llnak a legrosszabb id\u0151szakokban is, \u00e9s biztos\u00edtj\u00e1k azt, hogy semmiben ne szenvedj\u00fcnk hi\u00e1nyt. Vigy\u00e1zzunk fokozottan az eg\u00e9szs\u00e9g\u00fckre!\" - fogalmazott Schanda Tam\u00e1s a Facebookon.\n\u00a0\nMTI\n\n"}]