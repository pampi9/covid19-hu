[{"date": "2021-03-11 16:13", "url": "https://koronavirus.gov.hu/cikkek/orszagos-tisztifoorvos-csucsokat-dontogetnek-jarvanyugyi-adatok", "h1": "Orsz\u00e1gos tisztif\u0151orvos: cs\u00facsokat d\u00f6nt\u00f6getnek a j\u00e1rv\u00e1ny\u00fcgyi adatok", "body": "\nSajnos cs\u00facsokat d\u00f6nt\u00f6getnek a koronav\u00edrus-j\u00e1rv\u00e1ny harmadik hull\u00e1m\u00e1nak adatai, kor\u00e1bban soha nem tapasztalt magass\u00e1gba ugrott a napi fert\u0151z\u00f6ttek sz\u00e1ma - hangs\u00falyozta az orsz\u00e1gos tisztif\u0151orvos a pand\u00e9mia elleni v\u00e9dekez\u00e9s\u00e9rt felel\u0151s operat\u00edv t\u00f6rzs cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia k\u00f6z\u00f6lte, hogy febru\u00e1r 18-a \u00f3ta, amikor bejelentett\u00e9k a harmadik hull\u00e1m kezdet\u00e9t, a k\u00f3rh\u00e1zban \u00e1poltak sz\u00e1ma a dupl\u00e1j\u00e1ra, a l\u00e9legeztetett betegek\u00e9 pedig a tripl\u00e1j\u00e1ra emelkedett.\n\u00a0\u00a0\u00a0\u00a0Arra kell t\u00f6rekedni, hogy min\u00e9l kevesebb \u00e1ldozat legyen. Fontos a higi\u00e9n\u00e9s szab\u00e1lyok betart\u00e1sa, valamint a v\u00e9d\u0151olt\u00e1sok bead\u00e1sa - nyomat\u00e9kos\u00edtotta az orsz\u00e1gos tisztif\u0151orvos.\n\u00a0\u00a0\u00a0\u00a0Legfontosabb a legid\u0151sebbek beolt\u00e1sa - emelte ki - ez\u00e9rt \u0151ket m\u00e9g egyszer \"megsz\u00f3l\u00edtja\", hogy ha eddig nem tett\u00e9k, regisztr\u00e1ljanak az olt\u00e1sra \u00e9s fogadj\u00e1k el a sz\u00e1mukra felaj\u00e1nlott vakcin\u00e1t. Egyben arra k\u00e9rte a csal\u00e1dtagokat, hogy az olt\u00e1ssal kapcsolatban ne bizonytalan\u00edts\u00e1k el az id\u0151seket, hiszen b\u00e1rmelyik felaj\u00e1nlott vakcina j\u00f3, hat\u00e1sos \u00e9s biztons\u00e1gos.\n\u00a0\u00a0\u00a0\u00a0Elmondta, az eddig regisztr\u00e1l\u00f3 3,2 milli\u00f3 ember k\u00f6z\u00fcl 1,6 milli\u00f3an 60 \u00e9v felettiek, de fontos, hogy mindenkit az olt\u00e1s adta v\u00e9delemben r\u00e9szes\u00edtsenek. \"Nincs vesztegetni val\u00f3 id\u0151nk\" - fogalmazott.\n\u00a0\u00a0\u00a0\u00a0A j\u00e1rv\u00e1ny\u00fcgyi adatokkal kapcsolatban megjegyezte: rendk\u00edv\u00fcli temp\u00f3ban n\u00f6vekszik az \u00faj fert\u0151z\u00f6ttek sz\u00e1ma, az elm\u00falt napon sz\u00e1muk 8312 volt, \u00edgy 128 408 akt\u00edv fert\u0151z\u00f6ttet tartanak sz\u00e1mon. K\u00f3rh\u00e1zban 8329-en vannak koronav\u00edrus-fert\u0151z\u00e9s sz\u00f6v\u0151dm\u00e9ny\u00e9vel, k\u00f6z\u00fcl\u00fck 911-en szorulnak g\u00e9pi l\u00e9legeztet\u00e9sre. Ezek a sz\u00e1mok nagyon magasak - emelte ki -, ez\u00e9rt minden meg kell tenni annak \u00e9rdek\u00e9ben, hogy v\u00e9dett\u00e9 tegy\u00fck a lakoss\u00e1got.\n\u00a0\u00a0\u00a0\u00a0Az elm\u00falt napon 172-en haltak bele a betegs\u00e9g sz\u00f6v\u0151dm\u00e9nyeibe, \u00e9s ugyan m\u00e9g mindig az id\u0151sebb koroszt\u00e1ly birk\u00f3zik meg nehezebb a sz\u00f6v\u0151dm\u00e9nyekkel, sok fiatal is k\u00f3rh\u00e1zba ker\u00fcl.\n\u00a0\u00a0\u00a0\u00a0M\u00fcller Cec\u00edlia k\u00f6z\u00f6lte: cs\u00fct\u00f6rt\u00f6k\u00f6n \u00fajabb 55 200 adag AstraZeneca-vackina \u00e9rkezett, azonban az el\u0151zetes jelz\u00e9sek szerint ebb\u0151l az olt\u00f3anyagb\u00f3l kevesebbet fognak sz\u00e1ll\u00edtani a k\u00f6vetkez\u0151 h\u00e9ten.\n\u00a0\u00a0\u00a0\u00a0\u00c9rkezett tov\u00e1bbi 450 ezer Sinopharm-olt\u00f3anyag is - ismertette. Hozz\u00e1tette, ezen t\u00e9telek felszabad\u00edt\u00e1s\u00e1t is szeretn\u00e9k min\u00e9l el\u0151bb elv\u00e9gezni. Jelezte, az olt\u00f3anyag-sz\u00e1ll\u00edtm\u00e1nyok adatait k\u00f6zz\u00e9teszik a koronavirus.gov.hu oldalon is, \u00edgy az mindenki sz\u00e1m\u00e1ra nyomonk\u00f6vethet\u0151.\n\u00a0\u00a0\u00a0\u00a0Felh\u00edvta a figyelmet arra, hogy aki b\u00e1rmilyen, a betegs\u00e9ggel \u00f6sszef\u00fcgg\u00e9sbe hozhat\u00f3 t\u00fcnetet \u00e9szlel mag\u00e1n, azonnal forduljon orvoshoz, hiszen a favipiravir hat\u00f3anyag\u00fa gy\u00f3gyszer most m\u00e1r a h\u00e1ziorvosi \u00e9s a j\u00e1r\u00f3beteg-ell\u00e1t\u00e1sban is rendelhet\u0151 kezel\u00e9sre. Ezen k\u00edv\u00fcl a k\u00f3rh\u00e1zban a plazmater\u00e1pi\u00e1hoz hasonl\u00f3 gy\u00f3gyszer is rendelkez\u00e9sre \u00e1ll - tette hozz\u00e1.\n\u00a0\u00a0\u00a0\u00a0Az orsz\u00e1gos tisztif\u0151orvos a m\u00falt heti j\u00e1rv\u00e1ny\u00fcgyi adatokat ismertetve elmondta, a 9. h\u00e9ten 35 802 koronav\u00edrusos betegek regisztr\u00e1ltak, \u00e1tlag\u00e9letkoruk 44,5 \u00e9v, \u00e9s 55 sz\u00e1zal\u00e9kuk n\u0151, 45 sz\u00e1zal\u00e9kuk f\u00e9rfi.\n\u00a0\u00a0\u00a0\u00a0A betegek 23 sz\u00e1zal\u00e9ka a 40-49 \u00e9ves koroszt\u00e1lyhoz, 17 sz\u00e1zal\u00e9ka az 50-59 \u00e9ves koroszt\u00e1lyhoz, 15 sz\u00e1zal\u00e9ka a 30-39 \u00e9ves koroszt\u00e1lyhoz tartozott. A 20-29 \u00e9vesek \u00e9s a 65 \u00e9v felettiek ar\u00e1nya 12-12 sz\u00e1zal\u00e9k volt.\n\u00a0\u00a0\u00a0\u00a0Elmondta m\u00e9g, hogy a 3100 magyar telep\u00fcl\u00e9s szinte mindegyik\u00e9ben (98 sz\u00e1zal\u00e9k) \u00e9l koronav\u00edrusos beteg. A 9. heti adatok szerint az \u00faj fert\u0151z\u00f6ttek 20 sz\u00e1zal\u00e9ka (7012 f\u0151) f\u0151v\u00e1rosi, 16 sz\u00e1zal\u00e9ka (5566) Pest megyei, Gy\u0151r-Moson-Sopron megyei a fert\u0151z\u00f6ttek 7 sz\u00e1zal\u00e9ka (2441 f\u0151). Zala megy\u00e9ben regisztr\u00e1lt\u00e1k a legkevesebb \u00faj eset, 358-at, ami az \u00f6sszes fert\u0151z\u00f6tt 1 sz\u00e1zal\u00e9ka.\n\u00a0\u00a0\u00a0\u00a0M\u00fcller Cec\u00edlia kiemelte, a szennyvizekben is n\u0151 a v\u00edrus \u00f6r\u00f6k\u00edt\u0151anyag\u00e1nak mennyis\u00e9ge, ami azt jelenti, hogy a k\u00f6zelj\u00f6v\u0151ben m\u00e9g nem lesz cs\u00f6kken\u00e9s a megbeteged\u00e9sekben.\n\nMTI 2021. m\u00e1rcius 11.\n\u00a0\n\n"}]