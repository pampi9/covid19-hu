[{"date": "2021-03-22 22:25", "url": "https://koronavirus.gov.hu/cikkek/ogyei-foigazgato-tovabbi-vakcinakat-vizsgalnak", "h1": "OGY\u00c9I-f\u0151igazgat\u00f3: tov\u00e1bbi vakcin\u00e1kat is vizsg\u00e1lnak", "body": "\nT\u00f6bb tov\u00e1bbi, koronav\u00edrus elleni vakcin\u00e1t is vizsg\u00e1l az Orsz\u00e1gos Gy\u00f3gyszer\u00e9szeti \u00e9s \u00c9lelmez\u00e9s-eg\u00e9szs\u00e9g\u00fcgyi Int\u00e9zet (OGY\u00c9I) - mondta Szentiv\u00e1nyi M\u00e1ty\u00e1s, az int\u00e9zet f\u0151igazgat\u00f3ja az M1 aktu\u00e1lis csatorna h\u00e9tf\u0151 esti m\u0171sor\u00e1ban.\n\n\u00a0M\u00fcller Cec\u00edlia orsz\u00e1gos tisztif\u0151orvos h\u00e9tf\u0151n jelentette be, hogy az OGY\u00c9I k\u00e9t \u00faj, koronav\u00edrus elleni vakcin\u00e1t enged\u00e9lyezett.\n\u00a0\u00a0\u00a0\u00a0Az OGY\u00c9I azt k\u00f6z\u00f6lte: a CoviShield vakcina az Oxfordi Egyetem \u00e9s az AstraZeneca \u00e1ltal kifejlesztett, vektoralap\u00fa k\u00e9sz\u00edtm\u00e9ny. Erre a vakcin\u00e1ra a kanadai gy\u00f3gyszer\u00e9szeti hat\u00f3s\u00e1g (Health Canada) febru\u00e1rban adott ki vesz\u00e9lyhelyzeti alkalmaz\u00e1si enged\u00e9lyt. A kanadai-k\u00ednai egy\u00fcttm\u0171k\u00f6d\u00e9sben, a CanSino Biologics Inc. \u00e9s a Pekingi Biotechnol\u00f3gia Int\u00e9zet \u00e1ltal kifejlesztett v\u00e9d\u0151olt\u00e1s szint\u00e9n egy vektoralap\u00fa vakcina, el\u0151nye, hogy m\u00e1r egyetlen olt\u00e1s is elegend\u0151 a v\u00e9detts\u00e9g el\u00e9r\u00e9s\u00e9hez.\n\u00a0\u00a0\u00a0\u00a0A vakcin\u00e1kat a Nemzeti N\u00e9peg\u00e9szs\u00e9g\u00fcgyi K\u00f6zpont j\u00f3v\u00e1hagy\u00e1sa ut\u00e1n lehet majd alkalmazni.\n\u00a0\u00a0\u00a0\u00a0Szentiv\u00e1nyi M\u00e1ty\u00e1s az M1-en k\u00e9rd\u00e9sre v\u00e1laszolva kiemelte: az NNK nem csak egyszer enged\u00e9lyezi a vakcin\u00e1kat; minden \u00e9rkez\u0151 sz\u00e1ll\u00edtm\u00e1nyt vizsg\u00e1lnak, \u00e9s azokat k\u00fcl\u00f6n is enged\u00e9lyezni\u00fck kell.\n\u00a0\u00a0\u00a0\u00a0A f\u0151igazgat\u00f3 kiemelte, ahogy egyre t\u00f6bb embert oltanak be, egyre t\u00f6bben fordulnak az olt\u00e1s fel\u00e9. Sokkal nagyobb lett az olt\u00e1sok ir\u00e1nti bizalom.\nMTI\n\n"}]