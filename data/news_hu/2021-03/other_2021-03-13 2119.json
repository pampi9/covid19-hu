[{"date": "2021-03-13 21:19", "url": "https://koronavirus.gov.hu/cikkek/menczer-tamas-alhir-hogy-problema-lenne-kinai-vakcinaval", "h1": "Menczer Tam\u00e1s: \u00e1lh\u00edr, hogy probl\u00e9ma lenne a k\u00ednai vakcin\u00e1val", "body": "\nA k\u00ednai vakcina ellen ind\u00edtott baloldali \u00e9s nemzetk\u00f6zi politikai t\u00e1mad\u00e1s \u00fajabb \u00e1llom\u00e1sa az az \u00e1lh\u00edr, hogy az Egyes\u00fclt Arab Em\u00edrs\u00e9gekben \"probl\u00e9ma ad\u00f3dott a Sinopharm vakcin\u00e1j\u00e1val\" - \u00edrta a K\u00fclgazdas\u00e1gi \u00e9s K\u00fcl\u00fcgyminiszt\u00e9rium t\u00e1j\u00e9koztat\u00e1s\u00e9rt \u00e9s Magyarorsz\u00e1g nemzetk\u00f6zi megjelen\u00edt\u00e9s\u00e9\u00e9rt felel\u0151s \u00e1llamtitk\u00e1ra a k\u00f6z\u00f6ss\u00e9gi oldal\u00e1n szombaton.\n\nMenczer Tam\u00e1s bejegyz\u00e9s\u00e9ben kifejtette: ezt ugyan semmilyen hivatalos forr\u00e1s nem mondta az Em\u00edrs\u00e9gekben, de a h\u00edr szerint tal\u00e1ltak nyolc embert, akit beh\u00edvtak, mert harmadik olt\u00e1sra van sz\u00fcks\u00e9g\u00fck.\nMinden vakcin\u00e1n\u00e1l vannak olyanok, akikn\u00e9l az immunv\u00e1lasz nem el\u00e9g er\u0151s. A k\u00ednai vakcin\u00e1n\u00e1l nagys\u00e1grendileg ugyanannyian, mint az \u00fagynevezett nyugati vakcin\u00e1kn\u00e1l. Az Em\u00edrs\u00e9gekben mind\u00f6ssze annyit tesznek most, hogy ezeknek az embereknek adnak m\u00e9g egy olt\u00e1st - hangs\u00falyozta Menczer Tam\u00e1s.\nAz \u00e1llamtitk\u00e1r felh\u00edvta a figyelmet, hogy az Egyes\u00fclt Arab Em\u00edrs\u00e9gekben mintegy 6 milli\u00f3 embert oltottak be a Sinopharm-vakcin\u00e1val. Az illet\u00e9kes helyi bizotts\u00e1g eln\u00f6ke azt mondta, hogy a f\u0151v\u00e1rosban, Abu-Dzabiban a beoltottak k\u00f6z\u00fcl senki sem halt meg, senki sem ker\u00fclt k\u00f3rh\u00e1zba, vagyis 100 sz\u00e1zal\u00e9kos a vakcina hat\u00e9konys\u00e1ga a s\u00falyos esetek megel\u0151z\u00e9s\u00e9ben.\nEz jobb adat, mint amit a s\u00falyos esetek vonatkoz\u00e1s\u00e1ban a Pfizer Izraelben mutatott - tette hozz\u00e1.\nVagyis a k\u00ednai vakcin\u00e1val semmi probl\u00e9ma sem ad\u00f3dott, a k\u00ednai vakcina \u00e9leteket ment az Em\u00edrs\u00e9gekben \u00e9s Magyarorsz\u00e1gon is - sz\u00f6gezte le.\nLegf\u0151k\u00e9ppen az\u00e9rt van sz\u00fcks\u00e9g Magyarorsz\u00e1gon a k\u00ednai \u00e9s az orosz vakcin\u00e1ra, mert Br\u00fcsszelb\u0151l nem j\u00f6n el\u00e9g olt\u00e1s, r\u00e1ad\u00e1sul Kurz osztr\u00e1k kancell\u00e1r szerint Br\u00fcsszelben a vakcin\u00e1kat tisztess\u00e9gtelen\u00fcl osztj\u00e1k sz\u00e9t - \u00edrta az \u00e1llamtitk\u00e1r.\n\"V\u00e9gtelen tisztelettel k\u00e9rem a baloldalt \u00e9s a baloldalt kiszolg\u00e1l\u00f3 m\u00e9diumokat, hogy ne dolgozzanak a magyar emberek \u00e9let\u00e9nek megment\u00e9se ellen\" - fogalmazott bejegyz\u00e9s\u00e9ben Menczer Tam\u00e1s.\n\nMTI\n\n"}]