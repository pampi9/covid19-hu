[{"date": "2021-03-26 09:26", "url": "https://koronavirus.gov.hu/cikkek/orban-viktor-semmilyen-nyitas-nem-engedheto-meg", "h1": "Orb\u00e1n Viktor: semmilyen nyit\u00e1s nem engedhet\u0151 meg", "body": "\nEgyel\u0151re semmilyen nyit\u00e1s nem engedhet\u0151 meg, de komoly es\u00e9ly van arra, hogy Magyarorsz\u00e1gon a legt\u00f6bb - vagy ak\u00e1r minden - uni\u00f3s orsz\u00e1got megel\u0151z\u0151en v\u00e1lik szabadd\u00e1 az \u00e9let, \u00e9s szabad nyarunk lesz - mondta a minisztereln\u00f6k a Kossuth r\u00e1di\u00f3 m\u0171sor\u00e1ban p\u00e9nteken. Orb\u00e1n Viktor azt is k\u00f6z\u00f6lte: re\u00e1lis es\u00e9ly van arra, hogy \u00e1prilis 19-\u00e9n \u00fajraindulnak az \u00f3vod\u00e1k, iskol\u00e1k, k\u00f6z\u00e9piskol\u00e1k.\n\n\nA brit mut\u00e1ns fert\u0151z\u0151bb, ez\u00e9rt er\u0151sebb a harmadik hull\u00e1m\nOrb\u00e1n Viktor hangs\u00falyozta: neh\u00e9z id\u0151szak ez, a j\u00e1rv\u00e1ny legnehezebb heteit \u00e9lj\u00fck. A harmadik hull\u00e1m az\u00e9rt van, mert a brit mut\u00e1ns meghat\u00e1roz\u00f3v\u00e1 v\u00e1lt, \u00e9s ez h\u00e1romszor t\u00f6bb embert k\u00e9pes megfert\u0151zni. Arra k\u00e9rte a fiatalokat, hogy tarts\u00e1k be a szab\u00e1lyokat, nemcsak a sz\u00fcleik \u00e9s nagysz\u00fcleik, hanem maguk miatt is.\n\u00a0\u00a0\u00a0 A minisztereln\u00f6k kifejtette: nem az a k\u00e9rd\u00e9s, mikor \u00e9rj\u00fck el a harmadik hull\u00e1m cs\u00facs\u00e1t, hanem az, hogy milyen gyorsan kezd\u00fcnk el indulni lefel\u00e9, \u00e9s ezt senki nem tudja megmondani. Cs\u00fct\u00f6rt\u00f6k\u00f6n meghalt 275 ember, k\u00f3rh\u00e1zban vannak 11 823-an, l\u00e9legeztet\u0151g\u00e9pen pedig 1480-an -k\u00f6z\u00f6lte. Megjegyezte: van m\u00e9g 10 343 szabad \u00e1gy \u00e9s 1693 l\u00e9legeztet\u0151g\u00e9p.\n\u00a0 500 \u00f6nk\u00e9ntes jelentkezett, \u00e9s 1200 orvostanhallgat\u00f3 is dolgozik a v\u00e9dekez\u00e9sben. Egyel\u0151re nem kellett bevonni az ing\u00e1z\u00f3kat, akik k\u00fcl\u00f6n\u00f6sen a nyugati hat\u00e1rsz\u00e9len dolgoznak - f\u0171zte hozz\u00e1.\nBr\u00fcsszel elhib\u00e1zta a vakcinabeszerz\u00e9st\n\n\u00a0\u00a0\u00a0\u00a0Magyarorsz\u00e1g k\u00e9pes lenne t\u00f6bbet oltani, de nincs el\u00e9g vakcina. A cs\u00fct\u00f6rt\u00f6k este v\u00e9get \u00e9rt EU-cs\u00facson az volt l\u00e1that\u00f3, hogy amelyik orsz\u00e1g nem int\u00e9zkedett id\u0151ben, hogy keleti vakcin\u00e1ja is legyen, \u00e9s csak a Br\u00fcsszel \u00e1ltal rendelt olt\u00f3anyagra t\u00e1maszkodik, \"nagyon m\u00f6g\u00f6tt\u00fcnk van\" - mondta.\n\u00a0\u00a0\u00a0\u00a0\u00dagy l\u00e1tja, \u00e1prilis-m\u00e1jusban tudnak a legt\u00f6bbet oltani.\n\u00a0\u00a0\u00a0\u00a0Orb\u00e1n Viktor szerint rossz d\u00f6nt\u00e9s volt, hogy a vakcin\u00e1k beszerz\u00e9s\u00e9t a nyugati gy\u00f3gyszergy\u00e1rakb\u00f3l az uni\u00f3s minisztereln\u00f6k\u00f6k \u00e1tengedt\u00e9k Br\u00fcsszelnek. Azt kellett volna mondani, hogy minden orsz\u00e1g maga int\u00e9zze a t\u00e1rgyal\u00e1st, de azt hitt\u00e9k, egy\u00fctt ink\u00e1bb siker\u00fclni fog - id\u00e9zte fel. Hozz\u00e1tette: Br\u00fcsszel ink\u00e1bb a beszerz\u00e9si \u00e1rra \u00f6sszpontos\u00edtott, pedig az az \u00e9lethez k\u00e9pest m\u00e1sodlagos.\nMagyarorsz\u00e1g a br\u00fcsszeli vakcinabeszerz\u00e9sen t\u00fal is szerzett be olt\u00f3anyagot\n\n\u00a0\u00a0\u00a0\u00a0Eml\u00e9keztetett: Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter novemberben sz\u00f3lt, hogy baj lesz, ez\u00e9rt t\u00e1rgyalni kezdtek Oroszorsz\u00e1ggal \u00e9s K\u00edn\u00e1val. Akik csak most kezdik el a t\u00e1rgyal\u00e1sokat, azoknak be kell \u00e1llniuk abba a sorba, amelyben Magyarorsz\u00e1g m\u00e1r j\u00f3 helyen, el\u00f6l van - magyar\u00e1zta.\n1,8 milli\u00f3 embert oltottak m\u00e1r be Magyarorsz\u00e1gon\n\n\u00a0\u00a0\u00a0\u00a0A korm\u00e1nyf\u0151 k\u00f6z\u00f6lte: 400 ezer vakcina van, amellyel oltanak, 1,8 milli\u00f3 embert oltottak m\u00e1r be, 594 ezren pedig m\u00e1r a m\u00e1sodik adagot is megkapt\u00e1k. 250 ezer orosz vakcina van a rakt\u00e1rakban, ezek felold\u00e1sra v\u00e1rnak, tov\u00e1bb\u00e1 517 ezer adag az\u00e9rt van rakt\u00e1rban, mert a m\u00e1sodik olt\u00e1sra van elt\u00e9ve - mondta.\nA regisztr\u00e1lt 65 \u00e9v felettiek 71%-\u00e1t m\u00e1r beoltott\u00e1k\n\n\u00a0\u00a0\u00a0\u00a0Kijelentette: ragaszkodik ahhoz, hogy am\u00edg a 65 \u00e9v feletti regisztr\u00e1ltakat be nem oltj\u00e1k, semmilyen \u00fajraind\u00edt\u00e1sr\u00f3l nem lehet besz\u00e9lni. E csoport 71 sz\u00e1zal\u00e9k\u00e1t m\u00e1r beoltott\u00e1k, \u00e9s j\u00f3l haladnak - f\u0171zte hozz\u00e1.\n\u00a0\u00a0\u00a0\u00a0A minisztereln\u00f6k kit\u00e9rt r\u00e1: a v\u00e1rand\u00f3sokat szabad oltani Pfizer- vagy Moderna-vakcin\u00e1val, ez\u00e9rt azt k\u00e9rte, hogy regisztr\u00e1ljanak \u0151k is.\n\u00c1prilis 19-\u00e9n \u00fajraindulhatnak az \u00f3vod\u00e1k, iskol\u00e1k, k\u00f6z\u00e9piskol\u00e1k\n\u00a0\u00a0\u00a0Orb\u00e1n Viktor azt is k\u00f6z\u00f6lte: re\u00e1lis es\u00e9ly van arra, hogy \u00e1prilis 19-\u00e9n \u00fajraindulnak az \u00f3vod\u00e1k, iskol\u00e1k, k\u00f6z\u00e9piskol\u00e1k.\n\u00a0\u00a0\u00a0\u00a0Az iskol\u00e1kr\u00f3l elmondta: az ott dolgoz\u00f3kat be kell oltani az \u00fajranyit\u00e1shoz. 102 ezer regisztr\u00e1lt iskolai dolgoz\u00f3 van, k\u00f6z\u00fcl\u00fck 20 ezret m\u00e1r beoltottak, mert sor ker\u00fclt r\u00e1juk. A t\u00f6bbieket is be kell oltani, miel\u0151tt megnyitj\u00e1k az int\u00e9zm\u00e9nyeket, erre \u00e1prilis 10-\u00e9ig ker\u00fclhet sor, majd 19-\u00e9n \u00fajraindulhatnak az \u00f3vod\u00e1k, iskol\u00e1k, k\u00f6z\u00e9piskol\u00e1k - magyar\u00e1zta.\n\n\u00a0\u00a0\u00a0\u00a0Kiemelte: mivel a boltok el\u0151tt sorok alakulhatnak ki, megfontolj\u00e1k, hogy kitolj\u00e1k a nyitvatart\u00e1si id\u0151t, ezzel egy\u00fctt pedig a kij\u00e1r\u00e1si korl\u00e1toz\u00e1s kezdet\u00e9t. A r\u00e9szletszab\u00e1lyokr\u00f3l jelenleg is t\u00e1rgyal az operat\u00edv t\u00f6rzs - tette hozz\u00e1.\n\u00a0\u00a0\u00a0\u00a0Arr\u00f3l is besz\u00e9lt, hogy a boltok nyitvatart\u00e1s\u00e1t illet\u0151en \u00e1t\u00e1llhatnak a n\u00e9gyzetm\u00e9teralap\u00fa szab\u00e1lyoz\u00e1sra, t\u00edz n\u00e9gyezetm\u00e9terenk\u00e9nt egy ember tart\u00f3zkodhatna a helyis\u00e9gben, de err\u0151l m\u00e9g t\u00e1rgyalnak.\nA magyar olt\u00e1si program rendben, \u00fctemezetten zajlik\n\n\u00a0\u00a0\u00a0\u00a0Orb\u00e1n Viktor kiemelte: a magyar olt\u00e1si kapacit\u00e1s nagy, \u00e9s a h\u00e1ziorvosok remek\u00fcl teljes\u00edtenek az olt\u00e1sok bead\u00e1s\u00e1ban. Az egy-k\u00e9t kir\u00edv\u00f3 eset kiv\u00e9tel, a h\u00e1ziorvosok er\u0151n fel\u00fcli munk\u00e1t v\u00e9geznek, \u00e9s nem fogj\u00e1k \u0151ket mell\u0151zni a tov\u00e1bbiakban sem - k\u00f6z\u00f6lte.\nAz EU-s orsz\u00e1gokat megel\u0151z\u0151en v\u00e1lhat szabadd\u00e1 az \u00e9let, \u00e9s szabad nyarunk lesz \nAzt is mondta, hogy m\u00e1r mindenki f\u00e1radt, frusztr\u00e1lt, szeretne szabadulni, ez\u00e9rt is igyekeznek biztos t\u00e1j\u00e9koztat\u00e1si pontokat adni az embereknek. A modern demokr\u00e1ci\u00e1ban mindenki azt mond, amit akar, de a tisztif\u0151orvos \u00e9s a korm\u00e1ny folyamatosan hitelesen t\u00e1j\u00e9koztat - hangs\u00falyozta.\n\u00a0\u00a0\u00a0\u00a0Megjegyezte: sok sz\u00e1zezres, milli\u00f3s adatb\u00e1zisokat kezelnek, \u00e9s ilyen hatalmas adatb\u00e1zisokn\u00e1l nem ker\u00fclhet\u0151k el a hib\u00e1k.\n\u00a0\u00a0\u00a0\u00a0Meger\u0151s\u00edtette, hogy \"szabad nyarunk lesz\", b\u00e1r lehetnek olyan rendezv\u00e9nyek, ahova csak v\u00e9detts\u00e9gi k\u00e1rty\u00e1val lehet majd bemenni.\n\nMTI 2021. m\u00e1rcius 26.\n\n"}]