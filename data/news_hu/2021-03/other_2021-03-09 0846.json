[{"date": "2021-03-09 08:46", "url": "https://koronavirus.gov.hu/cikkek/szlavik-jarvany-harmadik-hullamanak-felszallo-agaban-vagyunk-es-rendkivul-sulyos-helyzet", "h1": "Szl\u00e1vik: a j\u00e1rv\u00e1ny harmadik hull\u00e1m\u00e1nak felsz\u00e1ll\u00f3 \u00e1g\u00e1ban vagyunk, \u00e9s rendk\u00edv\u00fcl s\u00falyos a helyzet", "body": "\nA koronav\u00edrus-j\u00e1rv\u00e1ny harmadik hull\u00e1m\u00e1nak felsz\u00e1ll\u00f3 \u00e1g\u00e1ban vagyunk, \u00e9s rendk\u00edv\u00fcl s\u00falyos a helyzet - mondta a D\u00e9l-pesti Centrumk\u00f3rh\u00e1z infektol\u00f3gus f\u0151orvosa kedden a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\u00a0Szl\u00e1vik J\u00e1nos elmondta, a D\u00e9l-pesti Centrumk\u00f3rh\u00e1zban gyakorlatilag minden, a koronav\u00edrusos betegek sz\u00e1m\u00e1ra fenntartott \u00e1gy tele van, \u00e9s nagyon sokan vannak az intenz\u00edv oszt\u00e1lyon is. \"Hallom, hogy az eg\u00e9sz orsz\u00e1gban sajnos egyre t\u00f6bb beteg ker\u00fcl k\u00f3rh\u00e1zba, egyre t\u00f6bb beteg ker\u00fcl intenz\u00edv oszt\u00e1lyra \u00e9s sajnos l\u00e9legeztet\u00e9sre\" - f\u0171zte hozz\u00e1.\n\u00a0\u00a0\u00a0\u00a0Kit\u00e9rt arra is, eddig ritk\u00e1nak sz\u00e1m\u00edtott, hogy a betegs\u00e9g egy eg\u00e9sz csal\u00e1don \"\u00e1tvonuljon\" egyszerre, ma viszont m\u00e1r gyakori, mert az \u00faj mut\u00e1ns v\u00edrusvari\u00e1nsok nagyon k\u00f6nnyen terjednek emberr\u0151l emberre.\n\u00a0\u00a0\u00a0\u00a0Szl\u00e1vik J\u00e1nos hozz\u00e1tette, ez okozza az esetek sz\u00e1m\u00e1nak felfut\u00e1s\u00e1t \u00e9s azt is, hogy egyre fiatalabbak a k\u00f3rh\u00e1zba ker\u00fcl\u0151 betegek. A szakember szerint 10-15 sz\u00e1zal\u00e9kkal s\u00falyosabb t\u00fcneteket okoz a brit mut\u00e1ns, ami most Magyarorsz\u00e1g\u00e1n puszt\u00edt.\u00a0\u00a0\u00a0\u00a0\n\u00a0\u00a0\u00a0\u00a0Hangs\u00falyozta, hogy most nagyon komolyan kell venni a v\u00e9delmi int\u00e9zked\u00e9seket, \u00e9s a v\u00e9d\u0151olt\u00e1st - ami \u00fagy t\u0171nik, hogy hat\u00e9kony a mut\u00e1ns ellen is - min\u00e9l t\u00f6bb embernek be kell adni.\n\u00a0\u00a0\u00a0\u00a0Szl\u00e1vik J\u00e1nos mindenkit arra biztatott, hogy regisztr\u00e1ljon a korm\u00e1nyzati honlapon, hogy megkaphassa az olt\u00e1st. Hozz\u00e1tette, hogy m\u00e1r t\u00f6bb mint egymilli\u00f3 embert beoltottak, de ahhoz, hogy a j\u00e1rv\u00e1ny \"csituljon\", legal\u00e1bb 2-2,5 milli\u00f3 embert kell beoltani.\n\u00a0\u00a0\u00a0\u00a0Arra a h\u00edrre, hogy m\u00e1r a h\u00e1ziorvosok is fel\u00edrhatj\u00e1k a favipiravirt, Szl\u00e1vik J\u00e1nos \u00fagy reag\u00e1lt: a Jap\u00e1nban kifejlesztett gy\u00f3gyszer el\u0151nye, hogy nagyon kev\u00e9s mell\u00e9khat\u00e1sa van, \u00e9s hat\u00e9kony lehet a koronav\u00edrus ellen, ugyanakkor terhes n\u0151knek vagy olyanoknak, akik tervezik a sz\u00fcl\u00e9st, nem lehet adni.\nMTI\n\n"}]