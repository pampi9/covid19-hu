[{"date": "2021-03-18 14:38", "url": "https://koronavirus.gov.hu/cikkek/operativ-torzs-szerdan-tobb-mint-haromszazan-szegtek-meg-kijarasi-tilalma", "h1": "Operat\u00edv t\u00f6rzs: szerd\u00e1n t\u00f6bb mint h\u00e1romsz\u00e1zan szegt\u00e9k meg a kij\u00e1r\u00e1si tilalma", "body": "\nSzerd\u00e1n 336 rend\u0151ri int\u00e9zked\u00e9s t\u00f6rt\u00e9nt a kij\u00e1r\u00e1si tilalom, a k\u00f6zter\u00fcleti magatart\u00e1si szab\u00e1lyok, a csoportosul\u00e1sok \u00e9s a gy\u00fclekez\u00e9sek tilalm\u00e1nak megszeg\u00e9se miatt - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3n.\n\n\nKiss R\u00f3bert jelezte, hogy ezzel - a tilalom november 4-ei bevezet\u00e9se \u00f3ta - m\u00e1r 51 516 emberrel szemben int\u00e9zkedtek a kij\u00e1r\u00e1si tilalom megszeg\u00e9se miatt.\n\u00a0\u00a0\u00a0\u00a0Az alezredes elmondta, hogy szerd\u00e1n a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt 567 szem\u00e9llyel szemben int\u00e9zkedtek a rend\u0151r\u00f6k, \u00edgy a j\u00e1rv\u00e1ny\u00fcgyi k\u00e9sz\u00fclts\u00e9gi id\u0151szak v\u00e9delmi int\u00e9zked\u00e9seir\u0151l sz\u00f3l\u00f3 korm\u00e1nyrendelet szeptember 21-ei hat\u00e1lyba l\u00e9p\u00e9se \u00f3ta 34 490 rend\u0151ri int\u00e9zked\u00e9s t\u00f6rt\u00e9nt ilyen \u00fcgyben.\n\u00a0\u00a0\u00a0\u00a0Hozz\u00e1tette: a szerdai 567 int\u00e9zked\u00e9sb\u0151l 567 k\u00f6zter\u00fcleten t\u00f6rt\u00e9nt, k\u00f6z\u00fcl\u00fck 136 embert figyelmeztettek, 237-en helysz\u00edni b\u00edrs\u00e1got kaptak, 180-at pedig feljelentettek. T\u00f6megk\u00f6zleked\u00e9si eszk\u00f6z\u00f6k\u00f6n \u00e9s v\u00e1rakoz\u00f3helyein nyolc, m\u00edg a kereskedelmi \u00fczletekben \u00e9s bev\u00e1s\u00e1rl\u00f3k\u00f6zpontok ter\u00fclet\u00e9n hat ember ellen l\u00e9ptek fel a rend\u0151r\u00f6k szerd\u00e1n a maszkvisel\u00e9si szab\u00e1lyok megszeg\u00e9se miatt szerd\u00e1n.\n\u00a0\u00a0\u00a0\u00a0Kiss R\u00f3bert t\u00e1j\u00e9koztat\u00e1sa szerint a boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 953 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 301 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 652-szer pedig az \u00fczletek korl\u00e1tozott nyitva tart\u00e1s\u00e1ra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0Szerd\u00e1n a vend\u00e9gl\u00e1t\u00f3helyekre vonatkoz\u00f3 szigor\u00fabb szab\u00e1lyok megs\u00e9rt\u00e9se miatt nem kellett int\u00e9zkedni - mondta az alezredes.\n\u00a0\u00a0\u00a0\u00a0Kiss R\u00f3bert kiemelte: az elm\u00falt napon 67 rend\u0151ri int\u00e9zked\u00e9sre volt sz\u00fcks\u00e9g a tranzitszab\u00e1lyokat megs\u00e9rt\u0151kkel szemben. Az \u00e1tutaz\u00f3kat tavaly szeptember \u00f3ta ellen\u0151rzik, a szab\u00e1lyokat be nem tart\u00f3k ellen eddig 13 712-szer l\u00e9pett fel a rend\u0151rs\u00e9g.\n\u00a0\u00a0\u00a0\u00a0Hozz\u00e1tette: a hat\u00e1rokon j\u00f3 \u00fctemben lehet k\u00f6zlekedni, csak a r\u00f6szkei aut\u00f3p\u00e1lya hat\u00e1r\u00e1tkel\u0151helyen kell a teherg\u00e9pj\u00e1rm\u0171veknek ki- \u00e9s bel\u00e9p\u0151 oldalon egyar\u00e1nt h\u00e1rom\u00f3r\u00e1s v\u00e1rakoz\u00e1si id\u0151re sz\u00e1m\u00edtani.\n\n\nMTI 2021. m\u00e1rcius 18.\n\n"}]