[{"date": "2021-03-10 11:05", "url": "https://koronavirus.gov.hu/cikkek/kovacs-zoltan-magyar-oltasi-program-az-egyik-legeredmenyesebb-europaban", "h1": "Kov\u00e1cs Zolt\u00e1n: a magyar olt\u00e1si program az egyik legeredm\u00e9nyesebb Eur\u00f3p\u00e1ban", "body": "\n\u00dajabb \u00e1lh\u00edr \u00e9s hazugs\u00e1g a Politico \u00e1ll\u00edt\u00e1sa, ezt mindenn\u00e9l jobban c\u00e1folja az a t\u00e9ny, hogy a magyar olt\u00e1si program az egyik legeredm\u00e9nyesebb Eur\u00f3p\u00e1ban - \u00edrta a nemzetk\u00f6zi kommunik\u00e1ci\u00f3\u00e9rt \u00e9s kapcsolatok\u00e9rt felel\u0151s \u00e1llamtitk\u00e1r szerdai Facebook-bejegyz\u00e9s\u00e9ben.\n\n\nKov\u00e1cs Zolt\u00e1n kifejtette: Magyarorsz\u00e1g m\u00e1r a m\u00e1sodik az uni\u00f3s ranglist\u00e1n a lakoss\u00e1gar\u00e1nyos \u00e1toltotts\u00e1gban, \u00e9s a magyar lakoss\u00e1g 11 sz\u00e1zal\u00e9ka m\u00e1r beoltott, szemben az uni\u00f3s 6 sz\u00e1zal\u00e9kos \u00e1tlaggal.\n\u00a0\u00a0\u00a0\u00a0Kiemelte: \"a magyar eredm\u00e9ny nyilv\u00e1nval\u00f3an sokak szem\u00e9t sz\u00farja Br\u00fcsszelben\", mert az egyben igazolja, hogy Magyarorsz\u00e1g helyes d\u00f6nt\u00e9st hozott, amikor \"az elhib\u00e1zott br\u00fcsszeli vakcinabeszerz\u00e9st felismerve nemzeti hat\u00e1sk\u00f6rben is szerzett be vakcin\u00e1kat\", \u00edgy a magyar lakoss\u00e1got nem csak 3, hanem m\u00e1r 5 vakcin\u00e1val tudj\u00e1k m\u00e1r oltani.\n\u00a0\u00a0\u00a0\u00a0Kov\u00e1cs Zolt\u00e1n k\u00f6z\u00f6lte: Magyarorsz\u00e1gon m\u00e1r 1.107.791 a beoltottak sz\u00e1ma, ebb\u0151l 317.906 ember m\u00e1r a m\u00e1sodik olt\u00e1s\u00e1t is megkapta. A 2,1 milli\u00f3 felhaszn\u00e1lhat\u00f3 vakcin\u00e1b\u00f3l 1,4 milli\u00f3t m\u00e1r beadtak, t\u00f6bb mint 530 ezer adagot pedig ezen a h\u00e9ten haszn\u00e1lnak fel az esed\u00e9kes els\u0151 \u00e9s m\u00e1sodik k\u00f6r\u00f6s olt\u00e1sokra - tette hozz\u00e1.\n\u00a0\u00a0\u00a0\u00a0A Politico keddi cikk\u00e9ben azt \u00edrta: az uni\u00f3n k\u00edv\u00fcli olt\u00f3anyagok keres\u00e9se nem felt\u00e9tlen\u00fcl seg\u00edtett, Magyarorsz\u00e1gon az orosz Szputnyik V vakcina az orsz\u00e1g vakcinaell\u00e1t\u00e1s\u00e1nak kevesebb mint 3 sz\u00e1zal\u00e9k\u00e1t teszi ki, m\u00edg a k\u00ednai Sinopharm t\u00f6bb mint 32 sz\u00e1zal\u00e9kot.\nMagyarorsz\u00e1g az \u00f6sszes vakcin\u00e1nak csak 56 sz\u00e1zal\u00e9k\u00e1t haszn\u00e1lta fel - f\u0171zt\u00e9k hozz\u00e1.\n\nMTI 2021. m\u00e1rcius 10.\n\n"}]