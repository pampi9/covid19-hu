[{"date": "2021-03-07 13:17", "url": "https://koronavirus.gov.hu/cikkek/m1-jol-haladnak-az-oltassal", "h1": "M1: j\u00f3l haladnak az olt\u00e1ssal", "body": "\nOrsz\u00e1gszerte j\u00f3l haladnak az olt\u00e1sok bead\u00e1s\u00e1val - ez der\u00fclt ki az M1 aktu\u00e1lis csatorna vas\u00e1rnap d\u00e9lel\u0151tti helysz\u00edni tud\u00f3s\u00edt\u00e1saib\u00f3l.\n\n\u00a0Janecsk\u00f3 M\u00e1ria, a Szent J\u00e1nos k\u00f3rh\u00e1z olt\u00f3k\u00f6zpontj\u00e1nak vezet\u0151je elmondta: Pfizer-, illetve Szputnyik vakcin\u00e1val oltj\u00e1k a h\u00e1ziorvosok \u00e1ltal k\u00fcld\u00f6tt, t\u00f6bbnyire id\u0151s betegeket, naponta mintegy k\u00e9t-h\u00e1romsz\u00e1zat.\n\u00a0\u00a0\u00a0\u00a0Az olt\u00e1si hajland\u00f3s\u00e1g az eg\u00e9szs\u00e9g\u00fcgyi dolgoz\u00f3k \u00e9s a lakoss\u00e1g k\u00f6r\u00e9ben is magas, a mell\u00e9khat\u00e1sok nagyon enyh\u00e9k, a Szent J\u00e1nos k\u00f3rh\u00e1z olt\u00f3k\u00f6zpontj\u00e1ban komolyabbat m\u00e9g nem tapasztaltak - mondta a szakember.\n\u00a0\u00a0\u00a0\u00a0Suba L\u00e1szl\u00f3 v\u00e1mosp\u00e9rcsi h\u00e1ziorvos az olt\u00e1s menet\u00e9r\u0151l sz\u00f3lva elmondta: adategyeztet\u00e9s ut\u00e1n elv\u00e9gzik a sz\u00fcks\u00e9ges vizsg\u00e1latokat - v\u00e9rnyom\u00e1st, testh\u0151m\u00e9rs\u00e9kletet, pulzust m\u00e9rnek, \u00e9s ha minden rendben, beadj\u00e1k az olt\u00e1st. F\u00e9l\u00f3r\u00e1s v\u00e1rakoz\u00e1st k\u00f6vet\u0151en \u00fajabb vizsg\u00e1lat k\u00f6vetkezik, \u00e9s ha minden rendben, az oltakoz\u00f3 megkapja az olt\u00e1si igazolv\u00e1nyt \u00e9s mehet haza - tette hozz\u00e1 Suba L\u00e1szl\u00f3.\n\u00a0\u00a0\u00a0\u00a0A h\u00e1ziorvos elmondta, hogy akiket telefonon megkeresnek, t\u00f6bbnyire \u00f6r\u00fclnek az olt\u00e1snak, meg se k\u00e9rdezik, milyet kapnak, \u00e9s ha a helysz\u00ednen der\u00fcl ki, hogy k\u00ednai, azt is \u00f6r\u00f6mmel fogadj\u00e1k.\n\nMTI\n\n"}]