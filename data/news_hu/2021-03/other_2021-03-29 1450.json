[{"date": "2021-03-29 14:50", "url": "https://koronavirus.gov.hu/cikkek/orszagos-tisztifoorvos-nagyon-nagy-az-egyeni-felelosseg", "h1": "Orsz\u00e1gos tisztif\u0151orvos: nagyon nagy az egy\u00e9ni felel\u0151ss\u00e9g", "body": "\n\u00a0Soha ekkora nem volt az egy\u00e9ni felel\u0151ss\u00e9g, le kell venni a terhet a fekv\u0151betegeket ell\u00e1t\u00f3 rendszerr\u0151l - hangs\u00falyozta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n h\u00e9tf\u0151n.\n\n\nM\u00fcller Cec\u00edlia kifejtette, tov\u00e1bbra is a brit mut\u00e1ns agressz\u00edv terjed\u00e9s\u00e9nek vagyunk tan\u00fai, rendk\u00edv\u00fcl leterheltek a k\u00f3rh\u00e1zak \u00e9s az intenz\u00edv oszt\u00e1lyok.\n\u00a0\u00a0\u00a0\u00a0K\u00f6z\u00f6lte, a h\u00e1ziorvosok mellett a j\u00e1rv\u00e1ny kezel\u00e9s\u00e9ben dolgoz\u00f3 valamennyi orvosnak lehet\u0151v\u00e9 tett\u00e9k a favipiravir gy\u00f3gyszer fel\u00edr\u00e1s\u00e1t, amely szavai szerint \u00e9leteket menthet, megel\u0151zhet\u0151 \u00e1ltala a k\u00f3rh\u00e1zba ker\u00fcl\u00e9s. K\u00e9rte, hogy az orvosok \u00e9ljenek a k\u00e9sz\u00edtm\u00e9ny rendel\u00e9s\u00e9vel, akinek pedig fel\u00edrj\u00e1k, pontosan tartsa be a gy\u00f3gyszerszed\u00e9si el\u0151\u00edr\u00e1sokat. Eddig - mondta - 56 ezer dobozt rendeltek j\u00e1r\u00f3beteg-ell\u00e1t\u00e1s keret\u00e9ben ebb\u0151l a gy\u00f3gyszerb\u0151l.\n\u00a0\u00a0\u00a0\u00a0Az orsz\u00e1gos tisztif\u0151orvos sz\u00f3lt arr\u00f3l, hogy elkezdt\u00e9k a munk\u00e1t a honv\u00e9ds\u00e9g olt\u00f3buszai is: el\u0151sz\u00f6r N\u00f3gr\u00e1d megye kistelep\u00fcl\u00e9sein oltj\u00e1k az el\u0151zetesen regisztr\u00e1ltakat, eddig 306 ember kapta meg \u00edgy a vakcin\u00e1t. Az olt\u00e1s \u00f6t busszal folytat\u00f3dik N\u00f3gr\u00e1dban, n\u00e9h\u00e1ny nap m\u00falva pedig m\u00e1r Kom\u00e1rom-Esztergom megy\u00e9ben is.\n\u00a0\u00a0\u00a0\u00a0A j\u00e1rv\u00e1ny\u00fcgyi adatokat eml\u00edtve elmondta, egy nap alatt 7263 \u00faj fert\u0151z\u00f6ttet regisztr\u00e1ltak. Jelezte: egy h\u00e9t alatt - az el\u0151z\u0151 h\u00e9thez k\u00e9pest - 13 sz\u00e1zal\u00e9kkal n\u0151tt a fert\u0151z\u00f6ttek sz\u00e1ma. Ezzel egy\u00fctt n\u0151tt az akt\u00edv fert\u0151z\u00f6ttek\u00e9 is, 221 002-re.\n\u00a0\u00a0\u00a0\u00a0K\u00f3rh\u00e1zban 12 291 ember van a v\u00edrus okozta sz\u00f6v\u0151dm\u00e9nyek miatt, 1497-en pedig l\u00e9legeztet\u0151g\u00e9pre szorulnak. Az elm\u00falt napon 189 ember halt meg a v\u00edrusfert\u0151z\u00e9s k\u00f6vetkezt\u00e9ben, az \u00e9let\u00fck\u00e9rt folytatott heroikus k\u00fczdelem ellen\u00e9re - mondta M\u00fcller Cec\u00edlia.\n\u00a0\u00a0\u00a0\u00a0Felh\u00edvta a figyelmet arra, hogy mindenkinek be kell tartania a j\u00e1rv\u00e1ny\u00fcgyi \u00e9s higi\u00e9n\u00e9s szab\u00e1lyokat, el kell ker\u00fclni a megfert\u0151z\u0151d\u00e9st, hiszen senki sem tudhatja, hogy n\u00e1la milyen s\u00falyos lesz a betegs\u00e9g.\n\u00a0\u00a0\u00a0\u00a0Az olt\u00e1sok rendben folynak - emelte ki a szakember. Eddig 1 920 000 ember m\u00e1r megkapta a v\u00e9d\u0151olt\u00e1s els\u0151 adagj\u00e1t, \u00e9s 689 392-en a m\u00e1sodik d\u00f3zist is.\n\u00a0\u00a0\u00a0\u00a0Azt mondta, rendre \u00e9rkeznek az olt\u00f3anyagok az orsz\u00e1gba. Vizsg\u00e1lat ut\u00e1n felhaszn\u00e1lhat\u00f3v\u00e1 min\u0151s\u00edtettek egy kor\u00e1bban \u00e9rkezett 250 ezer adagos Szputnyik V sz\u00e1ll\u00edtm\u00e1nyt, \u00edgy m\u00e1r ezek a vakcin\u00e1k is beadhat\u00f3k az olt\u00f3pontokon.\n\u00a0\u00a0\u00a0\u00a0A k\u00fcl\u00f6nb\u00f6z\u0151 olt\u00f3anyagok k\u00fcl\u00f6nb\u00f6z\u0151 mennyis\u00e9gben folyamatosan \u00e9rkeznek, azokat r\u00f6gt\u00f6n beadj\u00e1k - jelezte.\n\u00a0\u00a0\u00a0\u00a0M\u00fcller Cec\u00edlia kit\u00e9rt arra, hogy elkezd\u0151dik a pedag\u00f3gusok, \u00f3vodai \u00e9s b\u00f6lcs\u0151dei gondoz\u00f3k, dolgoz\u00f3k kamp\u00e1nyszer\u0171 olt\u00e1sa. Ebben a k\u00f6rben is mindenkinek regisztr\u00e1lnia kell, az adatokat pontosan megadva, majd r\u00f6vid sz\u00f6veges \u00fczenetben kapnak \u00e9rtes\u00edt\u00e9st az \u00e9rintettek arr\u00f3l, hol kapj\u00e1k meg az olt\u00e1st.\n\u00a0\u00a0\u00a0\u00a0A tisztif\u0151orvos besz\u00e1molt arr\u00f3l, hogy elkezd\u0151d\u00f6tt a kismam\u00e1k olt\u00e1sa is. Mint mondta, az olt\u00e1st ig\u00e9nyl\u0151knek szint\u00e9n regisztr\u00e1lniuk kell, majd a szakorvos vagy a h\u00e1ziorvos aj\u00e1nl\u00e1sa ut\u00e1n kaphatnak olt\u00e1st. A kismam\u00e1k a v\u00e1rand\u00f3ss\u00e1g bet\u00f6lt\u00f6tt 12. hete ut\u00e1n kapj\u00e1k az els\u0151 adagot, majd a sz\u00fcl\u00e9st k\u00f6vet\u0151en a m\u00e1sodikat. Kiemelte, akik megkapt\u00e1k az id\u0151pontot az olt\u00e1sra, vigy\u00e9k magukkal terhesgondoz\u00e1si kisk\u00f6nyv\u00fcket, vagy valamilyen igazol\u00e1st, amely igazolja, hogy jogosultak az olt\u00e1sra.\n\u00a0\u00a0\u00a0\u00a0A j\u00e1rv\u00e1nnyal \u00f6sszef\u00fcgg\u0151 k\u00f6rnyezet-eg\u00e9szs\u00e9g\u00fcgyi adatokr\u00f3l az orsz\u00e1gos M\u00fcller Cec\u00edlia azt mondta: \u00e1tlagosan stagn\u00e1l a szennyv\u00edzmint\u00e1kban a v\u00edrus \u00f6r\u00f6k\u00edt\u0151anyag\u00e1nak mennyis\u00e9ge, azonban n\u00e9h\u00e1ny helyen - Salg\u00f3tarj\u00e1nban, Sz\u00e9kesfeh\u00e9rv\u00e1ron, Szegeden, Zalaegerszegen \u00e9s a budapesti agglomer\u00e1ci\u00f3ban - emelked\u00e9st tapasztaltak. Megjegyezte, hogy a szennyv\u00edzmint\u00e1kban is a brit v\u00edrusmut\u00e1ns a domin\u00e1ns.\n\u00a0\u00a0\u00a0\u00a0H\u00fasv\u00e9tr\u00f3l sz\u00f3lva a szakember azt javasolta, hogy lehet\u0151s\u00e9g szerint csak a sz\u0171k csal\u00e1d \u00fcnnepeljen egy\u00fctt. A m\u00e1r beoltott nagysz\u00fcl\u0151kkel lehet tal\u00e1lkozni, azonban ekkor sem szabad elfeledkezni a j\u00e1rv\u00e1ny\u00fcgyi \u00e9s higi\u00e9n\u00e9s szab\u00e1lyok betart\u00e1s\u00e1r\u00f3l.\n\u00a0\u00a0\u00a0\u00a0Megjegyezte, m\u00e9g nincs kell\u0151 ismeret arr\u00f3l, hogy aki megkapta az olt\u00e1st, milyen m\u00e9rt\u00e9kben k\u00e9pes tov\u00e1bbadni a fert\u0151z\u00e9st m\u00e1soknak.\n\u00a0\u00a0\u00a0\u00a0Hozz\u00e1tette: semmilyen v\u00e9d\u0151olt\u00e1s nem ad sz\u00e1zsz\u00e1zal\u00e9kos v\u00e9detts\u00e9get, teh\u00e1t annak is v\u00e9dekeznie kell, aki m\u00e1r kapott olt\u00e1st. \u00cdgy saj\u00e1t mag\u00e1t \u00e9s m\u00e1sokat is megv\u00e9dheti a fert\u0151z\u00e9st\u0151l.\n\n\nMTI 2021. m\u00e1rcius 29.\n\n"}]