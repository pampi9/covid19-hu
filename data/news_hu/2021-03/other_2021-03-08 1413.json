[{"date": "2021-03-08 14:13", "url": "https://koronavirus.gov.hu/cikkek/operativ-torzs-hatalyba-leptek-marcius-22-eig-tarto-szigoritott-vedelmi-intezkedesek", "h1": "Operat\u00edv t\u00f6rzs: hat\u00e1lyba l\u00e9ptek a m\u00e1rcius 22-\u00e9ig tart\u00f3 szigor\u00edtott v\u00e9delmi int\u00e9zked\u00e9sek", "body": "\nA korm\u00e1ny d\u00f6nt\u00e9se \u00e9rtelm\u00e9ben h\u00e9tf\u0151n hat\u00e1lyba l\u00e9ptek a m\u00e1rcius 22-\u00e9ig tart\u00f3 szigor\u00edtott v\u00e9delmi int\u00e9zked\u00e9sek - k\u00f6z\u00f6lte a j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a h\u00e9tf\u0151i online sajt\u00f3t\u00e1j\u00e9koztat\u00f3n.\n\n\u00a0Kiss R\u00f3bert alezredes elmondta, hogy az int\u00e9zked\u00e9seket - a j\u00e1rv\u00e1ny harmadik hull\u00e1m\u00e1ban a fert\u0151z\u00e9ssz\u00e1m cs\u00f6kkent\u00e9se \u00e9rdek\u00e9ben - az operat\u00edv t\u00f6rzs javaslat\u00e1ra hozta meg a kabinet.\n\u00a0\u00a0\u00a0\u00a0A Magyar K\u00f6zl\u00f6nyben megjelent korm\u00e1nyrendelet szerint az \u00fczleteket be kell z\u00e1rni - k\u00f6z\u00f6lte.\n\u00a0\u00a0\u00a0\u00a0Kiv\u00e9telt k\u00e9peznek ez al\u00f3l az \u00e9lelmiszer\u00fczletek, a patik\u00e1k, a benzinkutak, a drog\u00e9ri\u00e1k, a doh\u00e1nyboltok, a gazdas\u00e1gi, mez\u0151gazdas\u00e1gi \u00e9s erd\u00e9szeti tev\u00e9kenys\u00e9ghez n\u00e9lk\u00fcl\u00f6zhetetlen anyagokat \u00e9s eszk\u00f6z\u00f6ket \u00e1rus\u00edt\u00f3 \u00fczletek, valamint az \u00e1llateledelt, takarm\u00e1nyt forgalmaz\u00f3 \u00fczletek, a piacok \u00e9s a termel\u0151i piacok - tette hozz\u00e1.\n\u00a0\u00a0\u00a0\u00a0Kiss R\u00f3bert elmondta: az \u00f3vod\u00e1k \u00e9s az \u00e1ltal\u00e1nos iskol\u00e1k \u00e1prilis 7-ig, a tavaszi sz\u00fcnet v\u00e9g\u00e9ig nem nyithatnak ki, a k\u00f6z\u00e9piskol\u00e1kban \u00e9s a fels\u0151oktat\u00e1sban tov\u00e1bbra is marad a digit\u00e1lis tanrend. Az esti kij\u00e1r\u00e1si tilalom tov\u00e1bbra is \u00e9rv\u00e9nyben marad este 8 \u00f3ra \u00e9s reggel 5 \u00f3ra k\u00f6z\u00f6tt.\n\u00a0\u00a0\u00a0\u00a0Ez al\u00f3l csak az igazolt munkav\u00e9gz\u00e9ssel lehet mentes\u00fclni - f\u0171zte hozz\u00e1.\n\u00a0\u00a0\u00a0\u00a0Ismertette: a szem\u00e9lyes megjelen\u00e9st ig\u00e9nyl\u0151 szolg\u00e1ltat\u00e1sok helysz\u00edn\u00e9t is z\u00e1rva kell tartani. Kiv\u00e9telt jelentenek a mag\u00e1neg\u00e9szs\u00e9g\u00fcgyi, a szoci\u00e1lis, a p\u00e9nz\u00fcgyi, a postai, a k\u00f6zleked\u00e9si, a j\u00e1rm\u0171vet, illetve kommunik\u00e1ci\u00f3s eszk\u00f6z\u00f6ket jav\u00edt\u00f3, a j\u00e1rm\u0171- \u00e9s g\u00e9pk\u00f6lcs\u00f6nz\u00e9si, a temetkez\u00e9si, az \u00e1llateg\u00e9szs\u00e9g\u00fcgyi, a k\u00f6z\u00e9tkeztet\u00e9si, az \u00e1llatteny\u00e9szt\u00e9si, az \u00fcgyv\u00e9di, az \u00e9p\u00fclet\u00fczemeltet\u00e9si, valamint a mos\u00e1si \u00e9s tiszt\u00edt\u00e1si szolg\u00e1ltat\u00f3k.\n\u00a0\u00a0\u00a0\u00a0A maszk visel\u00e9se lakott ter\u00fcleten bel\u00fcl valamennyi utc\u00e1n \u00e9s k\u00f6zter\u00fcleten k\u00f6telez\u0151 \u00e9s m\u00e1sokt\u00f3l lehet\u0151s\u00e9g szerint 1,5 m\u00e9teres v\u00e9d\u0151t\u00e1vols\u00e1got kell tartani. A szabadban lehet sportolni, ahol tarthat\u00f3 a 1,5 m\u00e9teres t\u00e1vols\u00e1g - tette hozz\u00e1. Ismertette: az igazolt sportol\u00f3k edz\u00e9sei megtarthat\u00f3k, de meccseket kiz\u00e1r\u00f3lag z\u00e1rt kapuk m\u00f6g\u00f6tt lehet tartani.\n\n\u00a0\u00a0\u00a0\u00a0A parkok, arbor\u00e9tumok \u00e9s az erd\u0151k nyitva maradnak - mondta.\n\u00a0\u00a0\u00a0\u00a0Az alezredes t\u00e1j\u00e9koztat\u00e1sa szerint a h\u00e9tv\u00e9g\u00e9n 481 emberrel szemben l\u00e9ptek fel a rend\u0151r\u00f6k a maszkvisel\u00e9si k\u00f6telezetts\u00e9g be nem tart\u00e1sa miatt, \u00edgy m\u00e1r 28 405-re emelkedett a szab\u00e1lytalan maszkvisel\u00e9s miatt elrendelt int\u00e9zked\u00e9sek sz\u00e1ma.\n\u00a0\u00a0\u00a0\u00a0Kiss R\u00f3bert elmondta: 405-en a k\u00f6zter\u00fcleten nem viselt\u00e9k a maszkot, 21 emberrel szemben az\u00e9rt int\u00e9zkedtek, mert buszon, villamoson, meg\u00e1ll\u00f3ban nem volt rajtuk maszk, 55-en pedig bev\u00e1s\u00e1rl\u00f3k\u00f6zpontban, \u00fczletekben nem viselt\u00e9k a v\u00e9d\u0151eszk\u00f6zt.\n\u00a0\u00a0\u00a0\u00a0Besz\u00e1molt arr\u00f3l is, hogy p\u00e9ntek d\u00e9lut\u00e1n egy ittas utassal szemben kellett int\u00e9zkedni\u00fck a rend\u0151r\u00f6knek, mert a buszsof\u0151r felsz\u00f3l\u00edt\u00e1s\u00e1ra sem volt hajland\u00f3 maszkot felvenni. A vezet\u0151 meg\u00e1ll\u00edtotta a j\u00e1ratot \u00e9s rend\u0151ri seg\u00edts\u00e9get k\u00e9rt. Az utast k\u00f6z\u00e9rdek\u0171 \u00fczem megzavar\u00e1sa, k\u00f6zter\u00fcleti szeszesital-fogyaszt\u00e1s \u00e9s a maszkvisel\u00e9s szab\u00e1lyainak figyelmen k\u00edv\u00fcl hagy\u00e1sa miatt el\u0151\u00e1ll\u00edtott\u00e1k.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 845 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 215 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 630 esetben pedig az \u00fczletek korl\u00e1tozott nyitva tart\u00e1s\u00e1ra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0A h\u00e9tv\u00e9g\u00e9n a vend\u00e9gl\u00e1t\u00f3helyeken val\u00f3 tart\u00f3zkod\u00e1s szab\u00e1lyait hatan nem tartott\u00e1k be, illetve egy \u00fczemeltet\u0151 ellen is fell\u00e9ptek a szab\u00e1lyok be nem tart\u00e1sa miatt. P\u00e9ntek d\u00e9lut\u00e1n egy leps\u00e9nyi pressz\u00f3 ideiglenes bez\u00e1r\u00e1s\u00e1r\u00f3l d\u00f6nt\u00f6ttek, mert ott h\u00e1rom vend\u00e9g \u00e9ppen szeszesitalt fogyasztott a rend\u0151r\u00f6k ellen\u0151rz\u00e9sekor.\n\u00a0\u00a0\u00a0\u00a0A h\u00e9tv\u00e9g\u00e9n a kij\u00e1r\u00e1si tilalommal kapcsolatos szab\u00e1lyok megs\u00e9rt\u00e9se miatt 1646 rend\u0151ri int\u00e9zked\u00e9sre volt sz\u00fcks\u00e9g, a szab\u00e1lyok bevezet\u00e9se \u00f3ta 47 636-ra n\u0151tt az ilyen t\u00edpus\u00fa int\u00e9zked\u00e9sek sz\u00e1ma.\n\u00a0\u00a0\u00a0\u00a0Budapesten csendh\u00e1bor\u00edt\u00e1s miatt t\u00f6bb mag\u00e1nrendezv\u00e9nyen kellett int\u00e9zkedni\u00fck a rend\u0151r\u00f6knek, a Belv\u00e1rosban \u00f6sszesen 39 k\u00fclf\u00f6ldi \u00e9s 28 magyar \u00e1llampolg\u00e1rral szemben kellett int\u00e9zkedni\u00fck, \u00f6sszesen 54 ember ellen feljelent\u00e9st tettek a kij\u00e1r\u00e1si tilalom \u00e9s a mag\u00e1nrendezv\u00e9nyekre vonatkoz\u00f3 szab\u00e1lyok megs\u00e9rt\u00e9se miatt, 11 esetben pedig k\u00f6zigazgat\u00e1si hat\u00f3s\u00e1gi elj\u00e1r\u00e1st ind\u00edtottak.\n\u00a0\u00a0\u00a0\u00a0A h\u00e9tv\u00e9g\u00e9n is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 160 esetben l\u00e9ptek fel. Az \u00e1tutaz\u00f3kat tavaly szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 13 073-szor int\u00e9zkedtek.\n\u00a0\u00a0\u00a0\u00a0Az elm\u00falt k\u00e9t napon 46 664 esetben ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban l\u00e9v\u0151ket. A h\u00e9tv\u00e9g\u00e9n 13 274 ilyen korl\u00e1toz\u00f3 int\u00e9zked\u00e9st rendeltek el, jelenleg 37 343-an vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 4173-an v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - ismertette az alezredes.\n\u00a0\u00a0\u00a0\u00a0T\u00e1j\u00e9koztat\u00f3j\u00e1n az alezredes a nemzetk\u00f6zi n\u0151nap alkalm\u00e1b\u00f3l k\u00f6sz\u00f6nt\u00f6tte a n\u0151ket, hozz\u00e1t\u00e9ve, hogy erre tekintettel h\u00e9tf\u0151n a vir\u00e1gboltok nyitva maradhatnak.\nA Magyar K\u00f6zl\u00f6nyben megjelent korm\u00e1nyrendelet el\u00e9rhet\u0151 itt:\u00a0https://magyarkozlony.hu/dokumentumok/49938f217e712ce35fbd9be13af1113f65703127/megtekintes\n\u00a0\n\n"}]