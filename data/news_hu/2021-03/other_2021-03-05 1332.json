[{"date": "2021-03-05 13:32", "url": "https://koronavirus.gov.hu/cikkek/orban-viktor-belso-piaci-unios-biztossal-egyeztetett", "h1": "Orb\u00e1n Viktor a bels\u0151 piaci uni\u00f3s biztossal egyeztetett", "body": "\nAz olt\u00f3anyaggy\u00e1rt\u00e1sr\u00f3l valamint v\u00e9delmiipari- \u00e9s energiapolitikai k\u00e9rd\u00e9sekr\u0151l t\u00e1rgyalt Orb\u00e1n Viktor minisztereln\u00f6k Thierry Breton bels\u0151 piac\u00e9rt felel\u0151s uni\u00f3s biztossal p\u00e9nteken a Karmelita kolostorban - t\u00e1j\u00e9koztatta az MTI-t Havasi Bertalan, a minisztereln\u00f6k sajt\u00f3f\u0151n\u00f6ke.\n\n\nAz uni\u00f3s biztost el\u0151z\u0151leg fogadta Palkovics L\u00e1szl\u00f3 innov\u00e1ci\u00f3s \u00e9s technol\u00f3giai miniszter \u00e9s Varga Judit igazs\u00e1g\u00fcgyi miniszter - tette hozz\u00e1.\n\u00a0\u00a0\u00a0\u00a0Thierry Breton vezeti azt az uni\u00f3s munkacsoportot, amelynek c\u00e9lja a vakcinagy\u00e1rt\u00e1s \u00e9s -forgalmaz\u00e1s sz\u0171k keresztmetszeteinek felsz\u00e1mol\u00e1sa, valamint a gyorsabb reag\u00e1l\u00e1s a biol\u00f3giai vesz\u00e9lyekre eur\u00f3pai szinten.\n\u00a0\u00a0\u00a0\u00a0Az Eur\u00f3pai Uni\u00f3 a koronav\u00edrus elleni k\u00fczdelem r\u00e9szek\u00e9nt a szab\u00e1lyoz\u00f3 hat\u00f3s\u00e1gok korai bevon\u00e1s\u00e1val igyekszik megk\u00f6nny\u00edteni az \u00fajonnan l\u00e9tes\u00edtett gy\u00e1rt\u00f3\u00fczemek tan\u00fas\u00edt\u00e1s\u00e1t. A magyar korm\u00e1ny a hazai \u00e9s eur\u00f3pai \u00f6nell\u00e1t\u00e1s felt\u00e9teleinek megteremt\u00e9se \u00e9rdek\u00e9ben Nemzeti Olt\u00f3anyaggy\u00e1r \u00e9s Nemzeti Koronav\u00edrus-Olt\u00f3anyaggy\u00e1r l\u00e9trehoz\u00e1s\u00e1r\u00f3l d\u00f6nt\u00f6tt - eml\u00e9keztetett Havasi Bertalan. Az \u00fczem m\u00e1r 2022-ben megkezdheti m\u0171k\u00f6d\u00e9s\u00e9t, a tervek szerint \u00e9ves szinten 8-10 milli\u00f3 koronav\u00edrus elleni vakcina el\u0151\u00e1ll\u00edt\u00e1s\u00e1ra lehet k\u00e9pes.\n\u00a0\u00a0\u00a0\u00a0A p\u00e9nteki megbesz\u00e9l\u00e9sen elhangzott: a j\u00e1rv\u00e1nyhelyzet r\u00e1mutatott az EU harmadik orsz\u00e1gokkal szembeni f\u00fcgg\u0151s\u00e9g\u00e9re, ez\u00e9rt a tag\u00e1llamokban ki kell \u00e9p\u00edteni a megfelel\u0151 kapacit\u00e1sokat a kulcsfontoss\u00e1g\u00fa ipari \u00e1gazatok \u00e9s strat\u00e9giai \u00e9rt\u00e9kl\u00e1ncok sz\u00e1m\u00e1ra. A k\u00fcls\u0151 besz\u00e1ll\u00edt\u00f3knak val\u00f3 kitetts\u00e9get k\u00fcl\u00f6n\u00f6sen a kritikus fontoss\u00e1g\u00fa nyersanyagok ter\u00e9n kell cs\u00f6kkenteni, tov\u00e1bb er\u0151s\u00edtve az energiaszuverenit\u00e1st. Magyarorsz\u00e1g \u00e1ll\u00e1spontj\u00e1t ismertetve Orb\u00e1n Viktor elmondta: a j\u00f6v\u0151orient\u00e1lt, v\u00e1ls\u00e1g\u00e1ll\u00f3 \u00e9s tiszta gazdas\u00e1g kialak\u00edt\u00e1sa \u00e9rdek\u00e9ben a beruh\u00e1z\u00e1sokat t\u00f6bbek k\u00f6z\u00f6tt az egyetemek meg\u00faj\u00edt\u00e1s\u00e1ra, a fenntarthat\u00f3 z\u00f6ld k\u00f6zleked\u00e9s \u00e9s energetika valamint a k\u00f6rforg\u00e1sos gazdas\u00e1g megalapoz\u00e1s\u00e1ra, \u00e9s a digitaliz\u00e1ci\u00f3 felgyors\u00edt\u00e1s\u00e1ra \u00f6sszpontos\u00edtjuk.\nMTI 2021. m\u00e1rcius 5.\n\u00a0\n\n"}]