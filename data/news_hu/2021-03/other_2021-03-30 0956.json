[{"date": "2021-03-30 09:56", "url": "https://koronavirus.gov.hu/cikkek/novak-katalin-arra-keri-varandosokat-regisztraljanak-wwwvakcinainfogovhu-honlapon", "h1": "Nov\u00e1k Katalin arra k\u00e9ri a v\u00e1rand\u00f3sokat, regisztr\u00e1ljanak a www.vakcinainfo.gov.hu honlapon", "body": "\nNov\u00e1k Katalin arra k\u00e9ri a v\u00e1rand\u00f3sokat, hogy regisztr\u00e1ljanak a\u00a0www.vakcinainfo.gov.hu\u00a0honlapon, majd vegy\u00e9k fel a kapcsolatot a h\u00e1ziorvossal, aki megszervezi az olt\u00e1sukat a k\u00f3rh\u00e1zi olt\u00f3ponton.\n\n\nNov\u00e1k Katalin csal\u00e1dok\u00e9rt felel\u0151s t\u00e1rca n\u00e9lk\u00fcli miniszter kedden a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sorban hangs\u00falyozta: fontos, hogy a v\u00e1rand\u00f3sok a h\u00e1ziorvossal vegy\u00e9k fel a kapcsolatot, mivel \u0151 fogja megszervezni nekik az olt\u00e1st.\n\u00a0\u00a0\u00a0\u00a0Hozz\u00e1tette, a v\u00e1rand\u00f3sokat a Pfizer- \u00e9s a Moderna-vakcin\u00e1val oltj\u00e1k, \u00e9s nagyon fontos az is, hogy aki ig\u00e9nyli a vakcin\u00e1t, regisztr\u00e1ljon.\nNov\u00e1k Katalin k\u00f6z\u00f6lte, miut\u00e1n a szakmai \u00e1ll\u00e1sfoglal\u00e1s megsz\u00fcletett a v\u00e1rand\u00f3sok olt\u00e1s\u00e1nak lehet\u0151s\u00e9g\u00e9r\u0151l, soron k\u00edv\u00fcl lehet\u0151v\u00e9 teszik a kismam\u00e1k biztons\u00e1gos vakcin\u00e1val t\u00f6rt\u00e9n\u0151 beolt\u00e1s\u00e1t.\n\u00a0\u00a0\u00a0\u00a0A m\u0171sorban sz\u00f3 esett arr\u00f3l is, hogy megjelent a Magyar K\u00f6zl\u00f6nyben az 1-es t\u00edpus\u00fa diab\u00e9tesszel \u00e9l\u0151 gyermekek \u00e9s csal\u00e1djuk \u00e9letk\u00f6r\u00fclm\u00e9nyeinek jav\u00edt\u00e1s\u00e1r\u00f3l sz\u00f3l\u00f3 rendelet.\nNov\u00e1k Katalin ennek kapcs\u00e1n azt k\u00f6z\u00f6lte, minegy 3500-4000 olyan gyermek \u00e9l Magyaraorsz\u00e1gon, aki 1-es t\u00edpus\u00fa diab\u00e9teszben szenved. Az anyagcserezavar j\u00f3l kezelhet\u0151, \u00e9s a megfelel\u0151 mennyis\u00e9g\u0171 inzulin bead\u00e1sa mellett szinte sz\u00f6v\u0151dm\u00e9nymentesen lehet \u00e9lni vele - jegyezte meg.\n\u00a0\u00a0\u00a0\u00a0Hozz\u00e1tette, jelenleg az \u00e1llami t\u00e1mogat\u00e1ssal szinte ingyenesen tudj\u00e1k a cukorbeteg gyerekek ig\u00e9nybe venni a legmodernebb inzulinpump\u00e1t vagy azt a szenzort, ami folyamatosan figyeli a cukorszintj\u00fcket.\nAz \u00faj szab\u00e1lyok \u00e9rtelm\u00e9ben a tan\u00e9vkezd\u00e9st\u0151l a pedag\u00f3gusok k\u00fcl\u00f6n d\u00edjaz\u00e1st kaphatnak, ha 1-es t\u00edpus\u00fa diab\u00e9teszes gyerek ell\u00e1t\u00e1s\u00e1ban vesznek r\u00e9szt.\n\u00a0\u00a0\u00a0\u00a0A ny\u00e1ri t\u00e1boroz\u00e1sok ter\u00e9n is b\u0151v\u00edti a korm\u00e1ny a lehet\u0151s\u00e9geket, \u00e9s a gyermekek iskolai, \u00f3vodai \u00e9tkez\u00e9s\u00e9re is jobban odafigyelnek - mondta Nov\u00e1k Katalin.\n\nMTI 2021. m\u00e1rcius 30.\n\n"}]