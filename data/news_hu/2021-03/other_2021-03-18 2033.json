[{"date": "2021-03-18 20:33", "url": "https://koronavirus.gov.hu/cikkek/unios-gyogyszerugynokseg-az-astrazeneca-oltoanyaga-biztonsagos", "h1": "Uni\u00f3s gy\u00f3gyszer\u00fcgyn\u00f6ks\u00e9g: az AstraZeneca olt\u00f3anyaga biztons\u00e1gos", "body": "\nBiztons\u00e1gosnak min\u0151s\u00edtette az Eur\u00f3pai Gy\u00f3gyszer\u00fcgyn\u00f6ks\u00e9g (EMA) az AstraZeneca brit-sv\u00e9d gy\u00f3gyszeripari v\u00e1llalat \u00e9s az Oxfordi Egyetem k\u00f6z\u00f6sen kifejlesztett koronav\u00edrus-elleni vakcin\u00e1j\u00e1t, de tov\u00e1bbi vizsg\u00e1latokat tart sz\u00fcks\u00e9gesnek - k\u00f6z\u00f6lte az Eur\u00f3pai Uni\u00f3 gy\u00f3gyszerfel\u00fcgyeleti hat\u00f3s\u00e1g\u00e1nak szerep\u00e9t bet\u00f6lt\u0151 \u00fcgyn\u00f6ks\u00e9g cs\u00fct\u00f6rt\u00f6k\u00f6n.\n\n\n\u00a0Emer Cooke, az amszterdami sz\u00e9khely\u0171 EMA \u00fcgyvezet\u0151 igazgat\u00f3ja sajt\u00f3t\u00e1j\u00e9koztat\u00f3j\u00e1n azt mondta: az AstraZeneca vakcin\u00e1j\u00e1nak p\u00e9nteken kezdett vizsg\u00e1lat\u00e1nak eredm\u00e9nye azt mutatja, hogy egyel\u0151re nincs bizony\u00edtott kapcsolat a v\u00e9rr\u00f6gk\u00e9pz\u0151d\u00e9s megn\u00f6vekedett kock\u00e1zata \u00e9s az olt\u00f3anyag k\u00f6z\u00f6tt.\n\u00a0\u00a0\u00a0\u00a0Azt k\u00f6z\u00f6lte, hogy az \u00fcgyn\u00f6ks\u00e9g nem z\u00e1rhatja ki v\u00e9glegesen a v\u00e9rr\u00f6gk\u00e9pz\u0151d\u00e9ses rendelleness\u00e9gekkel val\u00f3 ritka \u00f6sszef\u00fcgg\u00e9st. Az olt\u00e1s nagyon ritka esetekben t\u00e1rsulhat ilyen mell\u00e9khat\u00e1s kialakul\u00e1s\u00e1hoz. A v\u00e9rr\u00f6g\u00f6k kialakul\u00e1s\u00e1nak \u00e1ltal\u00e1nos kock\u00e1zata alacsony, el\u0151fordul\u00e1sa nem bizony\u00edtott, de lehets\u00e9ges, ez\u00e9rt az uni\u00f3s \u00fcgyn\u00f6ks\u00e9 tov\u00e1bbi vizsg\u00e1latokat tart sz\u00fcks\u00e9gesnek - k\u00f6z\u00f6lte.\n\u00a0\u00a0\u00a0\u00a0Kijelentette ugyanakkor: az olt\u00f3anyag biztons\u00e1gos \u00e9s hat\u00e1sos, el\u0151nyei tov\u00e1bbra is fel\u00fclm\u00falj\u00e1k a lehets\u00e9ges mell\u00e9khat\u00e1sok kock\u00e1zatait.\n\u00a0\u00a0\u00a0\u00a0Az EMA k\u00f6zlem\u00e9ny\u00e9ben az illet\u00e9kes kock\u00e1zat\u00e9rt\u00e9kel\u0151 bizotts\u00e1ga (PRAC) szakv\u00e9lem\u00e9ny\u00e9t ismertette, amely szerint a vakcina bizony\u00edtott hat\u00e9konys\u00e1ga a koronav\u00edrus-fert\u0151z\u00e9s miatt sz\u00fcks\u00e9ges k\u00f3rh\u00e1zi kezel\u00e9s, vagy az esetleges elhal\u00e1loz\u00e1s megel\u0151z\u00e9s\u00e9ben fel\u00fclm\u00falja a v\u00e9rr\u00f6gk\u00e9pz\u0151d\u00e9s kialakul\u00e1s\u00e1nak rendk\u00edv\u00fcl kicsi val\u00f3sz\u00edn\u0171s\u00e9g\u00e9t. A meg\u00e1llap\u00edt\u00e1sok f\u00e9ny\u00e9ben azonban a betegeknek tiszt\u00e1ban kell lenni\u00fck az ilyen szindr\u00f3m\u00e1k t\u00e1voli lehet\u0151s\u00e9g\u00e9vel. Ha eset\u00fckben v\u00e9ralvad\u00e1si probl\u00e9m\u00e1kra utal\u00f3 t\u00fcnetek jelentkeznek, azonnal orvoshoz kell fordulniuk, \u00e9s t\u00e1j\u00e9koztat\u00e1st kell adniuk a v\u00e9d\u0151olt\u00e1sr\u00f3l.\n\u00a0\u00a0\u00a0\u00a0Az EMA k\u00f6z\u00f6lte, a szak\u00e9rt\u0151 bizotts\u00e1g folytatja a kock\u00e1zatok fel\u00fclvizsg\u00e1lat\u00e1t, bele\u00e9rtve a m\u00e1s t\u00edpus\u00fa koronav\u00edrus elleni vakcin\u00e1kkal kapcsolatos elemz\u00e9s\u00e9t is, noha eset\u00fckben ez id\u00e1ig nem azonos\u00edtottak hasonl\u00f3 t\u00fcneteket.\n\u00a0\u00a0\u00a0\u00a0Hozz\u00e1tett\u00e9k, m\u00e1r folyamatban van az AstraZeneca olt\u00f3anyaga term\u00e9kinform\u00e1ci\u00f3inak friss\u00edt\u00e9se, hogy a sz\u00f3ban forg\u00f3 kock\u00e1zatokra vonatkoz\u00f3an tov\u00e1bbi inform\u00e1ci\u00f3kat tartalmazzanak.\n\u00a0\u00a0\u00a0\u00a0Az EMA az\u00e9rt v\u00e9gzett rendk\u00edv\u00fcli vizsg\u00e1latot, mert a m\u00falt h\u00e9ten \u00e9s az\u00f3ta t\u00f6bb orsz\u00e1g bejelentette: el\u0151vigy\u00e1zatoss\u00e1gb\u00f3l ideiglenesen felf\u00fcggesztik az AstraZeneca olt\u00f3anyag\u00e1nak haszn\u00e1lat\u00e1t, miut\u00e1n t\u00f6bb olyan esetet is jelentettek, amikor v\u00e9rr\u00f6g k\u00e9pz\u0151d\u00f6tt a beoltottak szervezet\u00e9ben.\n\u00a0\u00a0\u00a0\u00a0Sztella Kiri\u00e1kidisz, az Eur\u00f3pai Bizotts\u00e1g eg\u00e9szs\u00e9g\u00fcgy\u00e9rt felel\u0151s biztosa nyilatkozatot tett k\u00f6zz\u00e9, amelyben hangs\u00falyozta: az olt\u00f3anyagok biztons\u00e1ga \u00e9s a bel\u00e9j\u00fck vetett bizalom kulcsfontoss\u00e1g\u00fa a beoltotts\u00e1g szempontj\u00e1b\u00f3l.\n\u00a0\u00a0\u00a0\u00a0Az uni\u00f3s bizotts\u00e1g priorit\u00e1sa mindig az enged\u00e9lyezett koronav\u00edrus elleni vakcin\u00e1k biztons\u00e1goss\u00e1ga \u00e9s hat\u00e9konys\u00e1ga volt, ez\u00e9rt gondoskodik arr\u00f3l, hogy minden olt\u00f3anyag az alkalmaz\u00e1s el\u0151tt \u00e1tessen az Eur\u00f3pai Gy\u00f3gyszer\u00fcgyn\u00f6ks\u00e9g szigor\u00fa \u00e9s f\u00fcggetlen biztons\u00e1gi ellen\u0151rz\u00e9s\u00e9n. Ez az Eur\u00f3pai Bizotts\u00e1g sz\u00e1m\u00e1ra nem alkotja vita t\u00e1rgy\u00e1t - sz\u00f6gezte le. Az Eur\u00f3pai Uni\u00f3 felt\u00e9teles forgalombahozatali enged\u00e9ly\u00e9nek megad\u00e1s\u00e1hoz szigor\u00fa farmakol\u00f3giai rendszerre van sz\u00fcks\u00e9g annak biztos\u00edt\u00e1s\u00e1ra, hogy b\u00e1rmely potenci\u00e1lis gy\u00f3gyszerrel kapcsolatos legapr\u00f3bb probl\u00e9ma se maradhasson \u00e9szrev\u00e9tlen - tette hozz\u00e1.\n\u00a0\u00a0\u00a0\u00a0Kijelentette: amint azt az Eur\u00f3pai Gy\u00f3gyszer\u00fcgyn\u00f6ks\u00e9g\u00a0\u00a0egy\u00e9rtelm\u0171en hangs\u00falyozta, az AstraZeneca olt\u00f3anyaga hat\u00e9kony \u00e9s biztons\u00e1gos vakcina, amely nagyban hozz\u00e1j\u00e1rul a koronav\u00edrus hat\u00e1sainak, \u00e9s a fert\u0151z\u00e9s nagyon s\u00falyos eg\u00e9szs\u00e9g\u00fcgyi kock\u00e1zatainak kezel\u00e9s\u00e9re ir\u00e1nyul\u00f3 er\u0151fesz\u00edt\u00e9sek siker\u00e9hez.\n\u00a0\u00a0\u00a0\u00a0\"Az olt\u00e1s az egyik leger\u0151sebb eszk\u00f6z\u00fcnk a j\u00e1rv\u00e1ny lek\u00fczd\u00e9s\u00e9re, ez\u00e9rt folytatnunk kell er\u0151fesz\u00edt\u00e9seinket, hogy a beolt\u00e1s a lehet\u0151 leggyorsabban haladjon, biztos\u00edtani kell ugyanakkor a szigor\u00fa biztons\u00e1gi ellen\u0151rz\u00e9s folytat\u00e1s\u00e1t\" - fogalmazott az uni\u00f3s biztos.\nMTI 2021. m\u00e1rcius 18.\n\n"}]