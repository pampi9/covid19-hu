[{"date": "2021-03-22 14:20", "url": "https://koronavirus.gov.hu/cikkek/orszagos-tisztifoorvos-ket-uj-vakcina-lesz-elerheto-magyarorszagon", "h1": "Orsz\u00e1gos tisztif\u0151orvos: k\u00e9t \u00faj vakcina lesz el\u00e9rhet\u0151 Magyarorsz\u00e1gon", "body": "\nK\u00e9t \u00faj koronav\u00edrus elleni vakcin\u00e1t enged\u00e9lyezett az Orsz\u00e1gos Gy\u00f3gyszer\u00e9szeti- \u00e9s \u00c9lelmez\u00e9s-eg\u00e9szs\u00e9g\u00fcgyi Int\u00e9zet (OGY\u00c9I) - jelentette be az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n h\u00e9tf\u0151n.\n\n\n\u00a0M\u00fcller Cec\u00edlia elmondta, a k\u00f6zelj\u00f6v\u0151ben a k\u00ednai CanSino \u00e9s a CoviShield, az AstraZeneca/Oxford Indi\u00e1ban gy\u00e1rtott vektorvakcin\u00e1ja is el\u00e9rhet\u0151 lesz Magyarorsz\u00e1gon. Rem\u00e9ny\u00e9t fejezte ki, hogy a v\u00e1laszt\u00e9k n\u00f6vel\u00e9s\u00e9vel a Magyarorsz\u00e1gra \u00e9rkez\u0151 v\u00e9d\u0151olt\u00e1sok mennyis\u00e9ge is n\u0151ni fog, ugyanis - szavai szerint - a v\u00e9d\u0151olt\u00e1s felv\u00e9tele \"az egyetlen ki\u00fat a j\u00e1rv\u00e1nyb\u00f3l\".\n\u00a0\u00a0\u00a0\u00a0Kifejtette, b\u00e1r a magyar lakoss\u00e1g 16 sz\u00e1zal\u00e9ka, 1 milli\u00f3 590 ezer ember megkapta m\u00e1r legal\u00e1bb az els\u0151 v\u00e9d\u0151olt\u00e1st, m\u00e9g mindig a j\u00e1rv\u00e1ny harmadik szakasz\u00e1nak rendk\u00edv\u00fcl dinamikus idej\u00e9t \u00e9lj\u00fck, a megbeteged\u00e9sek legal\u00e1bb 90 sz\u00e1zal\u00e9k\u00e1t a nagyon fert\u0151z\u0151 \u00e9s s\u00falyos megbeteged\u00e9st okoz\u00f3 brit v\u00edrusvari\u00e1ns okozza.\n\u00a0\u00a0\u00a0\u00a0\"Versenyt futunk az id\u0151vel, min\u00e9l t\u00f6bb v\u00e9dett szem\u00e9ly van, ann\u00e1l ink\u00e1bb le tud csillapodni a j\u00e1rv\u00e1ny\" - fogalmazott, hangs\u00falyozva, hogy fel kell gyors\u00edtani a v\u00e9d\u0151olt\u00e1sok beszerz\u00e9s\u00e9t \u00e9s bead\u00e1s\u00e1t.\n\u00a0\u00a0\u00a0\u00a0Jelezte: lev\u00e9lben ism\u00e9t felkeresi azokat az id\u0151seket, akik m\u00e9g mindig nem regisztr\u00e1ltak a v\u00e9d\u0151olt\u00e1sra, egyben felsz\u00f3l\u00edtott mindenkit, hogy regisztr\u00e1ljon a vakcinainfo.gov.hu oldalon.\nM\u00fcller Cec\u00edlia hozz\u00e1tette, hogy a 3,3 milli\u00f3 magyar \u00e1llampolg\u00e1r k\u00f6z\u00fcl 1,7 milli\u00f3an 60 \u00e9v felettiek, az \u0151 olt\u00e1sukat be szeretn\u00e9k fejezni h\u00fasv\u00e9tig.\n\u00a0\u00a0\u00a0\u00a0Az olt\u00f3anyag-szerz\u0151d\u00e9sekr\u0151l elmondta, az eur\u00f3pai gy\u00e1rt\u00f3hellyel rendelkez\u0151kkel nem kell k\u00fcl\u00f6n szerz\u0151d\u00e9st k\u00f6tnie Magyarorsz\u00e1gnak, ezek a k\u00e9sz\u00edtm\u00e9nyek az Eur\u00f3pai Uni\u00f3 egys\u00e9ges beszerz\u00e9si mechanizmus\u00e1n kereszt\u00fcl jutnak el az orsz\u00e1gba. K\u00fcl\u00f6n szerz\u0151d\u00e9st kiz\u00e1r\u00f3lag az uni\u00f3n k\u00edv\u00fcli orsz\u00e1gban gy\u00e1rtott vakcin\u00e1kra kell k\u00f6tni olyan gy\u00f3gyszernagykeresked\u0151 k\u00f6zrem\u0171k\u00f6d\u00e9s\u00e9vel, amelynek enged\u00e9lye van gy\u00f3gyszert, gy\u00f3gyhat\u00e1s\u00fa k\u00e9sz\u00edtm\u00e9nyt behozni.\n\u00a0\u00a0\u00a0\u00a0K\u00f6z\u00f6lte, hogy vas\u00e1rnap \u00fajabb 250 ezer adag Szputnyik V vakcina \u00e9rkezett Magyarorsz\u00e1gra. Ezt a sz\u00e1ll\u00edtm\u00e1nyt is bevizsg\u00e1lja a Nemzeti N\u00e9peg\u00e9szs\u00e9g\u00fcgyi K\u00f6zpont (NNK), \u00e9s ha a szakemberek mindent rendben tal\u00e1lnak, ezt a sz\u00e1ll\u00edtm\u00e1nyt is eljuttatj\u00e1k az olt\u00f3pontokra.\n\u00a0\u00a0\u00a0\u00a0A j\u00e1rv\u00e1ny\u00fcgyi adatokat eml\u00edtve a szakember elmondta, hogy 9046 \u00faj fert\u0151z\u00f6ttet regisztr\u00e1ltak, k\u00f3rh\u00e1zban 11 276-an vannak, \u00e9s 1340-en szorulnak l\u00e9legeztet\u0151g\u00e9pre. \"Ezek nagyon magas sz\u00e1mok\" - fogalmazott M\u00fcller Cec\u00edlia, hozz\u00e1t\u00e9ve: mindent meg kell tenni, hogy a fert\u0151z\u0151d\u00e9st elker\u00fclj\u00fck, ezzel is cs\u00f6kkentve az eg\u00e9szs\u00e9g\u00fcgyi ell\u00e1t\u00f3rendszer t\u00falterhel\u00e9s\u00e9t.\n\u00a0\u00a0\u00a0\u00a0Kit\u00e9rt arra, hogy a favipiravir hat\u00f3anyag\u00fa gy\u00f3gyszer az enyhe, k\u00f6z\u00e9ps\u00falyos betegekn\u00e9l alkalmazhat\u00f3, az imm\u00e1r otthon is szedhet\u0151 k\u00e9sz\u00edtm\u00e9nnyel elker\u00fclhet\u0151 a s\u00falyos, k\u00f3rh\u00e1zi ell\u00e1t\u00e1st ig\u00e9nyl\u0151 \u00e1llapot.\n\u00a0\u00a0\u00a0\u00a0M\u00fcller Cec\u00edlia besz\u00e1molt arr\u00f3l is, hogy a legt\u00f6bb koronav\u00edrus-beteget a f\u0151v\u00e1rosi Semmelweis Egyetem Klinik\u00e1in kezelik, 625 embert. A Debreceni Egyetemen 542-t, a Borsod-Aba\u00faj-Zempl\u00e9n megyei K\u00f6zponti K\u00f3rh\u00e1z \u00e9s Egyetemi Oktat\u00f3k\u00f3rh\u00e1zban 510, a budapesti Honv\u00e9dk\u00f3rh\u00e1zban 450, a Fej\u00e9r megyei Szent Gy\u00f6rgy K\u00f3rh\u00e1zban 444, a gy\u0151ri Petz Alad\u00e1r K\u00f3rh\u00e1zban 343 embert kezelnek a fert\u0151z\u00e9ssel \u00f6sszef\u00fcgg\u0151en. Az \u00f6sszes t\u00f6bbi int\u00e9zm\u00e9nyben h\u00e1romsz\u00e1z alatti a betegl\u00e9tsz\u00e1m.\n\u00a0\u00a0\u00a0\u00a0Elmondta azt is, hogy a legut\u00f3bbi m\u00e9r\u00e9sek szerint stagn\u00e1l a koronav\u00edrus \u00f6r\u00f6k\u00edt\u0151anyag\u00e1nak szennyv\u00edzben m\u00e9rt mennyis\u00e9ge.\n\u00a0\u00a0\u00a0\u00a0K\u00e9rd\u00e9sre v\u00e1laszolva az orsz\u00e1gos tisztif\u0151orvos elmondta, a brit v\u00edrusvari\u00e1ns a kismam\u00e1kat is megt\u00e1madhatja, k\u00f6z\u00fcl\u00fck t\u00f6bben vannak s\u00falyos \u00e1llapotban k\u00f3rh\u00e1zban. Hozz\u00e1tette: van olyan orsz\u00e1g, ahol kismam\u00e1kat is oltanak klinikai f\u00e1zis h\u00e1rom vizsg\u00e1lat keret\u00e9ben, hogy erre a csoportra is kiterjeszthet\u0151 legyen az olt\u00e1s.\n\u00a0\u00a0\u00a0\u00a0Magyarorsz\u00e1gon is vizsg\u00e1lj\u00e1k ezt a k\u00e9rd\u00e9st, a sz\u00fcl\u00e9szeti \u00e9s n\u0151gy\u00f3gy\u00e1szati, valamint az infektol\u00f3giai szakmai koll\u00e9gium v\u00e9lem\u00e9ny\u00e9re v\u00e1rnak, ut\u00e1na alak\u00edtj\u00e1k ki az ezzel kapcsolatos \u00e1ll\u00e1spontot.\n\u00a0\u00a0\u00a0\u00a0A szakember \u00fajfent arra k\u00e9rt mindenkit, hogy tov\u00e1bbra is fokozottan tartsa be a higi\u00e9n\u00e9s szab\u00e1lyokat, ker\u00fclje a t\u00f6meget, \u00e9s a halaszthat\u00f3 feladatait id\u0151z\u00edtse k\u00e9s\u0151bbre.\n\nMTI 2021. m\u00e1rcius 22.\n\n"}]