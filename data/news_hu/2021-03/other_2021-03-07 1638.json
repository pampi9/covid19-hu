[{"date": "2021-03-07 16:38", "url": "https://koronavirus.gov.hu/cikkek/kasler-miklos-jarvanyugyi-vedekezes-legnehezebb-hetei-jonnek", "h1": "K\u00e1sler Mikl\u00f3s: a j\u00e1rv\u00e1ny\u00fcgyi v\u00e9dekez\u00e9s legnehezebb hetei j\u00f6nnek!", "body": "\nA j\u00e1rv\u00e1ny\u00fcgyi v\u00e9dekez\u00e9s legnehezebb hetei j\u00f6nnek, fegyelmezettnek kell maradni - err\u0151l \u00edrt K\u00e1sler Mikl\u00f3s, az emberi er\u0151forr\u00e1sok minisztere Facebook-bejegyz\u00e9s\u00e9ben vas\u00e1rnap.\n\n\u00a0 \u00a0A j\u00e1rv\u00e1ny\u00fcgyi v\u00e9dekez\u00e9s eddigi legnehezebb hetei \u00e1llnak el\u0151tt\u00fcnk. H\u00e9tf\u0151t\u0151l olyan korl\u00e1toz\u00e1sok l\u00e9pnek \u00e9letbe, amelyek c\u00e9lja a szem\u00e9lyes tal\u00e1lkoz\u00e1sok sz\u00e1m\u00e1nak \u00e9s lehet\u0151s\u00e9g\u00e9nek minim\u00e1lisra cs\u00f6kkent\u00e9se - h\u00edvta fel a figyelmet.\n\u00a0\u00a0\u00a0\u00a0\"A legt\u00f6bb magyar csal\u00e1d m\u00e1r szembes\u00fclhetett a koronav\u00edrus-fert\u0151z\u00e9s val\u00f3s\u00e1g\u00e1val, de a tavasz bek\u00f6sz\u00f6nt\u00e9vel bizony\u00e1ra vannak, akik a bez\u00e1rk\u00f3z\u00e1s, \u00e9let\u00fcnk szigor\u00fabb korl\u00e1tok k\u00f6z\u00e9 szor\u00edt\u00e1sa ellen zsigerileg tiltakoznak\" - \u00edrta.\n\u00a0\u00a0\u00a0\u00a0K\u00e1sler Mikl\u00f3s a bejegyz\u00e9sben orvos-miniszterk\u00e9nt arra k\u00e9rt minden magyar embert, hogy tartsa be a j\u00e1rv\u00e1ny\u00fcgyi szab\u00e1lyokat, mert \"ezek betart\u00e1s\u00e1val tudjuk szeretteink, ismer\u0151seink, honfit\u00e1rsaink \u00e9let\u00e9t megmenteni\".\n\u00a0\u00a0\u00a0\u00a0A miel\u0151bbi szabadul\u00e1s rem\u00e9ny\u00e9ben versenyt futunk az id\u0151vel az olt\u00e1sok tekintet\u00e9ben. A t\u00e1rsadalmi v\u00e9detts\u00e9gnek ugyanis a k\u00f6zel egymilli\u00f3 beoltott, valamint az eur\u00f3pai \u00e9s vil\u00e1gviszonylatban is el\u0151kel\u0151 \u00e1toltotts\u00e1gi adataink ellen\u00e9re sem \u00e1llunk m\u00e9g azon a fok\u00e1n, amivel a fert\u0151z\u00f6ttek \u00e9s a betegek sz\u00e1m\u00e1nak meredek emelked\u00e9s\u00e9t vissza lehetne fogni. Ez\u00e9rt kell fegyelmezettnek maradni! - fogalmazott K\u00e1sler Mikl\u00f3s.\nMTI\n\n"}]