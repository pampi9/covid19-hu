[{"date": "2021-03-05 16:25", "url": "https://koronavirus.gov.hu/cikkek/ket-het-szigoritasrol-dontott-kormany-abban-remenyben-hogy-husvetkor-ujra-tudjuk-inditani-az", "h1": "K\u00e9t h\u00e9t szigor\u00edt\u00e1sr\u00f3l d\u00f6nt\u00f6tt a Korm\u00e1ny abban a rem\u00e9nyben, hogy h\u00fasv\u00e9tkor \u00fajra tudjuk ind\u00edtani az \u00e9letet", "body": "\nA koronav\u00edrus-j\u00e1rv\u00e1ny harmadik hull\u00e1ma Eur\u00f3pa-szerte er\u0151sebbnek bizonyult az eddigiekn\u00e9l. B\u00e1r a c\u00e9legyenesben vagyunk, \u00e9s a beoltottak sz\u00e1ma m\u00e1r k\u00f6zel 900 ezer f\u0151,\u00a0a v\u00edrus utols\u00f3 rohama itt van.\u00a0Most az\u00e9rt kell z\u00e1rni, hogy min\u00e9l hamarabb \u00fajra nyithasson az orsz\u00e1g. \u00c9ppen ez\u00e9rt k\u00e9t h\u00e9t szigor\u00edt\u00e1sr\u00f3l d\u00f6nt\u00f6tt\u00fcnk abban a rem\u00e9nyben, hogy h\u00fasv\u00e9tkor \u00fajra tudjuk ind\u00edtani az \u00e9letet.\n\n\nA minden eddigin\u00e9l nehezebb, m\u00e1rcius 8-t\u00f3l m\u00e1rcius 22-ig tart\u00f3 k\u00e9t h\u00e9tben \u00e9letbe l\u00e9p\u0151 \u00fajabb v\u00e9delmi int\u00e9zked\u00e9sek a k\u00f6vetkez\u0151k:\n\u00a0\n- Az \u00fczleteket be kell z\u00e1rni. Kiv\u00e9tel: az \u00e9lelmiszer\u00fczletek, a patik\u00e1k, a benzinkutak, a drog\u00e9ri\u00e1k, a doh\u00e1nyboltok, gazdas\u00e1gi, mez\u0151gazdas\u00e1gi \u00e9s erd\u00e9szeti tev\u00e9kenys\u00e9ghez n\u00e9lk\u00fcl\u00f6zhetetlen anyagokat \u00e9s eszk\u00f6z\u00f6ket \u00e1rus\u00edt\u00f3 \u00fczletek, valamint az \u00e1llateledelt, takarm\u00e1nyt forgalmaz\u00f3 \u00fczletek, a piac \u00e9s a termel\u0151i piac.\n- Minden szolg\u00e1ltat\u00e1s sz\u00fcnetel, kiv\u00e9ve a mag\u00e1neg\u00e9szs\u00e9g\u00fcgyi-, szoci\u00e1lis-, p\u00e9nz\u00fcgyi-, postai, j\u00e1rm\u0171szerv\u00edz-szolg\u00e1ltat\u00e1sokat. A n\u0151napra tekintettel m\u00e1rcius 8-\u00e1n, h\u00e9tf\u0151n a vir\u00e1gboltok nyitva maradhatnak, de ut\u00e1na nekik is be kell z\u00e1rniuk.\n- Az \u00e9ttermekben tov\u00e1bbra is lesz lehet\u0151s\u00e9g elviteles v\u00e1s\u00e1rl\u00e1sra.\u00a0\n- Az \u00f3vod\u00e1k \u00e9s az \u00e1ltal\u00e1nos iskol\u00e1k a tavaszi sz\u00fcnet v\u00e9g\u00e9ig nem nyithatnak ki, a digit\u00e1lis oktat\u00e1s tartalmi felt\u00e9teleit az \u00e9rintett miniszterek hat\u00e1rozz\u00e1k meg. A k\u00f6z\u00e9piskol\u00e1kban \u00e9s a fels\u0151oktat\u00e1sban a digit\u00e1lis oktat\u00e1s tov\u00e1bbra is fennmarad.\n- Az alacsony fert\u0151z\u00e9si sz\u00e1mokra tekintettel a b\u00f6lcs\u0151d\u00e9k nem z\u00e1rnak be.\n- Az esti kij\u00e1r\u00e1si tilalom tov\u00e1bbra is \u00e9rv\u00e9nyben marad.\n- A maszkvisel\u00e9s a lakott ter\u00fcleten bel\u00fcl valamennyi utc\u00e1n, k\u00f6zter\u00fcleten k\u00f6telez\u0151.\n- A m\u00e1sik embert\u0151l lehet\u0151s\u00e9g szerint legal\u00e1bb m\u00e1sf\u00e9l m\u00e9ter v\u00e9d\u0151t\u00e1vols\u00e1got kell tartani.\n- A munkav\u00e9gz\u00e9s lehets\u00e9ges, de ahol lehet, otthoni munkav\u00e9gz\u00e9st javaslunk. Az \u00e1llamigazgat\u00e1sban otthoni munkav\u00e9gz\u00e9s rendelhet\u0151 el, kiv\u00e9ve a v\u00e9dekez\u00e9sben k\u00f6zrem\u0171k\u00f6d\u0151k eset\u00e9ben.\n- A szabadt\u00e9ri sporttev\u00e9kenys\u00e9g lehets\u00e9ges, ahol tarthat\u00f3 a m\u00e1sf\u00e9l m\u00e9teres t\u00e1vols\u00e1g. Megengedettek az igazolt sportol\u00f3k edz\u00e9sei, a meccsek kiz\u00e1r\u00f3lag z\u00e1rt kapuk m\u00f6g\u00f6tt lehets\u00e9gesek.\n- A parkok, arbor\u00e9tumok \u00e9s erd\u0151k nyitva maradnak.\n- Szigor\u00edtjuk a hat\u00e1r\u00e1tl\u00e9p\u00e9st, de a tranzit- \u00e9s teherforgalmat nem korl\u00e1tozzuk.\n- Kiterjesztj\u00fck a b\u00e9rt\u00e1mogat\u00e1st \u00e9s az ad\u00f3kedvezm\u00e9nyeket azokra a szektorokra, amelyeknek be kell z\u00e1rniuk.\u00a0\nMindemellett zajlik az \u00fajraind\u00edt\u00e1sr\u00f3l sz\u00f3l\u00f3\u00a0online nemzeti konzult\u00e1ci\u00f3,\u00a0amelyhez m\u00e1rcius 15-ig v\u00e1rjuk a v\u00e9lem\u00e9nyeket. C\u00e9lunk, hogy h\u00fasv\u00e9t k\u00f6rny\u00e9k\u00e9n fokozatosan \u00e9s felel\u0151sen lehessen megkezdeni a korl\u00e1toz\u00e1sok felold\u00e1s\u00e1t, ehhez az emberek v\u00e9lem\u00e9ny\u00e9t is kik\u00e9rve.\n\nA Magyar K\u00f6zl\u00f6ny 2021. \u00e9vi 36. sz\u00e1ma:\u00a0https://magyarkozlony.hu/dokumentumok/49938f217e712ce35fbd9be13af1113f65703127/megtekintes\n\n\n\n\n\n\n\nKorm\u00e1nyzati T\u00e1j\u00e9koztat\u00e1si K\u00f6zpont\n\n"}]