[{"date": "2021-03-11 11:31", "url": "https://koronavirus.gov.hu/cikkek/nem-erintett-covid-osztalyt-szekesfehervari-korhaztuz", "h1": "Nem \u00e9rintett Covid-oszt\u00e1lyt a sz\u00e9kesfeh\u00e9rv\u00e1ri k\u00f3rh\u00e1zt\u0171z", "body": "\nNem \u00e9rintett Covid-oszt\u00e1lyt a Fej\u00e9r Megyei Szent Gy\u00f6rgy Egyetemi Oktat\u00f3 K\u00f3rh\u00e1z hotel\u00e9p\u00fclet\u00e9ben cs\u00fct\u00f6rt\u00f6k hajnalban keletkezett t\u0171z, az olt\u00f3ponton \u00e9s a Covid-ell\u00e1t\u00e1s m\u0171k\u00f6d\u00e9s\u00e9ben nincs fennakad\u00e1s - k\u00f6z\u00f6lte Bucsi L\u00e1szl\u00f3, az int\u00e9zm\u00e9ny f\u0151igazgat\u00f3ja a katasztr\u00f3fav\u00e9delemmel k\u00f6z\u00f6sen tartott sajt\u00f3t\u00e1j\u00e9koztat\u00f3j\u00e1n.\n\n\nSzab\u00f3-Bisztricz Anett, a megyei katasztr\u00f3fav\u00e9delmi igazgat\u00f3s\u00e1g sz\u00f3viv\u0151je elmondta, hogy hajnali negyed h\u00e1rom el\u0151tt n\u00e9h\u00e1ny perccel automatikus t\u0171zjelz\u00e9st kaptak a k\u00f3rh\u00e1z be\u00e9p\u00edtett t\u0171zjelz\u0151 rendszer\u00e9r\u0151l, amit a t\u00e1vfel\u00fcgyelet telefonon meger\u0151s\u00edtett.\n\u00a0\u00a0\u00a0\u00a0A sz\u00e1zados k\u00f6zl\u00e9se szerint az \u00f6t\u00f6dik emelet egyik k\u00f3rterm\u00e9ben a mennyezetre szerelt k\u00e9t t\u00e9v\u00e9k\u00e9sz\u00fcl\u00e9k l\u00e1nggal \u00e9gett, majd leszakadt a hely\u00e9r\u0151l. Az \u00e9p\u00fcletb\u0151l 128 embert mentettek ki, egyik\u00fck sem s\u00e9r\u00fclt meg.\nBucsi L\u00e1szl\u00f3 elmondta, hogy a napokban az \u00f6t\u00f6dik emeletre is vissza tudj\u00e1k k\u00f6lt\u00f6ztetni a betegeket, a ki\u00fcr\u00edt\u00e9sben \u00e9rintett fels\u0151bb szinteken m\u00e1r \u00fajra zavartalan a betegell\u00e1t\u00e1s.\n\u00a0\u00a0\u00a0\u00a0A f\u0151igazgat\u00f3 \u00fagy fogalmazott: \"a Covid egy nagy p\u00fap \u00e9s mell\u00e9 kaptunk m\u00e9g egyet, a t\u0171zesetet\".\nSzab\u00f3-Bisztricz Anett k\u00f6z\u00f6lte, hogy a t\u00e9v\u00e9k\u00e9sz\u00fcl\u00e9kek mellett alkatr\u00e9szek \u00e9s vezet\u00e9kek is \u00e9gtek, a t\u0171zolt\u00f3k porral olt\u00f3val f\u00e9kezt\u00e9k meg a l\u00e1ngokat.\n\u00a0\u00a0\u00a0\u00a0Hangs\u00falyozta, hogy az els\u0151k\u00e9nt ki\u00e9rkez\u0151 t\u0171zolt\u00f3egys\u00e9geknek az \u00e9letment\u00e9s volt az els\u0151dleges feladata, ez\u00e9rt l\u00e9gz\u0151k\u00e9sz\u00fcl\u00e9kben felrohantak az emeletre, majd a s\u0171r\u0171 f\u00fcstben a ment\u00e9st addigra m\u00e1r gyorsan \u00e9s szakszer\u0171en megkezd\u0151 k\u00f3rh\u00e1zi dolgoz\u00f3kkal k\u00f6z\u00f6sen elkezdt\u00e9k a betegeket menteni, t\u00f6bbs\u00e9g\u00fcket \u00e1ggyal egy\u00fctt kitolni a k\u00f3rtermekb\u0151l. Hozz\u00e1tette, ezt k\u00f6vet\u0151en a fels\u0151bb szintekr\u0151l is kimenek\u00edtett\u00e9k a betegeket a k\u00f3rh\u00e1zi dolgoz\u00f3k, a katon\u00e1k \u00e9s a rend\u0151r\u00f6k seg\u00edts\u00e9g\u00e9vel.\n\u00a0\u00a0\u00a0\u00a0A sz\u00f3viv\u0151 elmondta azt is, hogy mind\u00f6ssze egy k\u00f3rh\u00e1zi dolgoz\u00f3 s\u00e9r\u00fclt meg k\u00f6nnyebben a bel\u00e9legzett f\u00fcstt\u0151l. Jelezte, hogy t\u0171zvizsg\u00e1lati elj\u00e1r\u00e1s keret\u00e9ben vizsg\u00e1lj\u00e1k a t\u0171z keletkez\u00e9s\u00e9nek ok\u00e1t.\nNyakas Eszter \u00e1pol\u00e1si igazgat\u00f3 szerint a k\u00f3rh\u00e1z j\u00f3l vizsg\u00e1zott, riaszt\u00e1si rendszer\u00fck kiv\u00e1l\u00f3an m\u0171k\u00f6d\u00f6tt. Mint mondta, \u0151 maga is perceken bel\u00fcl a helysz\u00ednre \u00e9rt \u00e9s azonnal megkezdt\u00e9k az evaku\u00e1l\u00e1st a m\u00e1sodik szintre, ahol el\u0151z\u0151 este \u00fcr\u00edtettek ki egy oszt\u00e1lyr\u00e9szt.\n\u00a0\u00a0\u00a0\u00a0Kiemelte, hogy a szakdolgoz\u00f3k \u00e9s a beteghord\u00f3k p\u00e9ld\u00e1san helyt\u00e1lltak, k\u00fcl\u00f6n\u00f6sen azok, akik a f\u00fcsttel teli k\u00f3rteremb\u0151l is kihozt\u00e1k a betegeket \u00e9s vel\u00fck maradtak mindaddig, am\u00edg a t\u0171zolt\u00f3k ir\u00e1ny\u00edt\u00e1s\u00e1val a folyos\u00f3kr\u00f3l levitt\u00e9k \u0151ket az als\u00f3bb szintre.\n\u00a0\u00a0\u00a0\u00a0Jelezte, hogy a hajnali takar\u00edt\u00e1s ut\u00e1n a betegek visszat\u00e9rhettek k\u00f3rtermeikbe, az \u00f6t\u00f6dik emeleten azonban csak egy tisztas\u00e1gi fest\u00e9st k\u00f6vet\u0151en, napokon bel\u00fcl kezd\u0151dik \u00fajra a betegell\u00e1t\u00e1s.\n\nMTI 2021. m\u00e1rcius 11.\n\n"}]