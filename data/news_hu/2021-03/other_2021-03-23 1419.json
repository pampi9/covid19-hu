[{"date": "2021-03-23 14:19", "url": "https://koronavirus.gov.hu/cikkek/szijjarto-keletrol-vakcina-nyugatrol-gazszallitmany-erkezik", "h1": "Szijj\u00e1rt\u00f3: keletr\u0151l vakcina-, nyugatr\u00f3l g\u00e1zsz\u00e1ll\u00edtm\u00e1ny \u00e9rkezik", "body": "\nKeletr\u0151l az emberek \u00e9let\u00e9nek megv\u00e9d\u00e9s\u00e9hez sz\u00fcks\u00e9ges vakcinasz\u00e1ll\u00edtm\u00e1ny, nyugatr\u00f3l pedig az ipar m\u0171k\u00f6dtet\u00e9s\u00e9hez sz\u00fcks\u00e9ges g\u00e1zsz\u00e1ll\u00edtm\u00e1ny \u00e9rkezik Magyarorsz\u00e1gra - \u00edrta a k\u00fclgazdas\u00e1gi \u00e9s k\u00fcl\u00fcgyminiszter kedden a k\u00f6z\u00f6ss\u00e9gi oldal\u00e1n.\n\n\nSzijj\u00e1rt\u00f3\u00a0P\u00e9ter a bejegyz\u00e9s\u00e9ben kifejtette, m\u00edg a korm\u00e1ny cargo g\u00e9pe kedd este 180 ezer adag olt\u00f3anyag m\u00e1sodik komponens\u00e9t hozza Budapestre Oroszorsz\u00e1gb\u00f3l, addig az Egyes\u00fclt \u00c1llamokb\u00f3l 90 milli\u00f3 k\u00f6bm\u00e9ternyi cseppfoly\u00f3s\u00edtott g\u00e1zsz\u00e1ll\u00edtm\u00e1ny fut be Magyarorsz\u00e1g sz\u00e1m\u00e1ra a krk-i LNG-termin\u00e1lra a Patris nev\u0171 sz\u00e1ll\u00edt\u00f3haj\u00f3val.\n\u00a0\u00a0\u00a0\u00a0\"Ma teh\u00e1t a keletr\u0151l be\u00e9rkezett olt\u00f3anyagok mennyis\u00e9ge el\u00e9ri az 1 776 000 adagot, az energiaell\u00e1t\u00e1s tekintet\u00e9ben pedig hetven \u00e9v ut\u00e1n kimondhatjuk: folyamatos a nyugati g\u00e1zsz\u00e1ll\u00edt\u00e1s Magyarorsz\u00e1gra. Legyen sz\u00f3 az eg\u00e9szs\u00e9g\u00fcgyi v\u00e9dekez\u00e9sr\u0151l vagy az energiaell\u00e1t\u00e1s biztons\u00e1g\u00e1r\u00f3l, a magyar k\u00fclpolitika k\u00e9t l\u00e1bbal \u00e1ll a f\u00f6ld\u00f6n\" - emelte ki\u00a0Szijj\u00e1rt\u00f3\u00a0P\u00e9ter.\n\nMTI 2021. m\u00e1rcius 23.\n\n"}]