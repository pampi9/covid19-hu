[{"date": "2021-03-21 11:18", "url": "https://koronavirus.gov.hu/cikkek/domotor-baloldal-barmilyen-sotet-huzasra-kepes", "h1": "D\u00f6m\u00f6t\u00f6r: a baloldal b\u00e1rmilyen s\u00f6t\u00e9t h\u00faz\u00e1sra k\u00e9pes", "body": "\nA baloldal olt\u00e1sellenes kamp\u00e1nya \u00e9pp olyan g\u00e1tl\u00e1stalan, mint amilyennek l\u00e1tszik, \u00e9s ha egy j\u00e1rv\u00e1ny k\u00f6zep\u00e9n k\u00e9pesek emberek \u00e9let\u00e9t vesz\u00e9lyeztetni, akkor b\u00e1rmilyen m\u00e1s s\u00f6t\u00e9t h\u00faz\u00e1sra is k\u00e9pesek - mondta a Minisztereln\u00f6ki Kabinetiroda parlamenti \u00e1llamtitk\u00e1ra a Kossuth R\u00e1di\u00f3 Vas\u00e1rnapi \u00dajs\u00e1g c\u00edm\u0171 m\u0171sor\u00e1ban nyilatkozva.\n\n\nD\u00f6m\u00f6t\u00f6r Csaba hangs\u00falyozta, a szakemberek egyet\u00e9rtenek abban, hogy b\u00e1rmely vakcina jobb, mint a koronav\u00edrus maga, ugyanakkor egyre t\u00f6bb helyen l\u00e1tszik \"m\u0171k\u00f6d\u00e9sben\" a baloldal olt\u00e1sellenes kamp\u00e1nya.\n\u00a0\u00a0\u00a0\u00a0Kiemelte, a DK XVIII. ker\u00fcleti polg\u00e1rmestere \u00fagy besz\u00e9lt arr\u00f3l, hogy a helyiek nem k\u00e9rnek egy vakcin\u00e1t, hogy rengetegen nem is tudtak az olt\u00e1si lehet\u0151s\u00e9gr\u0151l. \u00c9ppen ez\u00e9rt meg kell vizsg\u00e1lni, hogy m\u00e1shol is el\u0151fordult-e, hogy \"DK-s polg\u00e1rmesterek gyakorlatilag szabot\u00e1lj\u00e1k az olt\u00e1si programot\" - tette hozz\u00e1.\n\u00a0\u00a0\u00a0\u00a0D\u00f6m\u00f6t\u00f6r Csaba szerint a baloldal t\u00f6bbsz\u00f6r t\u00e1madta a magyar hat\u00f3s\u00e1gok olt\u00e1si enged\u00e9lyez\u00e9si elj\u00e1r\u00e1s\u00e1t, al\u00e1\u00edr\u00e1st gy\u0171jt\u00f6ttek egyes vakcin\u00e1k ellen, Gyurcs\u00e1ny Ferenc \u00e9s egyes polg\u00e1rmesterek pedig leveleket k\u00fcldtek h\u00e1ziorvosoknak, hogy ne haszn\u00e1ljanak bizonyos vakcin\u00e1kat. Tov\u00e1bb\u00e1, van olyan volt baloldali k\u00e9pvisel\u0151jel\u00f6lt h\u00e1ziorvos, aki megtagadta az olt\u00e1sok bead\u00e1s\u00e1t - jegyezte meg.\n\u00a0\u00a0\u00a0\u00a0Az \u00e1llamtitk\u00e1r al\u00e1h\u00fazta, az a baloldal k\u00e9ri sz\u00e1mon az eg\u00e9szs\u00e9g\u00fcgyi vezet\u00e9st, amely p\u00e1r hete m\u00e9g nyit\u00e1st k\u00f6vetelt.\n\u00a0\u00a0\u00a0\u00a0Kijelentette, a korm\u00e1ny ett\u0151l f\u00fcggetlen\u00fcl biztos\u00edtja, hogy mindenki kapja meg az olt\u00e1st, aki szeretn\u00e9. D\u00f6m\u00f6t\u00f6r Csaba elmonda, a baloldal \u00e1ll\u00edt\u00e1s\u00e1val ellent\u00e9tben egy\u00e1ltal\u00e1n nincs sz\u00f3 arr\u00f3l, hogy Magyarorsz\u00e1gnak nemzetk\u00f6zi seg\u00edts\u00e9get kellene k\u00e9rnie.\n\u00a0\u00a0\u00a0\u00a0Rendelkez\u00e9sre \u00e1llnak a j\u00e1rv\u00e1ny kezel\u00e9s\u00e9hez sz\u00fcks\u00e9ges v\u00e9dekez\u0151eszk\u00f6z\u00f6k, k\u00f3rh\u00e1zi \u00e1gyak \u00e9s l\u00e9legeztet\u0151g\u00e9pek, a korl\u00e1toz\u00f3 int\u00e9zked\u00e9seket pedig az\u00e9rt kell fenntartani, hogy az egy \u00e9ve a frontvonalban dolgoz\u00f3 eg\u00e9szs\u00e9g\u00fcgyi dolgoz\u00f3kra ne nehezedjen m\u00e9g nagyobb teher - hangs\u00falyozta D\u00f6m\u00f6t\u00f6r Csaba.\n\u00a0\u00a0\u00a0\u00a0Az \u00e1llamtitk\u00e1r sz\u00f3lt arr\u00f3l is, a magyar olt\u00e1si program j\u00f3l halad. \"L\u00e1tjuk a f\u00e9nyt az alag\u00fat v\u00e9g\u00e9n, de m\u00e9g sokat kell menni el\u0151re\" - fogalmazott.\n\u00a0\u00a0\u00a0\u00a0D\u00f6m\u00f6t\u00f6r Csaba komoly fegyvert\u00e9nynek nevezte, hogy p\u00e9ntekig t\u00f6bb mint m\u00e1sf\u00e9l milli\u00f3an kaptak olt\u00e1st, amivel Magyarorsz\u00e1g \u00e1toltotts\u00e1g szempontj\u00e1b\u00f3l az Eur\u00f3pai Uni\u00f3 \u00e9lmez\u0151ny\u00e9ben van, csak M\u00e1lta el\u0151zi meg.\n\u00a0\u00a0\u00a0\u00a0\"Az \u00e9pp olyan hat\u00e1sos k\u00ednai \u00e9s orosz vakcin\u00e1k teszik lehet\u0151v\u00e9, hogy Magyarorsz\u00e1g el\u0151r\u00e9bb tartson az uni\u00f3s \u00e1tlagn\u00e1l\" - tette hozz\u00e1.\n\u00a0\u00a0\u00a0\u00a0A Minisztereln\u00f6ki Kabinetiroda \u00e1llamtitk\u00e1ra kit\u00e9rt arra is, mik\u00f6zben a magyar olt\u00e1si program j\u00f3l halad, addig a \"br\u00fcsszeli beszerz\u00e9s ezer sebb\u0151l v\u00e9rzik\".\n\u00a0\u00a0\u00a0\u00a0D\u00f6m\u00f6t\u00f6r Csaba m\u00e9ltatlannak min\u0151s\u00edtette, hogy az Eur\u00f3pai Bizotts\u00e1g megpr\u00f3b\u00e1lja letagadni a szerep\u00e9t ebben. \"Ha nyilv\u00e1noss\u00e1gra hozn\u00e1k a szerz\u0151d\u00e9seket azok, akik egy\u00e9bk\u00e9nt \u00e1lland\u00f3an az \u00e1tl\u00e1that\u00f3s\u00e1gra hivatkoznak, akkor ez vil\u00e1gosan ki is der\u00fclne\" - mondta.\n\u00a0\u00a0\u00a0\u00a0Az \u00e1llamtitk\u00e1r szerint egyre nyilv\u00e1nval\u00f3bb, hogy Br\u00fcsszel a vil\u00e1g m\u00e1s meghat\u00e1roz\u00f3 orsz\u00e1gaihoz k\u00e9pest k\u00e9sve k\u00f6t\u00f6tt szerz\u0151d\u00e9st \u00e9s azok a sz\u00e1ll\u00edtm\u00e1nyok is akadozva \u00e9rkeznek, amelyek le vannak k\u00f6tve.\n\u00a0\u00a0\u00a0\u00a0Ez Magyarorsz\u00e1got is h\u00e1tr\u00e1nyosan \u00e9rinti, mert f\u00e9lmilli\u00f3val kevesebb AstraZeneca vakcina \u00e9rkezhet a k\u00f6vetkez\u0151 hetekben - k\u00f6z\u00f6lte, hozz\u00e1t\u00e9ve, a magyar korm\u00e1ny feladata, hogy most m\u00e1s forr\u00e1sokb\u00f3l p\u00f3tolja a kies\u0151 sz\u00e1ll\u00edtm\u00e1nyokat, a k\u00fcl\u00fcgyminiszter pedig folyamatosan egyeztet ennek \u00e9rdek\u00e9ben.\n\u00a0\u00a0\u00a0\u00a0D\u00f6m\u00f6t\u00f6r Csaba meger\u0151s\u00edtette, 528 ezren t\u00f6lt\u00f6tt\u00e9k ki az \u00fajraind\u00edt\u00e1sr\u00f3l sz\u00f3l\u00f3, p\u00e9nteken v\u00e9get \u00e9rt online konzult\u00e1ci\u00f3t, a v\u00e1laszad\u00f3k t\u00f6bbs\u00e9ge pedig egyet\u00e9rt azzal, hogy a v\u00e9detts\u00e9gi igazolv\u00e1nnyal rendelkez\u0151k kapjanak mentess\u00e9get bizonyos int\u00e9zked\u00e9sek al\u00f3l.\n\u00a0\u00a0\u00a0\u00a0A legt\u00f6bben az \u00e9ttermeket \u00e9s a k\u00e1v\u00e9z\u00f3kat nyitn\u00e1k el\u0151sz\u00f6r szigor\u00fa biztons\u00e1gi szab\u00e1lyok mellett - mondta az \u00e1llamtitk\u00e1r, al\u00e1h\u00fazva, hogy a konzult\u00e1ci\u00f3 eredm\u00e9nyek\u00e9nt egy\u00e9rtelm\u0171en t\u00f6bb l\u00e9pcs\u0151ben t\u00f6rt\u00e9nik majd a nyit\u00e1s.\u00a0\u00a0\n\u00a0\u00a0\u00a0\u00a0D\u00f6m\u00f6t\u00f6r Csaba lesz\u00f6gezte, a korm\u00e1nyt\u00f3l mindenki sz\u00e1m\u00edthat seg\u00edt\u0151 k\u00e9zre. A koronav\u00edrus-j\u00e1rv\u00e1ny \"b\u00e1rmilyen er\u0151sen is kusz\u00e1lta \u00f6ssze az \u00e9let\u00fcnket, a fegyver m\u00e1r a kez\u00fcnkben van: olt\u00e1s a neve\" - fogalmazott, mindenkit arra k\u00e9rve, hogy \u00e9ljen a vakcinabead\u00e1s lehet\u0151s\u00e9g\u00e9vel. \"K\u00e9t pici szuri \u00e9s visszakaphatjuk az \u00e9let\u00fcnket \u00e9s aki megkapja, az nem is fogja elvesz\u00edteni azt\" - mondta.\n\nMTI 2021. m\u00e1rcius 21.\n\n"}]