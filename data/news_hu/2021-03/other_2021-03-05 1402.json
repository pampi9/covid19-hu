[{"date": "2021-03-05 14:02", "url": "https://koronavirus.gov.hu/cikkek/maruzsa-jarvany-megfekezeseert-zarnak-az-ovodak-es-ternek-digitalis-tanrendre-az-iskolak", "h1": "Maruzsa: a j\u00e1rv\u00e1ny megf\u00e9kez\u00e9s\u00e9\u00e9rt z\u00e1rnak az \u00f3vod\u00e1k \u00e9s t\u00e9rnek \u00e1t digit\u00e1lis tanrendre az iskol\u00e1k", "body": "\nNem szerveznek gyermekfel\u00fcgyeletet az \u00f3vod\u00e1kban \u00e9s az iskol\u00e1kban \u00e1prilis 7-\u00e9ig, \u00e9tkeztet\u00e9st azonban biztos\u00edtanak elvitelre \u00e9s kisz\u00e1ll\u00edt\u00e1ssal - k\u00f6z\u00f6lte az Emberi Er\u0151forr\u00e1sok Miniszt\u00e9rium\u00e1nak k\u00f6znevel\u00e9s\u00e9rt felel\u0151s \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\n\nMaruzsa Zolt\u00e1n jelezte, hogy az \u00f3vod\u00e1kban h\u00e9tf\u0151t\u0151l rendk\u00edv\u00fcli sz\u00fcnet lesz \u00e1prilis 7-\u00e9ig. Az iskol\u00e1k tantermen k\u00edv\u00fcli digit\u00e1lis munkarendre \u00e1llnak \u00e1t; a tavaszi sz\u00fcnetet k\u00f6vet\u0151 els\u0151 tan\u00edt\u00e1si napon, \u00e1prilis 7-\u00e9n akarj\u00e1k hagyom\u00e1nyos, jelenl\u00e9ti munkarendben \u00fajraind\u00edtani az oktat\u00e1st. A k\u00f6z\u00e9piskol\u00e1k eset\u00e9ben alapvet\u0151en nincs sz\u00fcks\u00e9g v\u00e1ltoztat\u00e1sra, ezek az int\u00e9zm\u00e9nyek m\u00e1r november 11. \u00f3ta tantermen k\u00edv\u00fcli digit\u00e1lis munkarendben m\u0171k\u00f6dnek.\n\u00a0\u00a0\u00a0\u00a0Az \u00e1llamtitk\u00e1r azt mondta, hogy a tapasztalatok szerint akarj\u00e1k folytatni a tantermen k\u00edv\u00fcli digit\u00e1lis munkarendet. Az Oktat\u00e1si Hivatal honlapj\u00e1n el\u00e9rhet\u0151 egy tov\u00e1bbfejlesztett m\u00f3dszertani aj\u00e1nl\u00e1s, valamint digit\u00e1lis tananyagok is let\u00f6lthet\u0151k az oldalr\u00f3l.\n\u00a0\u00a0\u00a0\u00a0Az int\u00e9zm\u00e9nyeket arra k\u00e9rik: adjanak megfelel\u0151 eszk\u00f6z\u00f6ket azoknak a csal\u00e1doknak, amelyek nem rendelkeznek ilyenekkel.\nK\u00f6z\u00f6lte: az egy\u00e9ni \u00e9s kiscsoportos felk\u00e9sz\u00edt\u00e9s az \u00e9retts\u00e9gire \u00e9s a szakmai vizsg\u00e1kra a biztons\u00e1gi el\u0151\u00edr\u00e1sok betart\u00e1s\u00e1val v\u00e1ltozatlanul folytathat\u00f3. Ezt Maruzsa Zolt\u00e1n fontosnak nevezte a k\u00f6z\u00e9pfok\u00fa tanulm\u00e1nyok lez\u00e1r\u00e1sa, a tov\u00e1bbtanul\u00e1s szempontj\u00e1b\u00f3l.\nMivel tartanak a k\u00f6z\u00e9pfok\u00fa felv\u00e9teli vizsg\u00e1k, ezek lez\u00e1r\u00e1s\u00e1t lehet\u0151v\u00e9 teszi a korm\u00e1ny. Javasolt ugyanakkor az online t\u00e9rbe terelni a sz\u00f3beli meghallgat\u00e1sokat, azoknak a felv\u00e9teliz\u0151knek pedig, akik esetleg megfert\u0151z\u0151dnek vagy karant\u00e9nba ker\u00fclnek, egy h\u00e9ttel tov\u00e1bb lehet p\u00f3tid\u0151pontot adni.\n\u00a0\u00a0\u00a0\u00a0A koll\u00e9giumok m\u0171k\u00f6d\u00e9se nem v\u00e1ltozik: f\u0151 szab\u00e1ly szerint a k\u00f6znevel\u00e9si koll\u00e9giumok nem biztos\u00edtanak lakhat\u00e1st. Ez al\u00f3l kiv\u00e9telt tehetnek az \u00e9retts\u00e9giz\u0151k eset\u00e9ben, valamint azokn\u00e1l, akiknek a k\u00f6r\u00fclm\u00e9nyei m\u00e9lt\u00e1nyoss\u00e1gb\u00f3l indokolj\u00e1k.\nA pedag\u00f3giai szakszolg\u00e1lati int\u00e9zm\u00e9nyek, utaz\u00f3 gy\u00f3gypedag\u00f3gusi h\u00e1l\u00f3zatok els\u0151sorban a szem\u00e9lyes tal\u00e1lkoz\u00e1st mell\u0151zve, online v\u00e9gzik majd feladataikat - k\u00f6z\u00f6lte az \u00e1llamtitk\u00e1r.\n\n\nMTI 2021. m\u00e1rcius 5.\n\n"}]