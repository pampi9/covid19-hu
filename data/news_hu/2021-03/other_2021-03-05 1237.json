[{"date": "2021-03-05 12:37", "url": "https://koronavirus.gov.hu/cikkek/varga-mihaly-folytatodik-nagyvallalati-beruhazasi-tamogatasi-program", "h1": "Varga Mih\u00e1ly: folytat\u00f3dik a nagyv\u00e1llalati beruh\u00e1z\u00e1si t\u00e1mogat\u00e1si program", "body": "\nFolytat\u00f3dik a nagyv\u00e1llalati beruh\u00e1z\u00e1si t\u00e1mogat\u00e1si program az id\u00e9n 25 milli\u00e1rd forint kerettel, ha enn\u00e9l nagyobb indokolt ig\u00e9ny jelentkezne, a lehet\u0151s\u00e9get b\u0151v\u00edtik - mondta Varga Mih\u00e1ly p\u00e9nz\u00fcgyminiszter p\u00e9nteken, a West Hung\u00e1ria Bau Kft. paksi \u00fczem\u00e9nek virtu\u00e1lis \u00e1tad\u00e1s\u00e1n.\n\n\u00a0\nA miniszter elmondta, a West Hung\u00e1ria Bau Kft. 1,9 milli\u00e1rd forint k\u00f6lts\u00e9ggel fejlesztette a paksi telephely\u00e9t, gy\u0151ri \u00fczem\u00e9ben \u00faj g\u00e9peket \u00e1ll\u00edtott munk\u00e1ba, a beruh\u00e1z\u00e1s 245 munkahelyet v\u00e9dett meg a j\u00e1rv\u00e1ny k\u00f6r\u00fclm\u00e9nyei k\u00f6z\u00f6tt, \u00e9s 42 \u00faj munkahely l\u00e9tes\u00edt\u00e9s\u00e9hez j\u00e1rul hozz\u00e1.\n\u00a0\u00a0\u00a0\u00a0A korm\u00e1ny a beruh\u00e1z\u00e1shoz 900 milli\u00f3 forint t\u00e1mogat\u00e1st adott. A fejleszt\u00e9s r\u00e9sze a 2015 \u00f3ta tart\u00f3 nagyv\u00e1llalati beruh\u00e1z\u00e1si t\u00e1mogat\u00e1si programnak, amely az elm\u00falt \u00f6t \u00e9vben 179 hazai v\u00e1llalat fejleszt\u00e9seit seg\u00edtette 160 milli\u00e1rd forint \u00e9rt\u00e9kben, ezzel \u00f6sszesen 380 milli\u00e1rd forint \u00e9rt\u00e9k\u0171 beruh\u00e1z\u00e1s val\u00f3sult meg, \u00e9s t\u00f6bb mint 3100 munkahely j\u00f6tt l\u00e9tre - emelte ki a miniszter.\n\u00a0\u00a0\u00a0\u00a0Varga Mih\u00e1ly hangs\u00falyozta, a korm\u00e1nyzati beruh\u00e1z\u00e1si t\u00e1mogat\u00e1sok jelent\u0151sen seg\u00edtett\u00e9k a magyar gazdas\u00e1g n\u00f6veked\u00e9s\u00e9t.\n\u00a0\u00a0\u00a0\u00a0Hozz\u00e1tette, a korm\u00e1ny azon dolgozik, hogy a magyar gazdas\u00e1got min\u00e9l gyorsabban \u00fajra lehessen nyitni.\n\u00a0\u00a0\u00a0\u00a0T\u00f3th Csaba, a West Hung\u00e1ria Bau Kft. \u00fcgyvezet\u0151je elmondta, a 2019 nyar\u00e1n megkapott \u00e9p\u00edt\u00e9si enged\u00e9ly alapj\u00e1n modern lakatos\u00fczemet, szoci\u00e1lis l\u00e9tes\u00edtm\u00e9nyt, irod\u00e1kat \u00e9p\u00edtettek a paksi telephely\u00fck\u00f6n, tov\u00e1bb\u00e1 termel\u0151eszk\u00f6z\u00f6ket v\u00e1s\u00e1roltak az elk\u00e9sz\u00fclt paksi \u00fczembe, modern g\u00e9pekre cser\u00e9lt\u00e9k a r\u00e9gi eszk\u00f6z\u00f6ket Gy\u0151rben. A beruh\u00e1z\u00e1si d\u00f6nt\u00e9s meghozatalakor szempont volt az is, hogy a paksi fejleszt\u00e9s el\u0151seg\u00edti a gy\u0151ri alap\u00edt\u00e1s\u00fa v\u00e1llalat orsz\u00e1gos lefedetts\u00e9g\u00e9t.\n\nMTI 2021. m\u00e1rcius 5.\n\n"}]