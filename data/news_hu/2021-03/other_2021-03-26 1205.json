[{"date": "2021-03-26 12:05", "url": "https://koronavirus.gov.hu/cikkek/penzugyminiszterium-felrevezeto-hirekkel-tamadjak-turizmus-fejleszteset", "h1": "P\u00e9nz\u00fcgyminiszt\u00e9rium: f\u00e9lrevezet\u0151 h\u00edrekkel t\u00e1madj\u00e1k a turizmus fejleszt\u00e9s\u00e9t", "body": "\nF\u00e9lrevezet\u0151 h\u00edrekkel t\u00e1madj\u00e1k a turizmus fejleszt\u00e9s\u00e9t egyes sajt\u00f3org\u00e1numok, kifog\u00e1solva az indul\u00f3 beruh\u00e1z\u00e1sokat, mik\u00f6zben a korm\u00e1ny p\u00e1ly\u00e1zata a j\u00e1rv\u00e1ny miatt vesztes\u00e9geket elszenved\u0151 hazai turizmust t\u00e1mogatja t\u00f6bb sz\u00e1z munkahely megv\u00e9d\u00e9s\u00e9vel \u00e9s l\u00e9trehoz\u00e1s\u00e1val - h\u00edvta fel a figyelmet a P\u00e9nz\u00fcgyminiszt\u00e9rium (PM) a k\u00f6z\u00f6ss\u00e9gi oldal\u00e1n k\u00f6zz\u00e9tett p\u00e9nteki bejegyz\u00e9sben.\n\n\nKiemelik: ahogyan azt m\u00e1rcius elej\u00e9n Varga Mih\u00e1ly p\u00e9nz\u00fcgyminiszter bejelentette, a j\u00e1rv\u00e1ny ut\u00e1ni \u00fajraindul\u00e1st seg\u00edtve 8 milli\u00e1rd forintnyi turisztikai beruh\u00e1z\u00e1s val\u00f3sul meg Pest megy\u00e9ben a korm\u00e1ny 4,3 milli\u00e1rd forintos t\u00e1mogat\u00e1s\u00e1val. Nyolc \u00faj panzi\u00f3 \u00e9p\u00edt\u00e9se kezd\u0151dik meg \u00e9s 9 sz\u00e1llod\u00e1ban indulnak fejleszt\u00e9sek. \"Egyes port\u00e1lok ma reggeli \u00edr\u00e1saikban m\u00e9gis kifog\u00e1solt\u00e1k az indul\u00f3 beruh\u00e1z\u00e1sokat\" - \u00edrt\u00e1k.\n\u00a0\u00a0\u00a0\u00a0Ezzel szemben t\u00e9ny, hogy a p\u00e1ly\u00e1zat a j\u00e1rv\u00e1ny miatt vesztes\u00e9geket elszenved\u0151 hazai turizmust t\u00e1mogatja. A beruh\u00e1z\u00e1sokkal \u00f6sszesen 410 sz\u00e1llodai szob\u00e1t \u00faj\u00edtanak fel, 90 \u00faj sz\u00e1llodai- \u00e9s 130 \u00faj panzi\u00f3szoba j\u00f6n l\u00e9tre, jelent\u0151sen jav\u00edtva ezzel a sz\u00e1ll\u00e1shely-k\u00edn\u00e1latot a t\u00e9rs\u00e9gben. A beruh\u00e1z\u00e1sok t\u00f6bb sz\u00e1z munkahelyet v\u00e9denek meg \u00e9s hoznak l\u00e9tre a kivitelez\u0151 c\u00e9gekn\u00e9l \u00e9s a fel\u00faj\u00edtott sz\u00e1ll\u00e1shelyekn\u00e9l - h\u00fazta al\u00e1 a t\u00e1rca.\n\u00a0\u00a0\u00a0\u00a0Kifejtik: Pest megye az uni\u00f3s el\u0151\u00edr\u00e1sok miatt l\u00e9nyegesen kevesebb fejleszt\u00e9si forr\u00e1shoz jut, a korm\u00e1ny ez\u00e9rt ind\u00edtott c\u00e9lzottan olyan p\u00e1ly\u00e1zatot, amely a t\u00e9rs\u00e9g beruh\u00e1z\u00e1sait seg\u00edti. A be\u00e9rkezett p\u00e1ly\u00e1zatok \u00e9rt\u00e9kel\u00e9s\u00e9t Pest Megye \u00d6nkorm\u00e1nyzata \u00e9s a P\u00e9nz\u00fcgyminiszt\u00e9rium egym\u00e1st\u00f3l f\u00fcggetlen\u00fcl, az el\u0151\u00edr\u00e1soknak megfelel\u0151en v\u00e9gzi, a d\u00f6nt\u00e9sben r\u00e9szt vesz a Magyar Turisztikai \u00dcgyn\u00f6ks\u00e9g \u00e9s a Magyar \u00c1llamkincst\u00e1r is.\n\u00a0\u00a0\u00a0\u00a0\"A p\u00e1ly\u00e1zat n\u00e9lk\u00fcl ezek a fejleszt\u00e9sek nem tudn\u00e1nak megval\u00f3sulni, \u00edgy akik ezeket a beruh\u00e1z\u00e1sokat t\u00e1madj\u00e1k, az \u00e9rintett 11 telep\u00fcl\u00e9st, t\u00f6bb sz\u00e1z munkahelyet \u00e9s a t\u00e9rs\u00e9g turizmus\u00e1t t\u00e1madj\u00e1k\" - olvashat\u00f3 a bejegyz\u00e9sben.\n\nMTI 2021. m\u00e1rcius 26.\n\n"}]