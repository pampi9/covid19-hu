[{"date": "2021-03-17 18:08", "url": "https://koronavirus.gov.hu/cikkek/oltasi-munkacsoport-nem-oltopontbol-van-keves-hanem-vakcinabol", "h1": "Olt\u00e1si munkacsoport: nem olt\u00f3pontb\u00f3l van kev\u00e9s, hanem vakcin\u00e1b\u00f3l", "body": "\nNem olt\u00f3pontb\u00f3l van kev\u00e9s, hanem vakcin\u00e1b\u00f3l - reag\u00e1lt a f\u0151polg\u00e1rmester Facebook-bejegyz\u00e9s\u00e9re a Koronav\u00edrus Sajt\u00f3k\u00f6zpont Olt\u00e1si Munkacsoportja, amely arra k\u00e9ri Kar\u00e1csony Gergelyt \u00e9s a t\u00f6bbi baloldali polg\u00e1rmestert, hogy fejezz\u00e9k be a zavarkelt\u00e9st.\n\n\nAhogy az operat\u00edv t\u00f6rzs szerdai sajt\u00f3t\u00e1j\u00e9koztat\u00f3j\u00e1n is elhangzott, az olt\u00f3pontok kijel\u00f6l\u00e9se a j\u00e1rv\u00e1ny\u00fcgyi hat\u00f3s\u00e1g \u00e9s az Orsz\u00e1gos Olt\u00e1si Munkacsoport hat\u00e1sk\u00f6re, nem kamp\u00e1nyol\u00f3 \u00e9s olt\u00e1sellenes baloldali polg\u00e1rmesterek\u00e9 - olvashat\u00f3 az MTI-hez eljuttatott k\u00f6zlem\u00e9nyben. Mint \u00edrt\u00e1k, 6752 olt\u00f3pont van kijel\u00f6lve, amelyb\u0151l k\u00f6zel 6 ezer jelenleg is m\u0171k\u00f6dik a h\u00e1ziorvosi rendel\u0151kben \u00e9s a k\u00f3rh\u00e1zi olt\u00f3pontokon. Ett\u0151l t\u00f6bb akt\u00edv olt\u00f3pontra akkor lesz sz\u00fcks\u00e9g, ha \u00e9rkezik el\u00e9g vakcina ahhoz, hogy t\u00f6meges olt\u00e1st lehessen szervezni - tett\u00e9k hozz\u00e1. A k\u00f6zlem\u00e9nyben kiemelt\u00e9k: nem olt\u00f3pontb\u00f3l van kev\u00e9s, hanem vakcin\u00e1b\u00f3l. A br\u00fcsszeli vakcinabeszerz\u00e9sb\u0151l tov\u00e1bbra is kev\u00e9s vakcina \u00e9rkezik \u00e9s a h\u00edrek szerint a k\u00f6vetkez\u0151 hetekben m\u00e9g az \u00edg\u00e9rtn\u00e9l is kevesebb fog \u00e9rkezni. Eddig 3,1 milli\u00f3 adag vakcina \u00e9rkezett haz\u00e1nkba, amelynek fele annak k\u00f6sz\u00f6nhet\u0151, hogy a korm\u00e1ny nem v\u00e1rt Br\u00fcsszelre, \u00e9s nemzeti hat\u00e1sk\u00f6rben is v\u00e1s\u00e1rolt olt\u00f3anyagot - \u00edrta a Koronav\u00edrus Sajt\u00f3k\u00f6zpont Olt\u00e1si Munkacsoportja. Kar\u00e1csony Gergely szerd\u00e1n azt \u00edrta a Facebbok-oldal\u00e1n, hogy tov\u00e1bbra is k\u00e9szen \u00e1ll \u00faj olt\u00f3pontok kialak\u00edt\u00e1s\u00e1ra a f\u0151v\u00e1ros m\u00e1s \u00f6nkorm\u00e1nyzatokkal egy\u00fctt. \"Mi kell m\u00e9g, hogy a korm\u00e1ny bel\u00e1ssa v\u00e9gre, hogy nem hadakozni kell, hanem egy\u00fcttm\u0171k\u00f6dni, nem d\u00f6lyf\u00f6sk\u00f6dni, hanem egy\u00fctt\u00e9rezni\" - tette fel a k\u00e9rd\u00e9s Kar\u00e1csony Gergely a j\u00e1rv\u00e1ny hal\u00e1los \u00e1ldozatainak sz\u00e1m\u00e1ra utalva. K\u00f6z\u00f6lte: az egy\u00fcttm\u0171k\u00f6d\u00e9s \u00e9s az egy\u00fctt\u00e9rz\u00e9s azt k\u00f6veteln\u00e9 meg, hogy minden l\u00e9tez\u0151 \u00e9s lehets\u00e9ges seg\u00edts\u00e9get ig\u00e9nybe vegyenek az olt\u00e1sok felgyors\u00edt\u00e1sa, z\u00f6kken\u0151mentess\u00e9 t\u00e9tele \u00e9rdek\u00e9ben.\nMTI 2021. m\u00e1rcius 17.\n\n"}]