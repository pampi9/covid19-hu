[{"date": "2021-03-29 13:56", "url": "https://koronavirus.gov.hu/cikkek/operativ-torzs-kormany-aprilis-8-ig-meghosszabbitotta-vedelmi-intezkedesek-hatalyat", "h1": "Operat\u00edv t\u00f6rzs: a korm\u00e1ny \u00e1prilis 8-ig meghosszabb\u00edtotta a v\u00e9delmi int\u00e9zked\u00e9sek hat\u00e1ly\u00e1t", "body": "\nA korm\u00e1ny \u00e1prilis 8-ig meghosszabb\u00edtotta a hat\u00e1lyban l\u00e9v\u0151 v\u00e9delmi int\u00e9zked\u00e9sek \u00e9rv\u00e9nyess\u00e9g\u00e9t - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak helyettes vezet\u0151je a h\u00e9tf\u0151i online sajt\u00f3t\u00e1j\u00e9koztat\u00f3n.\n\n\nKiss R\u00f3bert elmondta: az operat\u00edv t\u00f6rzs javaslat\u00e1ra hozott d\u00f6nt\u00e9st - a koronav\u00edrus-j\u00e1rv\u00e1ny harmadik hull\u00e1ma miatt - a magyar emberek \u00e9let\u00e9nek, testi \u00e9ps\u00e9g\u00e9nek, eg\u00e9szs\u00e9g\u00e9nek v\u00e9delme indokolja.\n\u00a0\u00a0\u00a0\u00a0A rend\u0151r alezredes besz\u00e1molt arr\u00f3l, hogy v\u00e1ltozatlanok maradnak a maszkvisel\u00e9sre, a kij\u00e1r\u00e1si tilalomra, a k\u00f6zter\u00fcleti magatart\u00e1si szab\u00e1lyokra, az \u00fczletekre, szabadid\u0151s l\u00e9tes\u00edtm\u00e9nyekre, sz\u00f3rakoz\u00f3helyekre vonatkoz\u00f3 v\u00e9delmi int\u00e9zked\u00e9sek, illetve az \u00fczletek nyitvatart\u00e1s\u00e1val, a szolg\u00e1ltat\u00e1sokkal, az oktat\u00e1s korl\u00e1toz\u00e1s\u00e1val kapcsolatos rendelkez\u00e9sek.\n\u00a0\u00a0\u00a0\u00a0Ugyan\u00edgy \u00e1prilis 8-ig meghosszabbodik a Magyarorsz\u00e1g valamennyi schengeni bels\u0151 hat\u00e1rszakasz\u00e1ra ideiglenesen bevezetett hat\u00e1rellen\u0151rz\u00e9si \u00e9s hat\u00e1r\u0151rizeti feladatok, valamint a magyarorsz\u00e1gi szem\u00e9lyforgalomra \u00e9rv\u00e9nyes beutaz\u00e1si korl\u00e1toz\u00e1sok hat\u00e1lya - tette hozz\u00e1.\n\u00a0\u00a0\u00a0\u00a0Ismertette: a h\u00e9tv\u00e9g\u00e9n a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt 1898-szor int\u00e9zkedtek a rend\u0151r\u00f6k, ezzel 41 169-re n\u0151tt az emiatt t\u00f6rt\u00e9nt int\u00e9zked\u00e9sek sz\u00e1ma.\n\u00a0\u00a0\u00a0\u00a0K\u00f6zter\u00fcleten 1813, t\u00f6megk\u00f6zleked\u00e9si eszk\u00f6z\u00f6k\u00f6n, illetve a meg\u00e1ll\u00f3kban 56, \u00fczletekben, bev\u00e1s\u00e1rl\u00f3k\u00f6zpontokban 29 emberrel szemben int\u00e9zkedtek, mert nem vagy nem megfelel\u0151en viselt\u00e9k a maszkot.\n\u00a0\u00a0\u00a0\u00a0Besz\u00e1molt arr\u00f3l, hogy az \u00fczletekre, sz\u00e1ll\u00e1shelyekre, szabadid\u0151s l\u00e9tes\u00edtm\u00e9nyekre, szolg\u00e1ltat\u00e1si helyekre vonatkoz\u00f3 korl\u00e1toz\u00e1sok megszeg\u00e9se miatt a jogszab\u00e1ly bevezet\u00e9se \u00f3ta 1019-re emelkedett az int\u00e9zked\u00e9sek sz\u00e1ma, ebb\u0151l az \u00fczemeltet\u0151 vagy a tulajdonos felel\u0151ss\u00e9g\u00e9t 306 esetben \u00e1llap\u00edtott\u00e1k meg, m\u00edg az \u00fczletek korl\u00e1tozott nyitvatart\u00e1s\u00e1ra, illetve a bent tart\u00f3zkod\u00e1s tilalm\u00e1ra vonatkoz\u00f3 rendelkez\u00e9sek megszeg\u00e9se miatt 713 int\u00e9zked\u00e9st hajtottak v\u00e9gre.\n\u00a0\u00a0\u00a0\u00a0K\u00f6z\u00f6lte, hogy az elm\u00falt h\u00e9tv\u00e9g\u00e9n a vend\u00e9gl\u00e1t\u00f3helyeken tart\u00f3zkod\u00e1s tilalm\u00e1nak \u00e9s az \u00fczemeltet\u0151 felel\u0151ss\u00e9g\u00e9be tartoz\u00f3 szab\u00e1lyoknak a megszeg\u00e9se miatt egy-egy emberrel szemben int\u00e9zkedtek, \u00e9s egy vend\u00e9gl\u00e1t\u00f3helyet z\u00e1rattak be ideiglenesen; ezt a vend\u00e9gl\u00e1t\u00f3helyekre vonatkoz\u00f3 szigor\u00fa szab\u00e1lyok bevezet\u00e9se \u00f3ta 23 esetben tett\u00e9k meg.\n\u00a0\u00a0\u00a0\u00a0Kiss R\u00f3bert elmondta: a kij\u00e1r\u00e1si tilalomra, a k\u00f6zter\u00fcleti\u00a0\u00a0magatart\u00e1si szab\u00e1lyokra, gy\u00fclekez\u00e9s tilalm\u00e1ra vonatkoz\u00f3 rendelkez\u00e9sek megszeg\u00e9se miatt a m\u00falt h\u00e9tv\u00e9g\u00e9n 1481 int\u00e9zked\u00e9s t\u00f6rt\u00e9nt, \u00edgy 56 179-re n\u0151tt az emiatti int\u00e9zked\u00e9sek sz\u00e1ma.\n\u00a0\u00a0\u00a0\u00a0A Magyarorsz\u00e1gon \u00e1tutaz\u00f3kn\u00e1l 256 int\u00e9zked\u00e9st hajtottak v\u00e9gre, ezzel egy\u00fctt a beutaz\u00e1si korl\u00e1toz\u00e1sokr\u00f3l sz\u00f3l\u00f3 korm\u00e1nyrendelet 2020. szeptember 1-jei hat\u00e1lybal\u00e9p\u00e9se \u00f3ta 14 386 esetben int\u00e9zkedtek a szem\u00e9lyforgalmi \u00e1tutaz\u00e1si szab\u00e1lyok megszeg\u00e9se miatt.\n\u00a0\u00a0\u00a0\u00a0Besz\u00e9lt arr\u00f3l is, hogy a h\u00e9tv\u00e9g\u00e9n 17 292-en ker\u00fcltek hat\u00f3s\u00e1gi h\u00e1zi karant\u00e9nba, \u00edgy a karant\u00e9nban l\u00e9v\u0151k sz\u00e1ma jelenleg 55 511; az ellen\u0151rz\u00e9s\u00fcket szolg\u00e1l\u00f3 mobiltelefonos alkalmaz\u00e1st 4926-an haszn\u00e1lj\u00e1k.\n\u00a0\u00a0\u00a0\u00a0Tavaly tavasz \u00f3ta a j\u00e1rv\u00e1ny\u00fcggyel \u00f6sszef\u00fcgg\u00e9sben 556 b\u00fcntet\u0151elj\u00e1r\u00e1st rendeltek el, 112 gyan\u00fas\u00edtottat hallgattak ki.\n\u00a0\u00a0\u00a0\u00a0T\u00e1j\u00e9koztat\u00e1sa szerint Magyarorsz\u00e1g hat\u00e1r\u00e1tkel\u0151in z\u00f6kken\u0151mentes a forgalom, csak Csan\u00e1dpalota aut\u00f3p\u00e1lya- \u00e9s R\u00f6szke aut\u00f3p\u00e1lya-\u00e1tkel\u0151n\u00e9l a teherforgalomban, a bel\u00e9p\u0151oldalon kell k\u00e9t\u00f3r\u00e1s v\u00e1rakoz\u00e1sra sz\u00e1m\u00edtani.\n\nMTI 2021. m\u00e1rcius 29.\n\n"}]