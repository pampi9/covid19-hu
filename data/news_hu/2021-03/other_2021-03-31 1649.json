[{"date": "2021-03-31 16:49", "url": "https://koronavirus.gov.hu/cikkek/mar-tobb-mint-140-ezer-munkavallalo-utan-igenyeltek-az-agazati-bertamogatast", "h1": "M\u00e1r t\u00f6bb mint 140 ezer munkav\u00e1llal\u00f3 ut\u00e1n ig\u00e9nyelt\u00e9k az \u00e1gazati b\u00e9rt\u00e1mogat\u00e1st", "body": "\nEddig mintegy 22 ezer c\u00e9g t\u00f6bb mint 140 ezer dolgoz\u00f3ja ut\u00e1n ny\u00fajtott be b\u00e9rt\u00e1mogat\u00e1si k\u00e9relmet - jelentette be\u00a0Schanda\u00a0Tam\u00e1s, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) parlamenti \u00e9s strat\u00e9giai \u00e1llamtitk\u00e1ra a t\u00e1rca MTI-nek megk\u00fcld\u00f6tt szerdai k\u00f6zlem\u00e9ny\u00e9ben. Hozz\u00e1tette: ez csak az egyik eszk\u00f6z, amellyel t\u00e1mogatj\u00e1k a gazdas\u00e1got. Mindent \u00f6sszevetve, a j\u00e1rv\u00e1ny kit\u00f6r\u00e9se \u00f3ta t\u00f6bb mint 1,6 milli\u00f3 munkav\u00e1llal\u00f3 kapott seg\u00edts\u00e9get.\n\n\n\"A koronav\u00edrus elleni k\u00fczdelemben a v\u00e9d\u0151olt\u00e1s a legfontosabb fegyver\u00fcnk, ez\u00e9rt az a c\u00e9l, hogy min\u00e9l t\u00f6bb ember regisztr\u00e1ljon a vakcinainfo.gov.hu oldalon, \u00e9s amikor sorra ker\u00fcl, menjen is el, \u00e9s oltassa be mag\u00e1t\" - mondta\u00a0Schanda\u00a0Tam\u00e1s. Az Innov\u00e1ci\u00f3s \u00e9s Technol\u00f3giai Miniszt\u00e9rium \u00e1llamtitk\u00e1ra hozz\u00e1tette: am\u00edg azonban nem \u00e9rj\u00fck el a megfelel\u0151 \u00e1toltotts\u00e1gi szintet, \u00e9rv\u00e9nyben kell tartani a tal\u00e1lkoz\u00e1sok sz\u00e1m\u00e1t visszafog\u00f3 vesz\u00e9lyhelyzeti int\u00e9zked\u00e9seket.\n\u00a0\u00a0\u00a0\u00a0\"Sokan politikai k\u00e9rd\u00e9st csin\u00e1lnak nemcsak az olt\u00e1sb\u00f3l, hanem az \u00fajranyit\u00e1sb\u00f3l is. A j\u00e1rv\u00e1nyadatok azt mutatj\u00e1k, hogy \u00f3ri\u00e1si vesz\u00e9lybe sodortuk volna az embereket, ha m\u00e1rcius elej\u00e9n nem szigor\u00edtottunk, hanem ahogyan azt a baloldal akarta, nyitottunk volna\" - mondta\u00a0Schanda\u00a0Tam\u00e1s.\n\u00a0\u00a0\u00a0\u00a0A parlamenti \u00e9s strat\u00e9giai \u00e1llamtitk\u00e1r kifejtette: az els\u0151 az \u00e9let \u00e9s az eg\u00e9szs\u00e9g v\u00e9delme, de a korm\u00e1nynak a gazdas\u00e1got is t\u00e1mogatnia kell. \"A gazdas\u00e1gi mutat\u00f3k m\u00f6g\u00f6tt emberek, csal\u00e1dok vannak. Meg kell v\u00e9den\u00fcnk a munkahelyeket, \u00e9s seg\u00edten\u00fcnk kell a v\u00e1llalkoz\u00e1sokat abban, hogy talpon maradjanak, \u00e9s amikor a j\u00e1rv\u00e1nyhelyzet lehet\u0151v\u00e9 teszi a nyit\u00e1st, \u00fajult er\u0151vel ind\u00edthass\u00e1k majd be az \u00fczleteiket\" - mondta\u00a0Schanda\u00a0Tam\u00e1s.\n\u00a0\u00a0\u00a0\u00a0Az \u00e1llamtitk\u00e1r kifejtette: eddig t\u00f6bb mint 140 ezer embernek ig\u00e9nyelt \u00e1gazati b\u00e9rt\u00e1mogat\u00e1st mintegy 22 ezer v\u00e1llalkoz\u00e1s. A m\u00e1r oda\u00edt\u00e9lt 55 milli\u00e1rd forint t\u00e1mogat\u00e1s 99 sz\u00e1zal\u00e9k\u00e1t ki is fizette az \u00e1llam a c\u00e9geknek. \"Ez csak az egyik eszk\u00f6z, amellyel seg\u00edt\u00fcnk meg\u0151rizni a munkahelyeket. Figyelembe v\u00e9ve a t\u00f6bbi t\u00e1mogat\u00e1si form\u00e1t is, elmondhatjuk, hogy \u00f6sszesen t\u00f6bb mint 1,6 milli\u00f3 munkav\u00e1llal\u00f3t t\u00e1mogattunk a j\u00e1rv\u00e1ny kit\u00f6r\u00e9se \u00f3ta. Az er\u0151s gazdas\u00e1gi alapok mellett a korm\u00e1nyzati int\u00e9zked\u00e9seknek is k\u00f6sz\u00f6nhet\u0151, hogy ism\u00e9t t\u00f6bb mint 4,5 milli\u00f3an dolgoznak Magyarorsz\u00e1gon, a hazai munkan\u00e9lk\u00fclis\u00e9g az egyik legalacsonyabb az Eur\u00f3pai Uni\u00f3ban\" - ismertette az adatokat\u00a0Schanda\u00a0Tam\u00e1s.\n\nMTI 2021. m\u00e1rcius 31.\n\n"}]