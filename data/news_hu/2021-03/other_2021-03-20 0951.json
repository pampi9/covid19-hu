[{"date": "2021-03-20 09:51", "url": "https://koronavirus.gov.hu/cikkek/domotor-konzultacio-valaszadoi-szerint-fokozatosan-kell-feloldani-korlatozasokat", "h1": "D\u00f6m\u00f6t\u00f6r: a konzult\u00e1ci\u00f3 v\u00e1laszad\u00f3i szerint fokozatosan kell feloldani a korl\u00e1toz\u00e1sokat", "body": "\nAz \u00fajraind\u00edt\u00e1sr\u00f3l sz\u00f3l\u00f3, p\u00e9nteken v\u00e9get \u00e9rt online konzult\u00e1ci\u00f3 v\u00e1laszad\u00f3inak 88 sz\u00e1zal\u00e9ka szerint a j\u00e1rv\u00e1ny\u00fcgyi korl\u00e1toz\u00e1sokat fokozatosan, l\u00e9p\u00e9sr\u0151l l\u00e9p\u00e9sre kell feloldani, \u00e9s csak 12 sz\u00e1zal\u00e9k mondta azt, hogy egy l\u00e9p\u00e9sben, a j\u00e1rv\u00e1ny v\u00e9g\u00e9n - k\u00f6z\u00f6l\u00f6te a Minisztereln\u00f6ki Kabinetiroda parlamenti \u00e1llamtitk\u00e1ra szombaton a Facebookon.\n\n\nD\u00f6m\u00f6t\u00f6r Csaba k\u00f6sz\u00f6netet mondott annak az 528 ezer embernek, aki elmondta a v\u00e9lem\u00e9ny\u00e9t.\n\u00a0\u00a0\u00a0\u00a0Kiemelte, a korm\u00e1ny az eredm\u00e9nyek alapj\u00e1n elk\u00e9sz\u00edti az \u00fajraind\u00edt\u00e1si tervet, amelynek egyes szakaszai a beadott olt\u00e1sok sz\u00e1m\u00e1hoz igazodnak majd.\n\u00a0\u00a0\u00a0\u00a0\"A nyit\u00e1s r\u00e9szleteir\u0151l a minisztereln\u00f6k hazai szakemberekkel \u00e9s olyan k\u00fclf\u00f6ldi minisztereln\u00f6k\u00f6kkel is egyeztet majd, akik el\u0151tt\u00fcnk j\u00e1rnak az olt\u00e1si programban\" - mondta D\u00f6m\u00f6t\u00f6r Csaba.\n\u00a0\u00a0\u00a0\u00a0Hangs\u00falyozta, a korm\u00e1ny azon dolgozik, hogy amint a j\u00e1rv\u00e1ny visszaszorul \u00e9s n\u0151 a beadott olt\u00e1sok sz\u00e1ma, fokozatosan \u00fajra lehessen ind\u00edtani az \u00e9letet Magyarorsz\u00e1gon.\n\u00a0\u00a0\u00a0\u00a0Az \u00e1llamtitk\u00e1r a konzult\u00e1ci\u00f3 eredm\u00e9nyeir\u0151l sz\u00f3lva kifejtette, a r\u00e9sztvev\u0151k 65 sz\u00e1zal\u00e9ka \u00e9rt egyet azzal, hogy a v\u00e9detts\u00e9gi igazolv\u00e1nnyal rendelkez\u0151k felment\u00e9st kapjanak egyes korl\u00e1toz\u00f3 int\u00e9zked\u00e9sek al\u00f3l.\n\u00a0\u00a0\u00a0\u00a0Elmondta, 74 sz\u00e1zal\u00e9k szerint, ha azt a j\u00e1rv\u00e1ny\u00fcgyi helyzet engedi, az els\u0151 l\u00e9p\u00e9sek k\u00f6z\u00f6tt enyh\u00edteni kell az este 8 \u00f3ra ut\u00e1ni kij\u00e1r\u00e1si tilalmat, szigor\u00fa biztons\u00e1gi szab\u00e1lyok mellett.\n\u00a0\u00a0\u00a0\u00a0\"Az \u00e9ttermek \u00e9s sz\u00e1llod\u00e1k nyit\u00e1sa \u00fcgy\u00e9ben ez a t\u00e1mogatotts\u00e1g 87, a sportl\u00e9tes\u00edtm\u00e9nyek nyit\u00e1s\u00e1val kapcsolatban pedig 75 sz\u00e1zal\u00e9kos\" - k\u00f6z\u00f6lte D\u00f6m\u00f6t\u00f6r Csaba.\n\u00a0\u00a0\u00a0\u00a0A korm\u00e1ny k\u00e9pvisel\u0151je al\u00e1h\u00fazta, a r\u00e9sztvev\u0151k 58 sz\u00e1zal\u00e9ka \u00e9rt egyet azzal, hogy a v\u00e9detts\u00e9gi igazolv\u00e1nnyal rendelkez\u0151knek meg kell engedni, hogy rendezv\u00e9nyeket, \u00edgy koncerteket, sportesem\u00e9nyeket l\u00e1togathassanak.\n\u00a0\u00a0\u00a0\u00a0Kiemelte, a k\u00fclf\u00f6ldiek bel\u00e9p\u00e9s\u00e9vel kapcsolatban a v\u00e1laszad\u00f3k 79 sz\u00e1zal\u00e9ka egyet\u00e9rt azzal, hogy a j\u00e1rv\u00e1ny v\u00e9g\u00e9ig Magyarorsz\u00e1gra csak olyan k\u00fclf\u00f6ldiek l\u00e9phessenek, akiket vagy beoltottak, vagy rendelkeznek v\u00e9detts\u00e9gi igazolv\u00e1nnyal.\n\u00a0\u00a0\u00a0\u00a0A konzult\u00e1ci\u00f3 r\u00e9szletes eredm\u00e9nyeit a korm\u00e1ny internetes oldalain is k\u00f6zz\u00e9teszi - jegyezte meg D\u00f6m\u00f6t\u00f6r Csaba.\n\n\nMTI 2021. m\u00e1rcius 20.\n\n"}]