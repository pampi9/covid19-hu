[{"date": "2021-03-09 16:26", "url": "https://koronavirus.gov.hu/cikkek/orszagos-tisztifoorvos-rendkivul-sulyos-jarvanyugyi-helyzet-magyarorszagon", "h1": "Orsz\u00e1gos tisztif\u0151orvos: rendk\u00edv\u00fcl s\u00falyos a j\u00e1rv\u00e1ny\u00fcgyi helyzet Magyarorsz\u00e1gon", "body": "\nEddig sosem tapasztalt m\u00e9rt\u00e9k\u0171 roml\u00e1s jellemzi az elm\u00falt napok j\u00e1rv\u00e1ny\u00fcgyi adatait, kiemelten fontos ez\u00e9rt a higi\u00e9n\u00e9s szab\u00e1lyok betart\u00e1sa \u00e9s a v\u00e9d\u0151olt\u00e1s felv\u00e9tele - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n kedden.\n\nM\u00fcller Cec\u00edlia kifejtette, n\u00e9h\u00e1ny nap alatt 5-10 ezer f\u0151vel n\u0151tt az akt\u00edv betegek sz\u00e1ma, az elm\u00falt 24 \u00f3r\u00e1ban 6494 \u00faj fert\u0151z\u00f6ttet tal\u00e1ltak. Mostan\u00e1ig december 7-\u00e9n voltak a legt\u00f6bben l\u00e9legeztet\u0151g\u00e9pen (674-en) \u00e9s december 8-\u00e1n a legt\u00f6bben k\u00f3rh\u00e1zban (8045-en), de ezek az adatok most megd\u0151ltek: k\u00f3rh\u00e1zi kezel\u00e9s alatt 8270-en \u00e1llnak, l\u00e9legeztet\u0151g\u00e9pen 833-an vannak.\n\u00a0\u00a0\u00a0\u00a0Hozz\u00e1tette, ez s\u00falyos terhet r\u00f3 az eg\u00e9szs\u00e9g\u00fcgyi ell\u00e1t\u00f3rendszerre, naponta \u00fajabb k\u00f3rtermeket kell megnyitni a koronav\u00edrusos betegek sz\u00e1m\u00e1ra.\n\u00a0\u00a0\u00a0\u00a0Az orsz\u00e1gos tisztif\u0151orvos elmondta, romlanak a k\u00f6rnyezeteg\u00e9szs\u00e9g\u00fcgyi adatok is, a v\u00edrus \u00f6r\u00f6k\u00edt\u0151anyag\u00e1nak szennyv\u00edzben m\u00e9rt mennyis\u00e9ge gyakorlatilag valamennyi nagyv\u00e1ros eset\u00e9ben n\u0151tt, emiatt a k\u00f6vetkez\u0151 napokban m\u00e9g nem lesz javul\u00e1s, \"a fert\u0151z\u00f6ttek sz\u00e1m\u00e1nak emelked\u00e9s\u00e9vel kell sz\u00e1molni\".\n\u00a0\u00a0\u00a0\u00a0Emelked\u00e9st tapasztaltak Egerben, Kecskem\u00e9ten, Gy\u0151rben, Kaposv\u00e1ron, Ny\u00edregyh\u00e1z\u00e1n, Salg\u00f3tarj\u00e1nban, Tatab\u00e1ny\u00e1n, Veszpr\u00e9mben \u00e9s a budapesti agglomer\u00e1ci\u00f3ban: T\u00f6k\u00f6l\u00f6n, Biatorb\u00e1gyon, Budakeszin \u00e9s Sz\u00e1zhalombatt\u00e1n.\n\n\u00a0\u00a0\u00a0\u00a0Elmondta: eddig 1 047 045 ember kapta meg az olt\u00e1s els\u0151 adagj\u00e1t, \u00e9s 314 485-en m\u00e1r a m\u00e1sodik d\u00f3zist is.\n\u00a0\u00a0\u00a0\u00a0Felh\u00edvta ugyanakkor a figyelmet, hogy az olt\u00e1s \"hamis biztons\u00e1g\u00e9rzetet ad\", m\u00e9g senki ne tekintse mag\u00e1t v\u00e9dettnek. Ahhoz, hogy a v\u00e9detts\u00e9g kialakuljon, legal\u00e1bb k\u00e9t-h\u00e1rom h\u00e9tre sz\u00fcks\u00e9g van, \u00edgy az olt\u00e1s felv\u00e9tele ut\u00e1n is szigor\u00faan be kell tartani a higi\u00e9n\u00e9s szab\u00e1lyokat - mondta.\n\u00a0\u00a0\u00a0\u00a0M\u00fcller Cec\u00edlia kiemelte: az olt\u00e1si strat\u00e9gia v\u00e1ltozott, most m\u00e1r az a c\u00e9l, hogy lehet\u0151s\u00e9g szerint min\u00e9l t\u00f6bben kapj\u00e1k meg az olt\u00e1s els\u0151 adagj\u00e1t, hiszen m\u00e1r az is ny\u00fajt egyfajta v\u00e9detts\u00e9get.\n\u00a0\u00a0\u00a0\u00a0Kit\u00e9rt arra, hogy felszabad\u00edtottak 100 ezer adag Szputnyik V vakcin\u00e1t, \u00e9s 120 510 adag Pfizer-vakcina is \u00e9rkezett; ezek kedden ker\u00fclnek az olt\u00f3pontokra. Ezen a h\u00e9ten a h\u00e1ziorvosok m\u00e1r AstraZenec\u00e1val is olthatnak, ehhez 105 600 adag \u00e1ll rendelkez\u00e9sre. Cs\u00fct\u00f6rt\u00f6kt\u0151l vas\u00e1rnapig azok is megkapj\u00e1k az AstraZeneca-vakcin\u00e1t, akiknek ez a h\u00e9tv\u00e9g\u00e9n lett volna esed\u00e9kes. Aki ebbe a k\u00f6rbe tartozik, \u00fczenetet kap, \u00e9s a 429 k\u00f3rh\u00e1zi olt\u00f3pont valamelyik\u00e9n v\u00e1rj\u00e1k majd - mondta.\n\u00a0\u00a0\u00a0\u00a0Megkezd\u0151dik a v\u00e9dekez\u00e9sben r\u00e9szt vev\u0151 rendv\u00e9delmi dolgoz\u00f3k \u00e9s katon\u00e1k beolt\u00e1sa is - k\u00f6z\u00f6lte.\n\u00a0\u00a0\u00a0\u00a0Az orsz\u00e1gos tisztif\u0151orvos arra k\u00e9rte az olt\u00e1sra el\u0151jegyzetteket, hogy m\u00e1r kit\u00f6ltve vigy\u00e9k magukkal a vakcinainfo.gov.hu oldalr\u00f3l let\u00f6lthet\u0151 beleegyez\u0151 nyilatkozatot.\n\u00a0\u00a0\n\u00a0\u00a0Adategyeztet\u00e9sre a 1818-as telefonsz\u00e1m h\u00edvhat\u00f3 - mondta, hozz\u00e1t\u00e9ve azonban, hogy olthat\u00f3s\u00e1gr\u00f3l csak a h\u00e1ziorvost, a kezel\u0151orvost vagy az olt\u00f3orvost lehet k\u00e9rdezni. A Nemzeti N\u00e9peg\u00e9szs\u00e9g\u00fcgyi K\u00f6zpont munkat\u00e1rsai arra, hogy kinek melyik olt\u00f3anyag megfelel\u0151, nem adnak, nem is nem adhatnak felvil\u00e1gos\u00edt\u00e1st - tette hozz\u00e1.\n\u00a0\u00a0\u00a0\u00a0M\u00fcller Cec\u00edlia a roml\u00f3 j\u00e1rv\u00e1ny\u00fcgyi adatok miatt nyomat\u00e9kosan arra k\u00e9rt mindenkit, hogy tartsa be a maszkvisel\u00e9si \u00e9s t\u00e1vols\u00e1gtart\u00e1si szab\u00e1lyokat, valamint fogadja el a neki felaj\u00e1nlott olt\u00e1st.\nMTI\n\u00a0\n\n"}]