[{"date": "2021-03-25 16:20", "url": "https://koronavirus.gov.hu/cikkek/orszagos-tisztifoorvos-teljesen-teret-hoditott-brit-mutans-magyarorszagon", "h1": "Orsz\u00e1gos tisztif\u0151orvos: teljesen teret h\u00f3d\u00edtott a brit mut\u00e1ns Magyarorsz\u00e1gon", "body": "\n\u00a0A megbeteged\u00e9sek szinte sz\u00e1z sz\u00e1zal\u00e9k\u00e1t m\u00e1r a koronav\u00edrus brit vari\u00e1nsa okozza Magyarorsz\u00e1gon - k\u00f6z\u00f6lte az orsz\u00e1gos tisztif\u0151orvos a j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n cs\u00fct\u00f6rt\u00f6k\u00f6n.\n\n\nM\u00fcller Cec\u00edlia elmondta, \"heroikus k\u00fczdelem\" folyik a j\u00e1rv\u00e1ny ellen, a harmadik hull\u00e1m rendk\u00edv\u00fcl intenz\u00edv, felsz\u00e1ll\u00f3 szakasz\u00e1ban sajnos \"sz\u00e1rnyalnak\" a j\u00e1rv\u00e1ny\u00fcgyi adatok n\u00e1lunk \u00e9s Eur\u00f3p\u00e1ban is.\n\u00a0\u00a0\u00a0\u00a0A v\u00e9dekez\u00e9s ellen\u00e9re emelkedik az elhunytak sz\u00e1ma, az elm\u00falt 24 \u00f3r\u00e1ban 272 beteg halt meg \u00e9s tov\u00e1bbra is sokan ker\u00fclnek k\u00f3rh\u00e1zba. Ennek az az oka, hogy Magyarorsz\u00e1gon is a v\u00edrus brit vari\u00e1nsa domin\u00e1l - ismertette a tisztif\u0151orvos. Jelezte, hogy m\u00edg m\u00e1rciusban az esetek 70-80 sz\u00e1zal\u00e9k\u00e1ban azonos\u00edtott\u00e1k ezt a mut\u00e1nst, m\u00e1rcius v\u00e9g\u00e9re teljesen teret h\u00f3d\u00edtott.\n\u00a0\u00a0\u00a0\u00a0Kifejtette, jelenleg Magyarorsz\u00e1gon szinte sz\u00e1z sz\u00e1zal\u00e9kban ez a t\u00edpus okozza az \u00fajabb megbeteged\u00e9seket. A brit, az afrikai \u00e9s a brazil mut\u00e1ns v\u00edrusok sokkal fert\u0151z\u0151k\u00e9pesebbek az eredeti k\u00f3rokoz\u00f3n\u00e1l, egy fert\u0151z\u00f6tt ember n\u00e9gy m\u00e1sikat fert\u0151zhet meg, amennyiben mindannyian egy l\u00e9gt\u00e9rben negyed\u00f3r\u00e1n t\u00fal, maszk n\u00e9lk\u00fcl tart\u00f3zkodnak.\n\u00a0\u00a0\u00a0\u00a0A tapasztalatok szerint nagyon gyorsan v\u00e1ltozhat a fert\u0151z\u00f6ttek klinikai \u00e1llapota, gyorsan fejl\u0151dnek ki a t\u00fcnetek, ez\u00e9rt nagyon sok esetben k\u00f3rh\u00e1zi kezel\u00e9s \u00e9s l\u00e9legeztet\u00e9s sz\u00fcks\u00e9ges a p\u00e1ciensek \u00e9letben tart\u00e1s\u00e1hoz - tette hozz\u00e1\n\u00a0\u00a0\u00a0\u00a0Az elm\u00falt napon 9637 \u00faj fert\u0151z\u00f6ttet azonos\u00edtottak, k\u00f3rh\u00e1zban 11 760 beteg fekszik \u00e9s 1467-en szorulnak l\u00e9legeztet\u00e9sre, emellett ar\u00e1nyaiban n\u00f6vekszik a k\u00f3rh\u00e1zi kezel\u00e9st ig\u00e9nyl\u0151k sz\u00e1ma a fert\u0151z\u00f6ttek\u00e9hez k\u00e9pest - ismertette a j\u00e1rv\u00e1ny\u00fcgyi adatokat a tisztif\u0151orvos, megjegyezve, a betegek \u00e1pol\u00e1s\u00e1val emberfeletti munk\u00e1t v\u00e9geznek az eg\u00e9szs\u00e9g\u00fcgyben dolgoz\u00f3k.\n\u00a0\u00a0\u00a0\u00a0A v\u00e9dekez\u00e9sben \u00f3ri\u00e1si jelent\u0151s\u00e9ge van annak, hogy m\u00e1r 1 747 519 embert beoltottak, k\u00f6z\u00fcl\u00fck 524 604-en a m\u00e1sodik d\u00f3zist is megkapt\u00e1k m\u00e1r - tudatta.\n\u00a0\u00a0\u00a0\u00a0\"A vil\u00e1g n\u00e9gy sark\u00e1ba elmegy\u00fcnk annak \u00e9rdek\u00e9ben, hogy vakcin\u00e1t szerezz\u00fcnk a magyar emberek sz\u00e1m\u00e1ra\" - jelentette ki M\u00fcller Cec\u00edlia. Megjegyezte, a v\u00e9detts\u00e9g megszerz\u00e9s\u00e9\u00e9rt nagyon fontos, hogy regisztr\u00e1ljanak az olt\u00e1sra azok, akik ezt m\u00e9g nem tett\u00e9k meg.\n\u00a0\u00a0\u00a0\u00a0A tisztif\u0151orvos t\u00e1j\u00e9koztat\u00e1sa szerint elkezdt\u00e9k kidolgozni a pedag\u00f3gusok olt\u00e1s\u00e1nak r\u00e9szletes terveit, ami - mint mondta - \u00fajabb lehet\u0151s\u00e9g arra, hogy valamennyi\u00fcket v\u00e9dett\u00e9 tegy\u00e9k.\n\u00a0\u00a0\u00a0\u00a0A lakoss\u00e1gra kivet\u00edtett \u00e1toltotts\u00e1gi adat 17,4 sz\u00e1zal\u00e9k jelenleg, ezzel v\u00e1ltozatlanul a m\u00e1sodik helyet foglalja el Magyarorsz\u00e1g az Eur\u00f3pai Uni\u00f3ban - ismertette. A 65 \u00e9ven fel\u00fcliek 69 sz\u00e1zal\u00e9ka van m\u00e1r beoltva, de v\u00e1ltozatlanul att\u00f3l f\u00fcgg az olt\u00e1sok bead\u00e1s\u00e1nak gyorsas\u00e1ga, hogy mennyi vakcina \u00e1ll rendelkez\u00e9sre.\n\u00a0\u00a0\u00a0\u00a0Kit\u00e9rt arra, hogy a v\u00edrusmut\u00e1ci\u00f3k naprak\u00e9sz azonos\u00edt\u00e1s\u00e1\u00e9rt h\u00e9t laborat\u00f3riumot jel\u00f6ltek ki, amelyek a v\u00edrus v\u00e1ltoz\u00e1s\u00e1t fogj\u00e1k k\u00f6vetni, \u00edgy pontos k\u00e9pet kapnak a szakemberek a j\u00e1rv\u00e1ny\u00fcgyi int\u00e9zked\u00e9sekhez, vagy azok esetleges m\u00f3dos\u00edt\u00e1s\u00e1hoz. Jelenleg tart a laborok felk\u00e9sz\u00edt\u00e9se, a reagensek beszerz\u00e9se - tette hozz\u00e1.\n\u00a0\u00a0\u00a0\u00a0M\u00fcller Cec\u00edlia k\u00f6z\u00f6lte tov\u00e1bb\u00e1, cs\u00fct\u00f6rt\u00f6k\u00f6n elindul a koronavirus.gov.hu oldalon az az internetes fel\u00fclet, amelyen b\u00e1rki megn\u00e9zheti, hogy \u00e9rv\u00e9nyes-e az olt\u00e1si regisztr\u00e1ci\u00f3ja, mind\u00f6ssze a sz\u00fclet\u00e9si d\u00e1tum\u00e1t \u00e9s a taj-sz\u00e1m\u00e1t kell megadnia. A rendszer egy egyszer\u0171 \u00fczenetben jelzi ennek megl\u00e9t\u00e9t vagy hi\u00e1ny\u00e1t. Ut\u00f3bbi eset\u00e9n vagy m\u00e9g feldolgoz\u00e1s alatt van a regisztr\u00e1ci\u00f3 vagy ha m\u00e1r kor\u00e1bban regisztr\u00e1lt a felhaszn\u00e1l\u00f3, a hib\u00e1san vagy pontatlanul bevitt adatokat pontos\u00edthatja az\u00a0adatvedelem@neak.gov.hu\u00a0email-c\u00edmre k\u00fcld\u00f6tt elektronikus lev\u00e9llel.\n\u00a0\u00a0\u00a0\u00a0A tisztif\u0151orvos megeml\u00edtette, hogy a feln\u0151ttek mellett a gyerekek ment\u00e1lis eg\u00e9szs\u00e9g\u00e9re is kedvez\u0151tlen hat\u00e1ssal van a hossz\u00fa karant\u00e9nid\u0151szak, ez\u00e9rt nagyon fontosnak nevezte, hogy a sz\u00fcl\u0151k \u00e9s rokonok fokozottan figyeljenek r\u00e1juk, t\u00f6r\u0151djenek vel\u00fck.\n\nMTI 2021. m\u00e1rcius 25.\n\n"}]