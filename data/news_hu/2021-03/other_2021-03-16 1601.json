[{"date": "2021-03-16 16:01", "url": "https://koronavirus.gov.hu/cikkek/varga-mihaly-az-europai-beruhazasi-bank-segiti-magyar-gazdasag-ujranyitasat", "h1": "Varga Mih\u00e1ly: az Eur\u00f3pai Beruh\u00e1z\u00e1si Bank is seg\u00edti a magyar gazdas\u00e1g \u00fajranyit\u00e1s\u00e1t", "body": "\nAz Eur\u00f3pai Beruh\u00e1z\u00e1si Bank (EBB) Magyarorsz\u00e1gnak biztos\u00edtott forr\u00e1sai az eg\u00e9szs\u00e9g v\u00e9delm\u00e9t, az \u00e1ll\u00e1sok megtart\u00e1s\u00e1t \u00e9s a beruh\u00e1z\u00e1sok t\u00e1mogat\u00e1s\u00e1t szolg\u00e1lj\u00e1k, vagyis a gazdas\u00e1g \u00fajraind\u00edt\u00e1s\u00e1hoz ny\u00fajtanak seg\u00edts\u00e9get - mondta Varga Mih\u00e1ly p\u00e9nz\u00fcgyminiszter a bankcsoport \u00e9ves magyarorsz\u00e1gi sajt\u00f3t\u00e1j\u00e9koztat\u00f3j\u00e1ra k\u00fcld\u00f6tt vide\u00f3\u00fczenet\u00e9ben kedden.\n\n\u00a0Felid\u00e9zte: tavaly az EBB kib\u0151v\u00edtette az orsz\u00e1g rendelkez\u00e9s\u00e9re \u00e1ll\u00f3 hitelkeretet. Az \u00e1llami \u00e9s a mag\u00e1nszektor 757 milli\u00f3 eur\u00f3s (277,85 milli\u00e1rd forint) forr\u00e1sb\u00f3l ig\u00e9nyelhet - tette hozz\u00e1.\n\u00a0\u00a0\u00a0\u00a0A p\u00e9nz\u00fcgyminiszter megeml\u00edtette, hogy az \u00e1llami szektorhoz \u00e9rkez\u0151 forr\u00e1sokat a korm\u00e1ny a k\u00f3rh\u00e1zak eszk\u00f6zell\u00e1t\u00e1s\u00e1ra \u00e9s az uni\u00f3s forr\u00e1sok leh\u00edv\u00e1s\u00e1hoz is ig\u00e9nybe vette.\n\u00a0\u00a0\u00a0\u00a0\"A gazdas\u00e1gv\u00e9delmi int\u00e9zked\u00e9sek v\u00e9grehajt\u00e1s\u00e1ban a k\u00f6zponti k\u00f6lts\u00e9gvet\u00e9s forr\u00e1sai mellett az EBB p\u00e9nzeszk\u00f6zeire ugyan\u00fagy sz\u00e1m\u00edtunk, mint a magyar bankrendszer egy\u00fcttm\u0171k\u00f6d\u00e9s\u00e9re\" - jegyezte meg a p\u00e9nz\u00fcgyminiszter.\n\u00a0\u00a0\u00a0\u00a0Varga Mih\u00e1ly arra is kit\u00e9rt, hogy a magyar gazdas\u00e1g az uni\u00f3s \u00e1tlagn\u00e1l kisebb m\u00e9rt\u00e9k\u0171, 5,1 sz\u00e1zal\u00e9kos visszaes\u00e9st szenvedett el.\n\u00a0\u00a0\u00a0\u00a0A korm\u00e1ny gazdas\u00e1gi priorit\u00e1sai tov\u00e1bbra is a munkahelyteremt\u00e9s, a gazdas\u00e1g fejleszt\u00e9se, a kis- \u00e9s k\u00f6zepes v\u00e1llalkoz\u00e1sok termel\u00e9kenys\u00e9g\u00e9nek a n\u00f6vel\u00e9se, a kutat\u00e1s \u00f6szt\u00f6nz\u00e9se \u00e9s a csal\u00e1dok t\u00e1mogat\u00e1sa - hangs\u00falyozta Varga Mih\u00e1ly. Utalt arra, hogy az Eur\u00f3pai Beruh\u00e1z\u00e1si Bank a korm\u00e1ny partnere a finansz\u00edroz\u00e1sban \u00e9s a fejleszt\u00e9sben is.\n\u00a0\u00a0\u00a0\u00a0Teresa Czerwinska, a bank magyarorsz\u00e1gi m\u0171veletek\u00e9rt felel\u0151s aleln\u00f6ke a sajt\u00f3esem\u00e9nyen elmondta, hogy 2020-ban 77 milli\u00e1rd eur\u00f3 finansz\u00edroz\u00e1ssal z\u00e1rt\u00e1k az \u00e9vet, ami az eur\u00f3pai k\u00f6lts\u00e9gvet\u00e9s egyharmad\u00e1t kitev\u0151 \u00f6sszeg. A csoporthoz tartoz\u00f3 beruh\u00e1z\u00e1si alap ebb\u0151l 13 milli\u00e1rd forint finansz\u00edroz\u00e1st ny\u00fajtott - tette hozz\u00e1.\n\u00a0\u00a0\u00a0\u00a0Az aleln\u00f6k szerint az int\u00e9zm\u00e9ny\u00fck szerepe kiemelked\u0151en fontos, nem csak az \u00e1ltaluk biztos\u00edtott forr\u00e1sok m\u00e9rt\u00e9ke miatt, de az\u00e9rt is, mert p\u00e9ld\u00e1t mutatnak, \u00f6szt\u00f6nzik a t\u00f6bbi \"beruh\u00e1z\u00e1si energi\u00e1t\" a piacon.\n\u00a0\u00a0\u00a0\u00a0Teresa Czerwinska al\u00e1h\u00fazta: az els\u0151dleges c\u00e9ljaik k\u00f6z\u00e9 tartozik az innov\u00e1ci\u00f3, a k\u00f6rnyezetv\u00e9delem, az infrastrukt\u00fara, illetve a kis- \u00e9s k\u00f6zepes v\u00e1llalatok t\u00e1mogat\u00e1sa. Tavaly a legt\u00f6bb forr\u00e1st, 30 milli\u00e1rd eur\u00f3t a kisv\u00e1llalatok r\u00e9sz\u00e9re juttatt\u00e1k - tette hozz\u00e1 utalva arra, hogy ez a szektor nagy szerepet j\u00e1tszik a gazdas\u00e1gok \u00fajraind\u00edt\u00e1s\u00e1ban.\n\u00a0\u00a0\u00a0\u00a0Teresa Czerwinska felid\u00e9zte, hogy 2020-ban a m\u00e1rciusi lez\u00e1r\u00e1sokat k\u00f6vet\u0151en a csoport igen gyorsan reag\u00e1lt a v\u00e1ls\u00e1gra, az egy\u00fcttm\u0171k\u00f6d\u00e9st pedig a magyar korm\u00e1nnyal kiemelked\u0151en j\u00f3nak nevezte.\n\u00a0\u00a0\u00a0\u00a0A j\u00f6v\u0151beli tervekkel kapcsolatban az aleln\u00f6k megjegyezte, hogy 2021-ben az energiahat\u00e9kony \u00e9s kl\u00edmasemleges befektet\u00e9sekre helyezik a hangs\u00falyt, direkt \u00e9s partnerek bevon\u00e1s\u00e1val ny\u00fajtott t\u00e1mogat\u00e1sokban is gondolkodnak.\n\u00a0\u00a0\u00a0\u00a0Az Eur\u00f3pai Beruh\u00e1z\u00e1si Bank az Eur\u00f3pai Uni\u00f3 hossz\u00fa lej\u00e1rat\u00fa hitelez\u00e9ssel foglalkoz\u00f3 int\u00e9zm\u00e9nye, amelynek tulajdonosai az uni\u00f3s tag\u00e1llamok. A csoport m\u00e1sik tagja az Eur\u00f3pai Beruh\u00e1z\u00e1si Alap (EBA) az eur\u00f3pai kis- \u00e9s k\u00f6z\u00e9pv\u00e1llalkoz\u00e1sok t\u00e1mogat\u00e1s\u00e1ra ir\u00e1nyul\u00f3 kock\u00e1zatfinansz\u00edroz\u00e1sra szakosodott.\n\nMTI 2021. m\u00e1rcius 16.\n\n"}]