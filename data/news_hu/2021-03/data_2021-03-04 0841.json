[{"date": "2021-03-04 08:41", "url": "https://koronavirus.gov.hu/cikkek/tobb-mint-785-ezer-beoltottak-szama-6278-az-uj-fertozott-es-elhunyt-152-beteg", "h1": "T\u00f6bb mint 785 ezer a beoltottak sz\u00e1ma, 6278 az \u00faj fert\u0151z\u00f6tt \u00e9s elhunyt 152 beteg", "body": "\nFolyamatosan zajlik az olt\u00e1s, m\u00e1r 785 440 f\u0151 a beoltottak sz\u00e1ma, k\u00f6z\u00fcl\u00fck\u00a0267 153 f\u0151 m\u00e1r a\u00a0m\u00e1sodik olt\u00e1s\u00e1t is megkapta. A j\u00e1rv\u00e1ny harmadik hull\u00e1m\u00e1nak felsz\u00e1ll\u00f3 \u00e1g\u00e1ban vagyunk, egyre n\u0151 az akt\u00edv fert\u0151z\u00f6ttek \u00e9s a k\u00f3rh\u00e1zi betegek sz\u00e1ma. 6278 az \u00faj fert\u0151z\u00f6ttek sz\u00e1ma, ezzel\u00a0a j\u00e1rv\u00e1ny kezdet \u00f3ta \u00f6sszesen 446 178 f\u0151re n\u0151tt a beazonos\u00edtott fert\u0151z\u00f6ttek sz\u00e1ma. Elhunyt 152 t\u00f6bbs\u00e9g\u00e9ben id\u0151s, kr\u00f3nikus beteg, \u00edgy az elhunytak sz\u00e1ma\u00a015\u00a0476 f\u0151re emelkedett. A gy\u00f3gyultak sz\u00e1ma folyamatosan n\u0151, jelenleg\u00a0328 136 f\u0151, de az akt\u00edv fert\u0151z\u00f6ttek sz\u00e1ma\u00a0is\u00a0102 566 f\u0151re emelkedett.\u00a06\u00a0554 koronav\u00edrusos beteget \u00e1polnak k\u00f3rh\u00e1zban, k\u00f6z\u00fcl\u00fck 639-en vannak l\u00e9legeztet\u0151g\u00e9pen.\u00a0Tov\u00e1bbra is \u00e9rv\u00e9nyben vannak a v\u00e9delmi int\u00e9zked\u00e9sek \u00e9s szigor\u00fabbak lettek az utaz\u00e1si szab\u00e1lyok. Ma d\u00e9lel\u0151tt \u00fajabb - de a v\u00e1rtn\u00e1l kevesebb - AstraZeneca-sz\u00e1ll\u00edtm\u00e1ny \u00e9rkezik: a v\u00e1rt 127.200 adag helyett csak 105.600 adag vakcina, \u00e9s szint\u00e9n ma meg\u00e9rkezik az \u00fajabb Szputnyik-sz\u00e1ll\u00edtm\u00e1ny\u00a0is. Annak \u00e9rdek\u00e9ben, hogy min\u00e9l t\u00f6bben min\u00e9l el\u0151bb megkapj\u00e1k az els\u0151 olt\u00e1st m\u00f3dosult az olt\u00e1si strat\u00e9gia. A k\u00f6vetkez\u0151 egy h\u00e9t olt\u00e1si terve: folytat\u00f3dik a regisztr\u00e1lt id\u0151sek olt\u00e1sa h\u00e1ziorvosokn\u00e1l (250 ezer k\u00ednai vakcin\u00e1val \u00e9s 31 ezer Moderna-vakcin\u00e1val). 114 ezer Pfizer-vakcin\u00e1t a k\u00f3rh\u00e1zi olt\u00f3pontokon adnak be az id\u0151seknek. Ezen fel\u00fcl 74 ezer 60 \u00e9v alatti kr\u00f3nikus beteget k\u00f3rh\u00e1zi olt\u00f3pontokra h\u00edvnak be SMS-ben most h\u00e9tv\u00e9g\u00e9re, \u0151k AstraZenec\u00e1t kapnak. A korm\u00e1ny ma reggel is \u00fcl\u00e9sezik a j\u00e1rv\u00e1ny helyzet miatt, a d\u00f6nt\u00e9sekr\u0151l a 11 \u00f3rakor kezd\u0151d\u0151 Korm\u00e1nyinf\u00f3n adunk t\u00e1j\u00e9koztat\u00e1st. Az igazolt fert\u0151z\u00f6ttek\u00a0megyei eloszl\u00e1s\u00e1t mutat\u00f3\u00a0t\u00e9rk\u00e9pet informatikai okok miatt k\u00e9s\u0151bb friss\u00edtj\u00fck.\n\nSz\u00e1mos eur\u00f3pai orsz\u00e1ghoz hasonl\u00f3an haz\u00e1nkat is el\u00e9rte a j\u00e1rv\u00e1ny harmadik hull\u00e1ma.\u00a0A brit v\u00edrusmut\u00e1ns eg\u00e9sz Eur\u00f3p\u00e1ban \u00e9s Magyarorsz\u00e1gon is gyorsan terjed, t\u00f6bb embert fert\u0151z \u00e9s jelent\u0151sen n\u00f6veli a betegek sz\u00e1m\u00e1t.\u00a0A j\u00e1rv\u00e1ny \u00fajra felsz\u00e1ll\u00f3 \u00e1gban van, ez\u00e9rt k\u00e9rj\u00fck, hogy aki m\u00e9g nem tette meg, az\u00a0regisztr\u00e1ljon a v\u00e9d\u0151olt\u00e1sra\u00a0a\u00a0www.vakcinainfo.gov.hu\u00a0honlapon.\u00a0A v\u00e9d\u0151olt\u00e1s \u00e9letet ment.\u00a0\nAz Operat\u00edv T\u00f6rzs \u00e9s az olt\u00e1si munkacsoport m\u00f3dos\u00edtotta az olt\u00e1si strat\u00e9gi\u00e1t, hogy min\u00e9l el\u0151bb min\u00e9l t\u00f6bb ember kapja meg az els\u0151 olt\u00e1s\u00e1t. Minden rendelkez\u00e9sre \u00e1ll\u00f3 \u00e9s be\u00e9rkez\u0151 vakcinasz\u00e1ll\u00edtm\u00e1nyt teljes mennyis\u00e9gben \u00e9s miel\u0151bb igyeksz\u00fcnk bekapcsolni az olt\u00e1sba. Emellett v\u00e1ltozott egyes vakcin\u00e1k alkalmaz\u00e1sa is: a Pfizer m\u00e1sodik adagj\u00e1t az eddigi 21 nap helyett 35 napos k\u00fcl\u00f6nbs\u00e9ggel, az AstraZenec\u00e1t a kor\u00e1bbi 4 h\u00e9t helyett 12 hetes k\u00fcl\u00f6nbs\u00e9ggel adj\u00e1k be, \u00e9s ezent\u00fal 60 \u00e9v felett is alkalmazni lehet.\u00a0 Mind az \u00f6t Magyarorsz\u00e1gon alkalmazott vakcina\u00a0hat\u00e1sos\u00a0\u00e9s biztons\u00e1gos, \u00e9s v\u00e9delmet ad a koronav\u00edrus-fert\u0151z\u00e9s s\u00falyos lefoly\u00e1sa ellen.\nA\u00a0korm\u00e1ny - tekintettel a j\u00e1rv\u00e1ny \u00fajabb felsz\u00e1ll\u00f3 \u00e1g\u00e1ra -\u00a0meghosszabb\u00edtotta a jelenleg hat\u00e1lyban l\u00e9v\u0151 v\u00e9delmi int\u00e9zked\u00e9seket m\u00e1rcius 15-ig.\u00a0 A korm\u00e1ny \u00e1ll\u00e1spontja, hogy ha majd a j\u00e1rv\u00e1ny\u00fcgyi helyzet lehet\u0151v\u00e9 teszi, akkor csak\u00a0fokozatosan \u00e9s felel\u0151sen lehet feloldani majd a korl\u00e1toz\u00e1sokat.\u00a0Az \u00fajraind\u00edt\u00e1sr\u00f3l az emberek v\u00e9lem\u00e9ny\u00e9t is v\u00e1rjuk az\u00a0online nemzeti konzult\u00e1ci\u00f3n.\u00a0Honlap:\u00a0https://nemzetikonzultacio.kormany.hu/\nAz uni\u00f3s beszerz\u00e9sb\u0151l 5 gy\u00e1rt\u00f3t\u00f3l v\u00e1runk 24 milli\u00f3 adag vakcin\u00e1t: Pfizer-BioNTech, Moderna, AstraZeneca, Janssen, Curevac, ezekb\u0151l eddig\u00a0csak a Pfizer, a Moderna \u00e9s az AstraZeneca rendelkezik uni\u00f3s enged\u00e9llyel \u00e9s kezdte meg a sz\u00e1ll\u00edt\u00e1st Magyarorsz\u00e1gra.\u00a0Mivel a br\u00fcsszeli beszerz\u00e9sb\u0151l\u00a0kev\u00e9s vakcina \u00e9rkezik \u00e9s lassan,\u00a0Magyarorsz\u00e1g mindent megtesz, hogy legyen el\u00e9g vakcina a t\u00f6meges olt\u00e1s megkezd\u00e9s\u00e9hez. A nyugati vakcin\u00e1kon t\u00fal\u00a03,5 milli\u00f3 ember olt\u00e1s\u00e1hoz el\u00e9g k\u00ednai \u00e9s orosz vakcin\u00e1t is lek\u00f6t\u00f6tt\u00fcnk. A k\u00ednai\u00a0 Sinopharm olt\u00f3anyagb\u00f3l eddig 550 ezer adag vakcina \u00e9rkezett,\u00a0amellyel jelenleg is zajlik a regisztr\u00e1lt id\u0151sek olt\u00e1sa a h\u00e1ziorvosokn\u00e1l. Az orosz vakcin\u00e1t\u00a0eddig a regisztr\u00e1lt 60 \u00e9v felettiek olt\u00e1s\u00e1ra haszn\u00e1lt\u00e1k fel\u00a0 a\u00a0megyei k\u00f3rh\u00e1zak olt\u00f3pontjain.\u00a0A m\u00falt h\u00e9ten \u00e9rkezett 100 ezer ember olt\u00e1s\u00e1hoz el\u00e9g vakcin\u00e1val j\u00f6v\u0151 h\u00e9ten kezd\u0151dhet meg az olt\u00e1s, \u00e9s ma meg\u00e9rkezik az \u00fajabb orosz vakcina sz\u00e1ll\u00edtm\u00e1ny is.\nAz olt\u00e1si rendben az eg\u00e9szs\u00e9g\u00fcgyi dolgoz\u00f3k az els\u0151k,\u00a0az \u0151 kamp\u00e1nyszer\u0171 olt\u00e1suk lez\u00e1rult,\u00a0de a m\u00e1sodik k\u00f6r\u00f6s olt\u00e1sok folytat\u00f3dnak \u00e9s term\u00e9szetesen azokat az eg\u00e9szs\u00e9g\u00fcgyben dolgoz\u00f3kat is m\u00e9g beoltj\u00e1k, akik most jelentkeznek olt\u00e1s\u00e9rt a k\u00f3rh\u00e1zi olt\u00f3pontokon.\nM\u00e1sodik k\u00f6rben az id\u0151sotthonok \u00e9s a bentlak\u00e1sos szoci\u00e1lis int\u00e9zm\u00e9nyek olt\u00e1s\u00e1t v\u00e9gezt\u00e9k el.\u00a0Eddig \u00f6sszesen 84 ezren \u00e9ltek az olt\u00e1s lehet\u0151s\u00e9g\u00e9vel, t\u00f6bbs\u00e9g\u00fck m\u00e1r a m\u00e1sodik olt\u00e1s\u00e1t is megkapta.\u00a0Azok az id\u0151sek vagy szoci\u00e1lis dolgoz\u00f3k, akik eddig nem \u00e9ltek az olt\u00e1s lehet\u0151s\u00e9g\u00e9vel, de meggondolj\u00e1k magukat az int\u00e9zm\u00e9ny vezet\u00e9s\u00e9n\u00e9l jelezhetik e sz\u00e1nd\u00e9kukat. Azokba az int\u00e9zm\u00e9nyekbe, ahol a j\u00e1rv\u00e1ny\u00fcgyi helyzet eddig nem tette lehet\u0151v\u00e9 az olt\u00e1st, az olt\u00f3csapatok visszat\u00e9rnek.\nHarmadik k\u00f6rben, febru\u00e1r els\u0151 het\u00e9n\u00a0elkezd\u0151d\u00f6tt a v\u00e9d\u0151olt\u00e1sra regisztr\u00e1lt legid\u0151sebbek olt\u00e1sa\u00a0k\u00f3rh\u00e1zi olt\u00f3pontok \u00e9s a h\u00e1ziorvosokn\u00e1l.\u00a0\u00a0A k\u00f3rh\u00e1zi olt\u00f3pontokon jelenleg erre a Pfizer-vakcin\u00e1t haszn\u00e1lj\u00e1k, a h\u00e1ziorvosok pedig most a Moderna \u00e9s a k\u00ednai Sinopharm-vakcin\u00e1val oltanak.\nNegyedik k\u00f6rben, febru\u00e1r 11-\u00e9n megkezd\u0151d\u00f6tt\u00a0\u00e9s\u00a0jelenleg is tart a 60 \u00e9v alatti kr\u00f3nikus betegek olt\u00e1sa is.\u00a0Erre az AstraZeneca-vakcin\u00e1t haszn\u00e1lj\u00e1k, mert az eddigi el\u0151\u00edr\u00e1sok szerint\u00a0csak 18-59 \u00e9v k\u00f6z\u00f6ttieket\u00a0 lehet vele oltani. Ezen a h\u00e9ten 74 ezer adag AstraZenec\u00e1t sz\u00e1ll\u00edtanak ki a k\u00f3rh\u00e1zi olt\u00f3pontokra. Ennek megfelel\u0151en\u00a074\u00a0ezer regisztr\u00e1lt 60 \u00e9v alatti kr\u00f3nikus beteget v\u00e1runk olt\u00e1sra ezen a h\u00e9tv\u00e9g\u00e9n\u00a0(m\u00e1rcius 6. szombat \u00e9s 7. vas\u00e1rnap), akik a k\u00f3rh\u00e1zi olt\u00f3pontokon kapj\u00e1k meg az olt\u00e1st. Az oltand\u00f3kat\u00a0SMS-ben \u00e9rtes\u00edtik\u00a0arr\u00f3l, hogy pontosan hol \u00e9s mikor v\u00e1rj\u00e1k \u0151ket olt\u00e1sra. K\u00e9rj\u00fck a beh\u00edvottakat, hogy lehet\u0151s\u00e9g szerint hozz\u00e1k magukkal kinyomtatva \u00e9s kit\u00f6ltve a hozz\u00e1j\u00e1rul\u00f3 nyilatkozatot, ezzel is fel tudj\u00e1k gyors\u00edtani az olt\u00e1ssal j\u00e1r\u00f3 adminisztr\u00e1ci\u00f3t! Nyilatkozat: https://koronavirus.gov.hu/cikkek/hozzajarulo-nyilatkozat-nyomtassa-ki-toltse-ki-es-vigye-magaval-az-oltasra\nK\u00e9rj\u00fck, hogy ak\u00e1r a h\u00e1ziorvosi rendel\u0151ben, ak\u00e1r k\u00f3rh\u00e1zi olt\u00f3ponton t\u00f6rt\u00e9nik az olt\u00e1s, az el\u0151re egyeztetett id\u0151pontra\u00a0 pontosan\u00a0\u00e9rkezzenek, hogy a csoportosul\u00e1st, a\u00a0tumultust\u00a0elker\u00fclj\u00e9k!\u00a0A h\u00e1ziorvosok a praxisukhoz tartoz\u00f3 v\u00e9d\u0151olt\u00e1sra regisztr\u00e1ltak list\u00e1j\u00e1t heti friss\u00edt\u00e9ssel megkapj\u00e1k. Mindenki sorra fog ker\u00fclni, aki online vagy post\u00e1n regisztr\u00e1lt.\u00a0\nAz olt\u00e1si munkacsoport\u00a0folyamatosan dolgozik, k\u00f6veti az olt\u00e1sok menet\u00e9t, a v\u00e1rhat\u00f3 vakcinasz\u00e1ll\u00edtm\u00e1nyokat, \u00e9s felk\u00e9sz\u00fclt a t\u00f6meges olt\u00e1sokra is, ha j\u00f6n el\u00e9g vakcina.\u00a0Minden c\u00e9lcsoport id\u0151ben \u00e9rtes\u00fclni fog a r\u00e1vonatkoz\u00f3 tudnival\u00f3kr\u00f3l.\u00a0\u00a0Att\u00f3l f\u00fcgg\u0151en, hogy mennyi vakcina \u00e1ll rendelkez\u00e9sre, \u00fctemes\u00a0\u00e9s t\u00f6meges olt\u00e1s is lehets\u00e9ges. Olt\u00f3pontonk\u00e9nt\u00a0sz\u00e1molunk a k\u00f3rh\u00e1zi\u00a0olt\u00f3pontokkal, a j\u00e1r\u00f3beteg-szakrendel\u0151kkel, a h\u00e1ziorvosi\u00a0rendel\u0151kkel,\u00a0\u00e9s sz\u00fcks\u00e9g eset\u00e9n\u00a0ak\u00e1r a szavaz\u00f3helyeket is be lehet vonni.\u00a0\nAz \u00e1ltal\u00e1nos\u00a0iskol\u00e1kban tov\u00e1bbra is \u00e9rv\u00e9nyben vannak az \u00f3vint\u00e9zked\u00e9sek \u00e9s\u00a0a\u00a0testh\u0151m\u00e9rs\u00e9klet-m\u00e9r\u00e9s.\u00a0Ha egy \u00f3vod\u00e1ban vagy iskol\u00e1ban megjelenik a v\u00edrus, az Operat\u00edv T\u00f6rzs d\u00f6nt arr\u00f3l, hogy sz\u00fcks\u00e9ges-e rendk\u00edv\u00fcli sz\u00fcnetet vagy digit\u00e1lis oktat\u00e1st elrendelni.\u00a0 Az Operat\u00edv T\u00f6rzs jelenleg 229 \u00f3vod\u00e1ban egy-egy csoportot \u00e9rint\u0151en (8%), 153 \u00f3vod\u00e1ban (5%) \u00e9s 79 \u00e1ltal\u00e1nos iskol\u00e1ban (3%) az eg\u00e9sz int\u00e9zm\u00e9nyt \u00e9rint\u0151en rendelt el rendk\u00edv\u00fcli sz\u00fcnetet, tov\u00e1bb\u00e1 505 \u00e1ltal\u00e1nos iskol\u00e1ban egy-k\u00e9t oszt\u00e1lyt (20%) \u00e9s 141 \u00e1ltal\u00e1nos iskol\u00e1ban (5%) a teljes int\u00e9zm\u00e9nyt \u00e9rint\u0151en digit\u00e1lis tanrendet.\nEste 8 \u00f3ra \u00e9s reggel 5 \u00f3ra k\u00f6z\u00f6tt tov\u00e1bbra\u00a0is kij\u00e1r\u00e1si tilalom\u00a0van \u00e9rv\u00e9nyben. A kij\u00e1r\u00e1si tilalom al\u00f3li mentes\u00fcl\u00e9s egyik esete a munkav\u00e9gz\u00e9s, amelyet azonban igazolni sz\u00fcks\u00e9ges. Igazol\u00e1sminta:\u00a0https://koronavirus.gov.hu/cikkek/kijarasi-tilalom-alatti-munkavegzesrol-szolo-igazolas-letoltheto-igazolas-minta\nA maszkvisel\u00e9ssel \u00e9s t\u00e1vols\u00e1gtart\u00e1ssal kapcsolatosan eddig bevezetett szab\u00e1lyok tov\u00e1bbra is \u00e9rv\u00e9nyesek, azzal, hogy a 10 000 f\u0151n\u00e9l nagyobb telep\u00fcl\u00e9s egyes k\u00f6zter\u00fcletein a maszkvisel\u00e9s k\u00f6telez\u0151. A ter\u00fcletek kijel\u00f6l\u00e9se a polg\u00e1rmester feladata. Sporttev\u00e9kenys\u00e9g sor\u00e1n, valamint a parkokban, illetve z\u00f6ldter\u00fcleteken a maszk visel\u00e9se tov\u00e1bbra sem k\u00f6telez\u0151.\nMag\u00e1n \u00e9s csal\u00e1di rendezv\u00e9nyek\u00a0(p\u00e9ld\u00e1ul: sz\u00fclet\u00e9snap) 10 f\u0151ig megtarthat\u00f3ak, amelybe a 14 \u00e9v alattiak nem sz\u00e1m\u00edtanak bele.\u00a0\nTov\u00e1bbra is kiemelten fontos az\u00a0id\u0151sek \u00e9s kr\u00f3nikus betegek\u00a0v\u00e9delme. Az id\u0151seket is k\u00e9rj\u00fck, hogy fokozottan figyeljenek magukra \u00e9s az \u00e1ltal\u00e1nos \u00f3vint\u00e9zked\u00e9sek\u00a0betart\u00e1s\u00e1ra.\u00a0Felh\u00edvjuk a figyelmet, hogy a k\u00f3rh\u00e1zakban \u00e9s az id\u0151sotthonokban v\u00e1ltozatlanul l\u00e1togat\u00e1si tilalom van \u00e9rv\u00e9nyben.\u00a0\nAz\u00a0eg\u00e9szs\u00e9g\u00fcgyi dolgoz\u00f3k mellett a v\u00e9dekez\u00e9sben r\u00e9sztvev\u0151 szoci\u00e1lis dolgoz\u00f3k, a rend\u0151r\u00f6k, katon\u00e1k \u00e9s k\u00f6zszolg\u00e1lati tisztvisel\u0151k is d\u00edjmentesen haszn\u00e1lhatj\u00e1k a k\u00f6z\u00f6ss\u00e9gi k\u00f6zleked\u00e9si eszk\u00f6z\u00f6ket. Az ingyenes utaz\u00e1shoz munk\u00e1ltat\u00f3i igazol\u00e1s sz\u00fcks\u00e9ges arr\u00f3l, hogy a szem\u00e9ly a vesz\u00e9lyhelyzettel \u00f6sszef\u00fcgg\u0151 vagy a\u00a0 koronav\u00edrus-vil\u00e1gj\u00e1rv\u00e1ny k\u00f6vetkezm\u00e9nyeinek elh\u00e1r\u00edt\u00e1sa \u00e9rdek\u00e9ben sz\u00fcks\u00e9ges feladatokat l\u00e1t el.\u00a0\n\nAz \u00fczletek - a gy\u00f3gyszert\u00e1rak \u00e9s a benzinkutak kiv\u00e9tel\u00e9vel - este 7 \u00f3r\u00e1ig maradhatnak nyitva\u00a0\u00e9s ut\u00e1na a kij\u00e1r\u00e1si tilalom lej\u00e1rt\u00e1val, teh\u00e1t leghamarabb reggel 5 \u00f3rakor nyithatnak ki. A rendeletben nem eml\u00edtett szolg\u00e1ltat\u00f3k \u00e9s szolg\u00e1ltat\u00e1sok (p\u00e9ld\u00e1ul fodr\u00e1sz, massz\u0151r, szem\u00e9lyi edz\u0151) a szokott rendben m\u0171k\u00f6dhetnek a kij\u00e1r\u00e1si tilalom szab\u00e1lyai mellett.\nMinden gy\u00fclekez\u00e9s tilos.\u00a0Az \u00e9ttermek vend\u00e9get nem fogadhatnak, vend\u00e9gnek ott csak az \u00e9tel elvitele c\u00e9lj\u00e1b\u00f3l lehet tart\u00f3zkodni.\u00a0A sz\u00e1llod\u00e1k turist\u00e1kat nem fogadhatnak,\u00a0csak \u00fczleti, gazdas\u00e1gi vagy oktat\u00e1si c\u00e9lb\u00f3l \u00e9rkezett vend\u00e9geket.\u00a0Mindennem\u0171 rendezv\u00e9ny megtart\u00e1sa tilos, ide \u00e9rtve a kultur\u00e1lis esem\u00e9nyeket.\u00a0A sportm\u00e9rk\u0151z\u00e9seket z\u00e1rt kapuk\u00a0m\u00f6g\u00f6tt kell megtartani.\u00a0A szabadid\u0151s l\u00e9tes\u00edtm\u00e9nyek haszn\u00e1lata tilos, bele\u00e9rtve k\u00fcl\u00f6n\u00f6sen a fitnesztermeket, fedett uszod\u00e1kat, m\u00fazeumokat, k\u00f6nyvt\u00e1rakat, mozikat \u00e9s \u00e1llatkerteket, korcsolyap\u00e1ly\u00e1kat.\n\nTemet\u00e9s\u00a0legfeljebb 50 f\u0151vel tarthat\u00f3 meg.\u00a0Esk\u00fcv\u0151k\u00a0lakodalom n\u00e9lk\u00fcl tarthat\u00f3ak meg, azonban az esem\u00e9nyen csak meghat\u00e1rozott szem\u00e9lyek vehetnek r\u00e9szt.\nA k\u00f6zter\u00fcleti parkol\u00e1s ingyenes. A\u00a0kereskedelmi c\u00e9l\u00fa P+R, parkol\u00f3h\u00e1z, parkol\u00f3gar\u00e1zs, z\u00e1rt felsz\u00edni\u00a0parkol\u00f3 \u00e9s nem z\u00e1rt felsz\u00edni parkol\u00f3 d\u00edjfizet\u00e9s n\u00e9lk\u00fcl vehet\u0151 ig\u00e9nybe az este 7-t\u0151l reggel 7 \u00f3r\u00e1ig. A l\u00e9tes\u00edtm\u00e9ny \u00fczemeltet\u0151je k\u00f6teles ebben az id\u0151s\u00e1vban az ingyenes parkol\u00e1st lehet\u0151v\u00e9 tenni.\nA\u00a0rend\u0151rs\u00e9g szigor\u00faan ellen\u0151rzi\u00a0a szab\u00e1lyok betart\u00e1s\u00e1t, p\u00e9nzb\u00edrs\u00e1got szabhat ki, \u00e9s azokat a helyeket, ahol nem tartj\u00e1k be az el\u0151\u00edr\u00e1sokat, bez\u00e1rja. A\u00a0katon\u00e1k az orsz\u00e1g t\u00f6bb v\u00e1ros\u00e1ban t\u00e1mogatj\u00e1k a rend\u0151r\u00f6k munk\u00e1j\u00e1t\u00a0\u00e9s\u00a0a k\u00f3rh\u00e1zban\u00a0tehermentes\u00edtik az eg\u00e9szs\u00e9g\u00fcgyi dolgoz\u00f3kat.\nA k\u00f6z\u00f6ss\u00e9gi terjed\u00e9s megf\u00e9kez\u00e9se \u00e9rdek\u00e9ben tov\u00e1bbra is\u00a0ker\u00fclj\u00fck azokat a helyeket, ahol z\u00e1rt t\u00e9rben sokan vannak, lehet\u0151leg tartsuk a szoci\u00e1lis t\u00e1vols\u00e1got, gyakran \u00e9s alaposan mossunk kezet. Akin\u00e9l k\u00fclf\u00f6ldi tart\u00f3zkod\u00e1s vagy egy\u00e9b ok miatt\u00a0hat\u00f3s\u00e1gi h\u00e1zi karant\u00e9nt\u00a0rendeltek el, az szigor\u00faan tartsa be. B\u00e1rki,\u00a0akinek t\u00fcnetei vannak, az ne menjen k\u00f6z\u00f6ss\u00e9gbe, hanem maradjon otthon \u00e9s telefonon \u00e9rtes\u00edtse h\u00e1ziorvos\u00e1t.\nA korm\u00e1ny az eg\u00e9szs\u00e9g\u00fcgyi v\u00e9dekez\u00e9s fenntart\u00e1sa mellett tov\u00e1bbi\u00a0csal\u00e1dv\u00e9delmi int\u00e9zked\u00e9seken\u00a0dolgozik \u00e9s\u00a0elind\u00edtotta a gazdas\u00e1g-\u00fajraind\u00edt\u00e1si akci\u00f3tervet.\n\n"}]