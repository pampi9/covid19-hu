[{"date": "2021-03-05 15:11", "url": "https://koronavirus.gov.hu/cikkek/gyorgy-istvan-az-oltasi-program-rendben-halad-csak-hetvegere-tervezett-astrazeneca-oltast", "h1": "Gy\u00f6rgy Istv\u00e1n: az olt\u00e1si program rendben halad, csak a h\u00e9tv\u00e9g\u00e9re tervezett AstraZeneca-olt\u00e1st halasztj\u00e1k", "body": "\nAz olt\u00e1si program rendben halad, csak a h\u00e9tv\u00e9g\u00e9re tervezett AstraZeneca-olt\u00e1st halasztj\u00e1k - mondta\u00a0Gy\u00f6rgy Istv\u00e1n, a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra, az orsz\u00e1gos olt\u00e1si munkacsoport vezet\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n p\u00e9nteken.\n\nCs\u00fct\u00f6rt\u00f6k\u00f6n 77 ezer 513 olt\u00e1st adtak be, az eg\u00e9sz h\u00e9ten v\u00e1rhat\u00f3an t\u00f6bb mint 400 ezret fognak. Ebb\u0151l 114 ezer 660 Pfizer vakcin\u00e1t a k\u00f3rh\u00e1zi olt\u00f3pontokon, t\u00f6bb mint 40 ezer Modern\u00e1t a szoci\u00e1lis int\u00e9zm\u00e9nyekben, 250 ezer Sinopharmot pedig a h\u00e1ziorvosok adnak be a h\u00e9t folyam\u00e1n. Folytat\u00f3dik az olt\u00e1s az eg\u00e9szs\u00e9g\u00fcgyben \u00e9s a szoci\u00e1lis int\u00e9zm\u00e9nyekben, a terv szerint a k\u00f6vetkez\u0151 napokban t\u00f6bb mint 400 ezer vakcin\u00e1t adnak be - mondta az \u00e1llamtitk\u00e1r.\n\u00a0\u00a0\u00a0\u00a0Hozz\u00e1tette: eddig \u00f6sszesen 862 ezer 953 els\u0151 olt\u00e1st adtak be, \u00e9s 279 ezer 727 m\u00e1sodikat.\nK\u00f6z\u00f6lte: \"\u00d6sszesen t\u00fal vagyunk m\u00e1r az 1 milli\u00f3 142 ezer sz\u00far\u00e1son\", ami 10,9 sz\u00e1zal\u00e9kos \u00e1toltotts\u00e1got jelent, ezzel Magyarorsz\u00e1g Eur\u00f3p\u00e1ban a 3. helyen \u00e1ll. \"\u00dctemesen \u00e9s j\u00f3l haladunk, ez a dinamizmus optimizmusra ad okot\" - mondta\u00a0Gy\u00f6rgy Istv\u00e1n.\n\u00a0\u00a0\u00a0\u00a0Mintegy 74 ezer AstraZeneca eset\u00e9ben az sms ki\u00e9rtes\u00edt\u00e9ses technika \"a regisztr\u00e1ltak \u00e9s az \u00e1llami adatb\u00e1zis k\u00f6z\u00f6tti gyakorlatban jelentkez\u0151 szinkroniz\u00e1ci\u00f3s probl\u00e9m\u00e1k miatt most felf\u00fcggeszt\u00e9sre ker\u00fcl\", de nemsok\u00e1ra beoltj\u00e1k azokat, akik m\u00e1r kaptak \u00e9rtes\u00edt\u00e9st. \u0150k r\u00f6videsen \u00faj \u00e9rtes\u00edt\u00e9st kapnak sms-ben.\n\u00a0\u00a0\u00a0\u00a0\"Mindenkit\u0151l eln\u00e9z\u00e9st k\u00e9r\u00fcnk, akinek ez kellemetlens\u00e9get okozott\" - mondta az \u00e1llamtitk\u00e1r.\n\nMTI 2021. m\u00e1rcius 5.\n\n"}]