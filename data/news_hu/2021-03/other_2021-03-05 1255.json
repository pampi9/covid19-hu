[{"date": "2021-03-05 12:55", "url": "https://koronavirus.gov.hu/cikkek/operativ-torzs-221-ember-ellen-intezkedtek-maszkviseles-elmulasztasa-miatt", "h1": "Operat\u00edv t\u00f6rzs: 221 ember ellen int\u00e9zkedtek a maszkvisel\u00e9s elmulaszt\u00e1sa miatt", "body": "\nA maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt cs\u00fct\u00f6rt\u00f6k\u00f6n 221 esetben int\u00e9zkedtek a rend\u0151r\u00f6k - k\u00f6z\u00f6lte az Orsz\u00e1gos Rend\u0151r-f\u0151kapit\u00e1nys\u00e1g (ORFK) sz\u00f3viv\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\n\nG\u00e1l Krist\u00f3f alezredes kiemelte: k\u00f6z\u00fcl\u00fck 161-en k\u00f6zter\u00fcleten, 49-en egy\u00e9b, a rendeletben szerepl\u0151 z\u00e1rt helyen, 11-en pedig t\u00f6megk\u00f6zleked\u00e9si eszk\u00f6z\u00f6k\u00f6n nem viseltek maszkot.\n\u00a0\u00a0\u00a0\u00a0A kij\u00e1r\u00e1si tilalomra vonatkoz\u00f3 szab\u00e1ly megszeg\u00e9se miatt cs\u00fct\u00f6rt\u00f6k\u00f6n 436 emberrel szemben l\u00e9ptek fel a rend\u0151r\u00f6k - tette hozz\u00e1.\n\u00a0\u00a0\u00a0\u00a0Cs\u00fct\u00f6rt\u00f6k\u00f6n a Magyarorsz\u00e1g ter\u00fclet\u00e9n \u00e1tutaz\u00e1s szab\u00e1lyainak megs\u00e9rt\u00e9se miatt 46 emberrel szemben kellett int\u00e9zkedni\u00fck a rend\u0151r\u00f6knek.\n\u00a0\u00a0\u00a0\u00a0G\u00e1l Krist\u00f3f elmondta azt is, hogy cs\u00fct\u00f6rt\u00f6k\u00f6n 7616 hat\u00f3s\u00e1gi h\u00e1zi karant\u00e9nt rendeltek el. Jelenleg 45 164-en vannak hat\u00f3s\u00e1gi h\u00e1zi karant\u00e9nban, k\u00f6z\u00fcl\u00fck 4073-an regisztr\u00e1ltak az online ellen\u0151rz\u00e9sre fejlesztett mobilalkalmaz\u00e1sra. A rend\u0151r\u00f6k 16 415 helysz\u00edni ellen\u0151rz\u00e9st tartottak a hat\u00f3s\u00e1gi h\u00e1zi karant\u00e9nban lev\u0151kn\u00e9l cs\u00fct\u00f6rt\u00f6k\u00f6n.\n\u00a0\u00a0\u00a0\u00a0Az ORFK sz\u00f3viv\u0151je eml\u00e9keztetett arra: Guly\u00e1s Gergely Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6k\u00f6n bejelentette, a j\u00e1rv\u00e1ny harmadik hull\u00e1m\u00e1nak let\u00f6r\u00e9s\u00e9re a korm\u00e1ny a v\u00e9delmi int\u00e9zked\u00e9sek szigor\u00edt\u00e1s\u00e1t rendeli el, ez \u00e9rinti t\u00f6bbi k\u00f6z\u00f6tt a maszkhaszn\u00e1latot, az \u00fczletek \u00e9s szolg\u00e1ltat\u00e1sok nyitva tart\u00e1s\u00e1t, tov\u00e1bb\u00e1 a hat\u00e1rforgalom ellen\u0151rz\u00e9s\u00e9t. Hozz\u00e1tette: a r\u00e9szletszab\u00e1lyokr\u00f3l hamarosan megjelenik a korm\u00e1nyrendelet, k\u00e9rik a lakoss\u00e1g t\u00fcrelm\u00e9t \u00e9s egy\u00fcttm\u0171k\u00f6d\u00e9s\u00e9t.\n\nMTI 2021. m\u00e1rcius 5.\n\n"}]