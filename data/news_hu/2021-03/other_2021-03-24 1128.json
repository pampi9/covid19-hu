[{"date": "2021-03-24 11:28", "url": "https://koronavirus.gov.hu/cikkek/korhazi-foigazgatosag-mar-otszaz-egeszsegugyi-vegzettsegu-onkentes-jelentkezett", "h1": "K\u00f3rh\u00e1zi f\u0151igazgat\u00f3s\u00e1g: m\u00e1r \u00f6tsz\u00e1z eg\u00e9szs\u00e9g\u00fcgyi v\u00e9gzetts\u00e9g\u0171 \u00f6nk\u00e9ntes jelentkezett", "body": "\nM\u00e1r \u00f6tsz\u00e1z eg\u00e9szs\u00e9g\u00fcgyi szakon tanul\u00f3, illetve ilyen v\u00e9gzetts\u00e9g\u0171 \u00f6nk\u00e9ntes jelentkezett a koronav\u00edrus-j\u00e1rv\u00e1ny elleni v\u00e9dekez\u00e9s seg\u00edt\u00e9s\u00e9re az Orsz\u00e1gos K\u00f3rh\u00e1zi F\u0151igazgat\u00f3s\u00e1g (Okf\u0151) h\u00e9tf\u0151n ind\u00edtott akci\u00f3j\u00e1ban - k\u00f6z\u00f6lte az Okf\u0151 f\u0151igazgat\u00f3-helyettese szerd\u00e1n az M1 aktu\u00e1lis csatorn\u00e1n.\n\n\nTak\u00e1cs P\u00e9ter elmondta, hogy az Orsz\u00e1gos K\u00f3rh\u00e1zi F\u0151igazgat\u00f3s\u00e1g jogel\u0151dje tavaly, az \u0151szi m\u00e1sodik hull\u00e1m idej\u00e9n hirdetett a mostanihoz hasonl\u00f3 akci\u00f3t. Akkor t\u00f6bb mint ezren jelentkeztek - eml\u00e9keztetett, megjegyezve, hogy az idei els\u0151 napi adatb\u00f3l kiindulva a jelentkez\u0151k sz\u00e1ma b\u0151ven meghaladhatja a tavalyit.\n\u00a0\u00a0\u00a0\u00a0\u00dagy fogalmazott, hogy a szakk\u00e9pz\u00e9se szerinti ter\u00fcleten mindenki hasznos tud lenni a koronav\u00edrus elleni k\u00fczdelemben, ez\u00e9rt is v\u00e1rj\u00e1k az orvosok mellett gy\u00f3gyszer\u00e9szek, diplom\u00e1s \u00e1pol\u00f3k \u00e9s eg\u00e9szs\u00e9g\u00fcgyi tanul\u00f3k jelentkez\u00e9s\u00e9t is.\n\u00a0\u00a0\u00a0\u00a0Tak\u00e1cs P\u00e9ter hangs\u00falyozta: j\u00f3 p\u00e1r ter\u00fcleten, f\u0151k\u00e9nt a \"terhelt\" \u00e9szaki r\u00e9gi\u00f3ban elkezdtek \u00e1tszervez\u00e9seket az eg\u00e9szs\u00e9g\u00fcgyben. Gy\u0151r-Moson-Sopron, Kom\u00e1rom-Esztergom, Szabolcs-Szatm\u00e1r-Bereg \u00e9s N\u00f3gr\u00e1d megy\u00e9ben \"cs\u00facson van\" a k\u00f3rh\u00e1zban \u00e1poltak sz\u00e1ma.\nAz \u00e9rintett ter\u00fcleteken a rutinos eg\u00e9szs\u00e9g\u00fcgyi munkat\u00e1rsak v\u00e9gzik majd a fert\u0151z\u00f6ttek intenz\u00edv k\u00f3rh\u00e1zi ell\u00e1t\u00e1s\u00e1t. Az akci\u00f3ba jelentkez\u0151k az \u00e1tvez\u00e9nyeltek feladatait veszik \u00e1t, esetenk\u00e9nt szakrendel\u00e9sben, illetve olt\u00f3pontokon foly\u00f3 munk\u00e1ban seg\u00edtenek - tudatta az OKF f\u0151igazgat\u00f3-helyettese.\n\u00a0\u00a0\u00a0\u00a0A Orsz\u00e1gos K\u00f3rh\u00e1zi F\u0151igazgat\u00f3s\u00e1g a\u00a0https://covid-onkentes.okfo.gov.hu/\u00a0weboldalon v\u00e1rja a jelentkez\u00e9seket.\nMTI 2021. m\u00e1rcius 24.\n\n"}]