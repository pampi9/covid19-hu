[{"date": "2021-03-15 09:33", "url": "https://koronavirus.gov.hu/cikkek/marcius-15-ader-janos-kepesek-vagyunk-e-jobban-osszefogni-kozos-ellenseggel-szemben", "h1": "M\u00e1rcius 15. - \u00c1der J\u00e1nos: k\u00e9pesek vagyunk-e jobban \u00f6sszefogni a k\u00f6z\u00f6s ellens\u00e9ggel szemben?", "body": "\nK\u00e9pesek vagyunk-e az eddigin\u00e9l is jobban \u00f6sszefogni egy, az \u00e9let\u00fcnket \u00e9s szabads\u00e1gunkat fenyeget\u0151 er\u0151vel szemben, amely f\u00e1jdalmat \u00e9s hal\u00e1lt hoz k\u00f6z\u00e9nk? - tette fel a k\u00e9rd\u00e9st a k\u00f6zm\u00e9di\u00e1ban h\u00e9tf\u0151n sug\u00e1rzott m\u00e1rcius 15-ei \u00fcnnepi besz\u00e9d\u00e9ben a koronav\u00edrus-j\u00e1rv\u00e1nyra utalva a magyar k\u00f6zt\u00e1rsas\u00e1gi eln\u00f6k.\n\n\n\u00c1der J\u00e1nos azt mondta: a k\u00fczdelem akkor v\u00e1lik szem\u00e9lyess\u00e9, ha a baj m\u00e1r a mi ajt\u00f3nkon kopogtat. \"Amikor a kapub\u00f3l kin\u00e9zve t\u0171zt\u0151l v\u00f6r\u00f6slik az \u00e9g alja\" - fogalmazott a politikus. Eloltjuk-e a j\u00e1rv\u00e1ny t\u00fcz\u00e9t azzal az egyszer\u0171 d\u00f6nt\u00e9ssel, hogy beoltatjuk magunkat, vagy maradunk \u00e1ldozatok, \u00e9s tehetetlen\u00fcl v\u00e1rjuk, hogy valami csoda t\u00f6rt\u00e9njen vel\u00fcnk? - tette fel a k\u00e9rd\u00e9st. Tudunk-e cselekedni haz\u00e1nk\u00e9rt, csal\u00e1dunk\u00e9rt, k\u00f6z\u00f6ss\u00e9geink\u00e9rt, szomsz\u00e9dunk\u00e9rt, mindannyiunk szabads\u00e1g\u00e1\u00e9rt, v\u00e1llaljuk-e a v\u00e9dekez\u00e9sb\u0151l a felel\u0151ss\u00e9g r\u00e1nk es\u0151 r\u00e9sz\u00e9t? - firtatta. \u00c1der J\u00e1nos azt mondta, hogy m\u00e1rcius idus\u00e1n legyen mindannyiunk sz\u00e1m\u00e1ra m\u00e9lt\u00f3 \u00fczenet Arany J\u00e1nos gondolata:\" .k\u00fczden\u00fcnk kell. De (.) nem szebb dolog-e a magunk \u00fcgye mellett dics\u0151s\u00e9gesen k\u00fczdeni, mint megadni magunkat az ellens\u00e9gnek (.)?\" Az \u00e1llamf\u0151 J\u00f3kai M\u00f3r erk\u00f6lcsi parancs\u00e1ra is eml\u00e9keztetett: \"tarts\u00e1tok tiszteletben e napot, melyen a n\u00e9p szava el\u0151sz\u00f6r megsz\u00f3lalt\", \u00e9s amellyel a magyar nemzet szabads\u00e1ga kezd\u0151dik. \u00c9s b\u00e1r e napr\u00f3l 173 \u00e9ve eml\u00e9keznek meg a magyarok, 31 \u00e9ve pedig m\u00e1r szabadon teszik ezt, az idei m\u00e1r a m\u00e1sodik olyan m\u00e1rcius 15-e, amit nem lehet az elm\u00falt \u00e9vek hagyom\u00e1nyai szerint \u00fcnnepelni - id\u00e9zte fel az \u00e1llamf\u0151. \u00c1der J\u00e1nos Arany J\u00e1nos szavaival v\u00e1laszolt azoknak is, akik azt k\u00e9rdik: van-e mit \u00fcnnepelni egy\u00e1ltal\u00e1n? Seg\u00edt-e rajtunk most egy 173 \u00e9vvel ezel\u0151tti t\u00f6rt\u00e9net? Arany J\u00e1nos tudta: a modern magyar t\u00f6rt\u00e9nelem legnagyobb v\u00e1llalkoz\u00e1sa, a polg\u00e1ri \u00e1talakul\u00e1s, csak akkor siker\u00fclhet, ha min\u00e9l t\u00f6bben a maguk\u00e9nak \u00e9rzik, ha a v\u00e1ltoz\u00e1s kiteljesedik. Ha a szabads\u00e1g mindennapi tapasztalat, ha annak \u00e9rtelme lesz, \u00e9s ha vesz\u00e9lybe ker\u00fcl, az emberek k\u00e9szek \u00e1ldozatot hozni \u00e9rte. A k\u00f6lt\u0151 v\u00e1lasza a k\u00e9rd\u00e9sre, t\u0171z eset\u00e9n oltan\u00e1-e a szomsz\u00e9d h\u00e1z\u00e1t vagy a helys\u00e9g t\u00e1volabbi \u00e9p\u00fclet\u00e9t, az volt: felebar\u00e1ti k\u00f6teless\u00e9gb\u0151l is oltan\u00e1 azt, m\u00e1sodszor pedig az\u00e9rt, hogy a t\u0171z ne terjedjen tov\u00e1bb, ak\u00e1r a saj\u00e1t h\u00e1z\u00e1ra. \"Ha a magad h\u00e1z\u00e1t meg akarod menteni, a m\u00e1sik h\u00e1z\u00e1t is \u00f3talmaznod kell\". A vesz\u00e9lyben egym\u00e1sra vagyunk utalva, a magunk biztons\u00e1ga a t\u00f6bbiek\u00e9t\u0151l f\u00fcgg, egyed\u00fcl nem lehet vesz\u00e9lyhelyzetet kezelni - hangoztatta a k\u00f6zt\u00e1rsas\u00e1gi eln\u00f6k. Ehhez a felismer\u00e9shez azonban a forradalmak \u00e9s szabads\u00e1gharcok \u00f6nmagukban m\u00e9g kevesek lehetnek. A forradalom ugyanis lehet t\u00e1voli, a k\u00fczdelem azonban akkor v\u00e1lik szem\u00e9lyess\u00e9, ha a baj m\u00e1r a mi ajt\u00f3nkon kopogtat - mondta.\nMTI 2021. m\u00e1rcius 15.\n\n"}]