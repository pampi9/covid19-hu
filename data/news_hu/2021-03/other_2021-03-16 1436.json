[{"date": "2021-03-16 14:36", "url": "https://koronavirus.gov.hu/cikkek/pm-az-europai-bizottsag-szerint-magyar-gazdasag-idei-teljesitmenye-varhatoan-felulmulja-az", "h1": "PM: az Eur\u00f3pai Bizotts\u00e1g szerint a magyar gazdas\u00e1g idei teljes\u00edtm\u00e9nye v\u00e1rhat\u00f3an fel\u00fclm\u00falja az uni\u00f3s \u00e1tlagot", "body": "\nA korm\u00e1ny \u00e1ltal meghozott gazdas\u00e1gv\u00e9delmi, illetve az \u00fajraind\u00edt\u00e1st \u00f6szt\u00f6nz\u0151 int\u00e9zked\u00e9sek eredm\u00e9nyek\u00e9ppen Magyarorsz\u00e1g az uni\u00f3s tag\u00e1llamok \u00e1tlag\u00e1hoz k\u00e9pest hamarabb lehet t\u00fal a koronav\u00edrus-j\u00e1rv\u00e1ny okozta v\u00e1ls\u00e1gon - k\u00f6z\u00f6lte\u00a0Varga\u00a0Mih\u00e1ly p\u00e9nz\u00fcgyminiszter az uni\u00f3s p\u00e9nz\u00fcgyminiszterek (Ecofin) online tan\u00e1cskoz\u00e1s\u00e1t k\u00f6vet\u0151en kedden az MTI-vel.\n\n\nA P\u00e9nz\u00fcgyminiszt\u00e9rium (PM) k\u00f6zlem\u00e9nye szerint a miniszter hozz\u00e1tette: az Eur\u00f3pai Bizotts\u00e1g legut\u00f3bbi el\u0151rejelz\u00e9se szerint haz\u00e1nk id\u00e9n a hetedik legnagyobb n\u00f6veked\u00e9st fogja el\u00e9rni az Eur\u00f3pai Uni\u00f3ban. Az Eur\u00f3pai Bizotts\u00e1g legfrissebb gazdas\u00e1gi el\u0151rejelz\u00e9s\u00e9ben 2021-re uni\u00f3s szinten 3,7 sz\u00e1zal\u00e9kos gazdas\u00e1gi n\u00f6veked\u00e9st val\u00f3sz\u00edn\u0171s\u00edtenek, m\u00edg a magyar GDP-b\u0151v\u00fcl\u00e9s ak\u00e1r 4 sz\u00e1zal\u00e9kos is lehet az id\u00e9n.\n\u00a0\u00a0\u00a0\u00a0A koronav\u00edrus-v\u00e1ls\u00e1g k\u00f6vetkezm\u00e9nyeinek enyh\u00edt\u00e9s\u00e9re szolg\u00e1l\u00f3 Helyre\u00e1ll\u00edt\u00e1si \u00e9s Ellen\u00e1ll\u00f3-k\u00e9pess\u00e9gi Eszk\u00f6zzel (RRF) kapcsolatban\u00a0Varga\u00a0Mih\u00e1ly kifejtette: az uni\u00f3s p\u00e9nz\u00fcgyi eszk\u00f6zb\u0151l el\u00e9rhet\u0151 forr\u00e1sok leh\u00edv\u00e1sa \u00e9rdek\u00e9ben Magyarorsz\u00e1g m\u00e1r elk\u00e9sz\u00edtette a Helyre\u00e1ll\u00edt\u00e1si \u00e9s Ellen\u00e1ll\u00f3k\u00e9pess\u00e9gi Terv (RRP) tervezet\u00e9t. A p\u00e9nz\u00fcgyminiszter szerint az RRP-tervez\u00e9s sor\u00e1n sz\u00e1mos adminisztrat\u00edv akad\u00e1llyal kell megbirk\u00f3zniuk a tag\u00e1llamoknak, ez\u00e9rt fontos, hogy a nemzeti programok uni\u00f3s elfogad\u00e1s\u00e1nak folyamata min\u00e9l \u00e1tl\u00e1that\u00f3bb \u00e9s gyorsabb legyen ahhoz, hogy az eszk\u00f6z val\u00f3s seg\u00edts\u00e9get tudjon ny\u00fajtani.\n\u00a0\u00a0\u00a0\u00a0A k\u00f6zlem\u00e9ny szerint a jelenlegi bizonytalan j\u00e1rv\u00e1nyhelyzetb\u0151l kiindulva a kil\u00e1bal\u00e1s t\u00e1mogat\u00e1sa sor\u00e1n fontos szempont az uni\u00f3s fisk\u00e1lis politika j\u00f6v\u0151je is. Ezt megvitatva a tag\u00e1llamok egyet\u00e9rtenek abban, hogy a kor\u00e1bbi uni\u00f3s k\u00f6lts\u00e9gvet\u00e9si szab\u00e1lyokhoz csak akkor lehet visszat\u00e9rni, ha EU-\u00e1tlagban a GDP n\u00f6veked\u00e9se \u00fajra el\u00e9ri a v\u00e1ls\u00e1g el\u0151tti 2019-es szintet. Ez\u00e9rt az \u00fagynevezett \u00e1ltal\u00e1nos mentes\u00edt\u0151 z\u00e1rad\u00e9k alkalmaz\u00e1sa 2022-ben is indokolt lehet - tette hozz\u00e1\u00a0Varga\u00a0Mih\u00e1ly.\n\u00a0\u00a0\u00a0\u00a0A p\u00e9nz\u00fcgyminiszterek ism\u00e9t v\u00e9lem\u00e9nyt cser\u00e9ltek a digit\u00e1lis gazdas\u00e1g ad\u00f3ztat\u00e1s\u00e1t c\u00e9lz\u00f3 nemzetk\u00f6zi kezdem\u00e9nyez\u00e9sek el\u0151rehalad\u00e1s\u00e1r\u00f3l is, amelyn\u00e9l a magyar \u00e1ll\u00e1spont v\u00e1ltozatlan. Egyr\u00e9szt Magyarorsz\u00e1g t\u00e1mogatja a G20 t\u00f6rekv\u00e9s\u00e9t arra vonatkoz\u00f3an, hogy 2021 k\u00f6zep\u00e9re glob\u00e1lis megold\u00e1s legyen a k\u00e9rd\u00e9sben, amennyiben az sz\u00e9lesk\u00f6r\u0171 kompromisszumon alapszik \u00e9s a kett\u0151s ad\u00f3ztat\u00e1st elker\u00fcli. Ugyanakkor Magyarorsz\u00e1g tov\u00e1bbra is elutas\u00edtja az olyan nemzetk\u00f6zi megold\u00e1sokat, amelyek a tisztess\u00e9ges ad\u00f3versenyt korl\u00e1tozz\u00e1k - hangs\u00falyozta a t\u00e1rcavezet\u0151.\n\nMTI 2021. m\u00e1rcius 16.\n\n"}]