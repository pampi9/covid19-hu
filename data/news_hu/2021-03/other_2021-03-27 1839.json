[{"date": "2021-03-27 18:39", "url": "https://koronavirus.gov.hu/cikkek/emmi-favipiravir-felirasan-embereletek-mulhatnak", "h1": "Emmi: a favipiravir fel\u00edr\u00e1s\u00e1n ember\u00e9letek m\u00falhatnak", "body": "\nA favipiravir hat\u00f3anyag\u00fa gy\u00f3gyszerek fel\u00edr\u00e1s\u00e1n ember\u00e9letek m\u00falhatnak - k\u00f6z\u00f6lte az Emberi Er\u0151forr\u00e1sok Miniszt\u00e9riuma (Emmi) szombaton az MTI-vel.\n\n\nAzt \u00edrt\u00e1k, hogy a k\u00e9sz\u00edtm\u00e9nyt h\u00e9tv\u00e9g\u00e9n is fel\u00edrhatj\u00e1k p\u00e9ld\u00e1ul az alapell\u00e1t\u00e1si \u00fcgyeletben dolgoz\u00f3 orvos, aki h\u00e1ziorvosi tev\u00e9kenys\u00e9get l\u00e1t el. Tov\u00e1bb\u00e1 minden olyan orvos, aki a j\u00e1rv\u00e1ny\u00fcgyi ell\u00e1t\u00e1s keret\u00e9ben gy\u00f3gy\u00edt, v\u00e9nyre rendelheti a k\u00e9sz\u00edtm\u00e9nyt, amelynek az Elektronikus Eg\u00e9szs\u00e9g\u00fcgyi Szolg\u00e1ltat\u00e1si T\u00e9rben (EESZT) t\u00f6rt\u00e9n\u0151 megfelel\u0151 dokument\u00e1l\u00e1sa minden esetben k\u00f6telez\u0151.\n\u00a0\u00a0\u00a0\u00a0Felh\u00edvt\u00e1k a figyelmet, hogy a k\u00e9sz\u00edtm\u00e9ny a teszttel igazolt, enyhe \u00e9s k\u00f6z\u00e9ps\u00falyos t\u00fcnetekkel rendelkez\u0151 betegek sz\u00e1m\u00e1ra, a beteg beleegyez\u00e9se eset\u00e9n adhat\u00f3. A gy\u00f3gyszer ingyenesen v\u00e1lthat\u00f3 ki.\n\u00a0\u00a0\u00a0\u00a0Ezen fel\u00fcl a k\u00f3rh\u00e1zak \u00e1ltal m\u0171k\u00f6dtetett COVID-ambulanci\u00e1kon jelentkez\u0151, teszttel igazolt, enyhe \u00e9s k\u00f6z\u00e9ps\u00falyos t\u00fcnetekkel rendelkez\u0151 betegek helyben is ell\u00e1that\u00f3k favipiravir hatanyag\u00fa gy\u00f3gyszerrel.\u00a0\u00a0\n\u00a0\u00a0\u00a0\u00a0Hangs\u00falyozt\u00e1k, hogy a betegek otthon zajl\u00f3 gy\u00f3gyul\u00e1s\u00e1t minden esetben a gy\u00f3gyszert rendel\u0151 orvos k\u00f6veti.\n\u00a0\u00a0\u00a0\u00a0Jelezt\u00e9k azt is, a gy\u00f3gyszert meghat\u00e1rozott napon bel\u00fcl el kell kezdeni haszn\u00e1lni, hogy a koronav\u00edrus fert\u0151z\u00e9s kezel\u00e9s\u00e9ben hat\u00e9kony legyen.\n\u00a0\u00a0\u00a0\u00a0A favipiravir hat\u00f3anyag\u00fa gy\u00f3gyszerek kiad\u00e1s\u00e1t kiz\u00e1r\u00f3lag gy\u00f3gyszer\u00e9sz v\u00e9gezheti, illetve a gy\u00f3gyszerkiad\u00e1si folyamatba gy\u00f3gyszer\u00e9sz bevon\u00e1sa sz\u00fcks\u00e9ges - tett\u00e9k hozz\u00e1.\n\nMTI 2021. m\u00e1rcius 27.\n\n"}]