[{"date": "2021-03-05 13:50", "url": "https://koronavirus.gov.hu/cikkek/nnk-uj-nemzeti-biztonsagi-laboratorium-epul", "h1": "NNK: \u00faj Nemzeti Biztons\u00e1gi Laborat\u00f3rium \u00e9p\u00fcl", "body": "\n\u00daj Nemzeti Biztons\u00e1gi Laborat\u00f3riumot \u00e9p\u00edt a Nemzeti N\u00e9peg\u00e9szs\u00e9g\u00fcgyi K\u00f6zpont (NNK).\n\n\u00a0\nAz NNK az MTI-hez p\u00e9nteken eljuttatott k\u00f6zlem\u00e9ny\u00e9ben azt \u00edrta, hogy a fejleszt\u00e9shez a korm\u00e1ny \u00e9s az Eur\u00f3pai Uni\u00f3 csaknem 12 milli\u00e1rd forint t\u00e1mogat\u00e1st biztos\u00edtott az Emberi Er\u0151forr\u00e1s Fejleszt\u00e9si Operat\u00edv Programb\u00f3l.\n\u00a0\u00a0\u00a0\u00a0\"A projekt c\u00e9lja egy olyan, haz\u00e1nkban \u00e9s K\u00f6z\u00e9p-Eur\u00f3p\u00e1ban is egyed\u00fcl\u00e1ll\u00f3 Nemzeti Biztons\u00e1gi Laborat\u00f3rium fejleszt\u00e9se a m\u00e1r megl\u00e9v\u0151 legmagasabb biol\u00f3giai v\u00e9delmi szint\u0171 (BSL3/BSL4) laborat\u00f3rium mellett, amely a legkorszer\u0171bb k\u00f6r\u00fclm\u00e9nyeket \u00e9s infrastruktur\u00e1lis felt\u00e9teleket biztos\u00edtja a vesz\u00e9lyes k\u00f3rokoz\u00f3k diagnosztik\u00e1ja, kutat\u00e1sa ter\u00e9n\" - hangs\u00falyozt\u00e1k.\n\u00a0\u00a0\u00a0\u00a0Hozz\u00e1tett\u00e9k, hogy az \u00faj, cs\u00facstechnol\u00f3gi\u00e1val felszerelt laborat\u00f3rium seg\u00edts\u00e9g\u00e9vel gyors\u00edthat\u00f3 a magyarorsz\u00e1gi gyakorlatban ritka, de egyre gyakrabban el\u0151fordul\u00f3 biol\u00f3giai \u00e1gensek azonos\u00edt\u00e1sa, ez\u00e1ltal gyorsabb \u00e9s c\u00e9lzottabb int\u00e9zked\u00e9sek tehet\u0151k a lakoss\u00e1g eg\u00e9szs\u00e9g\u00e9nek \u00e9s k\u00f6zvetve a gazdas\u00e1g v\u00e9delme \u00e9rdek\u00e9ben.\nAz \u00faj infrastrukt\u00fara mind hazai, mind nemzetk\u00f6zi szinten kulcsszerepl\u0151 lesz a vesz\u00e9lyes k\u00f3rokoz\u00f3k (p\u00e9ld\u00e1ul a koronav\u00edrus, a mad\u00e1rinfluenza-v\u00edrus vagy a Kr\u00edmi-kong\u00f3i v\u00e9rz\u00e9ses l\u00e1z v\u00edrus) elleni \u00faj vakcin\u00e1k vizsg\u00e1lat\u00e1ban, immunol\u00f3giai kutat\u00e1sokban, a k\u00f3rlefoly\u00e1s tanulm\u00e1nyoz\u00e1s\u00e1ban.\n\u00a0\u00a0\u00a0\u00a0A most \u00e9p\u00fcl\u0151 \u00faj laborat\u00f3rium \u00e9s annak teljes infrastrukt\u00far\u00e1ja Magyarorsz\u00e1g fert\u0151z\u0151 betegs\u00e9gekkel szembeni j\u00e1rv\u00e1ny\u00fcgyi biztons\u00e1g\u00e1nak meg\u0151rz\u00e9s\u00e9t \u00e9s fejleszt\u00e9s\u00e9t szolg\u00e1lja. Rendk\u00edv\u00fcli esem\u00e9nyek, vesz\u00e9lyhelyzetek (p\u00e9ld\u00e1ul bioterrorizmus) eset\u00e9n is biztos\u00edtja a gyors reag\u00e1l\u00e1st, amelyben a korszer\u0171 diagnosztika szerepe kulcsfontoss\u00e1g\u00fa - emelt\u00e9k ki.\n\u00a0\u00a0\u00a0\u00a0A fejleszt\u00e9ssel kialak\u00edtj\u00e1k az \u00faj Nemzeti Biztons\u00e1gi Laborat\u00f3rium \u00e9p\u00fclet\u00e9t \u00e9s annak informatikai rendszer\u00e9t, valamint a laborat\u00f3rium m\u0171k\u00f6dtet\u00e9s\u00e9hez sz\u00fcks\u00e9ges \u00faj eszk\u00f6z\u00f6ket szereznek be - olvashat\u00f3 a k\u00f6zlem\u00e9nyben.\n\nMTI 2021. m\u00e1rcius 5.\n\n"}]