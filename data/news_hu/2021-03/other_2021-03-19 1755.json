[{"date": "2021-03-19 17:55", "url": "https://koronavirus.gov.hu/cikkek/jarvanyugyi-intezkedesekrol-egyeztetett-kasler-miklos-belgradban", "h1": "J\u00e1rv\u00e1ny\u00fcgyi int\u00e9zked\u00e9sekr\u0151l egyeztetett K\u00e1sler Mikl\u00f3s Belgr\u00e1dban", "body": "\nA koronav\u00edrus-j\u00e1rv\u00e1nyr\u00f3l egyeztetett\u00a0K\u00e1sler\u00a0Mikl\u00f3s, az emberi er\u0151forr\u00e1sok minisztere Zlatibor Loncar szerb eg\u00e9szs\u00e9g\u00fcgyi miniszterrel Belgr\u00e1dban p\u00e9nteken.\n\n\nK\u00e1sler\u00a0Mikl\u00f3s a k\u00f6z\u00f6s sajt\u00f3t\u00e1j\u00e9koztat\u00f3n kiemelte, hogy Szerbi\u00e1ban \u00e9s Magyarorsz\u00e1gon is j\u00f3k az \u00e1toltotts\u00e1gi mutat\u00f3k. \u00a0\u00a0\u00a0\u00a0Mindk\u00e9t orsz\u00e1g d\u00f6nt\u00e9shoz\u00f3i gyorsabban gondolkodtak \u00e9s gyorsabban cselekedtek, mint m\u00e1s eur\u00f3pai orsz\u00e1gok vezet\u0151i - mondta.\n\u00a0\u00a0\u00a0\u00a0A t\u00e1rgyal\u00e1s sor\u00e1n nagy hangs\u00falyt fektettek a szakmai megb\u00edzhat\u00f3s\u00e1gra, valamint az etikai \u00e9s jogi k\u00f6r\u00fclm\u00e9nyekre. Besz\u00e9ltek azokr\u00f3l a k\u00fcl\u00f6nbs\u00e9gekr\u0151l is, amelyek a j\u00e1rv\u00e1ny h\u00e1rom szakasz\u00e1ban \u00e9rezhet\u0151k voltak a diagnosztikai \u00e9s a ter\u00e1pi\u00e1s lehet\u0151s\u00e9gekben, illetve a j\u00e1rv\u00e1ny\u00fcgyi int\u00e9zked\u00e9sekben, szigor\u00edt\u00e1sokban \u00e9s enyh\u00edt\u00e9sekben egyar\u00e1nt - tette hozz\u00e1.\n\u00a0\u00a0\u00a0\u00a0Zlatibor Loncar szerb eg\u00e9szs\u00e9g\u00fcgyi miniszter r\u00e1mutatott arra, hogy a koronav\u00edrus-j\u00e1rv\u00e1nnyal \u00f6sszef\u00fcgg\u00e9sben sz\u00e1mos \u00fcgyben egyeztettek h\u00f3napokon kereszt\u00fcl. Mint mondta, tapasztalatot cser\u00e9ltek, f\u0151k\u00e9nt az volt a k\u00e9rd\u00e9s, hogy milyen a k\u00f3rh\u00e1zak kapacit\u00e1sa, \u00e9s milyen int\u00e9zked\u00e9seket hoztak egyik orsz\u00e1gban \u00e9s a m\u00e1sikban.\n\u00a0\u00a0\u00a0\u00a0Kiemelte: Szerbia azon eur\u00f3pai orsz\u00e1gok k\u00f6z\u00e9 tartozik, amelyek nem csin\u00e1ltak politikai t\u00e9m\u00e1t a vakcinabeszerz\u00e9sb\u0151l, hanem a lakoss\u00e1g eg\u00e9szs\u00e9g\u00e9t tartott\u00e1k szem el\u0151tt.\nA szerb miniszter k\u00f6z\u00f6lte, hogy Szerbi\u00e1ban m\u00e1r 2 126 000 ember vette fel az olt\u00e1s, k\u00f6z\u00fcl\u00fck t\u00f6bb mint 832 ezren m\u00e1r a m\u00e1sodik adagot is megkapt\u00e1k.\n\n\nMTI 2021. m\u00e1rcius 19.\n\n"}]