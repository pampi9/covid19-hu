[{"date": "2021-03-03 12:26", "url": "https://koronavirus.gov.hu/cikkek/nagy-istvan-jarvany-ellenere-zavartalan-az-elelmiszerellatas", "h1": "Nagy Istv\u00e1n: a j\u00e1rv\u00e1ny ellen\u00e9re zavartalan az \u00e9lelmiszerell\u00e1t\u00e1s", "body": "\nAz \u00e9lelmiszerell\u00e1t\u00e1s, a termel\u00e9s a j\u00e1rv\u00e1ny ellen\u00e9re zavartalan, a mez\u0151gazdas\u00e1gi fejleszt\u00e9sek orsz\u00e1gszerte folytat\u00f3dnak - mondta az AGROmashEXPO szerdai virtu\u00e1lis megnyit\u00f3j\u00e1n az agr\u00e1rminiszter.\n\n\nNagy Istv\u00e1n szerint nagy lehet\u0151s\u00e9geket tartogat a magyar vid\u00e9k sz\u00e1m\u00e1ra, hogy az uni\u00f3s forr\u00e1sok mell\u00e9 ny\u00fajtott \u00e1llami t\u00e1rsfinansz\u00edroz\u00e1s 17,5 sz\u00e1zal\u00e9kr\u00f3l 80 sz\u00e1zal\u00e9kra n\u0151. A vid\u00e9kfejleszt\u00e9si program kor\u00e1bbi keret\u00e9hez k\u00e9pest 2027-ig h\u00e1romszoros \u00f6sszeg, 4265 milli\u00e1rd forint \u00e1ll a vid\u00e9kfejleszt\u00e9s \u00e9s az \u00e9lelmiszeripar rendelkez\u00e9s\u00e9re a k\u00f6z\u00f6s agr\u00e1rpolitika forr\u00e1saib\u00f3l - tette hozz\u00e1.\n\u00a0\u00a0\u00a0\u00a0A t\u00e1rcavezet\u0151 az agr\u00e1rdigitaliz\u00e1ci\u00f3t\u00f3l \u00e9s a prec\u00edzi\u00f3s gazd\u00e1lkod\u00e1s terjed\u00e9s\u00e9t\u0151l v\u00e1rja a termel\u00e9si hat\u00e9konys\u00e1g jav\u00edt\u00e1s\u00e1t.\n\u00a0\u00a0\u00a0\u00a0A tavalyi adatok alapj\u00e1n Nagy Istv\u00e1n \u00fagy v\u00e9li, hogy a mez\u0151gazdas\u00e1g eredm\u00e9nyes \u00e9vet z\u00e1rt. A 2020-as agr\u00e1rkibocs\u00e1t\u00e1s \u00e9rt\u00e9ke meghaladta a 2950 milli\u00e1rd forintot, ami Eur\u00f3pa egyik legjelent\u0151sebb, 4,1 sz\u00e1zal\u00e9kos n\u00f6veked\u00e9s\u00e9t jelenti az el\u0151z\u0151 \u00e9vhez k\u00e9pest. Az agr\u00e1rberuh\u00e1z\u00e1sok \u00e9rt\u00e9ke szeptember v\u00e9g\u00e9ig el\u00e9rte a 351 milli\u00e1rd forintot, ami 6,5 sz\u00e1zal\u00e9kos n\u00f6veked\u00e9s 2019 azonos id\u0151szak\u00e1hoz k\u00e9pest. Ugyancsak az els\u0151 h\u00e1rom negyed\u00e9vben 140 milli\u00e1r forint\u00e9rt v\u00e1s\u00e1roltak a magyar gazd\u00e1k \u00faj g\u00e9peket, ami 3 sz\u00e1zal\u00e9kos emelked\u00e9s \u00e9ves \u00f6sszevet\u00e9sben. A agr\u00e1rium erej\u00e9t mutatja az is, hogy 2020 november\u00e9nek v\u00e9g\u00e9ig az 5,4 milli\u00e1rd eur\u00f3s k\u00fclkereskedelmi t\u00f6bbletb\u0151l 3 milli\u00e1rd forintot tett ki a mez\u0151gazdas\u00e1gi term\u00e9kek kivitele - fogalmazott.\n\u00a0\u00a0\u00a0\u00a0A miniszter kiemelte, hogy az agr\u00e1rt\u00e1mogat\u00e1sok \u00f6sszege 2010 \u00f3ta m\u00e1sf\u00e9lszeres\u00e9re n\u0151tt, \u00e9rt\u00e9k\u00fck tavaly meghaladta a 886 milli\u00e1rd forintot. A vid\u00e9kfejleszt\u00e9si program t\u00e1mogat\u00e1sai mostan\u00e1ig megk\u00f6zel\u00edtett\u00e9k az 1500 milli\u00e1rd forintot. A ki\u00edr\u00e1sokra \u00e9rkez\u0151 csaknem 300 ezer k\u00e9relemb\u0151l 220 ezer kapott t\u00e1mogat\u00e1st - tette hozz\u00e1.\n\u00a0\u00a0\u00a0\u00a0A virtu\u00e1lis megnyit\u00f3n \u00e1tadt\u00e1k a AGROmashEXPO idei elimer\u00e9seit is. A term\u00e9kfejleszt\u00e9si nagyd\u00edjat az Axi\u00e1l Kft. mAXI-MAP nev\u0171 szoftverszolg\u00e1ltat\u00e1sa nyerte. A term\u00e9kfejleszt\u00e9si k\u00fcl\u00f6nd\u00edjat a DryerDoctor Kft. p\u00e1ly\u00e1zat\u00e1nak \u00edt\u00e9lt\u00e9k oda.\n\u00a0\u00a0\u00a0\u00a0A d\u00edjakat az Agr\u00e1rminiszt\u00e9rium mez\u0151gazdas\u00e1g\u00e9rt felel\u0151s \u00e1llamtitk\u00e1ra adta \u00e1t. Feldman Zsolt a k\u00f6sz\u00f6nt\u0151j\u00e9ben a fejleszt\u00e9sek \u00e9v\u00e9nek nevezte az ideit, hiszen - mint fogalmazott - a t\u00e1mogat\u00e1sok soha nem l\u00e1tott szintre emelkednek 2021-t\u0151l. A termel\u0151knek \u00e9rdemes \u00e1tgondoltan megtervezni\u00fck a k\u00f6vetkez\u0151 \u00e9veiket, hiszen a most el\u00e9rhet\u0151v\u00e9 v\u00e1l\u00f3 fejleszt\u00e9sek j\u00f6vedelmez\u0151bb mez\u0151gazdas\u00e1got eredm\u00e9nyeznek - hangs\u00falyozta.\n\u00a0\u00a0\u00a0\u00a0Az id\u00e9n virtu\u00e1lis form\u00e1ban megrendezett, regisztr\u00e1ci\u00f3val ingyenesen megtekinthet\u0151 AGROmashEXPO agr\u00e1rg\u00e9pipari ki\u00e1ll\u00edt\u00e1s m\u00e1rcius 6-ig tart. A ki\u00e1ll\u00edt\u00f3k anyagai ezt k\u00f6vet\u0151en m\u00e9g egy h\u00e9tig megtekinthet\u0151k a rendezv\u00e9ny honlapj\u00e1n.\n\n\nMTI 2021. m\u00e1rcius 3.\n\n"}]