[{"date": "2021-03-10 11:37", "url": "https://koronavirus.gov.hu/cikkek/bodo-sandor-mar-tobb-mint-50-milliard-forint-agazati-bertamogatast-fizettek-ki", "h1": "Bod\u00f3 S\u00e1ndor: m\u00e1r t\u00f6bb mint 50 milli\u00e1rd forint \u00e1gazati b\u00e9rt\u00e1mogat\u00e1st fizettek ki a v\u00e1llalkoz\u00e1soknak", "body": "\nA meg\u00edt\u00e9lt t\u00e1mogat\u00e1sok 99 sz\u00e1zal\u00e9ka, \u00f6sszesen mintegy 50 milli\u00e1rd forint meg\u00e9rkezett a koronav\u00edrus miatt neh\u00e9z helyzetbe ker\u00fclt c\u00e9gek sz\u00e1ml\u00e1ira. Az \u00e1gazati b\u00e9rt\u00e1mogat\u00e1si programban eddig 117 ezer munkav\u00e1llal\u00f3juk megtart\u00e1s\u00e1hoz k\u00e9rtek seg\u00edts\u00e9get a j\u00e1rv\u00e1nyhelyzetben tev\u00e9kenys\u00e9g\u00fcket legal\u00e1bb r\u00e9szlegesen sz\u00fcneteltetni k\u00e9nyszer\u00fcl\u0151 v\u00e1llalkoz\u00e1sok - k\u00f6z\u00f6lte\u00a0Bod\u00f3\u00a0S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra szerd\u00e1n az MTI-vel.\n\n\u00a0\nKifejtette: a kifizet\u00e9sek felgyors\u00edt\u00e1sa \u00e9rdek\u00e9ben a meg\u00edt\u00e9lt t\u00e1mogat\u00e1sok el\u0151leg form\u00e1j\u00e1ban jutnak el a c\u00e9gekhez. A h\u00e9tf\u0151t\u0151l hat\u00e1lyos vesz\u00e9lyhelyzeti int\u00e9zked\u00e9sekkel p\u00e1rhuzamosan a t\u00e1mogatotti k\u00f6r tov\u00e1bbi szektorokkal b\u0151v\u00fclt. A korm\u00e1ny ezzel \u00fajabb 100 ezer munkav\u00e1llal\u00f3 munkahely\u00e9nek megv\u00e9d\u00e9s\u00e9t tette lehet\u0151v\u00e9. A b\u00e9rt\u00e1mogat\u00e1s eset\u00fckben m\u00e1r a m\u00e1rciusi b\u00e9rekre is k\u00e9rhet\u0151, eg\u00e9szen a h\u00f3nap v\u00e9g\u00e9ig - jelezte az \u00e1llamtitk\u00e1r.\n\u00a0\u00a0\u00a0\u00a0A programban a t\u00e1mogatott munkav\u00e1llal\u00f3 b\u00e9r\u00e9nek fel\u00e9t t\u00e9r\u00edtik meg a mindenkori minim\u00e1lb\u00e9r m\u00e1sf\u00e9lszeres\u00e9ig. Az \u00e1llam a j\u00e1rul\u00e9kokat is elengedi, \u00edgy a munkab\u00e9r mintegy k\u00e9tharmad\u00e1t fedezi a v\u00e1llalkoz\u00e1sok talpon marad\u00e1sa, az \u00e1ll\u00e1shelyek meg\u0151rz\u00e9se, a k\u00e9pzett szakemberek megtart\u00e1sa \u00e9rdek\u00e9ben.\n\u00a0\u00a0\u00a0\u00a0Az \u00e1llamtitk\u00e1r t\u00e1j\u00e9koztat\u00e1sa szerint a v\u00e1llalkoz\u00e1sok 44 sz\u00e1zal\u00e9ka kis-, 31 sz\u00e1zal\u00e9ka mikro-, 19 sz\u00e1zal\u00e9ka k\u00f6z\u00e9p- \u00e9s 6 sz\u00e1zal\u00e9ka nagyv\u00e1llalkoz\u00e1s. A t\u00e1mogatottak k\u00f6zel 60 sz\u00e1zal\u00e9ka a vend\u00e9gl\u00e1t\u00e1s, t\u00f6bb mint 14 sz\u00e1zal\u00e9ka a sz\u00e1ll\u00e1shely szolg\u00e1ltat\u00e1s nemzetgazdas\u00e1gi \u00e1gban dolgozik. A legt\u00f6bb munkav\u00e1llal\u00f3ra a f\u0151v\u00e1rosban, Pest, Gy\u0151r-Moson-Sopron \u00e9s Veszpr\u00e9m megy\u00e9kben k\u00e9rtek t\u00e1mogat\u00e1st a v\u00e1llalkoz\u00e1sok.\n\u00a0\u00a0\u00a0\u00a0Bod\u00f3\u00a0S\u00e1ndor hangs\u00falyozta: a Innov\u00e1ci\u00f3s \u00e9s Technol\u00f3giai Miniszt\u00e9rium a j\u00e1rv\u00e1nyhelyzetben is els\u0151dleges feladatak\u00e9nt kezeli a munkahelyek megtart\u00e1s\u00e1t. Magyarorsz\u00e1g az elm\u00falt \u00e9vtizedben nemzetk\u00f6zi \u00f6sszevet\u00e9sben is kimagasl\u00f3 eredm\u00e9nyeket \u00e9rt el a foglalkoztat\u00e1s b\u0151v\u00edt\u00e9s\u00e9ben, a munkaalap\u00fa gazdas\u00e1g ki\u00e9p\u00edt\u00e9s\u00e9ben. A korm\u00e1ny a Gazdas\u00e1gv\u00e9delmi akci\u00f3terv int\u00e9zked\u00e9seivel t\u00f6bb mint 1,6 milli\u00f3 hazai munkav\u00e1llal\u00f3n seg\u00edtett.\nTov\u00e1bbi inform\u00e1ci\u00f3 az \u00c1gazati b\u00e9rt\u00e1mogat\u00e1si programr\u00f3l:\u00a0https://nfsz.munka.hu/cikk/1294/Agazati_bertamogatasi_program\n\nMTI 2021. m\u00e1rcius 10.\n\n"}]