[{"date": "2021-03-28 16:25", "url": "https://koronavirus.gov.hu/cikkek/viruskutato-kovetkezo-napokban-tetozhet-jarvany", "h1": "V\u00edruskutat\u00f3: a k\u00f6vetkez\u0151 napokban tet\u0151zhet a j\u00e1rv\u00e1ny", "body": "\nA k\u00f6vetkez\u0151 napokban tet\u0151zhet a koronav\u00edrus-j\u00e1rv\u00e1ny harmadik hull\u00e1ma - mondta\u00a0Rusvai\u00a0Mikl\u00f3s v\u00edruskutat\u00f3 az M1 aktu\u00e1lis csatorn\u00e1n vas\u00e1rnap.\n\n\u00a0A v\u00edruskutat\u00f3 a legut\u00f3bbi szennyv\u00edzadatok alapj\u00e1n \u00fagy \u00e9rt\u00e9kelte, hogy \"jelenleg a j\u00e1rv\u00e1ny cs\u00facs\u00e1n, vagy annak k\u00f6zel\u00e9ben j\u00e1runk\".\n\u00a0\u00a0\u00a0\u00a0Kit\u00e9rt arra is, hogy a jelenlegi s\u00falyos helyzet\u00e9rt a brit v\u00edrusmut\u00e1ns a felel\u0151s, amely decemberben ker\u00fclhetett az orsz\u00e1gba, \u00e9s janu\u00e1rban elterjedt. Febru\u00e1r \u00f3ta ez a brit vari\u00e1ns v\u00e1lt a domin\u00e1nss\u00e1. Besz\u00e9lt arr\u00f3l is: m\u00e1s j\u00e1rv\u00e1nyokn\u00e1l is megfigyelhet\u0151, hogy a v\u00edrusmut\u00e1nsok er\u0151sebbek, hat\u00e1saik s\u00falyosabbak, mint az eredeti v\u00edrusn\u00e1l.\n\u00a0\u00a0\u00a0\u00a0Felh\u00edvta a figyelmet arra is: az immuniz\u00e1lts\u00e1g - fert\u0151z\u00f6tts\u00e9g vagy olt\u00e1s r\u00e9v\u00e9n - a betegs\u00e9g s\u00falyos lefoly\u00e1s\u00e1t\u00f3l v\u00e9d meg. Ez azt jelenti, hogy akik m\u00e1r \u00e1testek a betegs\u00e9gen vagy m\u00e1r megkapt\u00e1k az olt\u00e1st, sokkal kisebb fert\u0151z\u00e9svesz\u00e9lyt jelentenek a k\u00f6rnyezet\u00fckre, kisebb az es\u00e9lye, hogy terjessz\u00e9k a v\u00edrust.\n\u00a0\u00a0\u00a0\u00a0Rusvai\u00a0Mikl\u00f3s szerint az egyetlen ki\u00fat a j\u00e1rv\u00e1nyhelyzetb\u0151l a ny\u00e1jimmunit\u00e1s min\u00e9l el\u0151bbi el\u00e9r\u00e9se. A v\u00edruskutat\u00f3 v\u00e9lem\u00e9nye szerint ha ilyen \u00fctemben haladnak az olt\u00e1sok, val\u00f3ban \"szabad nyarunk lehet\".\nMTI 2021. m\u00e1rcius 28.\n\n"}]