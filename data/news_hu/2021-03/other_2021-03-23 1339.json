[{"date": "2021-03-23 13:39", "url": "https://koronavirus.gov.hu/cikkek/operativ-torzs-otszazan-szegtek-meg-maszkviselesi-szabalyokat-hetfon", "h1": "Operat\u00edv t\u00f6rzs: \u00f6tsz\u00e1zan szegt\u00e9k meg a maszkvisel\u00e9si szab\u00e1lyokat h\u00e9tf\u0151n", "body": "\nH\u00e9tf\u0151n a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt 507 esetben int\u00e9zkedtek a rend\u0151r\u00f6k, a j\u00e1rv\u00e1ny\u00fcgyi k\u00e9sz\u00fclts\u00e9gi id\u0151szak v\u00e9delmi int\u00e9zked\u00e9seir\u0151l sz\u00f3l\u00f3 korm\u00e1nyrendelet szeptember 21-ei hat\u00e1lybal\u00e9p\u00e9se \u00f3ta pedig m\u00e1r 37 506 ember ellen kellett fell\u00e9pni\u00fck emiatt - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a keddi online sajt\u00f3t\u00e1j\u00e9koztat\u00f3n.\n\n\nKiss R\u00f3bert elmondta: k\u00f6zter\u00fcleten h\u00e9tf\u0151n 488 ember ellen int\u00e9zkedtek, k\u00f6z\u00fcl\u00fck 118-at figyelmeztettek, 222-t megb\u00edrs\u00e1goltak, 148-at pedig feljelentettek. T\u00f6megk\u00f6zleked\u00e9si eszk\u00f6z\u00f6k\u00f6n \u00e9s azok meg\u00e1ll\u00f3iban 13, \u00fczletekben \u00e9s bev\u00e1s\u00e1rl\u00f3k\u00f6zpontokban hat esetben l\u00e9ptek fel a rend\u0151r\u00f6k a maszkvisel\u00e9si szab\u00e1lyok be nem tart\u00e1sa miatt.\n\u00a0\u00a0\u00a0\u00a0A boltokra, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 986 rend\u0151ri int\u00e9zked\u00e9s t\u00f6rt\u00e9nt. Ebb\u0151l 303 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 683-ban pedig az \u00fczletek korl\u00e1tozott nyitvatart\u00e1s\u00e1nak, illetve az \u00fczletekben tart\u00f3zkod\u00e1snak a szab\u00e1lyait nem tartott\u00e1k be.\n\u00a0\u00a0\u00a0\u00a0Egy vend\u00e9gl\u00e1t\u00f3hely \u00fczemeltet\u0151j\u00e9vel szemben szab\u00e1lytalans\u00e1g miatt int\u00e9zkedtek a rend\u0151r\u00f6k. Egy moh\u00e1csi vend\u00e9gl\u00e1t\u00f3helyen k\u00e9t alkalmazott nem viselt maszkot, ez\u00e9rt helysz\u00edni b\u00edrs\u00e1got szabtak ki \u00e9s az \u00fczlet ideiglenes bez\u00e1r\u00e1s\u00e1r\u00f3l is int\u00e9zkedtek. Ezzel m\u00e1r 21-re n\u0151tt azoknak a vend\u00e9gl\u00e1t\u00f3helyeknek a sz\u00e1ma, amelyeket a rend\u0151rs\u00e9g a janu\u00e1r v\u00e9g\u00e9t\u0151l \u00e9rv\u00e9nyben lev\u0151 szab\u00e1lyok miatt ideiglenesen bez\u00e1ratott f\u00e9l \u00e9vre.\n\u00a0\u00a0\u00a0\u00a0Kiss R\u00f3bert k\u00f6z\u00f6lte, h\u00e9tf\u0151n a kij\u00e1r\u00e1si tilalommal kapcsolatos szab\u00e1lyok megs\u00e9rt\u00e9se miatt 336 esetben int\u00e9zkedtek a rend\u0151r\u00f6k, k\u00f6z\u00fcl\u00fck 7-ben a kutyas\u00e9t\u00e1ltat\u00e1sra vonatkoz\u00f3 rendelkez\u00e9seket nem tartott\u00e1k be. A kij\u00e1r\u00e1si korl\u00e1toz\u00e1s, majd az azt felv\u00e1lt\u00f3 kij\u00e1r\u00e1si tilalom tavaly novemberi bevezet\u00e9se \u00f3ta 53 753 hasonl\u00f3 esetben int\u00e9zkedtek.\n\u00a0\u00a0\u00a0\u00a0H\u00e9tf\u0151n is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 46 esetben l\u00e9ptek fel. Az \u00e1tutaz\u00f3kat tavaly szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 14 020-szor int\u00e9zkedtek.\n\u00a0\u00a0\u00a0\u00a0Kiss R\u00f3bert arr\u00f3l is besz\u00e9lt, hogy egyre t\u00f6bben ker\u00fclnek hat\u00f3s\u00e1gi h\u00e1zi karant\u00e9nba, az elm\u00falt napon 4390 ilyen korl\u00e1toz\u00f3 int\u00e9zked\u00e9st rendeltek el, jelenleg 50 096-an vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 4438-an v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - ismertette az alezredes.\nAzt mondta, Magyarorsz\u00e1g hat\u00e1r\u00e1tkel\u0151in\u00e9l z\u00f6kken\u0151mentes a forgalom, de a teherforgalomban bel\u00e9p\u0151oldalon R\u00f6szk\u00e9n\u00e9l, illetve Csengersim\u00e1n\u00e1l kell 2-2 \u00f3r\u00e1s v\u00e1rakoz\u00e1ssal sz\u00e1molni.\n\u00a0\u00a0\u00a0\u00a0A j\u00e1rv\u00e1nnyal \u00f6sszef\u00fcgg\u00e9sben tavaly m\u00e1rcius \u00f3ta 550 b\u0171ncselekm\u00e9ny miatt indult elj\u00e1r\u00e1s, eddig \u00f6sszesen 109 gyan\u00fas\u00edtottat hallgattak ki - tudatta az alezredes.\n\nMTI 2021. m\u00e1rcius 23.\n\n"}]