[{"date": "2021-03-02 14:52", "url": "https://koronavirus.gov.hu/cikkek/operativ-torzs-kiegeszitettek-az-uzleti-utrol-hazaterokre-vonatkozo-szabalyokat", "h1": "Operat\u00edv t\u00f6rzs: kieg\u00e9sz\u00edtett\u00e9k az \u00fczleti \u00fatr\u00f3l hazat\u00e9r\u0151kre vonatkoz\u00f3 szab\u00e1lyokat", "body": "\nKieg\u00e9sz\u00edtette a k\u00fclgazdas\u00e1gi \u00e9s k\u00fcl\u00fcgyminiszter az \u00fczleti \u00fatr\u00f3l hazat\u00e9r\u0151kre vonatkoz\u00f3 karant\u00e9nszab\u00e1lyok al\u00f3li mentess\u00e9get - ismertette Kiss R\u00f3bert rend\u0151r alezredes, a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a keddi online sajt\u00f3t\u00e1j\u00e9koztat\u00f3n.\n\n\nAz \u00fczleti utakra vonatkoz\u00f3 rendelkez\u00e9sek szerint a magyar \u00e1llampolg\u00e1rokra hazat\u00e9r\u00e9skor az \u00e1ltal\u00e1nos beutaz\u00e1si karant\u00e9nk\u00f6telezetts\u00e9g vonatkozik, azaz automatikusan hat\u00f3s\u00e1gi h\u00e1zi karant\u00e9nba ker\u00fclnek. Kiv\u00e9tel ez al\u00f3l, ha a kiutaz\u00e1s c\u00e9lorsz\u00e1ga az Eur\u00f3pai Uni\u00f3 tag\u00e1llama vagy tagjel\u00f6ltje, az Eur\u00f3pai Gazdas\u00e1gi T\u00e9rs\u00e9g tag\u00e1llama vagy azonos jog\u00e1ll\u00e1s\u00fa orsz\u00e1g, illetve Nagy-Britannia \u00e9s \u00c9szak-\u00cdrorsz\u00e1g.\n\u00a0\u00a0\u00a0\u00a0Az Eur\u00f3pai Gazdas\u00e1gi T\u00e9rs\u00e9g tagjai az Eur\u00f3pai Uni\u00f3 tag\u00e1llamai mellett az Eur\u00f3pai Szabadkereskedelmi T\u00e1rsul\u00e1s (EFTA) tagjai k\u00f6z\u00fcl Izland, Norv\u00e9gia \u00e9s Liechtenstein.\n\u00a0\u00a0\u00a0\u00a0A mentess\u00e9g a kieg\u00e9sz\u00edt\u00e9s szerint vonatkozik tov\u00e1bb\u00e1 az Egyes\u00fclt \u00c1llamokra, Bahreinre, az Egyes\u00fclt Arab Em\u00edrs\u00e9gekre, az Indiai K\u00f6zt\u00e1rsas\u00e1gra, az Indon\u00e9z K\u00f6zt\u00e1rsas\u00e1gra, Izraelre, Jap\u00e1nra, a K\u00ednai N\u00e9pk\u00f6zt\u00e1rsas\u00e1gra, a Koreai K\u00f6zt\u00e1rsas\u00e1gra, az Oroszorsz\u00e1gi F\u00f6der\u00e1ci\u00f3ra, Szingap\u00farra, T\u00f6r\u00f6korsz\u00e1gra \u00e9s Ukrajn\u00e1ra, amennyiben a bel\u00e9p\u0151 magyar \u00e1llampolg\u00e1r az utaz\u00e1s \u00fczleti c\u00e9lj\u00e1t tudja igazolni.\n\u00a0\u00a0\u00a0\u00a0A k\u00fcl\u00fcgyminiszter rendelete h\u00e9tf\u0151n este l\u00e9pett hat\u00e1lyba - k\u00f6z\u00f6lte Kiss R\u00f3bert.\n\u00a0\u00a0\u00a0\u00a0Ismertette: a rend\u0151r\u00f6k az elm\u00falt 24 \u00f3r\u00e1ban 100 emberrel szemben int\u00e9zkedtek a maszkvisel\u00e9s szab\u00e1lyainak megs\u00e9rt\u00e9se miatt, ezzel egy\u00fctt 27 334-re emelkedett a hasonl\u00f3 int\u00e9zked\u00e9sek sz\u00e1ma. Hetvenketten a t\u00edzezern\u00e9l n\u00e9pesebb telep\u00fcl\u00e9sek k\u00f6zter\u00fcletein elrendelt maszkvisel\u00e9si k\u00f6telezetts\u00e9gnek nem tettek eleget, nyolc embert figyelmeztettek, 30-ra helysz\u00edni b\u00edrs\u00e1got r\u00f3ttak ki, 34-et feljelentettek.\n\u00a0\u00a0\u00a0\u00a0Szint\u00e9n a maszkvisel\u00e9si szab\u00e1lyok megszeg\u00e9se miatt a t\u00f6megk\u00f6zleked\u00e9si eszk\u00f6z\u00f6n, illetve a meg\u00e1ll\u00f3kban \u00f6t, az \u00fczletekben, bev\u00e1s\u00e1rl\u00f3k\u00f6zpontokban 23 emberrel szemben int\u00e9zkedtek.\n\u00a0\u00a0\u00a0\u00a0Az \u00fczletekre, sz\u00e1ll\u00e1shelyekre, szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megs\u00e9rt\u00e9se miatt eddig 842 rend\u0151ri int\u00e9zked\u00e9s t\u00f6rt\u00e9nt, 214 esetben \u00e1llap\u00edtott\u00e1k meg az \u00fczemeltet\u0151 vagy tulajdonos felel\u0151ss\u00e9g\u00e9t, az \u00fczletek korl\u00e1tozott nyitvatart\u00e1s\u00e1ra vonatkoz\u00f3 szab\u00e1lyok megs\u00e9rt\u00e9se \u00e9s a vend\u00e9gl\u00e1t\u00f3helyeken tart\u00f3zkod\u00e1s tilalma miatt 628 esetben l\u00e9ptek fel a rend\u0151r\u00f6k.\n\u00a0\u00a0\u00a0\u00a0A kij\u00e1r\u00e1si tilalom \u00e9s a k\u00f6zter\u00fcleti magatart\u00e1si szab\u00e1lyok megs\u00e9rt\u00e9se miatt h\u00e9tf\u0151n 348 emberrel szemben int\u00e9zkedtek, h\u00e1rman a kutyas\u00e9t\u00e1ltat\u00e1s 500 m\u00e9teres k\u00f6rzet\u00e9t l\u00e9pt\u00e9k t\u00fal, 16-an a k\u00f6zter\u00fcleti csoportosul\u00e1s tilalm\u00e1t nem tartott\u00e1k be. Ezzel 44 840-re emelkedett a kij\u00e1r\u00e1si tilalmat ellen\u0151rz\u0151 int\u00e9zked\u00e9seknek a sz\u00e1ma.\n\u00a0\u00a0\u00a0\u00a0Az alezredes elmondta: h\u00e9tf\u0151n a Budapesti Rend\u0151r-f\u0151kapit\u00e1nys\u00e1g rend\u0151rei egy belv\u00e1rosi \u00e9tteremben tartott mag\u00e1nrendezv\u00e9nyen 21 embert ellen\u0151riztek. A rendezv\u00e9nyen az alkalmazottak \u00e9s a r\u00e9sztvev\u0151k sem viseltek maszkot, a r\u00e9sztvev\u0151kkel szemben helysz\u00edni b\u00edrs\u00e1got \u00e9s szab\u00e1lys\u00e9rt\u00e9si feljelent\u00e9st tettek, az esem\u00e9ny szervez\u0151j\u00e9vel szemben szab\u00e1lys\u00e9rt\u00e9si elj\u00e1r\u00e1st ind\u00edtottak, az \u00fczlet felel\u0151ss\u00e9g\u00e9t k\u00f6zigazgat\u00e1si elj\u00e1r\u00e1sban vizsg\u00e1lj\u00e1k.\n\u00a0\u00a0\u00a0\u00a0K\u00f6z\u00f6lte: a korridorokon az elm\u00falt napon 73 esetben int\u00e9zkedtek, \u00edgy 12 770-re n\u0151tt a Magyarorsz\u00e1gon az \u00e1tutaz\u00e1si szab\u00e1lyokat megszeg\u0151kkel szembeni int\u00e9zked\u00e9sek sz\u00e1ma.\n\u00a0\u00a0\u00a0\u00a0Kiss R\u00f3bert besz\u00e1molt arr\u00f3l, hogy a rend\u0151r\u00f6k h\u00e9tf\u0151n 12 432 esetben ellen\u0151rizt\u00e9k a hat\u00f3s\u00e1gi h\u00e1zi karant\u00e9nban l\u00e9v\u0151ket; az elm\u00falt 24 \u00f3r\u00e1ban 6473 hat\u00f3s\u00e1gi h\u00e1zi karant\u00e9nt rendeltek el, \u00edgy most 35 023-an vannak karant\u00e9nban. Az ellen\u0151rz\u00e9s\u00fcket szolg\u00e1l\u00f3 mobiltelefonos alkalmaz\u00e1st 3492-en haszn\u00e1lj\u00e1k.\n\n\n"}]