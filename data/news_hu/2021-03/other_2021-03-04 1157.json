[{"date": "2021-03-04 11:57", "url": "https://koronavirus.gov.hu/cikkek/szijjarto-280-ezer-adag-szputnyik-vakcina-erkezett-magyarorszagra", "h1": "Szijj\u00e1rt\u00f3: 280 ezer adag Szputnyik vakcina \u00e9rkezett Magyarorsz\u00e1gra", "body": "\n\u00dajabb 280 ezer adag Szputnyik vakcina \u00e9rkezett Magyarorsz\u00e1gra cs\u00fct\u00f6rt\u00f6k reggel - k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter a Facebook-oldal\u00e1n.\n\n\nSzijj\u00e1rt\u00f3 P\u00e9ter a vide\u00f3ban kiemelte: a koronav\u00edrus elleni vakcin\u00e1kat sz\u00e1ll\u00edt\u00f3 kamionok m\u00e1r \u00e1tl\u00e9pt\u00e9k a hat\u00e1rt, \u00e9s amikor a Nemzeti N\u00e9peg\u00e9szs\u00e9g\u00fcgyi K\u00f6zpont \u00fagy d\u00f6nt, az olt\u00f3anyagok azonnal felhaszn\u00e1lhat\u00f3k lesznek.\n\u00a0\u00a0\u00a0\u00a0\"Egyre \u00e9lesebb az a verseny, amelyet az emberi \u00e9let \u00e9s az emberi eg\u00e9szs\u00e9g megv\u00e9d\u00e9s\u00e9\u00e9rt, megment\u00e9s\u00e9\u00e9rt folytatunk\" - mondta, hangs\u00falyozva: a sz\u00e1mok Eur\u00f3pa-szerte egyre rosszabbul alakulnak, exponenci\u00e1lisan n\u0151 a fert\u0151z\u00f6ttek sz\u00e1ma, az \u00faj mut\u00e1nsok egyre agressz\u00edvebbek, \u00e9s egyre fiatalabbak is egyre komolyabb bajba ker\u00fclnek a j\u00e1rv\u00e1ny miatt.\n\u00a0\u00a0\u00a0\u00a0A miniszter \u00fagy fogalmazott: \"\u00e9les teh\u00e1t a verseny az emberi \u00e9let\u00e9rt, eg\u00e9szs\u00e9g\u00e9rt.\" Ezt a versenyt szerinte akkor lehet megnyerni, ha van olt\u00f3anyag, \u00e9s azokkal be lehet oltani az embereket.\nOltani kell, min\u00e9l gyorsabban, min\u00e9l t\u00f6bb embert! - mondta Szijj\u00e1rt\u00f3 P\u00e9ter.\n\nMTI 2021. m\u00e1rcius 4.\n\n"}]