[{"date": "2021-03-28 09:52", "url": "https://koronavirus.gov.hu/cikkek/ovodai-iskolai-es-bolcsodei-dolgozok-figyelem-regisztracio-marcius-29-hetfo-ejfelig", "h1": "\u00d3vodai, iskolai \u00e9s b\u00f6lcs\u0151dei dolgoz\u00f3k figyelem!  - Regisztr\u00e1ci\u00f3: m\u00e1rcius 29. h\u00e9tf\u0151 \u00e9jf\u00e9lig ", "body": "\nMint ismert, a korm\u00e1ny azt a d\u00f6nt\u00e9st hozta, hogy az eg\u00e9szs\u00e9g\u00fcgyi, a szoci\u00e1lis dolgoz\u00f3k, a regisztr\u00e1lt id\u0151sek, a rend\u0151r\u00f6k \u00e9s katon\u00e1k mellett elind\u00edtja a regisztr\u00e1lt \u00f3vodai \u00e9s iskolai pedag\u00f3gusok, valamint a b\u00f6lcs\u0151dei dolgoz\u00f3k olt\u00e1s\u00e1t is annak \u00e9rdek\u00e9ben, hogy az \u00f3vod\u00e1k \u00e9s iskol\u00e1k \u00fajranyit\u00e1s\u00e1val a pedag\u00f3gusok is nagyobb v\u00e9detts\u00e9ggel \u00e1llhassanak \u00fajra munk\u00e1ba. K\u00e9rj\u00fck az \u00e9rintetteket, hogy figyelmesen olvass\u00e1k el a tudnival\u00f3kat!\n\n\nEls\u0151 k\u00f6rben a m\u00e1rcius 24-ig m\u00e1r regisztr\u00e1lt, k\u00f6znevel\u00e9sben \u2013 teh\u00e1t \u00f3vod\u00e1kban, \u00e1ltal\u00e1nos iskol\u00e1kban \u00e9s gimn\u00e1ziumokban - dolgoz\u00f3 pedag\u00f3gusok olt\u00e1sa t\u00f6rt\u00e9nhet meg. \u0150k a j\u00f6v\u0151 h\u00e9t k\u00f6zep\u00e9n a regisztr\u00e1ci\u00f3juk sor\u00e1n megadott telefonsz\u00e1mon SMS-ben fogj\u00e1k beh\u00edvni az olt\u00e1sra.\n\nAz olt\u00e1s v\u00e1rhat\u00f3 id\u0151pontja: \u00e1prilis 1. cs\u00fct\u00f6rt\u00f6k, \u00e1prilis 2. p\u00e9ntek, \u00e1prilis 3. szombat.\nAz olt\u00e1s helysz\u00edne: a regisztr\u00e1ci\u00f3juk sor\u00e1n megadott lakc\u00edmhez rendelt\u00a0k\u00f3rh\u00e1zi olt\u00f3pont.\n\tM\u00e1rcius 24-ig a mintegy 180 ezer k\u00f6znevel\u00e9sben dolgoz\u00f3 pedag\u00f3gusb\u00f3l 102 ezer f\u0151 regisztr\u00e1lt v\u00e9d\u0151olt\u00e1sra, \u00e9s 20 ezer f\u0151 m\u00e1r meg is kapta a v\u00e9d\u0151olt\u00e1st. Els\u0151 k\u00f6rben teh\u00e1t a m\u00e1r regisztr\u00e1lt, de m\u00e9g nem beoltott\u00a082 ezer f\u0151 beh\u00edv\u00e1s\u00e1ra\u00a0ker\u00fcl sor.\n\tAzok a pedag\u00f3gusok, akik az SMS-ben k\u00fcld\u00f6tt olt\u00e1si id\u0151pontra nem fognak, illetve nem tudnak megjelenni, csak egy k\u00e9s\u0151bbi alkalommal tudnak sorra ker\u00fclni. A pedag\u00f3gusok olt\u00e1si programj\u00e1hoz sz\u00fcks\u00e9ges vakcin\u00e1kat a regisztr\u00e1lt id\u0151sek olt\u00e1s\u00e1ra tervezett vakcinak\u00e9szletek \u00e1tcsoportos\u00edt\u00e1s\u00e1val lehet megoldani, a rendelkez\u00e9sre \u00e1ll\u00f3 olt\u00f3anyagokat az Orsz\u00e1gos olt\u00e1si munkacsoport fogja \u00e1tir\u00e1ny\u00edtani a k\u00f3rh\u00e1zi olt\u00f3pontokra.\n\t\u00a0\nA m\u00e1sodik k\u00f6r olt\u00e1sa H\u00fasv\u00e9t ut\u00e1n lesz. A m\u00e9g nem regisztr\u00e1lt pedag\u00f3gusokat, a szakk\u00e9pz\u00e9sben dolgoz\u00f3kat, az egy\u00e9b \u00f3vodai, iskolai \u00e9s b\u00f6lcs\u0151dei dolgoz\u00f3kat arra k\u00e9rj\u00fck, hogy m\u00e1rcius 29. h\u00e9tf\u0151 \u00e9jf\u00e9lig regisztr\u00e1ljanak\u00a0 a www.vakcinainfo.gov.hu honlapon.\u00a0\n\nAz olt\u00e1s v\u00e1rhat\u00f3 id\u0151pontja: H\u00fasv\u00e9tot k\u00f6vet\u0151 h\u00e9t.\nAz olt\u00e1s helysz\u00edne: a regisztr\u00e1ci\u00f3juk sor\u00e1n megadott lakc\u00edmhez rendelt\u00a0k\u00f3rh\u00e1zi olt\u00f3pont.\nAz \u00f6nkorm\u00e1nyzati fenntart\u00e1s\u00fa b\u00f6lcs\u0151d\u00e9kben, mini b\u00f6lcs\u0151d\u00e9kben, csal\u00e1di b\u00f6lcs\u0151d\u00e9kben dolgoz\u00f3knak el\u00e9g regisztr\u00e1lniuk a vakcinainfo.gov.hu oldalon, 2021. m\u00e1rcius 29. (h\u00e9tf\u0151) \u00e9jf\u00e9lig.\n\tFontos, hogy a nem \u00f6nkorm\u00e1nyzati fenntart\u00e1s\u00fa b\u00f6lcs\u0151d\u00e9kben, mini b\u00f6lcs\u0151d\u00e9kben, csal\u00e1di b\u00f6lcs\u0151d\u00e9kben vagy munkahelyi b\u00f6lcs\u0151d\u00e9kben dolgoz\u00f3knak a honlapon t\u00f6rt\u00e9nt regisztr\u00e1ci\u00f3 mellett a munk\u00e1ltat\u00f3jukn\u00e1l is kell jelezni\u00fck olt\u00e1si ig\u00e9ny\u00fcket legk\u00e9s\u0151bb m\u00e1rcius 29-e, h\u00e9tf\u0151 12.00 \u00f3r\u00e1ig!\n\nK\u00e9rj\u00fck, hogy a www.vakcinainfo.gov.hu regisztr\u00e1ci\u00f3 sor\u00e1n\u00a0fokozottan figyeljenek a k\u00e9rt adatok \u00a0(n\u00e9v, TAJ-sz\u00e1m, \u00e9letk\u00f6r, lakc\u00edm mobiltelefonsz\u00e1m, e-mail c\u00edm) pontos \u00a0\u00e9s hi\u00e1nytalan megad\u00e1s\u00e1ra, mert csak pontos adatok eset\u00e9n tudj\u00e1k a regisztr\u00e1ci\u00f3j\u00e1t \u00e9rv\u00e9nyes\u00edteni \u00e9s az oltand\u00f3kat SMS-ben \u00e9rtes\u00edteni.\nA regisztr\u00e1ci\u00f3kor azt is tarts\u00e1k szem el\u0151tt, hogy az olt\u00e1s helysz\u00edne a regisztr\u00e1ci\u00f3 sor\u00e1n megadott lakc\u00edmhez rendelt k\u00f3rh\u00e1zi olt\u00f3pont lesz.\nA korm\u00e1ny d\u00f6nt\u00e9se alapj\u00e1n t\u00f6bb mint 180 ezer k\u00f6znevel\u00e9sben dolgoz\u00f3, 30 ezer k\u00f6z\u00e9pfok\u00fa szakk\u00e9pz\u0151 int\u00e9zm\u00e9nyben dolgoz\u00f3 \u00e9s 13 ezer b\u00f6lcs\u0151dei dolgoz\u00f3 jogosult a\u00a0pedag\u00f3gusok kamp\u00e1nyszer\u0171 olt\u00e1s\u00e1ra. Az olt\u00e1s ez\u00fattal is \u00f6nk\u00e9ntes \u00e9s ingyenes, \u00e9s az orsz\u00e1gban \u00e9ppen rendelkez\u00e9sre \u00e1ll\u00f3 vakcin\u00e1val t\u00f6rt\u00e9nik.\n\n"}]