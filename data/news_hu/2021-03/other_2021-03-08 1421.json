[{"date": "2021-03-08 14:21", "url": "https://koronavirus.gov.hu/cikkek/itm-marcius-vegeig-lehet-benyujtani-bertamogatasi-kerelmeket-marciusi-berekre", "h1": "ITM: m\u00e1rcius v\u00e9g\u00e9ig lehet beny\u00fajtani a b\u00e9rt\u00e1mogat\u00e1si k\u00e9relmeket a m\u00e1rciusi b\u00e9rekre", "body": "\nM\u00e1r a koronav\u00edrus miatt m\u00e1rciusban z\u00e1r\u00e1sra k\u00e9nyszer\u00fclt v\u00e1llalkoz\u00e1sok is el\u00e9rhetik az \u00e1gazati b\u00e9rt\u00e1mogat\u00e1s ir\u00e1nti k\u00e9relmet a Foglalkoztat\u00e1si Port\u00e1lon, a b\u00e9rt\u00e1mogat\u00e1st m\u00e1rcius 31-ig ig\u00e9nyelhetik a f\u0151k\u00e9nt kiskereskedelemben \u00e9s egy\u00e9b szolg\u00e1ltat\u00e1sok szektorban m\u0171k\u00f6d\u0151 c\u00e9gek dolgoz\u00f3ik munkahelyeinek megv\u00e9d\u00e9se \u00e9rdek\u00e9ben - k\u00f6z\u00f6lte Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra az MTI-vel h\u00e9tf\u0151n.\n\n\nHozz\u00e1tette: az \u00e1gazati b\u00e9rt\u00e1mogat\u00e1s a j\u00e1rv\u00e1nyhelyzetben m\u0171k\u00f6d\u00e9s\u00fcket er\u0151teljesen visszafogni, sz\u00fcneteltetni k\u00e9nyszer\u00fcl\u0151 szektorok v\u00e1llalkoz\u00e1sainak talpon marad\u00e1s\u00e1t szolg\u00e1lja. A program indul\u00e1sa \u00f3ta a turizmus-vend\u00e9gl\u00e1t\u00e1sban \u00e9s a szabadid\u0151s szolg\u00e1ltat\u00e1sokban tev\u00e9kenyked\u0151k helyzet\u00e9t jav\u00edtotta munkav\u00e1llal\u00f3ik megtart\u00e1sa \u00e9rdek\u00e9ben. A korm\u00e1ny a m\u00e1rcius 8-t\u00f3l bez\u00e1r\u00e1sra k\u00e9nyszer\u00fcl\u0151 szektorokra is kiterjeszti a t\u00e1mogat\u00e1st, ezzel tov\u00e1bbi mintegy 100 ezer ember munkahely\u00e9nek megv\u00e9d\u00e9s\u00e9t seg\u00edtve - k\u00f6z\u00f6lte. A program keret\u00e9ben a t\u00e1mogat\u00e1s m\u00e9rt\u00e9ke a brutt\u00f3 b\u00e9r 50 sz\u00e1zal\u00e9ka, de legfeljebb a k\u00f6telez\u0151 legkisebb munkab\u00e9r 150 sz\u00e1zal\u00e9ka, azaz havi brutt\u00f3 251 100 forint. A munkaad\u00f3 v\u00e1llalja, hogy a munkav\u00e1llal\u00f3 r\u00e9sz\u00e9re munkab\u00e9rt fizet, \u00e9s a munkaviszonyt \u00e1prilis 30-ig felmond\u00e1ssal vagy k\u00f6z\u00f6s megegyez\u00e9ssel nem sz\u00fcnteti meg. Bod\u00f3 S\u00e1ndor eml\u00e9keztetett arra, hogy a v\u00e1llalkoz\u00e1soknak a t\u00e1mogat\u00e1s id\u0151tartama alatt j\u00e1rul\u00e9kot sem kell fizetni\u00fck, \u00edgy a b\u00e9rk\u00f6lts\u00e9gek mintegy k\u00e9tharmad\u00e1t az \u00e1llam biztos\u00edtja. A kifizet\u00e9sek folyamatosak, a b\u00e9rt\u00e1mogat\u00e1st a korm\u00e1nyhivatalok el\u0151leg form\u00e1j\u00e1ban utalj\u00e1k. A v\u00e1llalkoz\u00e1soknak eddig mintegy 45 milli\u00e1rd forintot fizettek ki, a program k\u00f6zel 115 ezer munkahely megtart\u00e1s\u00e1t teheti lehet\u0151v\u00e9. A munkaad\u00f3k a korm\u00e1nyhivatalok foglalkoztat\u00e1si f\u0151oszt\u00e1lyaihoz ny\u00fajthatj\u00e1k be az egyszer\u0171en kit\u00f6lthet\u0151, egyoldalas k\u00e9relmeiket, amelyekhez a dolgoz\u00f3k munkaszerz\u0151d\u00e9s\u00e9t kell csatolni. A r\u00e9szletes p\u00e1ly\u00e1zati ki\u00edr\u00e1s a munka.hu oldalon tal\u00e1lhat\u00f3 - k\u00f6z\u00f6lte az ITM \u00e1llamtitk\u00e1ra.\nMTI 2021. m\u00e1rcius 8.\u00a0\n\n"}]