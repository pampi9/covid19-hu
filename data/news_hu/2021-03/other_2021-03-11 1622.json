[{"date": "2021-03-11 16:22", "url": "https://koronavirus.gov.hu/cikkek/gyorgy-istvan-regisztralt-idosek-beoltasa-most-legfontosabb-feladat", "h1": "Gy\u00f6rgy Istv\u00e1n: a regisztr\u00e1lt id\u0151sek beolt\u00e1sa most a legfontosabb feladat", "body": "\nA regisztr\u00e1lt id\u0151sek beolt\u00e1sa most a legfontosabb feladat - mondta a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra, az orsz\u00e1gos olt\u00e1si munkacsoport vezet\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n cs\u00fct\u00f6rt\u00f6k\u00f6n.\n\n\nGy\u00f6rgy Istv\u00e1n hozz\u00e1tette: m\u00e9g mindig vannak olyan 80 \u00e9vesn\u00e9l id\u0151sebbek, akik regisztr\u00e1ltak, de m\u00e9g nem ker\u00fcltek sorra. Az \u00e1llamtitk\u00e1r k\u00f6z\u00f6lte: azt k\u00e9rt\u00e9k a h\u00e1ziorvosokt\u00f3l, hogy a megkapott list\u00e1r\u00f3l a legid\u0151sebbeket r\u00e9szes\u00edts\u00e9k el\u0151nyben.\n\u00a0\u00a0\u00a0\u00a0Elmondta: az id\u0151sek olt\u00e1s\u00e1hoz minden eddigin\u00e9l t\u00f6bb vakcin\u00e1t haszn\u00e1lhatnak fel, t\u00f6bb mint 100 ezer AstraZenec\u00e1t a h\u00e1ziorvosok adhatnak be, ami azt jelenti, hogy a h\u00e9ten orsz\u00e1gos \u00e1tlagban praxisonk\u00e9nt 20-21 id\u0151s embert tudnak beoltani \u00fagy, hogy a nagyobb praxisok t\u00f6bb olt\u00f3anyagot kapnak. A k\u00f3rh\u00e1zi olt\u00f3pontokon Pfizer- \u00e9s Szputnyik V vakcina \u00e1ll a legid\u0151sebb regisztr\u00e1ltak rendelkez\u00e9s\u00e9re. Az id\u0151seket - az eddigiekhez hasonl\u00f3an - a h\u00e1ziorvosok \u00e9rtes\u00edtik, \u00e1tlagosan 24 embert k\u00fcldhetnek a k\u00f3rh\u00e1zi olt\u00f3pontokra.\n\u00a0\u00a0\u00a0\u00a0K\u00f6z\u00f6lte, a h\u00e1ziorvosok m\u00e9g a h\u00e9ten is folytatj\u00e1k az olt\u00e1st a Modern\u00e1val, a kor\u00e1bban \u00e9rkezett Sinopharm-olt\u00f3anyagot teljesen felhaszn\u00e1lt\u00e1k.\nIsmertette: vas\u00e1rnapig oltj\u00e1k be az AstraZeneca vakcin\u00e1j\u00e1val azokat, akik a m\u00falt h\u00e9ten kaptak \u00e9rtes\u00edt\u00e9st, \u00e9s megkezd\u0151d\u00f6tt a v\u00e9dekez\u00e9sben r\u00e9szt vev\u0151 rendv\u00e9delmi dolgoz\u00f3k, rend\u0151r\u00f6k, katasztr\u00f3fav\u00e9delmisek \u00e9s a hat\u00e1rv\u00e9delemben r\u00e9szt vev\u0151 katon\u00e1k olt\u00e1sa is.\n\u00a0\u00a0\u00a0\u00a0A szerd\u00e1t\u00f3l szerd\u00e1ig tart\u00f3 olt\u00e1si h\u00e9ten t\u00f6bb mint 500 ezer olt\u00e1s bead\u00e1s\u00e1ra van \u00e9s lesz lehet\u0151s\u00e9g - mondta az \u00e1llamtitk\u00e1r.\n\u00a0\u00a0\u00a0\u00a0\"Minden felhaszn\u00e1lhat\u00f3 vakcin\u00e1t a magyar emberek rendelkez\u00e9s\u00e9re bocs\u00e1tunk, ehhez az kell, hogy az \u00e9rtes\u00edtettek elmenjenek az olt\u00e1sokra\" - hangoztatta.\nGy\u00f6rgy Istv\u00e1n besz\u00e1molt arr\u00f3l, hogy az \u00e1toltotts\u00e1g tekintet\u00e9ben Magyarorsz\u00e1g a m\u00e1sodik az Eur\u00f3pai Uni\u00f3ban. Eddig 1 149 557 embert oltottak be, k\u00f6z\u00fcl\u00fck 327 428-an m\u00e1r a m\u00e1sodik olt\u00e1st is megkapt\u00e1k.\n\nMTI 2021. m\u00e1rcius 11.\n\n"}]