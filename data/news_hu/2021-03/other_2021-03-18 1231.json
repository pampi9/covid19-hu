[{"date": "2021-03-18 12:31", "url": "https://koronavirus.gov.hu/cikkek/kormanyinfo-nincs-meg-itt-az-ideje-lazitasnak", "h1": "Korm\u00e1nyinf\u00f3: nincs m\u00e9g itt az ideje a laz\u00edt\u00e1snak", "body": "\nNincs m\u00e9g itt az ideje a laz\u00edt\u00e1snak, az egyetlen v\u00e9dekez\u00e9si m\u00f3d, ha az olt\u00e1s folytat\u00f3dik - jelentette ki a Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n. Guly\u00e1s Gergely elmondta, hogy p\u00e9nteken \u00fcl\u00e9sezik az operat\u00edv t\u00f6rzs a minisztereln\u00f6k r\u00e9szv\u00e9tel\u00e9vel, majd Orb\u00e1n Viktor r\u00e1di\u00f3interj\u00faj\u00e1ban bejelenti a k\u00f6vetkez\u0151 id\u0151szakra vonatkoz\u00f3 terveket, int\u00e9zked\u00e9seket. Hangs\u00falyozta: a legfontosabb, hogy mindenki tartsa be a szab\u00e1lyokat, tegyen meg mindent, hogy a kontaktusok sz\u00e1m\u00e1t cs\u00f6kkenthess\u00e9k, \u00edgy gyorsan visszah\u00faz\u00f3dhat a mostani hull\u00e1m.\n\n\nB\u00e1r az \u00fajraind\u00edt\u00e1s c\u00e9legyenes\u00e9ben vagyunk, a v\u00edrus utols\u00f3 rohama itt van\n\u00a0\u00a0\u00a0\u00a0Guly\u00e1s Gergely kiemelte: a szak\u00e9rt\u0151k szerint k\u00f6zel vagyunk a harmadik hull\u00e1m cs\u00facs\u00e1hoz, \u00e9s a sz\u00e1mok rendk\u00edv\u00fcl rosszak, de az eg\u00e9szs\u00e9g\u00fcgyben rendelkez\u00e9sre \u00e1llnak szabad kapacit\u00e1sok.\n\u00a0\u00a0\u00a0\u00a0Hangs\u00falyozta: a legfontosabb, hogy mindenki tartsa be a szab\u00e1lyokat, tegyen meg mindent, hogy a kontaktusok sz\u00e1m\u00e1t cs\u00f6kkenthess\u00e9k, \u00edgy gyorsan visszah\u00faz\u00f3dhat a mostani hull\u00e1m. Ha gyorsan oltanak \u00e9s sokan regisztr\u00e1lnak, akkor negyedik hull\u00e1m m\u00e1r nem lesz - k\u00f6z\u00f6lte.\n\u00a0\u00a0\u00a0\u00a0A t\u00e1rcavezet\u0151 azt mondta: tal\u00e1n m\u00e1r hetekben, napokban lehet sz\u00e1molni az id\u0151t a korl\u00e1toz\u00e1sok laz\u00edt\u00e1s\u00e1ig.\nA harmadik hull\u00e1m cs\u00facsa m\u00e9g nehezebb lehet, mint a m\u00e1sodik\u00e9 volt\n\n\u00a0\u00a0\u00a0\u00a0Kifejtette: a harmadik hull\u00e1m cs\u00facsa m\u00e9g nehezebb lehet, mint a m\u00e1sodik\u00e9 volt. Szerd\u00e1n 207-en haltak meg, t\u00f6bb mint 6500 \u00faj fert\u0151z\u00f6tt van, t\u00f6bb mint 10 ezren vannak k\u00f3rh\u00e1zban, \u00e9s 1170-en l\u00e9legeztet\u0151g\u00e9pen - k\u00f6z\u00f6lte.\n\u00a0\u00a0\u00a0\u00a0Guly\u00e1s Gergely k\u00f6sz\u00f6netet mondott a megfesz\u00edtett munk\u00e1t v\u00e9gz\u0151 orvosoknak \u00e9s \u00e1pol\u00f3knak. Tov\u00e1bbi 11 ezer szabad k\u00f3rh\u00e1zi \u00e1gy \u00e9s 1700 l\u00e9legeztet\u0151g\u00e9ppel felszerelt \u00e1gy van - mondta. Hozz\u00e1tette: a v\u00e9dekez\u00e9sben a rezidensek \u00e9s a medikusok is r\u00e9szt vehetnek, vagyis a szem\u00e9lyi \u00e1llom\u00e1ny is b\u0151vebb, mint kor\u00e1bban volt, nincs kapacit\u00e1sprobl\u00e9ma.\nA magyar olt\u00e1si program az egyik legeredm\u00e9nyesebb Eur\u00f3p\u00e1ban\n\n\u00a0\u00a0\u00a0\u00a0A miniszter fontosnak nevezte, hogy mindenhonnan szerezzenek be olt\u00f3anyagot, ahonnan csak lehet. Magyarorsz\u00e1g Eur\u00f3pa legjobbjai k\u00f6z\u00f6tt van az olt\u00e1s tekintet\u00e9ben, M\u00e1lta ut\u00e1n itt oltott\u00e1k be lakoss\u00e1gar\u00e1nyosan a legt\u00f6bb embert - mutatott r\u00e1.\nMa este z\u00e1rul az \u00e9let \u00fajraind\u00edt\u00e1s\u00e1r\u00f3l sz\u00f3l\u00f3 online nemzeti konzult\u00e1ci\u00f3\n\n\u00a0\u00a0\u00a0\u00a0Kit\u00e9rt a konzult\u00e1ci\u00f3ra is, azt mondta, rendk\u00edv\u00fcl n\u00e9pszer\u0171 volt. Este nyolckor z\u00e1rj\u00e1k, az eredm\u00e9nyeket pedig a h\u00e9tv\u00e9g\u00e9n nyilv\u00e1noss\u00e1gra hozz\u00e1k - k\u00f6z\u00f6lte.\n\u00a0\u00a0\u00a0\u00a0Guly\u00e1s Gergely szerint k\u00f6zel vagyunk ahhoz, hogy a nyit\u00e1s megkezd\u0151dhessen, \u00e9s a konzult\u00e1ci\u00f3 alapj\u00e1n d\u00f6ntenek annak l\u00e9p\u00e9seir\u0151l, valamint arr\u00f3l is, hogy a v\u00e9detts\u00e9gi igazolv\u00e1nyokhoz milyen jogos\u00edtv\u00e1nyok kapcsol\u00f3djanak.\nFokozatosan \u00e9s felel\u0151sen lehet majd megkezdeni a korl\u00e1toz\u00e1sok felold\u00e1s\u00e1t, ami az oltotts\u00e1g m\u00e9rt\u00e9k\u00e9hez lesz k\u00f6tve\u00a0\u00a0\u00a0\nArr\u00f3l is besz\u00e9lt, hogy a v\u00e9detts\u00e9g szempontj\u00e1b\u00f3l tov\u00e1bbra is az a legfontosabb, hogy a legvesz\u00e9lyeztetettebbek, a legid\u0151sebbek \u00e9s a kr\u00f3nikus betegs\u00e9gekkel k\u00fczd\u0151k legyenek beoltva, ez\u00e9rt helyes az olt\u00e1si strat\u00e9gia.\nHangs\u00falyozta: t\u00f6bbl\u00e9pcs\u0151s \u00fajraind\u00edt\u00e1sban gondolkodik a korm\u00e1ny, azt szeretn\u00e9k, ha objekt\u00edv sz\u00e1mokkal lehetne meghat\u00e1rozni, hogy mikor lehet nyitni, a nyit\u00e1st \u00edgy az oltotts\u00e1g m\u00e9rt\u00e9k\u00e9hez k\u00f6tik.\nMegjegyezte: jelenleg a beoltottak sz\u00e1ma 1 441 706, \u00e9s 421 915-en m\u00e1r a m\u00e1sodik adagot is megkapt\u00e1k.\nA k\u00f6vetkez\u0151 hetek int\u00e9zked\u00e9seit a holnapi Operat\u00edv t\u00f6rzs \u00fcl\u00e9se ut\u00e1n ismerteti a minisztereln\u00f6k\n\u00a0\u00a0\u00a0\u00a0\nA t\u00e1rcavezet\u0151 k\u00f6z\u00f6lte: p\u00e9nteken \u00fcl\u00e9sezik az operat\u00edv t\u00f6rzs a minisztereln\u00f6k r\u00e9szv\u00e9tel\u00e9vel, majd Orb\u00e1n Viktor r\u00e1di\u00f3interj\u00faj\u00e1ban bejelenti a k\u00f6vetkez\u0151 id\u0151szakra vonatkoz\u00f3 terveket, int\u00e9zked\u00e9seket.\nZajlik a v\u00e9detts\u00e9gi igazolv\u00e1nyok post\u00e1z\u00e1sa\n\n\u00a0\u00a0\u00a0\u00a0Elmondta: zajlik a v\u00e9detts\u00e9gi igazolv\u00e1nyok post\u00e1z\u00e1sa, 1 milli\u00f3 440 ezer darabot m\u00e1r legy\u00e1rtottak. M\u00e1r post\u00e1n van 1 milli\u00f3 260 ezer igazolv\u00e1ny, teh\u00e1t r\u00f6vid id\u0151n bel\u00fcl megkapj\u00e1k a dokumentumot az \u00e9rintettek - magyar\u00e1zta.\nA v\u00edrust eddig igazoltan f\u00e9lmilli\u00f3an kapt\u00e1k el Magyarorsz\u00e1gon, a l\u00e1tencia azonban n\u00e9gyszerest\u0151l t\u00edzszeresig terjedhet, azaz egyes becsl\u00e9sek szerint ak\u00e1r \u00f6tmilli\u00f3an is \u00e1teshettek a betegs\u00e9gen - v\u00e1laszolta arra a k\u00e9rd\u00e9sre, h\u00e1nyan lehetnek v\u00e9dettek a koronav\u00edrus ellen.\n\nA regisztr\u00e1lt id\u0151sek fel\u00e9t m\u00e1r beoltott\u00e1k\n\n\u00a0\u00a0\u00a0\u00a0A miniszter szerint a harmadik hull\u00e1m tet\u0151z\u00e9se ut\u00e1na radik\u00e1lisan cs\u00f6kkenhetnek a sz\u00e1mok, ami az olt\u00e1snak is k\u00f6sz\u00f6nhet\u0151. K\u00f6z\u00f6lte azt is, hogy a 65 \u00e9v felettiek k\u00e9tharmada regisztr\u00e1lt eddig olt\u00e1sra, a jelentkez\u0151k fel\u00e9t pedig m\u00e1r be is oltott\u00e1k.\n\u00a0\u00a0\u00a0\u00a0El\u00e9rhet\u0151 a korm\u00e1ny rem\u00e9nyei szerint j\u00faniusig, vagy ak\u00e1r m\u00e1r m\u00e1jusra a magyar lakoss\u00e1g teljes \u00e1toltotts\u00e1ga - k\u00f6z\u00f6lte a miniszter.\n\u00a0\u00a0\u00a0\u00a0Guly\u00e1s Gergely hangs\u00falyozta, minden olyan vakcin\u00e1t, amely Magyarorsz\u00e1gra \u00e9rkezik \u00e9s ellen\u0151rz\u00f6tt, illetve nem k\u00f6telez\u0151 f\u00e9lretenni a m\u00e1sodik olt\u00e1sra, egy h\u00e9ten bel\u00fcl beadj\u00e1k.\n\u00a0\u00a0\u00a0\u00a0Kifejtette: a be\u00e9rkezett orosz \u00e9s k\u00ednai vakcin\u00e1kat a Nemzeti N\u00e9peg\u00e9szs\u00e9g\u00fcgyi K\u00f6zpont megvizsg\u00e1lja, ez n\u00e9h\u00e1ny napot ig\u00e9nybe vesz.\n\u00a0\u00a0\u00a0\u00a0K\u00f6z\u00f6lte, szigor\u00fa szab\u00e1lyok vonatkoznak a m\u00e1sodik olt\u00e1s bead\u00e1s\u00e1nak id\u0151pontj\u00e1ra, ez\u00e9rt ha addig garant\u00e1ltan nem \u00e9rkezik sz\u00e1ll\u00edtm\u00e1ny, a m\u00e1sodik olt\u00e1st f\u00e9lre kell tenni.\n\nMindenkinek joga van tudni, hogy Br\u00fcsszel melyik vakcinagy\u00e1rt\u00f3val mikor k\u00f6t\u00f6tt szerz\u0151d\u00e9st\n\u00a0\u00a0\u00a0 Lesz\u00f6gezte: Br\u00fcsszelhez kell fordulni minden olyan k\u00e9rd\u00e9ssel, amely az egyes vakcin\u00e1k kioszt\u00e1s\u00e1t \u00e9rinti, azok nyilv\u00e1noss\u00e1gra hozatal\u00e1t ugyanis az uni\u00f3 tiltja. Megjegyezte: \"felh\u00e1bor\u00edt\u00f3, hogy az \u00e1tl\u00e1that\u00f3s\u00e1got k\u00f6vetel\u0151 Br\u00fcsszel ezt a saj\u00e1t szerz\u0151d\u00e9sei tekintet\u00e9ben nem tartja ir\u00e1nyad\u00f3nak\".\nBr\u00fcsszel elrontotta a vakcinabeszerz\u00e9st, t\u00f6bb orsz\u00e1g, amely el\u0151bb szerz\u0151d\u00f6tt, l\u00e9nyegesen jobban \u00e1ll a beszerz\u00e9sben\u00a0 \n\u00a0\u00a0\u00a0Hozz\u00e1tette: \"Br\u00fcsszel elrontotta a vakcinabeszerz\u00e9st\", ez\u00e9rt van sz\u00fcks\u00e9g keletr\u0151l j\u00f6v\u0151 vakcin\u00e1kra. Magyarorsz\u00e1gon a beadott \u00e9s a j\u00f6v\u0151ben rendelkez\u00e9sre \u00e1ll\u00f3 olt\u00e1sok valamivel t\u00f6bb mint a fele keleti vakcina lesz - k\u00f6z\u00f6lte.\n\u00a0 A miniszter szerint nincs \u00e9rdemi k\u00fcl\u00f6nbs\u00e9g a Magyarorsz\u00e1gon el\u00e9rhet\u0151 vakcin\u00e1k k\u00f6z\u00f6tt.\u00a0 Arra a felvet\u00e9sre, honnan tudta a minisztereln\u00f6k m\u00e1r novemberben, hogy baj lesz a nyugati vakcinabeszerz\u00e9sekkel, Guly\u00e1s Gergely azt mondta, b\u00e1r a titkosak a szerz\u0151d\u00e9sek, de azt lehetett l\u00e1tni, hogy p\u00e9ld\u00e1ul a Pfizerrel mikor k\u00f6t\u00f6tt az EU, \u00e9s mikor Izrael szerz\u0151d\u00e9st. Ebb\u0151l m\u00e1r lehetett l\u00e1tni, hogy baj lesz, az uni\u00f3 sok h\u00f3napos k\u00e9sedelmet szenvedett a meg\u00e1llapod\u00e1sokkal - mondta. Elmondta, a Janssen vakcin\u00e1j\u00e1nak sz\u00e1ll\u00edt\u00e1si \u00fctemez\u00e9s\u00e9r\u0151l m\u00e9g nem kaptak t\u00e1j\u00e9koztat\u00e1st.\nA korm\u00e1ny azon dolgozik, hogy min\u00e9l t\u00f6bb vakcina \u00e1lljon rendelkez\u00e9sre\n\n\u00a0\u00a0\u00a0\u00a0K\u00f6z\u00f6lte, t\u00e1rgyalnak tov\u00e1bbra is mindenkivel, aki \u00e1prilisban \u00e9s m\u00e1jusban tud vakcin\u00e1t sz\u00e1ll\u00edtani Magyarorsz\u00e1gra. Megjegyezte, vannak lehet\u0151s\u00e9gek, de a r\u00e9szleteket csak a szerz\u0151d\u00e9s megk\u00f6t\u00e9se ut\u00e1n ismertetik.\n\u00a0\u00a0\u00a0\u00a0Ismertet\u00e9se szerint a k\u00ednaiak a szerz\u0151d\u00e9ses hat\u00e1rid\u0151n\u00e9l el\u0151bb k\u00fcldt\u00e9k az olt\u00f3anyagokat, az oroszok a febru\u00e1ri lemarad\u00e1st - \u00edg\u00e9ret\u00fck szerint - m\u00e1rcius v\u00e9g\u00e9ig teljes eg\u00e9sz\u00e9ben behozz\u00e1k.\nA magyar eg\u00e9szs\u00e9g\u00fcgy felk\u00e9sz\u00fclt, a k\u00f3rh\u00e1zakban j\u00e1rv\u00e1ny\u00fcgyi k\u00e9sz\u00fclts\u00e9g van\n\n\u00a0\u00a0\u00a0\u00a0Kijelentette: a jelenlegin\u00e9l k\u00e9t \u00e9s f\u00e9lszer t\u00f6bb l\u00e9legeztet\u00e9sre szorul\u00f3 embert is el tudna l\u00e1tni az eg\u00e9szs\u00e9g\u00fcgy, a katasztr\u00f3fav\u00e9delemnek pedig tov\u00e1bbi \u00e1gysz\u00e1mn\u00f6vel\u00e9sre is van terve, de ennek megval\u00f3s\u00edt\u00e1s\u00e1ra val\u00f3sz\u00edn\u0171leg m\u00e1r nem lesz sz\u00fcks\u00e9g.\n\u00a0 \u00a0\u00a0A szabad k\u00f3rh\u00e1zi \u00e1gyak sz\u00e1m\u00e1t firtat\u00f3 k\u00e9rd\u00e9sre Guly\u00e1s Gergely r\u00f6gz\u00edtette, nincs olyan t\u00e9rs\u00e9g, ahol komoly probl\u00e9ma lenne. Kifejtette: a fert\u0151z\u00e9s m\u00e9rt\u00e9ke nem azonos az orsz\u00e1gban, a brit mut\u00e1ns Szlov\u00e1ki\u00e1b\u00f3l \u00e9rkezett, ez\u00e9rt \u00c9szak-Magyarorsz\u00e1gon magasabb a fert\u0151z\u00f6tts\u00e9g \u00e9s a k\u00f3rh\u00e1zakban is ott van kevesebb szabad kapacit\u00e1s.\n\u00a0\u00a0\u00a0Hozz\u00e1tette: a kapacit\u00e1sokat az Orsz\u00e1gos K\u00f3rh\u00e1zi F\u0151igazgat\u00f3s\u00e1g szinte percr\u0151l percre k\u00f6veti, ha b\u00e1rhol egy k\u00f3rh\u00e1z betelik, akkor megv\u00e1ltoztatj\u00e1k a betegutat.\n\u00a0\u00a0\u00a0\u00a0Elmondta, t\u00f6bb mint 10 ezer k\u00f3rh\u00e1zi \u00e1gy szabad \u00e9s a matematikusok szerint 14-15 ezern\u00e9l nem lesz t\u00f6bb a k\u00f3rh\u00e1zban \u00e1polt betegek sz\u00e1ma a koronav\u00edrus-j\u00e1rv\u00e1ny harmadik hull\u00e1m\u00e1nak cs\u00facs\u00e1n sem. K\u00f6z\u00f6lte, ha m\u00e9gis t\u00f6bben ker\u00fclnek k\u00f3rh\u00e1zba, a katasztr\u00f3fav\u00e9delemnek j\u00f3val 20 ezer feletti \u00e1gysz\u00e1mra is van terve.\n\u00a0\u00a0\u00a0\u00a0Hangs\u00falyozta: rendelkez\u00e9sre \u00e1ll elegend\u0151 kapacit\u00e1s, ezzel kapcsolatban pedig a Magyar Orvosi Kamar\u00e1t is felel\u0151ss\u00e9gteljes nyilatkozatra k\u00e9ri.\nA vesz\u00e9lyeztetetts\u00e9g\u00fck miatt tov\u00e1bbra is a regisztr\u00e1lt id\u0151sek olt\u00e1sa van el\u0151l a sorban\n\n\u00a0\u00a0\u00a0\u00a0A miniszter \u00e1lh\u00edrnek min\u0151s\u00edtette azokat az \u00e9rtes\u00fcl\u00e9seket, amelyek megy\u00e9nk\u00e9nti, region\u00e1lis v\u00e9dekez\u00e9sr\u0151l, szigor\u00edt\u00e1sr\u00f3l sz\u00f3ltak.\n\u00a0\u00a0\u00a0\u00a0Hangs\u00falyozta: az els\u0151 sz\u00e1m\u00fa parancs jelenleg az \u00e9letment\u00e9s, ez\u00e9rt els\u0151sorban a 65 \u00e9v felettieket oltj\u00e1k \u00e9s nem p\u00e9ld\u00e1ul az \u00e9retts\u00e9giztet\u0151 tan\u00e1rokat. Az \u00e9retts\u00e9gik m\u00e1jus-j\u00faniusban vannak, addigra m\u00e1r igen sokan be lesznek oltva, akkor m\u00e1r az \u00e9retts\u00e9gik biztons\u00e1gosan lebonyol\u00edthat\u00f3k - jegyezte meg.\n\u00a0\u00a0\u00a0\u00a0A mintegy n\u00e9gyezer\u00f6tsz\u00e1z b\u00edr\u00f3t \u00e9s \u00fcgy\u00e9szt az\u00e9rt oltott\u00e1k be, mert bizonyos igazs\u00e1gszolg\u00e1ltat\u00e1si funkci\u00f3k nem \u00e1llhatnak le, p\u00e9ld\u00e1ul a b\u0171n\u00f6z\u0151k el\u0151zetes letart\u00f3ztat\u00e1sba helyez\u00e9se - mutatott r\u00e1.\nA konzult\u00e1ci\u00f3 alapj\u00e1n sz\u00fcletik majd d\u00f6nt\u00e9s arr\u00f3l, hogy milyen jogokat kapnak a v\u00e9detts\u00e9gi igazolv\u00e1nnyal rendelkez\u0151k\n\n\u00a0\u00a0\u00a0\u00a0Guly\u00e1s Gergely k\u00e9rd\u00e9sre besz\u00e9lt arr\u00f3l, hogy az \u00fajranyit\u00e1si terv tartalmazni fogja, hogy milyen jogos\u00edtv\u00e1ny t\u00e1rsul majd az olt\u00e1si igazolv\u00e1nyhoz. Megjegyezte, ez egy neh\u00e9z t\u00e1rsadalmi k\u00e9rd\u00e9s, mert ugyan elvileg senkinek nem lesz rosszabb att\u00f3l, ha a valaki m\u00e1s szabadabban mozog, m\u00e9gis sokan m\u00e9lt\u00e1nytalannak \u00e9rzik, hogy m\u00e1s esetleg sz\u00e1llod\u00e1ba mehet, mik\u00f6zben \u0151k is regisztr\u00e1ltak az olt\u00e1sra, csak m\u00e9g nem kapt\u00e1k azt meg.\n\u00a0\u00a0\u00a0\u00a0Kit\u00e9rt arra is, az, hogy valakit beoltottak, beker\u00fcl az Elektronikus Eg\u00e9szs\u00e9g\u00fcgyi Szolg\u00e1ltat\u00e1si T\u00e9r (EESZT) adatai k\u00f6z\u00e9, \u00e9s ez alapj\u00e1n minden beoltott automatikusan, postai \u00faton megkapja a v\u00e9detts\u00e9gi igazol\u00e1st. Az oltottak igazol\u00e1s\u00e1n \u00e9rv\u00e9nyess\u00e9gi id\u0151 nem szerepel, mivel ma m\u00e9g nem lehet tudni, hogy mennyi ideig ny\u00fajtanak v\u00e9detts\u00e9get a vakcin\u00e1k.\n\u00a0\u00a0\u00a0\u00a0A betegs\u00e9gen \u00e1tesettek igazol\u00e1sa a betegs\u00e9gt\u0151l sz\u00e1m\u00edtott f\u00e9l \u00e9vig \u00e9rv\u00e9nyes, aki pedig laborat\u00f3riumi vizsg\u00e1lattal igazolja, hogy a szervezete ellenanyagot termel, n\u00e9gy h\u00f3napig \u00e9rv\u00e9nyes v\u00e9detts\u00e9gi igazolv\u00e1nyt kap.\n\u00a0\u00a0\u00a0\u00a0Megjegyezte, el\u0151fordulhat, hogy valaki, aki \u00e1tesett a betegs\u00e9gen majd be is oltott\u00e1k, k\u00e9t igazol\u00e1st kap, de ezekkel, mivel n\u00e9vre sz\u00f3lnak, nem lehet vissza\u00e9lni.\nBr\u00fcsszelt\u0151l most nem \u00fatlevelet, hanem vakcin\u00e1t v\u00e1runk!\n\n\u00a0\u00a0\u00a0\u00a0\u00c1lvit\u00e1nak tartja a magyar korm\u00e1ny a vakcina-igazolv\u00e1nyr\u00f3l sz\u00f3l\u00f3 br\u00fcsszeli vit\u00e1t - jelentette ki. Mint mondta, az arr\u00f3l sz\u00f3l\u00f3 elj\u00e1r\u00e1s k\u00e9t h\u00f3nap m\u00falva z\u00e1r\u00f3dhat le, addigra azonban Magyarorsz\u00e1g rem\u00e9lhet\u0151leg t\u00fal lesz a nehez\u00e9n. \"Br\u00fcsszelt\u0151l senki nem igazolv\u00e1nyt v\u00e1r, hanem vakcin\u00e1t\"- sz\u00f6gezte le.\n\u00a0\u00a0\u00a0\u00a0K\u00e9rd\u00e9seke v\u00e1laszolva Guly\u00e1s Gergely k\u00f6z\u00f6lte, soha nem volt olyan terve a korm\u00e1nynak, hogy k\u00f6telez\u0151v\u00e9 tegye az FFP2-es maszkot; a maszkvisel\u00e9s k\u00f6telez\u0151, b\u00e1rmilyen maszk megfelel.\n\u00a0\u00a0\u00a0\u00a0A nemzetk\u00f6zi sportversenyek magyarorsz\u00e1gi megrendez\u00e9s\u00e9vel kapcsolatban elmondta, n\u00e9h\u00e1ny eur\u00f3pai \u00e9s olimpiai kvalifik\u00e1ci\u00f3s versenyt tartanak meg, de ezekn\u00e9l a fert\u0151z\u00e9s kock\u00e1zata kicsi, sokkal nagyobb kock\u00e1zatot jelent a hat\u00e1rmenti ing\u00e1z\u00e1s.\n\u00a0\u00a0\u00a0\u00a0A sz\u00e9ps\u00e9gipar kinyit\u00e1s\u00e1r\u00f3l k\u00f6z\u00f6lte, j\u00f6v\u0151 h\u00e9ten m\u00e9g erre nincs lehet\u0151s\u00e9g, de tudj\u00e1k, hogy ezeknek a szolg\u00e1ltat\u00f3knak a nagyh\u00e9t k\u00fcl\u00f6n\u00f6sen fontos, a j\u00e1rv\u00e1ny\u00fcgyi helyzett\u0151l f\u00fcgg, mikor tudnak a szab\u00e1lyokon v\u00e1ltoztatni.\nA favipiravirt m\u00e1r otthon is megkaphatj\u00e1k az enyhe k\u00f6z\u00e9ps\u00falyos betegek\n\n\u00a0\u00a0\u00a0\u00a0A koronav\u00edrusos betegek kezel\u00e9s\u00e9re szolg\u00e1l\u00f3 Favipiravir m\u00e1r valamennyi magyar gy\u00f3gyszert\u00e1r sz\u00e1m\u00e1ra el\u00e9rhet\u0151, ak\u00e1r magyar gy\u00e1rt\u00e1sb\u00f3l is, \u00edgy kell\u0151 mennyis\u00e9gben rendelkez\u00e9sre \u00e1ll - ismertette.\nAz Eg\u00e9szs\u00e9g\u00fcgyi Vil\u00e1gszervezet szerint megb\u00edzhat\u00f3 az AstraZeneca olt\u00f3anyaga\n\nKit\u00e9rt arra, hogy rem\u00e9nyeik szerint cs\u00fct\u00f6rt\u00f6k\u00f6n - az Eur\u00f3pai Gy\u00f3gyszer\u00fcgyn\u00f6ks\u00e9g nyilatkozat\u00e1val - v\u00e9get \u00e9rnek az AstraZeneca vakcin\u00e1j\u00e1val kapcsolatos bizonytalans\u00e1gok.\n\u00a0\u00a0\u00a0\u00a0Hangs\u00falyozta, az Eg\u00e9szs\u00e9g\u00fcgyi Vil\u00e1gszervezet (WHO) szerint megb\u00edzhat\u00f3 az AstraZeneca olt\u00f3anyaga.\n\u00a0\u00a0\u00a0\u00a0Elmondta, a korm\u00e1ny az AstraZenec\u00e1val kapcsolatban felmer\u00fclt bizonytalans\u00e1gok ellen\u00e9re \u00fagy l\u00e1tja, hogy az olt\u00e1s v\u00e9detts\u00e9get ny\u00fajt \u00e9s nem j\u00e1r komplik\u00e1ci\u00f3val, mell\u00e9khat\u00e1sokkal.\n\u00a0\u00a0\u00a0\u00a0Hozz\u00e1tette: az olt\u00e1s ut\u00e1n kialakult komolyabb eg\u00e9szs\u00e9g\u00fcgyi probl\u00e9m\u00e1t alaposan ki kell vizsg\u00e1lni, de ezeknek a m\u00e9rt\u00e9ke olyan szer\u00e9ny, hogy nem lehet felt\u00e9telezni, hogy \u00f6sszef\u00fcgg\u00e9s van a s\u00falyosabb esetek \u00e9s az AstraZeneca vakcin\u00e1ja k\u00f6z\u00f6tt.\n\u00a0\u00a0\u00a0\u00a0Guly\u00e1s Gergely k\u00f6z\u00f6lte, szakmai k\u00e9rd\u00e9sr\u0151l van sz\u00f3, \u00e9s az eur\u00f3pai mellett a magyar hat\u00f3s\u00e1g is vizsg\u00e1lja a k\u00e9rd\u00e9st.A miniszter elmondta, nem tud arr\u00f3l, hogy Magyarorsz\u00e1gon az AstraZeneca vakcin\u00e1ja miatt b\u00e1rki meghalt volna, illetve az olt\u00e1s ut\u00e1n hunyt volna el.\n\nMind az \u00f6t Magyarorsz\u00e1gon alkalmazott vakcina hat\u00e1sos \u00e9s biztons\u00e1gos\nSz\u00f3lt arr\u00f3l is, hogy a magyar orvosok k\u00f6telesek beadni azt az olt\u00f3anyagot, amelyet a hat\u00f3s\u00e1gok megvizsg\u00e1ltak \u00e9s enged\u00e9lyeztek. Egy orvos nagyobb felel\u0151tlens\u00e9get nem k\u00f6vethet el, mint hogy k\u00e9ts\u00e9geit hangoztatja egy vakcin\u00e1val szemben - fogalmazott.\n\u00a0\u00a0\u00a0\u00a0Besz\u00e1molt arr\u00f3l is, hogy az uni\u00f3s tag\u00e1llamok t\u00f6bb mint harmada \u00e9rdekl\u0151dik a magyar korm\u00e1nyn\u00e1l a vakcinabeszerz\u00e9sekr\u0151l, am\u00edg azonban ezen orsz\u00e1gok nem adnak err\u0151l t\u00e1j\u00e9koztat\u00e1st, a magyar korm\u00e1ny sem teszi ezt.\n\u00a0\u00a0\u00a0\u00a0Hangs\u00falyozta: m\u00e1r h\u00e1rom n\u00e9met tartom\u00e1nyi minisztereln\u00f6k - a sz\u00e9ls\u0151balt\u00f3l a jobboldalig - nyilatkozott a Szputnyik V olt\u00f3anyag enged\u00e9lyez\u00e9s\u00e9nek sz\u00fcks\u00e9gess\u00e9g\u00e9r\u0151l, amelyet v\u00e1rhat\u00f3an az eur\u00f3pai gy\u00f3gyszer\u00fcgyn\u00f6ks\u00e9g hamarosan meg is tesz. Hozz\u00e1tette: a k\u00ednai k\u00e9sz\u00edtm\u00e9ny adja a legteljesebb v\u00e9detts\u00e9get a mut\u00e1nsv\u00edrusok ellen a legt\u00f6bb szak\u00e9rt\u0151 szerint.\n\u00a0\u00a0\u00a0 Arra k\u00e9rd\u00e9sre, hogy mi\u00e9rt nem besz\u00e9lhetnek szabadon a k\u00f3rh\u00e1zvezet\u0151k a Covid-oszt\u00e1lyokon t\u00f6rt\u00e9ntekr\u0151l, \u00fagy felelt, naponta sokkal t\u00f6bb orvost, k\u00f3rh\u00e1zi vezet\u0151t l\u00e1t\u00a0\u00a0nyilatkozni, mint valaha, ami \u00e9rthet\u0151 \u00e9s indokolt, azt viszont nem tartan\u00e1 helyesnek, ha k\u00fcl\u00f6nb\u00f6z\u0151 tv-t\u00e1rsas\u00e1gok a k\u00f3rh\u00e1zakban \"saj\u00e1tos katasztr\u00f3faturizmusk\u00e9nt nehez\u00edten\u00e9k az ott foly\u00f3 munk\u00e1t\".\n\u00a0\u00a0\u00a0\u00a0Guly\u00e1s Gergely hangs\u00falyozta: nem igaz, hogy a k\u00f3rh\u00e1zakban rangsorolj\u00e1k a betegeket, hogy kit k\u00fcldenek intenz\u00edv oszt\u00e1lyra, l\u00e9legeztet\u0151g\u00e9pre. Olyan \u00e9rtelemben kell rangsorolni, hogy melyik beteg t\u00fcnetei indokolj\u00e1k a l\u00e9legeztet\u0151g\u00e9pre ker\u00fcl\u00e9st - mondta, hozz\u00e1t\u00e9ve, hogy vannak szabad \u00e1gyak \u00e9s a hum\u00e1n kapacit\u00e1s is rendelkez\u00e9sre \u00e1ll.\n\u00a0\u00a0\u00a0\u00a0A t\u00e1rcavezet\u0151 szemenszedett hazugs\u00e1gnak nevezte, hogy a h\u00e1ziorvosok list\u00e1t kapnak arr\u00f3l, hogy ki milyen olt\u00e1st kaphat. Term\u00e9szetesen, ahol t\u00f6bb vakcina \u00e1ll rendelkez\u00e9sre - legink\u00e1bb a k\u00f3rh\u00e1zi olt\u00f3pontokon -, ott lehet v\u00e1lasztani a vakcin\u00e1k k\u00f6z\u00fcl, de mindegyik vakcina biztons\u00e1gos.\n\u00a0\u00a0\u00a0\u00a0Kit\u00e9rt arra: az olt\u00e1s sor\u00e1n term\u00e9szetesen vannak neh\u00e9zs\u00e9gek, hib\u00e1k, v\u00e1rakoz\u00e1s, de \u00f6sszes\u00e9g\u00e9ben, ahhoz k\u00e9pest hogy egy nap 50-60 ezer \u00e9s 150 ezer k\u00f6z\u00f6tt van az oltottak sz\u00e1ma, j\u00f3l m\u0171k\u00f6dik az olt\u00e1si rendszer, j\u00f3l szervezett az olt\u00e1si program.\n\u00a0\u00a0\u00a0 Besz\u00e1molt arr\u00f3l is, hogy ezel\u0151tt h\u00e1rom h\u00e9ttel jelezte, megkezd\u0151dik a korm\u00e1nytagok olt\u00e1sa. Arr\u00f3l nem tudott nyilatkozik, milyen vakcin\u00e1val oltott\u00e1k be a minisztereket. Guly\u00e1s Gergely azt mondta, \u0151t Szputnyik vakcin\u00e1val oltott\u00e1k.\nMTI/Koronav\u00edrus Sajt\u00f3k\u00f6zpont\n\n"}]