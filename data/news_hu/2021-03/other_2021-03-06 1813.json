[{"date": "2021-03-06 18:13", "url": "https://koronavirus.gov.hu/cikkek/korhazi-foigazgatosag-rezidensek-atiranyitasaval-segiti-kormany-korhazi-betegek-ellatasat", "h1": "K\u00f3rh\u00e1zi f\u0151igazgat\u00f3s\u00e1g: a rezidensek \u00e1tir\u00e1ny\u00edt\u00e1s\u00e1val is seg\u00edti a korm\u00e1ny a k\u00f3rh\u00e1zi betegek ell\u00e1t\u00e1s\u00e1t", "body": "\nA rezidensek \u00e1tir\u00e1ny\u00edt\u00e1s\u00e1val is seg\u00edti a korm\u00e1ny a k\u00f3rh\u00e1zi betegek ell\u00e1t\u00e1s\u00e1t - k\u00f6z\u00f6lte az Orsz\u00e1gos K\u00f3rh\u00e1zi F\u0151igazgat\u00f3s\u00e1g.\n\nA k\u00f6zlem\u00e9nyben kiemelt\u00e9k: a koronav\u00edrus-j\u00e1rv\u00e1ny harmadik hull\u00e1m\u00e1val egyre t\u00f6bb a k\u00f3rh\u00e1zi ell\u00e1t\u00e1st ig\u00e9nyl\u0151 beteg \u00e9s egyre nagyobb a terhel\u00e9s a k\u00f3rh\u00e1zakon. A betegell\u00e1t\u00e1s \u00e9s az olt\u00e1si program biztos\u00edt\u00e1sa \u00e9rdek\u00e9ben a korm\u00e1ny kib\u0151v\u00edti a rezidensek vesz\u00e9lyhelyzetben t\u00f6rt\u00e9n\u0151 r\u00e9szv\u00e9tel\u00e9t is. \u00a0\u00a0\u00a0\u00a0\nHozz\u00e1tett\u00e9k, a rezidensek eddig is \u00e1tir\u00e1ny\u00edthat\u00f3ak voltak az int\u00e9zm\u00e9nyek k\u00f6z\u00f6tt, azonban a korm\u00e1nyrendelet az orsz\u00e1gos k\u00f3rh\u00e1z-f\u0151igazgat\u00f3 hat\u00e1sk\u00f6r\u00e9be utalja ezt a feladatot. Ennek keret\u00e9ben 12 h\u00f3nap alatt \u00f6sszesen 44 munkanapra rendelhet\u0151 ki a rezidens - a v\u00e9dekez\u00e9s \u00e9rdek\u00e9ben - m\u00e1s int\u00e9zm\u00e9nybe.\nA korm\u00e1ny mostani rendelete azt is r\u00f6gz\u00edti, hogy mostant\u00f3l a kirendel\u00e9s ideje a rezidens szakk\u00e9pz\u00e9si idej\u00e9be is belesz\u00e1m\u00edt - \u00e1ll a k\u00f6zlem\u00e9nyben.\n\nMTI\n\n"}]