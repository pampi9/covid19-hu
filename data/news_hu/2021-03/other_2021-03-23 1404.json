[{"date": "2021-03-23 14:04", "url": "https://koronavirus.gov.hu/cikkek/gyorgy-istvan-magyarorszag-europa-egyik-leggyorsabb-oltasi-sebesseget-diktalja", "h1": "Gy\u00f6rgy Istv\u00e1n: Magyarorsz\u00e1g Eur\u00f3pa egyik leggyorsabb olt\u00e1si sebess\u00e9g\u00e9t dikt\u00e1lja", "body": "\nMagyarorsz\u00e1g Eur\u00f3pa egyik leggyorsabb olt\u00e1si sebess\u00e9g\u00e9t dikt\u00e1lja - k\u00f6z\u00f6lte a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra az orsz\u00e1gos olt\u00e1si munkacsoport vezet\u0151jek\u00e9nt kedden.\n\n\nA k\u00f6vetkez\u0151 egy h\u00e9tben mintegy 215 ezer regisztr\u00e1lt id\u0151s ember kap v\u00e9d\u0151olt\u00e1st, ha k\u00f6z\u00fcl\u00fck mindenki beoltatja mag\u00e1t, aki erre lehet\u0151s\u00e9get kap - mondta Gy\u00f6rgy Istv\u00e1n a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n.\n\u00a0\u00a0\u00a0\u00a0K\u00f6z\u00f6lte: a regisztr\u00e1lt id\u0151sek k\u00f6z\u00fcl 157 ezren a k\u00f3rh\u00e1zi olt\u00f3pontokon kapnak Pfizer-vakcin\u00e1t, a h\u00e1ziorvosokn\u00e1l 25 ezren a k\u00ednai Sinopharm olt\u00f3anyag\u00e1t, 21 600-an AstraZeneca-vakcin\u00e1t, 11 200-an pedig a Moderna olt\u00f3anyag\u00e1t kaphatj\u00e1k meg a k\u00f6vetkez\u0151 egy h\u00e9tben.\n\u00a0\u00a0\u00a0\u00a0A beoltottak sz\u00e1ma keddre meghaladta az 1 milli\u00f3 636 ezer 436-ot, 481 ezer 820 ember pedig m\u00e1r a m\u00e1sodik olt\u00e1s\u00e1t is megkapta. Magyarorsz\u00e1g lakoss\u00e1g\u00e1nak 16,4 sz\u00e1zal\u00e9k\u00e1t oltott\u00e1k be, mik\u00f6zben az uni\u00f3s \u00e1tlag 9,2 sz\u00e1zal\u00e9k, messze megel\u0151zve Belgiumot, N\u00e9metorsz\u00e1got, Franciaorsz\u00e1got, ahol 8-9 sz\u00e1zal\u00e9kos a beoltotts\u00e1g, vagy Ausztri\u00e1t, ahol 11 sz\u00e1zal\u00e9kos.\nAz uni\u00f3s olt\u00e1si ranglist\u00e1n egyed\u00fcl az 500 ezer lakos\u00fa M\u00e1lta el\u0151z meg minket mintegy 100 ezer beoltottal. \"Nem m\u00e1s eur\u00f3pai orsz\u00e1ggal szeretn\u00e9k versenyezni, hanem a magyar lakoss\u00e1got szeretn\u00e9nk min\u00e9l hamarabb beoltani, v\u00e9dett helyzetbe hozni\" - hangs\u00falyozta az \u00e1llamtitk\u00e1r.\n\u00a0\u00a0\u00a0\u00a0Meg\u00edt\u00e9l\u00e9se szerint m\u00e9g jobb lenne a helyzet, ha t\u00f6bb vakcina \u00e9rkezne Br\u00fcsszelb\u0151l, de a keleti vakcinabeszerz\u00e9seknek h\u00e1la t\u00f6bbfajta olt\u00f3anyaggal rendelkez\u00fcnk, mint m\u00e1s eur\u00f3pai orsz\u00e1g. M\u00e9g \u00edgy sem kapunk azonban el\u00e9g vakcin\u00e1t ahhoz, hogy minden jelentkez\u0151t be tudjunk oltani, ez\u00e9rt kell sorrendet megszabni - mondta.\n\u00a0\u00a0\u00a0\u00a0A legfontosabb jelenleg az id\u0151sek olt\u00e1sa, mert sz\u00e1mukra jelenti a legnagyobb vesz\u00e9lyt a v\u00edrusfert\u0151z\u00e9s, ugyanis \"a legnagyobb kock\u00e1zat tov\u00e1bbra is maga az \u00e9letkor\". A k\u00f6vetkez\u0151 h\u00e1rom-n\u00e9gy h\u00e9tben is az id\u0151sek olt\u00e1s\u00e1t tarj\u00e1k a legs\u00fcrget\u0151bb feladatnak, az eddig regisztr\u00e1lt 65 \u00e9v felettiek 65 sz\u00e1zal\u00e9k\u00e1t siker\u00fclt mostan\u00e1ig beoltani - k\u00f6z\u00f6lte Gy\u00f6rgy Istv\u00e1n.\n\u00a0\u00a0\u00a0\u00a0Kifejtette: a k\u00f6vetkez\u0151 egy h\u00e9t olt\u00e1si terve alapj\u00e1n a h\u00e1ziorvosokn\u00e1l \u00e9s a k\u00f3rh\u00e1zi olt\u00f3pontokon is folytat\u00f3dik az id\u0151sek olt\u00e1sa, nagy sz\u00e1mban lesznek k\u00f6zt\u00fck olyanok, akik - d\u00f6nt\u0151 t\u00f6bbs\u00e9g\u00e9ben a k\u00ednai vakcin\u00e1b\u00f3l - a m\u00e1sodik k\u00f6r\u00f6s olt\u00e1sban vesznek r\u00e9szt. Az az elv, hogy a regisztr\u00e1ltakat praxisar\u00e1nyban is figyelik, ennek alapj\u00e1n osztj\u00e1k sz\u00e9t az olt\u00f3anyagokat.\n\u00a0\u00a0\u00a0\u00a0A Pfizer kedden \u00e9rkezett sz\u00e1ll\u00edtm\u00e1nya egyenesen a k\u00f3rh\u00e1zakba ker\u00fcl, ahov\u00e1 a m\u00e1r megszokott rend szerint a h\u00e1ziorvosok k\u00fcldhetik a p\u00e1cienseiket. Minden h\u00e1ziorvos \u00e1tlagoson 31 id\u0151s ember olt\u00e1s\u00e1t szervezheti meg a k\u00f3rh\u00e1zi olt\u00f3pontokra.\n\u00a0\u00a0\u00a0\u00a0A h\u00e1ziorvosoknak h\u00e1rom vakcin\u00e1t tudnak biztos\u00edtani, de nincs annyi, hogy mindegyik praxisnak jusson. A Sinopharmb\u00f3l els\u0151 olt\u00e1sra minden h\u00e1ziorvos kap \u00f6t-\u00f6t ampull\u00e1t, de \u00f6sszesen tov\u00e1bbi 275 ezer adagot is kapnak az esed\u00e9kes m\u00e1sodik k\u00f6r\u00f6s olt\u00e1sokhoz - sorolta az \u00e1llamtitk\u00e1r.\n\u00a0\u00a0\u00a0\u00a0Hozz\u00e1tette, hogy a m\u00falt cs\u00fct\u00f6rt\u00f6k\u00f6n \u00e9rkezett 21600 adag AstraZenec\u00e1b\u00f3l 2160 megyei h\u00e1ziorvosi praxisnak adnak egy-egy ampull\u00e1t, ami t\u00edz-t\u00edz id\u0151s ember beolt\u00e1s\u00e1ra elegend\u0151. A szint\u00e9n m\u00falt cs\u00fct\u00f6rt\u00f6k\u00f6n \u00e9rkezett Moderna-olt\u00f3anyag m\u00e1sodik k\u00f6r\u00f6s olt\u00e1sra kell, \u00edgy csak 11200 adagot tudnak els\u0151 olt\u00e1sra biztos\u00edtani, ezt is kiz\u00e1r\u00f3lag a budapesti h\u00e1ziorvosoknak sz\u00e1ll\u00edtj\u00e1k ki, egy-egy ampull\u00e1t, ami t\u00edz-t\u00edz id\u0151s ember olt\u00e1s\u00e1ra elegend\u0151.\n\u00a0\u00a0\u00a0\u00a0Zajlik a v\u00e9dekez\u00e9sben r\u00e9sztvev\u0151 rend\u0151r\u00f6k \u00e9s katon\u00e1k olt\u00e1sa is, az \u0151 v\u00e9detts\u00e9g\u00fck \"alapvet\u0151 Magyarorsz\u00e1g biztons\u00e1ga \u00e9rdek\u00e9ben\", hiszen a kezdett\u0151l fogva seg\u00edtik a j\u00e1rv\u00e1ny elleni v\u00e9dekez\u00e9st. A megl\u00e9v\u0151 olt\u00f3pontok mellett pedig hamarosan munk\u00e1ba \u00e1ll\u00edtj\u00e1k a Magyar Honv\u00e9ds\u00e9g olt\u00f3buszait is, amelyeket els\u0151sorban a kistelep\u00fcl\u00e9seken fognak haszn\u00e1lni - jegyezte meg az orsz\u00e1gos olt\u00e1si munkacsoport vezet\u0151je.\n\u00a0\u00a0\u00a0\u00a0Kit\u00e9rt arra, hogy bizonyos j\u00e1r\u00f3beteg-szakell\u00e1t\u00f3 int\u00e9zm\u00e9nyeket is bevonnak a j\u00f6v\u0151ben az olt\u00e1si folyamatba, amivel kapcsolatban f\u00e9lrevezet\u0151 t\u00e1j\u00e9koztat\u00e1sok jelentek meg a sajt\u00f3ban. \"A baloldal \u00e9s a vel\u00fck szimpatiz\u00e1l\u00f3 sajt\u00f3 f\u0151 t\u00f6rekv\u00e9se, hogy folyamatosan manipul\u00e1lja a k\u00f6zv\u00e9lem\u00e9nyt, zavart keltsen \u00e9s az olt\u00e1si folyamatot kritiz\u00e1lja\". Ezzel az eg\u00e9sz orvost\u00e1rsadalmat \u00e9s az olt\u00e1si folyamatban r\u00e9sztvev\u0151, erej\u00fcket nem k\u00edm\u00e9l\u0151 olt\u00f3csapatokat s\u00e9rtik meg, mik\u00f6zben Eur\u00f3pa egyik legsikeresebb olt\u00e1si folyamata zajlik Magyarorsz\u00e1gon, N\u00e9metorsz\u00e1gban is a magyar modell \u00e1tv\u00e9tel\u00e9re k\u00e9sz\u00fclnek, mert a nagy k\u00f6zponti olt\u00f3helyek nem tudj\u00e1k megfelel\u0151 \u00fctemben biztos\u00edtani az olt\u00e1sokat - jegyezte meg Gy\u00f6rgy Istv\u00e1n.\n\u00a0\u00a0\u00a0\u00a0Jelezte, hogy a kor\u00e1bbi SMS olt\u00e1si kamp\u00e1nyt nagyon sok kritika \u00e9rte, ez\u00e9rt szem\u00e9lyesen is bocs\u00e1natot k\u00e9rt, de arr\u00f3l m\u00e1r nem esett sz\u00f3, hogy n\u00e9gy nappal elcs\u00fasztatva zavartalanul beoltott\u00e1k az \u00fczenetben beh\u00edvottakat.\n\u00a0\u00a0\u00a0\u00a0Eml\u00edt\u00e9st tett arr\u00f3l is, hogy a h\u00e1ziorvosok olt\u00e1sszervez\u0151 munk\u00e1j\u00e1hoz hetekkel ezel\u0151tt k\u00e9rt\u00e9k az \u00f6nkorm\u00e1nyzatok seg\u00edts\u00e9g\u00e9t, mert nem olt\u00f3helyb\u0151l van kev\u00e9s, nem az olt\u00e1s bead\u00e1sa a legnagyobb teher, hanem a szervez\u0151munka, amivel a k\u00f6zponti olt\u00f3helyekre ir\u00e1ny\u00edtj\u00e1k az olt\u00e1sra v\u00e1r\u00f3kat. Ez\u00e9rt k\u00e9rik tov\u00e1bbra is, hogy egy-k\u00e9t, esetleg h\u00e1rom embert is biztos\u00edtsanak az \u00f6nkorm\u00e1nyzatok egy-egy h\u00e1ziorvos mell\u00e9, hogy a telefonh\u00edv\u00e1sokban, az adminisztr\u00e1ci\u00f3s- \u00e9s diszp\u00e9csertev\u00e9kenys\u00e9gben ny\u00fajtsanak seg\u00edts\u00e9get.\n\n\nMTI 2021. m\u00e1rcius 23.\n\n"}]