[{"date": "2021-03-26 13:28", "url": "https://koronavirus.gov.hu/cikkek/operativ-torzs-kibertamadas-erte-az-oltasi-regisztracio-lekerdezeset-szolgalo-honlapot", "h1": "Operat\u00edv t\u00f6rzs: kibert\u00e1mad\u00e1s \u00e9rte az olt\u00e1si regisztr\u00e1ci\u00f3 lek\u00e9rdez\u00e9s\u00e9t szolg\u00e1l\u00f3 honlapot", "body": "\nTerhel\u00e9ses t\u00e1mad\u00e1s \u00e9rte az olt\u00e1sregisztr\u00e1ci\u00f3 lakoss\u00e1gi lek\u00e9rdez\u00e9s\u00e9t szolg\u00e1l\u00f3 honlapot, amelyet a Nemzeti Eg\u00e9szs\u00e9gbiztos\u00edt\u00e1si Alapkezel\u0151 (Neak) \u00fczemeltet - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak helyettes vezet\u0151je a p\u00e9nteki online sajt\u00f3t\u00e1j\u00e9koztat\u00f3n.\n\n\nKiss R\u00f3bert elmondta, hogy a cs\u00fct\u00f6rt\u00f6k d\u00e9lel\u0151tt ind\u00edtott weboldalt (vakcinareg.neak.gov.hu) t\u00f6bb mint 600 ezer rosszindulat\u00fa kibert\u00e1mad\u00e1s \u00e9rte m\u00e1r az els\u0151 napon, a honlap el\u00e9r\u00e9se ez\u00e9rt akadozott bizonyos id\u0151szakokban.\n\u00a0\u00a0\u00a0\u00a0A t\u00e1mad\u00e1s miatt a Neak feljelent\u00e9st tesz a Nemzeti Nyomoz\u00f3 Irod\u00e1n\u00e1l - f\u0171zte hozz\u00e1.\n\u00a0\u00a0\u00a0\u00a0A rend\u0151r\u00f6k cs\u00fct\u00f6rt\u00f6k\u00f6n k\u00f6zter\u00fcleten 547 ember ellen int\u00e9zkedtek, mert nem viseltek maszkot, k\u00f6z\u00fcl\u00fck 151-et figyelmeztettek, 215-\u00f6t megb\u00edrs\u00e1goltak, 181-et feljelentettek - k\u00f6z\u00f6lte Kiss R\u00f3bert. A rend\u0151r\u00f6knek a j\u00e1rv\u00e1ny\u00fcgyi int\u00e9zked\u00e9sek bevezet\u00e9se \u00f3ta 39 271 alkalommal kellett int\u00e9zkedni\u00fck a maszkvisel\u00e9si szab\u00e1lyok megszeg\u00e9se miatt.\n\u00a0\u00a0\u00a0\u00a0T\u00f6megk\u00f6zleked\u00e9si eszk\u00f6z\u00f6k\u00f6n, illetve meg\u00e1ll\u00f3ikban 29, m\u00edg \u00fczletekben nyolc emberrel szemben kellett fell\u00e9pni\u00fck cs\u00fct\u00f6rt\u00f6k\u00f6n - tette hozz\u00e1.\n\u00a0\u00a0\u00a0\u00a0Az elm\u00falt 24 \u00f3r\u00e1ban a kij\u00e1r\u00e1si tilalom, a k\u00f6zter\u00fcleti magatart\u00e1si szab\u00e1lyok, a gy\u00fclekez\u00e9s tilalm\u00e1nak megszeg\u00e9se miatt 321 esetben t\u00f6rt\u00e9nt rend\u0151ri int\u00e9zked\u00e9s, \u00edgy ezek sz\u00e1ma 54 698-ra emelkedett a kij\u00e1r\u00e1si korl\u00e1toz\u00e1s, majd az azt felv\u00e1lt\u00f3 kij\u00e1r\u00e1si tilalom tavaly novemberi bevezet\u00e9se \u00f3ta.\n\u00a0\u00a0\u00a0\u00a0A boltokra, sz\u00e1ll\u00e1shelyekre, szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 988 rend\u0151ri int\u00e9zked\u00e9s t\u00f6rt\u00e9nt, ebb\u0151l 306 esetben az \u00fczemeltet\u0151 vagy a tulajdonos mulaszt\u00e1s\u00e1t \u00e1llap\u00edtott\u00e1k meg, 683-szor az \u00fczletek korl\u00e1tozott nyitvatart\u00e1s\u00e1nak, az \u00fczletekben tart\u00f3zkod\u00e1snak a szab\u00e1lyait nem tartott\u00e1k be - mondta.\n\u00a0\u00a0\u00a0\u00a0Cs\u00fct\u00f6rt\u00f6k\u00f6n egy \u00fczletet, valamint egy kecskem\u00e9ti s\u00f6r\u00f6z\u0151t z\u00e1rtak be ideiglenesen, ut\u00f3bbit hat h\u00f3napra. Eddig 22 vend\u00e9gl\u00e1t\u00f3hely ideiglenes bez\u00e1r\u00e1s\u00e1r\u00f3l kellett d\u00f6nteni - k\u00f6z\u00f6lte az alezredes.\n\u00a0\u00a0\u00a0\u00a0Kiss R\u00f3bert elmondta: a tranzitforgalom ellen\u0151rz\u00e9sekor 30 esetben l\u00e9ptek fel a szab\u00e1lyokat megs\u00e9rt\u0151kkel szemben. Az \u00e1tutaz\u00f3kat tavaly szeptember \u00f3ta ellen\u0151rzik, a szab\u00e1lyszeg\u0151k ellen eddig 14 136-szor int\u00e9zkedtek - f\u0171zte hozz\u00e1.\n\u00a0\u00a0\u00a0\u00a0Az \u00fcgyeleti k\u00f6zpont vezet\u0151helyettese besz\u00e1molt arr\u00f3l is, hogy a hat\u00f3s\u00e1gi h\u00e1zi karant\u00e9nban l\u00e9v\u0151k sz\u00e1ma cs\u00fct\u00f6rt\u00f6k\u00f6n jelent\u0151sen, 8288-cal, 58 667-re emelkedett.\n\u00a0\u00a0\u00a0\u00a0A karant\u00e9nszab\u00e1lyok betart\u00e1s\u00e1nak elektronikus ellen\u0151rz\u00e9s\u00e9t szolg\u00e1l\u00f3 informatikai alkalmaz\u00e1st 5118-an haszn\u00e1lj\u00e1k - tudatta.\n\u00a0\u00a0\u00a0\u00a0A teherforgalomban a ki- \u00e9s a bel\u00e9p\u0151oldalon egyar\u00e1nt h\u00e1rom\u00f3r\u00e1s v\u00e1rakoz\u00e1s van a r\u00f6szkei aut\u00f3p\u00e1lya hat\u00e1r\u00e1tkel\u0151helyen.\n\nMTI 2021. m\u00e1rcius 26.\n\n"}]