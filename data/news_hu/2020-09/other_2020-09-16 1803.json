[{"date": "2020-09-16 18:03", "url": "https://koronavirus.gov.hu/cikkek/orban-viktor-az-idosek-es-betegek-erdekeben-tartsuk-be-szabalyokat", "h1": "Orb\u00e1n Viktor: az id\u0151sek \u00e9s a betegek \u00e9rdek\u00e9ben tartsuk be a szab\u00e1lyokat", "body": "\nVan egy haditerv\u00fcnk arr\u00f3l, hogyan v\u00e9dj\u00fck meg az id\u0151seket \u00e9s k\u00f6zben hogyan tartsuk fenn az orsz\u00e1g m\u0171k\u00f6d\u0151k\u00e9pess\u00e9g\u00e9t - jelentette ki Orb\u00e1n Viktor minisztereln\u00f6k szerd\u00e1n a Facebook-oldal\u00e1n k\u00f6zz\u00e9tett vide\u00f3ban, amelyben besz\u00e1molt a korm\u00e1ny\u00fcl\u00e9sen hozott d\u00f6nt\u00e9sekr\u0151l.\n\n19 500 forint lesz a teszt maxim\u00e1lis \u00e1ra, 23 \u00f3rakor be kell z\u00e1rni a sz\u00f3rakoz\u00f3helyeket\nOrb\u00e1n Viktor elmondta, a korm\u00e1ny d\u00f6nt\u00f6tt t\u00f6bbek k\u00f6z\u00f6tt a sz\u00f3rakoz\u00f3helyek este 11 \u00f3rakor t\u00f6rt\u00e9n\u0151 bez\u00e1r\u00e1s\u00e1r\u00f3l \u00e9s a koronav\u00edrustesztek hat\u00f3s\u00e1gi \u00e1r\u00e1nak meg\u00e1llap\u00edt\u00e1s\u00e1r\u00f3l, \u00edgy egy teszt\u00e9rt semmilyen jogc\u00edmen nem lehet majd 19 500 forintn\u00e1l t\u00f6bbet elk\u00e9rni.\nFenntartjuk a beutaz\u00e1si korl\u00e1toz\u00e1sokat\n\n\u00a0\u00a0\u00a0\u00a0A korm\u00e1ny\u00fcl\u00e9s ut\u00e1n, amelyen \u00e1ttekintett\u00e9k a j\u00e1rv\u00e1nyhelyzetet, a minisztereln\u00f6k k\u00f6z\u00f6lte: a kabinet d\u00f6nt\u00f6tt arr\u00f3l is, hogy - miut\u00e1n a koronav\u00edrust k\u00fclf\u00f6ldr\u0151l hurcolt\u00e1k be - fenntartja a beutaz\u00e1si korl\u00e1toz\u00e1sokat.\n\nMaszkhaszn\u00e1latr\u00f3l, a k\u00f3rh\u00e1zak \u00e9s id\u0151sotthonok l\u00e1togat\u00e1si tilalm\u00e1r\u00f3l, az iskolai testh\u0151m\u00e9rs\u00e9klet-m\u00e9r\u00e9sr\u0151l\nK\u00f6telez\u0151v\u00e9 teszik tov\u00e1bb\u00e1 a maszk haszn\u00e1lat\u00e1t a t\u00f6megk\u00f6zleked\u00e9s \u00e9s az \u00fczletek mellett a mozikban, sz\u00ednh\u00e1zakban, eg\u00e9szs\u00e9g\u00fcgyi \u00e9s szoci\u00e1lis int\u00e9zm\u00e9nyekben, valamint \u00fcgyf\u00e9lfogad\u00e1si irod\u00e1kban is. Fenntartj\u00e1k a teljes k\u00f6r\u0171 l\u00e1togat\u00e1si tilalmat is a k\u00f3rh\u00e1zakban \u00e9s az id\u0151sotthonokban.\n\u00a0\u00a0\u00a0\u00a0Elmondta tov\u00e1bb\u00e1: okt\u00f3ber 1-j\u00e9t\u0151l testh\u0151m\u00e9rs\u00e9klet-m\u00e9r\u00e9s ut\u00e1n lehet bel\u00e9pni az iskol\u00e1kba a di\u00e1koknak \u00e9s a tan\u00e1roknak, \u00e9s csak nekik.\nVan egy haditerv\u00fcnk arr\u00f3l, hogyan v\u00e9dj\u00fck meg az id\u0151seket \u00e9s k\u00f6zben hogyan tartsuk fenn az orsz\u00e1g m\u0171k\u00f6d\u0151k\u00e9pess\u00e9g\u00e9t\n\n\u00a0\u00a0\u00a0\u00a0Orb\u00e1n Viktor \u00fagy fogalmazott: \"az els\u0151 hull\u00e1mmal szemben csat\u00e1t nyert\u00fcnk, most szembe kell n\u00e9zn\u00fcnk a m\u00e1sodik hull\u00e1mmal, most m\u00e1r felk\u00e9sz\u00fcltebben \u00e9s tapasztaltabban, r\u00e1ad\u00e1sul felv\u00e9rtezve egy nemzeti konzult\u00e1ci\u00f3val\".\n\u00a0\u00a0\u00a0\u00a0A j\u00e1rv\u00e1ny\u00fcgyi szakemberek \u00fagy v\u00e9lik - folytatta -, hogy a m\u00e1sodik hull\u00e1m december-janu\u00e1r t\u00e1j\u00e9k\u00e1n \u00e9ri el a cs\u00facspontj\u00e1t, eg\u00e9szen addig folyamatosan v\u00e9dekezni kell. \"Van egy haditerv\u00fcnk, amely arr\u00f3l sz\u00f3l, hogyan v\u00e9dj\u00fck meg az id\u0151seket, hogyan gy\u00f3gy\u00edtsuk meg a betegeket, \u00e9s mindek\u00f6zben, ezzel egyszerre, egy id\u0151ben hogyan tartsuk fenn az orsz\u00e1g m\u0171k\u00f6d\u0151k\u00e9pess\u00e9g\u00e9t\" - fejtette ki.\nAz eg\u00e9szs\u00e9g\u00fcgyet felk\u00e9sz\u00edtett\u00fck\n\n\u00a0\u00a0\u00a0\u00a0A minisztereln\u00f6k hangs\u00falyozta: az eg\u00e9szs\u00e9g\u00fcgyet felk\u00e9sz\u00edtett\u00e9k, a v\u00e9dekez\u00e9shez sz\u00fcks\u00e9ges felszerel\u00e9sek, k\u00f3rh\u00e1zi \u00e1gyak, l\u00e9legeztet\u0151k\u00e9sz\u00fcl\u00e9kek \u00e9s az ezek m\u0171k\u00f6dtet\u00e9s\u00e9hez sz\u00fcks\u00e9ges orvosok, \u00e1pol\u00f3k megfelel\u0151 sz\u00e1mban rendelkez\u00e9sre \u00e1llnak. S\u0151t, ha kell, akkor a ma t\u00f6bb mint t\u00edzezer \u00e1gyat 2-3-szoros\u00e1ra is tudj\u00e1k n\u00f6velni, egy vez\u00e9nyl\u00e9si terv alapj\u00e1n pedig orvosokat \u00e9s \u00e1pol\u00f3kat is tudnak k\u00fcldeni a megfelel\u0151 helyre - tette hozz\u00e1. Mindenki megnyugodhat - mondta -, mert ha elkapja a betegs\u00e9get, meg fogj\u00e1k gy\u00f3gy\u00edtani.\nFontos, hogy mindenki betartsa a szab\u00e1lyokat, k\u00fcl\u00f6n\u00f6sk\u00e9ppen az id\u0151sek \u00e9rdek\u00e9ben\n\n\u00a0\u00a0\u00a0\u00a0Orb\u00e1n Viktor arra k\u00e9rt mindenkit, hogy a saj\u00e1t, de k\u00fcl\u00f6n\u00f6sk\u00e9ppen az id\u0151sek \u00e9s a betegek \u00e9rdek\u00e9ben tartsa be a szab\u00e1lyokat.\n\u00a0\u00a0\u00a0\u00a0A rend\u0151rs\u00e9get pedig utas\u00edtotta Pint\u00e9r S\u00e1ndor bel\u00fcgyminiszteren kereszt\u00fcl, hogy szigor\u00faan ellen\u0151rizze \u00e9s tartassa be a szab\u00e1lyokat, \u00e9s ha kell, b\u00fcntesse azokat, akik nem tartj\u00e1k be \u0151ket - k\u00f6z\u00f6lte.\n\u00a0\u00a0\u00a0\u00a0\"Egyszer m\u00e1r siker\u00fclt, most, m\u00e1sodszor is siker\u00fclni fog! Vigy\u00e1zzunk egym\u00e1sra!\" - z\u00e1rta videonyilatkozat\u00e1t a korm\u00e1nyf\u0151.\n\u00a0\n\nMTI\n\n"}]