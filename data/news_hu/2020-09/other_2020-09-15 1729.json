[{"date": "2020-09-15 17:29", "url": "https://koronavirus.gov.hu/cikkek/agrarminiszterium-megkezdodott-nehez-helyzetbe-kerult-agarvallalkozasok-atmeneti", "h1": "Agr\u00e1rminiszt\u00e9rium: megkezd\u0151d\u00f6tt a neh\u00e9z helyzetbe ker\u00fclt ag\u00e1rv\u00e1llalkoz\u00e1sok \u00e1tmeneti t\u00e1mogat\u00e1sainak kifizet\u00e9se", "body": "\nA Magyar \u00c1llamkincst\u00e1r a m\u00falt h\u00e9ten megkezdte a koronav\u00edrus-j\u00e1rv\u00e1ny miatt neh\u00e9z helyzetbe ker\u00fclt ag\u00e1rv\u00e1llalkoz\u00e1sok \u00e1tmeneti t\u00e1mogat\u00e1sainak kifizet\u00e9s\u00e9t - t\u00e1j\u00e9koztatta az Agr\u00e1rminiszt\u00e9rium kedden k\u00f6zlem\u00e9nyben az MTI-t.\n\n\nEls\u0151 k\u00f6rben 3,12 milli\u00e1rd forintot utaltak ki \u00f6sszesen 13 000 kert\u00e9szeti tev\u00e9kenys\u00e9get v\u00e9gz\u0151, m\u00e9h\u00e9sz gazd\u00e1lkod\u00f3, valamint tejhaszn\u00fa-teh\u00e9ntart\u00f3 sz\u00e1m\u00e1ra.\n\u00a0\u00a0\u00a0\u00a0A szakt\u00e1rca k\u00f6zlem\u00e9ny\u00e9ben eml\u00e9keztet arra, hogy\u00a0\u00a0a koronav\u00edrus-j\u00e1rv\u00e1ny miatt neh\u00e9z helyzetbe ker\u00fclt ag\u00e1rv\u00e1llalkoz\u00e1sok \u00e9s \u00e9lelmiszer-feldolgoz\u00e1st v\u00e9gz\u0151 v\u00e1llalkoz\u00e1sok r\u00e9sz\u00e9re \u00e1tmeneti t\u00e1mogat\u00e1s ig\u00e9nybev\u00e9tel\u00e9t tette lehet\u0151v\u00e9. A Gazdas\u00e1gv\u00e9delmi akci\u00f3terv r\u00e9szek\u00e9nt kidolgozott Nemzeti \u00e9lelmiszergazdas\u00e1gi v\u00e1ls\u00e1gkezel\u0151 programb\u00f3l t\u00f6bb \u00e1gazat r\u00e9szes\u00fcl. A t\u00e1mogat\u00e1si k\u00e9relmeket j\u00faliusban \u00e9s augusztusban a Magyar \u00c1llamkincst\u00e1r \u00e1ltal kialak\u00edtott elektronikus k\u00e9relembeny\u00fajt\u00f3 fel\u00fcleten lehetett beadni.\n\u00a0\u00a0\u00a0\u00a0A miniszt\u00e9rium ismerteti: tizenk\u00e9t meghirdetett int\u00e9zked\u00e9sre t\u00f6bb mint 35 ezer k\u00e9relem \u00e9rkezett, amelyekr\u0151l a kincst\u00e1rnak legk\u00e9s\u0151bb 2020. december 31-\u00e9ig kell d\u00f6ntenie.\n\u00a0\u00a0\u00a0\u00a0A kert\u00e9szeti tev\u00e9kenys\u00e9get v\u00e9gz\u0151 v\u00e1llalkoz\u00e1sok \u00e9s a tejhaszn\u00fa-teh\u00e9ntart\u00f3k \u00e1ltal 2020. j\u00fanius 29. \u00e9s 2020. j\u00falius 12. k\u00f6z\u00f6tt beny\u00fajtott, tov\u00e1bb\u00e1 a m\u00e9h\u00e9szek \u00e1ltal 2020. j\u00falius 13. \u00e9s 2020. j\u00falius 27. k\u00f6z\u00f6tt beny\u00fajtott \u00e1tmeneti t\u00e1mogat\u00e1si k\u00e9relmek eset\u00e9ben a kincst\u00e1r a sz\u00fcks\u00e9ges ellen\u0151rz\u00e9sek elv\u00e9gz\u00e9s\u00e9t k\u00f6vet\u0151en 2020. szeptember 10-\u00e9n megkezdte a t\u00e1mogat\u00e1sok kifizet\u00e9s\u00e9t.\n\u00a0\u00a0\u00a0\u00a0Az Agr\u00e1rminiszt\u00e9rium a forr\u00e1st soron k\u00edv\u00fcl biztos\u00edtotta, \u00edgy 2020. szeptember 10-11-\u00e9n 3,12 milli\u00e1rd\u00a0\u00a0forintot utaltak ki els\u0151 k\u00f6rben, amelyb\u0151l kert\u00e9szeti tev\u00e9kenys\u00e9get v\u00e9gz\u0151 436 \u00fcgyf\u00e9l 688,1 milli\u00f3 forint, 9761 m\u00e9h\u00e9sz gazd\u00e1lkod\u00f3 865,4 milli\u00f3 forint, valamint 2622 tejhaszn\u00fa-teh\u00e9ntart\u00f3 1563,4 milli\u00f3 forint t\u00e1mogat\u00e1sban r\u00e9szes\u00fclt.\n\u00a0\u00a0\u00a0\u00a0Az els\u0151 kifizet\u00e9seket k\u00f6vet\u0151en a kincst\u00e1r folyamatosan dolgozza fel a V\u00e1ls\u00e1gkezel\u0151 programban beny\u00fajtott tov\u00e1bbi k\u00e9relmeket - t\u00e1j\u00e9koztatott az Agr\u00e1rminiszt\u00e9rium.\n\nMTI 2020. szeptember 15.\n\n"}]