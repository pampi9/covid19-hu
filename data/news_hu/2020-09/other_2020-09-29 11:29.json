[{"date": "2020-09-29 11:29", "url": "https://koronavirus.gov.hu/cikkek/itm-allamtitkar-foglalkoztatottak-szama-mar-2019-es-adathoz-kozelit", "h1": "ITM \u00e1llamtitk\u00e1r: a foglalkoztatottak sz\u00e1ma m\u00e1r a 2019-es adathoz k\u00f6zel\u00edt", "body": "\nA foglalkoztatottak sz\u00e1ma m\u00e1r megegyezik a janu\u00e1ri adattal \u00e9s megk\u00f6zel\u00edtette a 2019-es eredm\u00e9nyeket, amikor a legmagasabb volt a foglalkoztat\u00e1s Magyarorsz\u00e1gon - mondta\u00a0Bod\u00f3\u00a0S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra a K\u00f6zponti Statisztikai Hivatal (KSH) legfrissebb adatait komment\u00e1lva kedden az M1 aktu\u00e1lis csatorn\u00e1n.\n\n\u00a0\nA KSH keddi k\u00f6zl\u00e9se szerint augusztusban a foglalkoztatottak \u00e1tlagos havi l\u00e9tsz\u00e1ma az el\u0151z\u0151 h\u00f3naphoz k\u00e9pest 54 ezerrel, 4 milli\u00f3 514 ezerre emelkedett, a tavaly augusztusihoz k\u00e9pest pedig 18 ezerrel cs\u00f6kkent. A j\u00fanius-augusztusi h\u00e1romh\u00f3napos id\u0151szakban a munkan\u00e9lk\u00fcliek \u00e1tlagos l\u00e9tsz\u00e1ma 214 ezer, a munkan\u00e9lk\u00fclis\u00e9gi r\u00e1ta 4,6 sz\u00e1zal\u00e9k volt.\n\u00a0\u00a0\u00a0\u00a0Bod\u00f3\u00a0S\u00e1ndor szerint a foglalkoztat\u00e1si eredm\u00e9nyek munkaer\u0151piaci stabilit\u00e1st t\u00fckr\u00f6znek, hiszen 2010 \u00f3ta Magyarorsz\u00e1gon m\u00e1r t\u00f6bb mint 700 ezerrel t\u00f6bben dolgoznak, emiatt a mostani v\u00e1ls\u00e1g egy viszonylag j\u00f3 \u00e1llapotban l\u00e9v\u0151 munkaer\u0151piacot tal\u00e1lt. Ennek k\u00f6sz\u00f6nhet\u0151, hogy kisebb probl\u00e9m\u00e1kkal siker\u00fclt \u00e1tl\u00e9pni ezen a neh\u00e9z id\u0151szakon - mondta.\n\u00a0\u00a0\u00a0\u00a0Kiemelte, hogy a mostani aggaszt\u00f3 eg\u00e9szs\u00e9g\u00fcgyi helyzetben a v\u00e9dekez\u00e9s a legfontosabb.\n\u00a0\u00a0\u00a0\u00a0A korm\u00e1ny j\u00f6v\u0151beni gazdas\u00e1gi l\u00e9p\u00e9seir\u0151l pedig megjegyezte, hogy mindazok az int\u00e9zked\u00e9sek, amelyek a v\u00e1llalkoz\u00e1sok sz\u00e1m\u00e1ra k\u00f6nny\u00edt\u00e9st jelentenek, illetve azok a lehet\u0151s\u00e9gek, amelyek a foglalkoztat\u00e1spolitikai c\u00e9lokat seg\u00edtik, m\u00e1r k\u00e9szen \u00e1llnak, a d\u00f6nt\u00e9sre v\u00e1rnak, \u00e9s amennyiben a helyzet azt k\u00edv\u00e1nja, el is fogj\u00e1k ind\u00edtani ezeket.\n\u00a0\u00a0\u00a0\u00a0Bod\u00f3\u00a0S\u00e1ndor elmondta, hogy a v\u00e1ls\u00e1g els\u0151 id\u0151szak\u00e1ban munkahelyv\u00e9delmi t\u00e1mogat\u00e1sokat ind\u00edtottak, ez\u00e1ltal seg\u00edtettek meg\u0151rizni azokat a munkahelyeket, amelyek a legnagyobb vesz\u00e9lyben voltak. Ezt k\u00f6vet\u0151en indultak el a munkahelyteremt\u0151 programok. Az \u00e1llamtitk\u00e1r szerint \"valami hasonl\u00f3 m\u00f3dszert \u00e9rdemes most is k\u00f6vetni, hiszen az el\u0151z\u0151 id\u0151szakban ez bev\u00e1lt\".\n\nMTI 2020. szeptember 29.\n\n"}]