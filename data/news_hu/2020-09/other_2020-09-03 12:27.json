[{"date": "2020-09-03 12:27", "url": "https://koronavirus.gov.hu/cikkek/cegek-biztonsagos-mukodesehez-ad-gyakorlati-tanacsokat-vallalati-feher-konyv", "h1": "A c\u00e9gek biztons\u00e1gos m\u0171k\u00f6d\u00e9s\u00e9hez ad gyakorlati tan\u00e1csokat a V\u00e1llalati Feh\u00e9r K\u00f6nyv", "body": "\nAz Innov\u00e1ci\u00f3s \u00e9s Technol\u00f3giai Miniszt\u00e9rium a koronav\u00edrus-j\u00e1rv\u00e1ny terjed\u00e9s\u00e9nek megel\u0151z\u00e9s\u00e9ben, a kock\u00e1zatok cs\u00f6kkent\u00e9s\u00e9ben seg\u00edti a hazai v\u00e1llalkoz\u00e1sokat \u00faj, online el\u00e9rhet\u0151 kiadv\u00e1ny\u00e1val. A V\u00e1llalati Feh\u00e9r K\u00f6nyv tudom\u00e1nyos-szakmai megalapozotts\u00e1ggal, nemzetk\u00f6zi esettanulm\u00e1nyokat ismertetve tesz gyakorlati v\u00e9dekez\u00e9si, munkaszervez\u00e9si javaslatokat az \u0151szi-t\u00e9li id\u0151szakra. Alapvet\u0151 c\u00e9lja, hogy a folyamatos \u00e9s biztons\u00e1gos m\u0171k\u00f6d\u00e9s fenntart\u00e1sa \u00e9rdek\u00e9ben praktikus seg\u00edts\u00e9get ny\u00fajtson a nem eg\u00e9szs\u00e9g\u00fcgyi ell\u00e1t\u00e1st ny\u00fajt\u00f3 v\u00e1llalkoz\u00e1sok, szervezetek sz\u00e1m\u00e1ra a k\u00f6vetkez\u0151 j\u00e1rv\u00e1nyhull\u00e1mra val\u00f3 felk\u00e9sz\u00fcl\u00e9sben.\n\nA V\u00e1llalati Feh\u00e9r K\u00f6nyv az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) megb\u00edz\u00e1s\u00e1b\u00f3l, a t\u00e1rca j\u00e1rv\u00e1nymatematikai modellez\u0151 \u00e9s epidemiol\u00f3giai projektje keret\u00e9ben, hazai v\u00e1llalatok \u00e9s kamar\u00e1k bevon\u00e1s\u00e1val k\u00e9sz\u00fclt. Gy\u00f6rgy L\u00e1szl\u00f3, az ITM gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra elmondta, a k\u00f6nyvben p\u00e9ld\u00e1kkal al\u00e1t\u00e1masztva ismertetik, hogy a koronav\u00edrus-j\u00e1rv\u00e1ny m\u00e1sodik f\u00e1zis\u00e1ban milyen int\u00e9zked\u00e9seket hozhatnak a v\u00e1llalkoz\u00e1sok annak \u00e9rdek\u00e9ben, hogy m\u0171k\u00f6d\u00e9s\u00fcket folyamatosan fenntarthass\u00e1k. Hozz\u00e1tette, a korm\u00e1ny legfontosabb c\u00e9lkit\u0171z\u00e9se a magyarok eg\u00e9szs\u00e9g\u00e9nek meg\u00f3v\u00e1sa, amely elengedhetetlen a gazdas\u00e1g m\u0171k\u00f6d\u00e9s\u00e9hez is.\nA Feh\u00e9r K\u00f6nyv a felk\u00e9sz\u00fcl\u00e9st \u00e9s tervez\u00e9st koordin\u00e1l\u00f3 eseti munkacsoport megalak\u00edt\u00e1s\u00e1t, v\u00e1llalati pand\u00e9mi\u00e1s terv elk\u00e9sz\u00edt\u00e9s\u00e9t, javasolja. Ellen\u0151rz\u00e9si list\u00e1kkal vezet v\u00e9gig a terv elk\u00e9sz\u00edt\u00e9s\u00e9nek l\u00e9p\u00e9sein, nemzetk\u00f6zi p\u00e9ld\u00e1kon kereszt\u00fcl mutatja be a j\u00e1rv\u00e1ny terjed\u00e9s\u00e9t, \u00e9s a kock\u00e1zatok m\u00e9rs\u00e9kl\u00e9s\u00e9nek bev\u00e1lt m\u00f3djait. A 41 oldalas \u00fatmutat\u00f3 el\u00e9rhet\u0151 a\u00a0kormany.hu, valamint a\u00a0vali.ifka.hu\u00a0weboldalon is.\nAz \u0151szi-t\u00e9li id\u0151szakban Magyarorsz\u00e1gon is az esetsz\u00e1mok emelked\u00e9s\u00e9re lehet sz\u00e1m\u00edtani, de a t\u00e1rsadalom \u00e9s a gazdas\u00e1g m\u0171k\u00f6d\u00e9se szempontj\u00e1b\u00f3l egyform\u00e1n k\u00edv\u00e1natos, hogy a tavaszihoz hasonl\u00f3, hosszan tart\u00f3, szigor\u00fa k\u00f6zponti korl\u00e1toz\u00e1sokra m\u00e1r ne legyen sz\u00fcks\u00e9g. A sz\u00e1m\u00edt\u00e1sok alapj\u00e1n elker\u00fclhet\u0151 lehet a nagyobb j\u00e1rv\u00e1ny, ha megfelel\u0151 \u00f3vint\u00e9zked\u00e9sekkel a fert\u0151z\u00e9sek \u00e1tvitel\u00e9nek legal\u00e1bb a fel\u00e9t siker\u00fcl megakad\u00e1lyozni. A j\u00e1rv\u00e1nyg\u00f6rbe jellege miatt m\u00e1r az is jelent\u0151sen kisebb terjed\u00e9shez vezet, ha minden t\u00edz fert\u0151z\u00e9sb\u0151l egyet siker\u00fcl elker\u00fclni. Ez\u00e9rt minden l\u00e9p\u00e9s sz\u00e1m\u00edt, amely a fert\u0151z\u00e9sek kock\u00e1zat\u00e1t cs\u00f6kkenti, mindenkinek a saj\u00e1t eszk\u00f6zeivel kell hozz\u00e1j\u00e1rulnia a v\u00e9dekez\u00e9shez.\nA szakemberek \u00e9rt\u00e9kel\u00e9se szerint \u00f6sszehangolt tervez\u00e9ssel, az egy\u00e9ni \u00e9s k\u00f6z\u00f6ss\u00e9gi megel\u0151z\u0151 int\u00e9zked\u00e9sek megfelel\u0151 id\u0151z\u00edt\u00e9s\u00e9vel \u00e9s kombin\u00e1ci\u00f3j\u00e1val, fegyelmezett v\u00e9grehajt\u00e1s\u00e1val a koronav\u00edrus-j\u00e1rv\u00e1ny a munkahelyeken is kontroll alatt tarthat\u00f3 Magyarorsz\u00e1gon.\n\nITM\n\n"}]