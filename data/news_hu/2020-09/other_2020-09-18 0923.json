[{"date": "2020-09-18 09:23", "url": "https://koronavirus.gov.hu/cikkek/elenyeszo-fertozott-intezmenyek-szama-magyar-kozoktatasban", "h1": "Eleny\u00e9sz\u0151 a fert\u0151z\u00f6tt int\u00e9zm\u00e9nyek sz\u00e1ma a magyar k\u00f6zoktat\u00e1sban", "body": "\nH\u00e1rom h\u00e9ttel a tan\u00e9vkezd\u00e9s ut\u00e1n m\u00e9g nem robbant be a koronav\u00edrus-j\u00e1rv\u00e1ny az oktat\u00e1si int\u00e9zm\u00e9nyekbe. A Magyar Nemzet k\u00e9rd\u00e9s\u00e9re a szakminiszt\u00e9rium k\u00f6z\u00f6lte: t\u00f6bb mint 13 ezer telephely k\u00f6z\u00fcl csak 14 helyen - 13 \u00f3vod\u00e1ban \u00e9s egy iskol\u00e1ban - van rendk\u00edv\u00fcli sz\u00fcnet, digit\u00e1lis munkarendre pedig mintegy 150 int\u00e9zm\u00e9ny \u00e1llt \u00e1t, de z\u00f6m\u00e9ben csak egy-egy oszt\u00e1ly, nem az eg\u00e9sz iskola.\n\n\nA lap p\u00e9nteki sz\u00e1m\u00e1ban az Emberi Er\u0151forr\u00e1sok Miniszt\u00e9rium\u00e1t\u00f3l (Emmi) kapott t\u00e1j\u00e9koztat\u00e1s szerint a rendelkez\u00e9sek ideiglenesek, mint kider\u00fclt, egyre t\u00f6bb int\u00e9zm\u00e9nyben m\u00e1r vissza is t\u00e9rhetnek a tanul\u00f3k a hagyom\u00e1nyos munkarendbe, kedden p\u00e9ld\u00e1ul t\u00f6bb mint egy tucat ilyen d\u00f6nt\u00e9s sz\u00fcletett.\n\u00a0\u00a0\u00a0\u00a0A korm\u00e1ny az elm\u00falt napokban t\u00f6bbsz\u00f6r is egy\u00e9rtelm\u0171v\u00e9 tette: a m\u00e1rciusihoz hasonl\u00f3 orsz\u00e1gos iskolabez\u00e1r\u00e1s, illetve digit\u00e1lis \u00e1t\u00e1ll\u00e1s az \u0151sz folyam\u00e1n biztosan nem lesz, mivel az orsz\u00e1g nem \u00e1llhat le m\u00e1sodszor is. Azt tervezik, hogy ha fel is \u00fcti a fej\u00e9t a koronav\u00edrus, csak az \u00e9rintett oszt\u00e1lyt, csoportot vagy int\u00e9zm\u00e9nyt izol\u00e1lj\u00e1k, mik\u00f6zben m\u00e1shol megmarad a tan\u00edt\u00e1s. Ez a m\u00f3dszer \u00fagy t\u0171nik, bev\u00e1lik, a fert\u0151z\u00e9s egyel\u0151re nem terjedt fut\u00f3t\u0171zk\u00e9nt az oktat\u00e1si int\u00e9zm\u00e9nyekben.\n\u00a0\u00a0\u00a0\u00a0Rendk\u00edv\u00fcli sz\u00fcnetet az Oktat\u00e1si Hivatal (OH), digit\u00e1lis munkarendet pedig az operat\u00edv t\u00f6rzs rendelhet el.\n\u00a0\u00a0\u00a0\u00a0A di\u00e1kok biztons\u00e1g\u00e1t sz\u00e1mos \u00f3vint\u00e9zked\u00e9s szavatolja, amelyet egy hetvenpontos - az OH honlapj\u00e1n is el\u00e9rhet\u0151 - j\u00e1rv\u00e1ny\u00fcgyi int\u00e9zked\u00e9si terv foglal \u00f6ssze. A k\u00f6zponti aj\u00e1nl\u00e1s alapj\u00e1n minden iskola \u00e9s \u00f3voda saj\u00e1t helyi protokollt alak\u00edtott ki, amelynek fontos r\u00e9sze, hogy sz\u00fcl\u0151k \u00e9s k\u00fcls\u0151s szem\u00e9lyek nem l\u00e9phetnek az int\u00e9zm\u00e9nyek ter\u00fclet\u00e9re, csak k\u00fcl\u00f6n enged\u00e9llyel, a takar\u00edt\u00f3szem\u00e9lyzet \u00e9jjel-nappal fert\u0151tlen\u00edt, a k\u00f6z\u00f6ss\u00e9gi terekben mindenki maszkot visel, figyelnek a t\u00e1vols\u00e1gtart\u00e1sra \u00e9s pr\u00f3b\u00e1lj\u00e1k elker\u00fclni az oszt\u00e1lyok, tanul\u00f3csoportok egym\u00e1ssal val\u00f3 kevered\u00e9s\u00e9t. J\u00f3 id\u0151 eset\u00e9n a tan\u00f3r\u00e1kat az udvaron is megtarthatj\u00e1k, viszont fel kell f\u00fcggeszteni az \u00fasz\u00e1soktat\u00e1st, a d\u00e9lut\u00e1ni sportk\u00f6r\u00f6ket, az \u00e9nekkari \u00e9s egy\u00e9b szabadid\u0151s foglalkoz\u00e1sokat, illetve el kell halasztani az \u00fcnneps\u00e9geket, rendezv\u00e9nyeket, k\u00fclf\u00f6ldi kir\u00e1ndul\u00e1sokat.\n\u00a0\u00a0\u00a0\u00a0A szakk\u00e9pz\u00e9sben, az igazgat\u00f3k besz\u00e1mol\u00f3i alapj\u00e1n, j\u00f3l m\u0171k\u00f6dik a tantermi \u00e9s otthoni tanul\u00e1st \u00f6tv\u00f6z\u0151 hibridoktat\u00e1si m\u00f3dszer is. Ilyenkor a csoportokat megosztj\u00e1k, a di\u00e1kok sok otthon v\u00e9gezhet\u0151 projektfeladatot kapnak \u00e9s heti v\u00e1lt\u00e1sban j\u00e1rnak be, hogy min\u00e9l kevesebben legyenek jelen egyszerre az iskol\u00e1ban.\n\u00a0\u00a0\u00a0\u00a0Okt\u00f3ber elsej\u00e9t\u0151l minden oktat\u00e1si int\u00e9zm\u00e9nyben k\u00f6telez\u0151 lesz a l\u00e1zm\u00e9r\u00e9s is az \u00e9p\u00fcletekbe val\u00f3 bel\u00e9p\u00e9skor a pedag\u00f3gusoknak \u00e9s a di\u00e1koknak.\n\u00a0\u00a0\u00a0\u00a0Tan\u00e9vkezd\u00e9skor a korm\u00e1ny biztos\u00edtotta a sz\u00fcks\u00e9ges mennyis\u00e9g\u0171 fert\u0151tlen\u00edt\u0151szert, M\u00fcller Cec\u00edlia orsz\u00e1gos tiszti f\u0151orvos k\u00e9r\u00e9s\u00e9re pedig a j\u00e1r\u00e1si \u00e9s ker\u00fcleti hivatalok sz\u00far\u00f3pr\u00f3ba-szer\u0171en ellen\u0151rzik a takar\u00edt\u00e1st, illetve a tiszt\u00edt\u00f3- \u00e9s fert\u0151tlen\u00edt\u0151szerek, pap\u00edrt\u00f6rl\u0151k megl\u00e9t\u00e9t - k\u00f6z\u00f6lte a lap.\n\nMTI 2020. szeptember 18.\n\n"}]