[{"date": "2020-09-17 09:12", "url": "https://koronavirus.gov.hu/cikkek/itm-mar-tobb-mint-otvenezren-toltottek-le-virusradar-applikaciot", "h1": "ITM: m\u00e1r t\u00f6bb mint \u00f6tvenezren t\u00f6lt\u00f6tt\u00e9k le a V\u00edrusRadar applik\u00e1ci\u00f3t", "body": "\nM\u00e1r t\u00f6bb mint \u00f6tvenezren t\u00f6lt\u00f6tt\u00e9k le a V\u00edrusRadar nev\u0171 applik\u00e1ci\u00f3t, amely a koronav\u00edrus-fert\u0151z\u00f6ttek kontaktkutat\u00e1s\u00e1t seg\u00edti - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) digitaliz\u00e1ci\u00f3\u00e9rt felel\u0151s helyettes \u00e1llamtitk\u00e1ra cs\u00fct\u00f6rt\u00f6k\u00f6n az M1 aktu\u00e1lis csatorn\u00e1n.\n\n\nEz m\u00e9g kev\u00e9s, k\u00f6r\u00fclbel\u00fcl 1-3 milli\u00f3 let\u00f6lt\u00e9sre lenne sz\u00fcks\u00e9g - tette hozz\u00e1 Solym\u00e1r K\u00e1roly Bal\u00e1zs.\nEml\u00e9keztetett: az alkalmaz\u00e1s bluetooth-kapcsolatot haszn\u00e1lva r\u00f6gz\u00edti azoknak a k\u00e9sz\u00fcl\u00e9keknek a titkos\u00edtott azonos\u00edt\u00f3j\u00e1t, amelyek legal\u00e1bb negyed \u00f3r\u00e1n \u00e1t, k\u00e9tm\u00e9teres k\u00f6zels\u00e9gben vannak. Fert\u0151z\u00e9s eset\u00e9n a felhaszn\u00e1l\u00f3 eld\u00f6ntheti, megosztja-e a j\u00e1rv\u00e1ny\u00fcgyi szakemberekkel a telefon \u00e1ltal r\u00f6gz\u00edtett adatokat.\nAz applik\u00e1ci\u00f3 c\u00e9lja a kontaktkutat\u00e1s seg\u00edt\u00e9se, ugyanis a fert\u0151z\u00f6ttek sokszor nem eml\u00e9keznek pontosan, kikkel tal\u00e1lkoztak, vagy nem ismerik azokat, az alkalmaz\u00e1s viszont k\u00e9pes \u0151ket is azonos\u00edtani - mondta a helyettes \u00e1llamtitk\u00e1r.\n\nMTI 2020. szeptember 17.\n\n"}]