[{"date": "2020-09-01 12:10", "url": "https://koronavirus.gov.hu/cikkek/nnk-ujabb-telepuleseken-jelez-emelkedest-szennyvizben-koronavirus-orokitoanyaga", "h1": "NNK: \u00dajabb telep\u00fcl\u00e9seken jelez emelked\u00e9st a szennyv\u00edzben a koronav\u00edrus \u00f6r\u00f6k\u00edt\u0151anyaga", "body": "\nB\u00e9k\u00e9scsab\u00e1n, Budapest d\u00e9li \u00e9s k\u00f6zponti ter\u00fcletein, Debrecenben, Egerben, Miskolcon, P\u00e9csen Sz\u00e9kesfeh\u00e9rv\u00e1ron n\u00f6veked\u0151 tendenci\u00e1t mutattak ki a SARS-CoV-2 v\u00edrus \u00f6r\u00f6k\u00edt\u0151anyag\u00e1nak mennyis\u00e9g\u00e9ben a 35. h\u00e9ten v\u00e9gzett szennyv\u00edzvizsg\u00e1latok. A szennyv\u00edzben kimutathat\u00f3 koncentr\u00e1ci\u00f3n\u00f6veked\u00e9s 4-10 nappal el\u0151zi meg a t\u00fcnetes megbeteged\u00e9sek sz\u00e1m\u00e1nak n\u00f6veked\u00e9s\u00e9t.\n\nA Nemzeti N\u00e9peg\u00e9szs\u00e9g\u00fcgyi K\u00f6zpont \u00e1ltal v\u00e9gzett szennyv\u00edzvizsg\u00e1latok eredm\u00e9nyei \u00e9s a megn\u0151tt pozit\u00edv esetsz\u00e1mok azt mutatj\u00e1k, hogy a j\u00e1rv\u00e1ny nem \u00e9rt v\u00e9get, ez\u00e9rt nagyon fontos tov\u00e1bbra is a fegyelmezetts\u00e9g, a beutaz\u00e1si korl\u00e1toz\u00e1sok \u00e9s az \u00e1ltal\u00e1nos higi\u00e9n\u00e9s szab\u00e1lyok betart\u00e1sa.\nKer\u00fclj\u00fck azokat a helyeket, ahol z\u00e1rt t\u00e9rben sokan vannak, lehet\u0151leg tartsuk a szoci\u00e1lis t\u00e1vols\u00e1got, gyakran \u00e9s alaposan mossunk kezet, a maszkot viselj\u00fck az \u00fczletekben \u00e9s a t\u00f6megk\u00f6zleked\u00e9si eszk\u00f6z\u00f6k\u00f6n. Az egy\u00fctt sz\u00f3rakoz\u00f3 fiatalokat k\u00e9rj\u00fck, hogy ne igyanak k\u00f6z\u00f6s \u00fcvegb\u0151l, \u00e9s \u0151k is tarts\u00e1k az \u00e1ltal\u00e1nos \u00f3vint\u00e9zked\u00e9seket. Akin\u00e9l k\u00fclf\u00f6ldi tart\u00f3zkod\u00e1s vagy egy\u00e9b ok miatt hat\u00f3s\u00e1gi h\u00e1zi karant\u00e9nt rendeltek el, az szigor\u00faan tartsa be. B\u00e1rki, akinek t\u00fcnetei vannak, az ne menjen k\u00f6z\u00f6ss\u00e9gbe, bar\u00e1ti, csal\u00e1di \u00e9s egy\u00e9b tal\u00e1lkoz\u00f3kra, hanem maradjon otthon \u00e9s telefonon \u00e9rtes\u00edtse h\u00e1ziorvos\u00e1t.\nHa mindezeket betartjuk, akkor el tudjuk ker\u00fclni a fert\u0151z\u00e9s tov\u00e1bbterjed\u00e9s\u00e9t \u00e9s a tov\u00e1bbi korl\u00e1toz\u00f3 int\u00e9zked\u00e9sek bevezet\u00e9s\u00e9t.\n\nNNK\n\n"}]