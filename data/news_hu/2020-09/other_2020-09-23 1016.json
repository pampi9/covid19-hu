[{"date": "2020-09-23 10:16", "url": "https://koronavirus.gov.hu/cikkek/domotor-csaba-hitelmoratorium-meghosszabbitasa-400-450-milliard-forintot-hagy-csaladoknal-es", "h1": "D\u00f6m\u00f6t\u00f6r Csaba: a hitelmorat\u00f3rium meghosszabb\u00edt\u00e1sa 400-450 milli\u00e1rd forintot hagy a csal\u00e1dokn\u00e1l \u00e9s a v\u00e1llalatokn\u00e1l", "body": "\nA 2021. j\u00fanius 30-ig meghosszabb\u00edtott hitelt\u00f6rleszt\u00e9si morat\u00f3riumnak k\u00f6sz\u00f6nhet\u0151en j\u00f6v\u0151re 400-450 milli\u00e1rd forint maradhat a csal\u00e1dokn\u00e1l \u00e9s a v\u00e1llalkoz\u00e1sokn\u00e1l - k\u00f6z\u00f6lte a Minisztereln\u00f6ki Kabinetiroda parlamenti \u00e1llamtitk\u00e1ra szerd\u00e1n a korm\u00e1ny Facebook-oldal\u00e1n. A csal\u00e1dtagokat is figyelembe v\u00e9ve t\u00f6bb mint egymilli\u00f3 embert seg\u00edt a lehet\u0151s\u00e9g.\n\n\nD\u00f6m\u00f6t\u00f6r Csaba a vide\u00f3ban hangs\u00falyozta, mint ismert, a korm\u00e1ny meghosszabb\u00edtotta a hitelmorat\u00f3riumot egyes t\u00e1rsadalmi csoportok sz\u00e1m\u00e1ra. Ez azt jelenti, hogy a gyermeket nevel\u0151 sz\u00fcl\u0151knek, a nyugd\u00edjasoknak, az \u00e1ll\u00e1skeres\u0151knek \u00e9s a k\u00f6zfoglalkoztatottaknak nem kell t\u00f6rleszt\u0151r\u00e9szletet fizetni\u00fck j\u00f6v\u0151 \u00e9v j\u00fanius 30-\u00e1ig. Azokra a v\u00e1llalkoz\u00e1sokra is vonatkozik a lehet\u0151s\u00e9g, amelyek bev\u00e9tele 25 sz\u00e1zal\u00e9kkal cs\u00f6kkent.\n\u00a0\u00a0\u00a0\u00a0A sz\u00e1m\u00edt\u00e1sok szerint 752 ezer szerz\u0151d\u00e9st, azaz a csal\u00e1dtagokat is figyelembe v\u00e9ve j\u00f3val t\u00f6bb mint egymilli\u00f3 embert \u00e9rinthet ez a lehet\u0151s\u00e9g.\n\u00a0\u00a0\u00a0\u00a0\"Rem\u00e9nyeink szerint ez nagy seg\u00edts\u00e9g a mindennapokban\" - h\u00fazta al\u00e1 a parlamenti \u00e1llamtitk\u00e1r.\n\u00a0\u00a0\u00a0\u00a02020. augusztusi adatok alapj\u00e1n a gyereket nevel\u0151k k\u00e9pezik a morat\u00f3riumot ig\u00e9nybe vev\u0151k legnagyobb, 512 ezres csoportj\u00e1t, hitel\u00e1llom\u00e1nyuk 1178 milli\u00e1rd forint. A 160 ezer nyugd\u00edjas hitele 368 milli\u00e1rd forint, m\u00edg 64 ezer \u00e1ll\u00e1skeres\u0151 147 milli\u00e1rd forintos hitel\u00e9re veszi ig\u00e9nybe a t\u00f6rleszt\u00e9s felf\u00fcggeszt\u00e9s\u00e9nek lehet\u0151s\u00e9g\u00e9t. A legkevesebben a k\u00f6zfoglalkoztatottak vannak, 16 ezren, 37 milli\u00e1rd forintnyi hitellel.\n\u00a0\u00a0\u00a0\u00a0A lakoss\u00e1gi morat\u00f3rium meghosszabb\u00edt\u00e1sa az eddigi r\u00e9sztvev\u0151knek k\u00f6zel 47 sz\u00e1zal\u00e9k\u00e1t \u00e9rintheti. Tartoz\u00e1suk 1730 milli\u00e1rd forint, ami a morat\u00f3riumot jelenleg ig\u00e9nybevev\u0151k hitel\u00e9nek 50 sz\u00e1zal\u00e9ka. A v\u00e1llalatok k\u00f6z\u00fcl 15-20 sz\u00e1zal\u00e9knyi, k\u00f6r\u00fclbel\u00fcl 10-12 ezer min\u0151s\u00fclhet s\u00e9r\u00fcl\u00e9kenynek, ennyi lehet a programban a v\u00e1rhat\u00f3 r\u00e9szv\u00e9tel.\u00a0\u00a0 \u00a0\u00a0\u00a0\u00a0A korm\u00e1ny d\u00f6nt\u00e9se alapj\u00e1n 2021. j\u00fanius 30-ig nem mondhat\u00f3k fel se a v\u00e1llalati, se a lakoss\u00e1gi ad\u00f3sok hitelei. \u00a0\u00a0\u00a0\u00a02020-ban a hitelt\u00f6rleszt\u00e9sek felf\u00fcggeszt\u00e9s\u00e9vel 2 ezer milli\u00e1rd forint marad a banki \u00fcgyfelekn\u00e9l. A morat\u00f3riumra jogosult 2,7 milli\u00f3 lakoss\u00e1gi \u00fcgyf\u00e9lb\u0151l 1,6 milli\u00f3an veszik ig\u00e9nybe a kedvezm\u00e9nyt 3500 milli\u00e1rd forint hitellel. A morat\u00f3riumra jogosult hitelek teljes \u00e1llom\u00e1nya 6603 milli\u00e1rd forint. A c\u00e9ges \u00fcgyfelekn\u00e9l m\u00e9g nagyobb a lehet\u0151s\u00e9ggel \u00e9l\u0151k ar\u00e1nya, hiszen a 96 ezer jogosult v\u00e1llalatb\u00f3l 60 ezer veszi ig\u00e9nybe az engedm\u00e9nyt 2020-ban. Az \u0151 hitel\u00fck a morat\u00f3riumra jogosult 9692 milli\u00e1rd forintos v\u00e1llalati hitel\u00e1llom\u00e1nyb\u00f3l 4264 milli\u00e1rd forint.\n\n\nMTI 2020. szeptember 23.\n\n"}]