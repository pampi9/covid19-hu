[{"date": "2020-09-11 12:44", "url": "https://koronavirus.gov.hu/cikkek/az-unios-valsagkezelesben-versenykepesseg-novelesere-van-szukseg", "h1": "Az uni\u00f3s v\u00e1ls\u00e1gkezel\u00e9sben a versenyk\u00e9pess\u00e9g n\u00f6vel\u00e9s\u00e9re van sz\u00fcks\u00e9g", "body": "\nAz uni\u00f3s v\u00e1ls\u00e1gkezel\u00e9sben els\u0151dleges fontoss\u00e1g\u00fa a versenyk\u00e9pess\u00e9g n\u00f6vel\u00e9se \u00e9s a beruh\u00e1z\u00e1sok t\u00e1mogat\u00e1sa, en\u00e9lk\u00fcl sem a tag\u00e1llamok, sem az Eur\u00f3pai Uni\u00f3 vil\u00e1ggazdas\u00e1gi s\u00falya nem n\u00f6velhet\u0151 \u2013 ismertette a magyar \u00e1ll\u00e1spontot Varga Mih\u00e1ly az uni\u00f3s p\u00e9nz\u00fcgyminiszterek tan\u00e1cskoz\u00e1s\u00e1n Berlinben.\n\nA t\u00e1rcavezet\u0151 a tal\u00e1lkoz\u00f3n hangs\u00falyozta: a tag\u00e1llamok k\u00f6z\u00f6tti fejletts\u00e9gbeli k\u00fcl\u00f6nbs\u00e9geket is cs\u00f6kkentenie kell az Eur\u00f3pai Uni\u00f3 helyre\u00e1ll\u00edt\u00e1si eszk\u00f6z\u00e9nek, emellett rugalmas, a tag\u00e1llamok ig\u00e9nyeihez szabott forr\u00e1smegoszt\u00e1sra van sz\u00fcks\u00e9g.\nA z\u00f6ld \u00e9s a digit\u00e1lis \u00e1t\u00e1ll\u00e1s \u00f6szt\u00f6nz\u00e9se mellett nem szabad megfeledkezn\u00fcnk a tag\u00e1llamok egyedi saj\u00e1toss\u00e1gair\u00f3l. Az olyan orsz\u00e1gokban, mint Magyarorsz\u00e1g els\u0151sorban infrastruktur\u00e1lis beruh\u00e1z\u00e1sokra van sz\u00fcks\u00e9g a felz\u00e1rk\u00f3z\u00e1s gyors\u00edt\u00e1s\u00e1hoz \u2013 hangs\u00falyozta Varga Mih\u00e1ly a tan\u00e1cskoz\u00e1son. Mint ismert: az uni\u00f3s \u00e1llam- \u00e9s korm\u00e1nyf\u0151k j\u00faliusban \u00e1llapodtak meg a 2021-27-es id\u0151szakra vonatkoz\u00f3 1074 milli\u00e1rd eur\u00f3s h\u00e9t\u00e9ves k\u00f6lts\u00e9gvet\u00e9sr\u0151l, valamint az ahhoz t\u00e1rsul\u00f3 750 milli\u00e1rd eur\u00f3s gazdas\u00e1gi helyre\u00e1ll\u00edt\u00e1si csomag felhaszn\u00e1l\u00e1s\u00e1nak legfontosabb k\u00e9rd\u00e9seir\u0151l. Az ut\u00f3bbi r\u00e9sz\u00e9t k\u00e9pez\u0151 Helyre\u00e1ll\u00edt\u00e1si \u00e9s Ellen\u00e1ll\u00f3-k\u00e9pess\u00e9gi Eszk\u00f6z min\u00e9l hat\u00e9kony felhaszn\u00e1l\u00e1s\u00e1r\u00f3l egyeztettek most a t\u00e1rcavezet\u0151k.\nA p\u00e9nz\u00fcgyminiszterek friss\u00edtett gazdas\u00e1gi helyzet\u00e9rt\u00e9kel\u00e9se ut\u00e1n sz\u00f3 esett az uni\u00f3s k\u00f6lts\u00e9gvet\u00e9s finansz\u00edroz\u00e1s\u00e1t biztos\u00edtani hivatott \u00faj saj\u00e1t forr\u00e1sokr\u00f3l is. Ezzel kapcsolatban Varga Mih\u00e1ly meger\u0151s\u00edtette a V4-es p\u00e9nz\u00fcgyminiszteri tan\u00e1cskoz\u00e1son ismertetett magyar \u00e1ll\u00e1spontot:\u00a0 \u00faj uni\u00f3s saj\u00e1t forr\u00e1s rendszernek meg kell felelnie az ar\u00e1nyos tehervisel\u00e9s elv\u00e9nek, t\u00fckr\u00f6znie kell a tag\u00e1llamok gazdas\u00e1gi erej\u00e9t is, nem r\u00f3hat tov\u00e1bbi terhet a nemzeti k\u00f6lts\u00e9gvet\u00e9sekre \u00e9s tiszteletben kell tartania a tag\u00e1llamok ad\u00f3\u00fcgyi szuverenit\u00e1s\u00e1t is. Az \u00fcl\u00e9sen a tov\u00e1bbiakban a t\u00e1rcavezet\u0151k nemzetk\u00f6zi ad\u00f3z\u00e1si \u00e9s a p\u00e9nz\u00fcgyi piacok digitaliz\u00e1ci\u00f3j\u00e1t \u00e9rint\u0151 k\u00e9rd\u00e9sekr\u0151l is egyeztettek.\n(P\u00e9nz\u00fcgyminiszt\u00e9rium)\n\n"}]