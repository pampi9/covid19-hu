[{"date": "2020-09-09 18:54", "url": "https://koronavirus.gov.hu/cikkek/orszagos-tisztifoorvos-naponta-hetezren-kernek-tesztet", "h1": "Orsz\u00e1gos tisztif\u0151orvos: naponta h\u00e9tezren k\u00e9rnek tesztet", "body": "\nA\u00a0koronav\u00edrus-j\u00e1rv\u00e1ny miatt naponta h\u00e9tezren k\u00e9rnek tesztet, ez\u00e9rt is kellett n\u00f6velni a tesztek sz\u00e1ll\u00edt\u00e1s\u00e1hoz sz\u00fcks\u00e9ges betegkocsik sz\u00e1m\u00e1t. A tesztek ki\u00e9rt\u00e9kel\u00e9s\u00e9hez a laborat\u00f3riumi kapacit\u00e1s elegend\u0151 - mondta az orsz\u00e1gos tisztif\u0151orvos egy online eg\u00e9szs\u00e9g\u00fcgyi szakmai konferenci\u00e1n szerd\u00e1n Budapesten.\n\nM\u00fcller Cec\u00edlia kiemelte: most, a m\u00e1sodik hull\u00e1m idej\u00e9n is a kock\u00e1zati csoportokba tartoz\u00f3k - id\u0151s, kr\u00f3nikus betegek - v\u00e9delm\u00e9re kell koncentr\u00e1lni, ez\u00e9rt is hozott a napokban olyan utas\u00edt\u00e1st, amely ism\u00e9t szigor\u00faan korl\u00e1tozza a szoci\u00e1lis int\u00e9zm\u00e9nyekben a kij\u00e1r\u00e1si, l\u00e1togat\u00e1si \u00e9s felv\u00e9teli lehet\u0151s\u00e9get.\nAz IME eg\u00e9szs\u00e9g\u00fcgyi szaklap orsz\u00e1gos eg\u00e9szs\u00e9g-gazdas\u00e1gtan konferenci\u00e1j\u00e1n k\u00e9rd\u00e9sre v\u00e1laszolva azt mondta, ha lesz is olt\u00e1s, azt mindenk\u00e9ppen az \"els\u0151 vonalban\" dolgoz\u00f3knak kell megkapniuk; az eg\u00e9szs\u00e9g\u00fcgyben dolgoz\u00f3knak, majd a magas kock\u00e1zat\u00fa csoportokba tartoz\u00f3knak, illetve az orsz\u00e1g k\u00f6zszolg\u00e1ltat\u00e1s\u00e1ban r\u00e9szt vev\u0151knek, valamint a pedag\u00f3gusoknak. Hozz\u00e1tette:\"megvan az az \u00fctemterv, amely alapj\u00e1n az olt\u00f3anyagot biztos\u00edtani fogjuk.\"\nA szakember a pedag\u00f3gusokat is arra k\u00e9rte, csak eg\u00e9szs\u00e9gesen vegy\u00e9k fel a munk\u00e1t. T\u00f6bb esetben ugyanis m\u00e1r t\u00fcneteket mutat\u00f3 pedag\u00f3gus ment be az iskol\u00e1ba - mondta. Meg\u00edt\u00e9l\u00e9se szerint az iskolakezd\u00e9sre hozott int\u00e9zked\u00e9sek bev\u00e1ltj\u00e1k a hozz\u00e1juk f\u0171z\u00f6tt rem\u00e9nyeket, ha vannak vagy lesznek is fert\u0151z\u00e9sek, azok izol\u00e1lt esetek.\nM\u00fcller Cec\u00edlia a h\u00e1ziorvosok elm\u00falt f\u00e9l\u00e9ves tev\u00e9kenys\u00e9g\u00e9t \u00e9rt\u00e9kelve \u00fagy v\u00e9lekedett, voltak ugyan fennakad\u00e1sok, de a koll\u00e9g\u00e1k alapvet\u0151en helyt\u00e1lltak. Hasznosnak bizonyult a telemedicina rendszere, a telefonos gy\u00f3gyszerfel\u00edr\u00e1s, valamint az elektronikus eg\u00e9szs\u00e9g\u00fcgyi szolg\u00e1ltat\u00e1si t\u00e9r is komoly szerepet kapott. Ezeket - f\u0171zte hozz\u00e1 - tov\u00e1bbra is haszn\u00e1lni kellene.\nSok ismeret\u00fck gy\u0171lt \u00f6ssze a\u00a0koronav\u00edrus-j\u00e1rv\u00e1ny els\u0151 hull\u00e1ma alatt - mondta, hozz\u00e1t\u00e9ve: a j\u00e1rv\u00e1ny alakul\u00e1s\u00e1t folyamatosan figyelemmel k\u00eds\u00e9rik, de vannak olyan k\u00f6zeg\u00e9szs\u00e9g\u00fcgyi, egy\u00e9ni higi\u00e9niai szab\u00e1lyok, amelyeket tov\u00e1bbra is be kell tartani. Ilyen a t\u00e1vols\u00e1gtart\u00e1s, a maszkhaszn\u00e1lat \u00e9s a rendszeres k\u00e9zfert\u0151tlen\u00edt\u00e9s.\nKit\u00e9rt arra is, hogy m\u00edg m\u00e1rciusban a 19 \u00e9v alatti fert\u0151z\u00f6ttek sz\u00e1ma kilencven volt, mostanra ez megv\u00e1ltozott, egy\u00e9rtelm\u0171en a fiatal feln\u0151tt - 20-29 \u00e9ves - koroszt\u00e1lyt \u00e9rinti a megbeteged\u00e9s, \u00e9s ez\u00e9rt is alacsonyabb a hal\u00e1loz\u00e1si ar\u00e1ny.\n\nMTI 2020. szeptember 9.\n\n"}]