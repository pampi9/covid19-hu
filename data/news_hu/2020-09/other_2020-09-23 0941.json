[{"date": "2020-09-23 09:41", "url": "https://koronavirus.gov.hu/cikkek/retvari-az-iskolai-menzak-gyakorlata-valtozik-jarvany-miatt", "h1": "R\u00e9tv\u00e1ri: az iskolai menz\u00e1k gyakorlata is v\u00e1ltozik a j\u00e1rv\u00e1ny miatt", "body": "\nAz iskolai menz\u00e1k gyakorlata is v\u00e1ltozik a koronav\u00edrus-j\u00e1rv\u00e1ny miatt: az aj\u00e1nl\u00e1sok betart\u00e1sa \u00e9rdek\u00e9ben m\u00e1r t\u00f6bb int\u00e9zm\u00e9ny v\u00e1ltoztatott h\u00e1zirendj\u00e9n, hosszabb eb\u00e9did\u0151t biztos\u00edtva a tanul\u00f3knak - k\u00f6z\u00f6lte R\u00e9tv\u00e1ri Bence, a Kereszt\u00e9nydemokrata N\u00e9pp\u00e1rt aleln\u00f6ke szerd\u00e1n az MTI-vel.\n\n\nA korm\u00e1nyp\u00e1rti politikus kifejtette: id\u00e9n \u0151sszel minden iskol\u00e1ban fokozott biztons\u00e1gi int\u00e9zked\u00e9sek mellett, de a hagyom\u00e1nyos m\u00f3don kezd\u0151dhetett meg a tan\u00edt\u00e1s.\n\u00a0\u00a0\u00a0\u00a0A j\u00e1rv\u00e1ny eg\u00e9szs\u00e9g\u00fcgyi kock\u00e1zat\u00e1nak cs\u00f6kkent\u00e9se \u00e9rdek\u00e9ben minden iskola t\u00f6bb ter\u00fcletre kiterjed\u0151 aj\u00e1nl\u00e1st kapott, amelynek fontos r\u00e9sze az iskolai \u00e9tkeztet\u00e9sre vonatkoz\u00f3 javaslatsor is. Ez \u00e9rinti az \u00e9tkez\u00e9si id\u0151 hossz\u00e1t, beoszt\u00e1s\u00e1t, az oszt\u00e1lytermi \u00e9tkez\u00e9st \u00e9s a higi\u00e9niai szab\u00e1lyokat. T\u00f6bbf\u00e9le m\u00f3don v\u00e1ltozott \u00edgy a gyakorlat \u00e9s az iskolai h\u00e1zirend.\n\u00a0\u00a0\u00a0\u00a0A menza az iskola egyik legnagyobb k\u00f6z\u00f6ss\u00e9gi tere, ahol fenn\u00e1ll a oszt\u00e1lyok kevered\u00e9s\u00e9nek \u00e9s a v\u00edrus tov\u00e1bbad\u00e1s\u00e1nak vesz\u00e9lye - mutatott r\u00e1 a KDNP aleln\u00f6ke.\n\u00a0\u00a0\u00a0\u00a0Hozz\u00e1tette: az iskol\u00e1knak k\u00fcld\u00f6tt aj\u00e1nl\u00e1sban foglaltak \u00e9rtelm\u00e9ben \u00e9tkez\u00e9s el\u0151tt \u00e9s ut\u00e1n kiemelt figyelmet kell ford\u00edtani a gyermekek alapos, szappanos k\u00e9zmos\u00e1s\u00e1ra vagy k\u00e9zfert\u0151tlen\u00edt\u00e9s\u00e9re. A menz\u00e1n fokozott az es\u00e9lye annak, hogy a di\u00e1kok a sz\u00e1jukhoz \u00e9rnek, \u00edgy a v\u00edrus a k\u00e9zr\u0151l a sz\u00e1jba juthat, ez\u00e9rt a k\u00e9zmos\u00e1s elengedhetetlen.\n\u00a0\u00a0\u00a0\u00a0Felh\u00edvta a figyelmet arra is: az aj\u00e1nl\u00e1s szerint sorban \u00e1ll\u00e1s eset\u00e9n biztos\u00edtani kell a tanul\u00f3k k\u00f6z\u00f6tt a megfelel\u0151 t\u00e1vols\u00e1got. Fokozottan \u00fcgyelni kell az \u00e9tkez\u00e9s helysz\u00edn\u00e9nek tisztas\u00e1g\u00e1ra, valamint a gyermekek \u00e1ltal haszn\u00e1lt ed\u00e9nyek, ev\u0151eszk\u00f6z\u00f6k, poharak, t\u00e1lc\u00e1k rendszeres fert\u0151tlen\u00edt\u00e9s\u00e9re. Az men\u00fc \u00f6ssze\u00e1ll\u00edt\u00e1sa sor\u00e1n el\u0151nyben r\u00e9szes\u00edtend\u0151ek a biztons\u00e1gos h\u0151kezel\u00e9ssel k\u00e9sz\u00edthet\u0151 \u00e9telek.\n\u00a0\u00a0\u00a0\u00a0A rendszeres fert\u0151tlen\u00edt\u00e9sen t\u00fal t\u00f6rekedni kell a szakaszos, id\u0151ben elk\u00fcl\u00f6n\u00edtett, oszt\u00e1lyonk\u00e9nti eb\u00e9deltet\u00e9s megszervez\u00e9s\u00e9re is. Amennyiben az int\u00e9zm\u00e9ny helyi adotts\u00e1gai ezt nem teszik lehet\u0151v\u00e9, \u00fagy az \u00e9rintett oszt\u00e1lyok sz\u00e1m\u00e1ra enged\u00e9lyezett, hogy az eb\u00e9det a saj\u00e1t oszt\u00e1lytermeikben fogyassz\u00e1k el, a sz\u00fcks\u00e9ges higi\u00e9n\u00e9s szab\u00e1lyok betart\u00e1sa mellett - hangs\u00falyozta.\n\u00a0\u00a0\u00a0\u00a0R\u00e9tv\u00e1ri Bence k\u00f6zl\u00e9se szerint a gyakorlatban az aj\u00e1nl\u00e1sok betart\u00e1sa \u00e9rdek\u00e9ben, m\u00e1r t\u00f6bb int\u00e9zm\u00e9ny v\u00e1ltoztatott h\u00e1zirendj\u00e9n, olyan m\u00f3don, hogy hosszabb eb\u00e9did\u0151t biztos\u00edt a tanul\u00f3k sz\u00e1m\u00e1ra, amely lehet\u0151v\u00e9 teszi, hogy az oszt\u00e1lyok k\u00f6z\u00f6tt a lehet\u0151 legkevesebb szem\u00e9lyes kapcsolat legyen.\n\u00a0\u00a0\u00a0\u00a0Az iskol\u00e1kban a szem\u00e9lyi higi\u00e9n\u00e9s szab\u00e1lyok, valamint az \u00f3vint\u00e9zked\u00e9sek betart\u00e1s\u00e1val cs\u00f6kkenthet\u0151 a kock\u00e1zat. A korm\u00e1ny c\u00e9lja az, hogy a tan\u00e9v norm\u00e1lis, hagyom\u00e1nyos form\u00e1ban bonyol\u00f3djon le. Magyarorsz\u00e1gnak \u00e9s az iskol\u00e1knak is m\u0171k\u00f6dni\u00fck kell - mondta a KDNP aleln\u00f6ke.\n\n\nMTI 2020. szeptember 23.\n\n"}]