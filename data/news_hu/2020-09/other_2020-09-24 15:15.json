[{"date": "2020-09-24 15:15", "url": "https://koronavirus.gov.hu/cikkek/szijjarto-magyar-gazdasag-magyar-emberek-munkajatol-lesz-sikeres", "h1": "Szijj\u00e1rt\u00f3: a magyar gazdas\u00e1g a magyar emberek munk\u00e1j\u00e1t\u00f3l lesz sikeres", "body": "\nA magyar gazdas\u00e1g a magyar emberek munk\u00e1j\u00e1t\u00f3l lesz sikeres - mondta a k\u00fclgazdas\u00e1gi \u00e9s k\u00fcl\u00fcgyminiszter a Pannon S\u00fct\u0151 Kft. szerz\u0151d\u00e9s\u00e1tad\u00e1si \u00fcnneps\u00e9g\u00e9n cs\u00fct\u00f6rt\u00f6k\u00f6n V\u00e1rpalot\u00e1n.\n\n\nSzijj\u00e1rt\u00f3 P\u00e9ter meg\u00e1llap\u00edtotta: ahhoz, hogy az emberek dolgozhassanak, eg\u00e9szs\u00e9g kell, \u00e9s az, hogy legyen munkahely\u00fck. Ez\u00e9rt d\u00f6nt\u00f6tt \u00fagy a korm\u00e1ny, hogy a munkahelyeket megv\u00e9deni \u00e9s \u00faj munkahelyeket l\u00e9trehozni k\u00e9pes v\u00e1llalatokat t\u00e1mogat, azaz a munkan\u00e9lk\u00fclis\u00e9g finansz\u00edroz\u00e1sa helyett a munkan\u00e9lk\u00fclis\u00e9g elleni harcot k\u00edv\u00e1nja finansz\u00edrozni - hangs\u00falyozta.\n\u00a0\u00a0\u00a0\u00a0T\u00e1j\u00e9koztat\u00e1sa szerint 904 v\u00e1llalat k\u00f6telezte el mag\u00e1t beruh\u00e1z\u00e1sok v\u00e9grehajt\u00e1sa mellett, \u00f6sszesen 425 milli\u00e1rd forintnyi fejleszt\u00e9ssel 155 ezer munkahelyet tartanak meg.\n\u00a0\u00a0\u00a0\u00a0Kiemelte: a koronav\u00edrus-j\u00e1rv\u00e1ny els\u0151 hull\u00e1m\u00e1nak tapasztalatai szerint az az orsz\u00e1g tud igaz\u00e1n er\u0151s lenni, amely saj\u00e1t termel\u00e9si kapacit\u00e1ssal rendelkezik p\u00e9ld\u00e1ul az eg\u00e9szs\u00e9g\u00fcgyh\u00f6z, az eg\u00e9szs\u00e9g\u00fcgyi v\u00e9dekez\u00e9shez sz\u00fcks\u00e9ges eszk\u00f6z\u00f6kb\u0151l, amelynek saj\u00e1t rakt\u00e1roz\u00e1si, l\u00e9gi sz\u00e1ll\u00edt\u00e1si kapacit\u00e1sa van, \u00e9s legal\u00e1bb ilyen fontos, hogy \u00f6nell\u00e1t\u00e1si k\u00e9pess\u00e9ggel rendelkezik \u00e9lelmiszerekb\u0151l.\n\u00a0\u00a0\u00a0\u00a0Szijj\u00e1rt\u00f3 P\u00e9ter k\u00f6z\u00f6lte: a vil\u00e1gj\u00e1rv\u00e1ny els\u0151 hull\u00e1ma alatt soha nem volt ell\u00e1t\u00e1si neh\u00e9zs\u00e9g Magyarorsz\u00e1gon, ami mutatja a magyar \u00e9lelmiszeripar fejletts\u00e9g\u00e9t \u00e9s erej\u00e9t. R\u00e1mutatott: tavaly 10 sz\u00e1zal\u00e9kkal n\u0151tt a magyar \u00e9lelmiszeripar termel\u00e9si \u00e9rt\u00e9ke, \u00e9s az idei els\u0151 h\u00e9t h\u00f3napban is 9 sz\u00e1zal\u00e9kos n\u00f6veked\u00e9sre volt k\u00e9pes. Az \u00e9lelmiszeripar 140 ezer embernek ad ma munk\u00e1t, \u00e9s a legt\u00f6bb beruh\u00e1z\u00e1st az elm\u00falt h\u00f3napokban az \u00e9lelmiszeripari v\u00e1llalatok v\u00e1llalt\u00e1k - tette hozz\u00e1.\n\u00a0\u00a0\u00a0\u00a0A miniszter azt is elmondta: Veszpr\u00e9m megy\u00e9ben 29 v\u00e1llalkoz\u00e1s 13,4 milli\u00e1rd forintnyi beruh\u00e1z\u00e1st hajt v\u00e9gre a versenyk\u00e9pess\u00e9get n\u00f6vel\u0151 program r\u00e9szek\u00e9nt 6,4 milli\u00e1rd forintos korm\u00e1nyzati t\u00e1mogat\u00e1ssal, megv\u00e9dve 5200 munkahelyet. A megy\u00e9ben az elm\u00falt 10 \u00e9vben a munkan\u00e9lk\u00fclis\u00e9g 13-r\u00f3l 4 sz\u00e1zal\u00e9kra cs\u00f6kkent, m\u00edg az ipari termel\u00e9s k\u00e9t \u00e9s f\u00e9lszeres\u00e9re n\u0151tt - tette hozz\u00e1. \u00a0\u00a0\u00a0\n\u00a0A v\u00e1rpalotai k\u00f6zpont\u00fa Pannon S\u00fct\u0151 Kft. 432 milli\u00f3 forintos beruh\u00e1z\u00e1s\u00e1hoz a korm\u00e1ny 216 milli\u00f3 forinttal j\u00e1rult hozz\u00e1.\n\nMTI 2020. szeptember 24.\n\n"}]