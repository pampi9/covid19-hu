[{"date": "2020-09-18 11:34", "url": "https://koronavirus.gov.hu/cikkek/mnb-fizetesi-moratorium-nincs-magasabb-torleszto-sem-joval-tobb-fizetesi-kotelezettseg", "h1": "MNB: Fizet\u00e9si morat\u00f3rium - nincs magasabb t\u00f6rleszt\u0151, sem \u201ej\u00f3val t\u00f6bb\u201d fizet\u00e9si k\u00f6telezetts\u00e9g", "body": "\nA t\u00f6rleszt\u00e9si morat\u00f3rium miatt j\u00f6v\u0151 janu\u00e1rt\u00f3l nem n\u00f6vekszik az \u00fcgyfelek t\u00f6rleszt\u0151r\u00e9szlete, s nem lesz az eredeti felt\u00e9telekhez k\u00e9pest \u2013 mint az t\u00e9ves h\u00edrekben szerepel - \u201ej\u00f3val t\u00f6bb\u201d az \u00e9rintett fogyaszt\u00f3k \u00f6sszes terhe sem. A morat\u00f3rium miatt viszont a hitelek t\u00f6rleszt\u0151 r\u00e9szleteit egy\u00e9b c\u00e9ljaikra ford\u00edthatt\u00e1k az \u00fcgyfelek, s ezzel jelen\u00e9rt\u00e9ken sz\u00e1m\u00edtva jobban j\u00e1rtak. Aki pedig neh\u00e9z helyzetbe ker\u00fclt a j\u00e1rv\u00e1ny miatt, \u00e9letfontoss\u00e1g\u00fa ment\u0151\u00f6vet kapott.\n\n\nA t\u00f6rleszt\u00e9si morat\u00f3rium lej\u00e1rt\u00e1val, 2021-t\u0151l a vonatkoz\u00f3 jogszab\u00e1ly szerint senkinek nem n\u0151 meg a havi t\u00f6rleszt\u0151je (kiv\u00e9ve a v\u00e1ltoz\u00f3 kamatoz\u00e1s\u00fa hiteln\u00e9l, ami a morat\u00f3rium n\u00e9lk\u00fcl is m\u00f3dosulna). Vagyis mindenkinek ugyanannyit kell t\u00f6rlesztenie havonta, mint amennyit janu\u00e1rban a morat\u00f3rium n\u00e9lk\u00fcl fizetett volna.\nPontatlanok azok a h\u00edrek is, amelyek szerint \u201ej\u00f3csk\u00e1n\u201d megugrana a morat\u00f3riumot ig\u00e9nybe vev\u0151k \u00f6sszes terhe a hitelez\u0151 p\u00e9nz\u00fcgyi int\u00e9zm\u00e9ny\u00fck fel\u00e9. A val\u00f3s\u00e1g ezzel szemben az, hogy a fizet\u00e9si stop alatti id\u0151szakban felgy\u0171l\u0151 kamatokat a bankok, p\u00e9nz\u00fcgyi v\u00e1llalkoz\u00e1sok a jogszab\u00e1ly el\u0151\u00edr\u00e1sa szerint nem \u201ecsaphatj\u00e1k\u201d a t\u0151ketartoz\u00e1shoz, az teh\u00e1t nem lesz kamatos kamat. A kamatok teljes\u00edt\u00e9s\u00e9re az \u00fcgyf\u00e9l hitel\u00e9nek futamideje hosszabbodik meg automatikusan, kisz\u00e1m\u00edthat\u00f3, el\u0151re l\u00e1that\u00f3 m\u00f3don.\nEmiatt egy 10 milli\u00f3 forint t\u0151ketartoz\u00e1s\u00fa, 4,5 sz\u00e1zal\u00e9kos THM-es, 10 \u00e9ves h\u00e1tral\u00e9v\u0151 futamidej\u0171 lak\u00e1shiteln\u00e9l is mind\u00f6ssze 5 h\u00f3nappal ny\u00falik meg a futamid\u0151 a kamatok teljes\u00edt\u00e9s\u00e9re. Cser\u00e9be az \u00fcgyf\u00e9l a vesz\u00e9lyhelyzetben kap(ott) azonnali seg\u00edts\u00e9get. R\u00e1ad\u00e1sul az adott hiteln\u00e9l az MNB sz\u00e1m\u00edt\u00e1sai szerint mintegy 70 ezer forint el\u0151nye is lesz amiatt, mert p\u00e9nz\u00e9t a t\u00f6rleszt\u00e9s helyett azonnal m\u00e1sra tudja haszn\u00e1lni (nem kell pl. felt\u00f6rni megtakar\u00edt\u00e1sait sem).\nA t\u00f6rleszt\u00e9si morat\u00f3riumot id\u00e9n \u00e9v v\u00e9g\u00e9ig b\u00e1rmikor ig\u00e9nyelhetik az \u00fcgyfelek. Ugyan\u00edgy b\u00e1rmikor lehet\u0151s\u00e9g\u00fck van folytatni az abbahagyott t\u00f6rleszt\u00e9st is. Ut\u00f3bbi sz\u00e1nd\u00e9kot \u2013 ha a bank emeli le a t\u00f6rleszt\u0151r\u00e9szletet - mindenk\u00e9pp jelezni kell hitelint\u00e9zetnek.\nA morat\u00f3rium ir\u00e1nti bizalmat jelzi, hogy a h\u00e1ztart\u00e1sok \u00e9s a v\u00e1llalatok mostan\u00e1ig a teljes hitel\u00e1llom\u00e1ny 40-50 sz\u00e1zal\u00e9k\u00e1n\u00e1l \u2013 a hitelek darabsz\u00e1m\u00e1t illet\u0151en \u00f6sszess\u00e9g\u00e9ben t\u00f6bb mint fel\u00e9n\u00e9l - k\u00e9rt\u00e9k a havi t\u00f6rleszt\u00e9s felf\u00fcggeszt\u00e9s\u00e9t. Emiatt mintegy 2000 milli\u00e1rd forint likvidit\u00e1s marad a lakoss\u00e1gn\u00e1l \u00e9s a c\u00e9gekn\u00e9l. Az MNB adatai szerint ugyanakkor a h\u00e1ztart\u00e1sok 85-90 sz\u00e1zal\u00e9k\u00e1t nem \u00e9rintik esetleges v\u00e1rhat\u00f3 fizet\u00e9si neh\u00e9zs\u00e9gek, biztos j\u00f6vedelmi \u00e9s munkaer\u0151piaci helyzet\u00fck alapj\u00e1n.\nMagyarorsz\u00e1g mellett egy\u00e9bk\u00e9nt t\u00f6bb uni\u00f3s tag\u00e1llam is alkalmazta a fizet\u00e9si morat\u00f3riumot. T\u00f6bb orsz\u00e1gban m\u00e1r le is j\u00e1rt ennek id\u0151szaka, \u00e1m egyes tag\u00e1llamokban egy sz\u0171kebb, s\u00e9r\u00fcl\u00e9kenyebb \u00fcgyf\u00e9lk\u00f6r sz\u00e1m\u00e1ra lehet\u0151v\u00e9 is tett\u00e9k a t\u00f6rleszt\u00e9s felf\u00fcggeszt\u00e9s\u00e9nek folytat\u00e1s\u00e1t.\nAz MNB folyamatos t\u00e1j\u00e9koztat\u00e1st ad az \u00fcgyfeleknek a t\u00f6rleszt\u00e9si morat\u00f3riumr\u00f3l. Honlapj\u00e1n\u00a0K\u00e9rd\u00e9sek \u00e9s v\u00e1laszok\u00a0tal\u00e1lhat\u00f3k, s a j\u00e1rv\u00e1ny miatti p\u00e9nz\u00fcgyi int\u00e9zked\u00e9sekr\u0151l, \u00edgy a morat\u00f3riumr\u00f3l is\u00a0alhonlapot hozott l\u00e9tre. A jegybanki munkat\u00e1rsak\u00a0szakmai cikkeket\u00a0adtak ki a t\u00e9m\u00e1r\u00f3l, az MNB \u00fcgyf\u00e9lszolg\u00e1lata \u00e9s vid\u00e9ki\u00a0P\u00e9nz\u00fcgyi Navig\u00e1tor tan\u00e1csad\u00f3 irod\u00e1i\u00a0pedig \u00fcgyfelek ezreit t\u00e1j\u00e9koztatt\u00e1k a f\u0151bb tudnival\u00f3kr\u00f3l. A jegybank emellett 30 banknak a morat\u00f3riummal kapcsolatos honlapt\u00e1j\u00e9koztat\u00f3j\u00e1t ellen\u0151rzi folyamatosan.\nMagyar Nemzeti Bank\n\n"}]