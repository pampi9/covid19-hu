[{"date": "2020-09-30 13:22", "url": "https://koronavirus.gov.hu/cikkek/operativ-torzs-mezogazdasagi-es-erdeszeti-munkahoz-nincs-szukseg-negativ-tesztre-szloveniaba", "h1": "Operat\u00edv t\u00f6rzs: a mez\u0151gazdas\u00e1gi \u00e9s erd\u00e9szeti munk\u00e1hoz nincs sz\u00fcks\u00e9g negat\u00edv tesztre Szlov\u00e9ni\u00e1ba utaz\u00e1skor", "body": "\nA hat\u00e1r mindk\u00e9t oldal\u00e1n f\u00f6ldtulajdonnal rendelkez\u0151 mez\u0151gazdas\u00e1gi \u00e9s erd\u00e9szeti tev\u00e9kenys\u00e9get folytat\u00f3knak nincs sz\u00fcks\u00e9g\u00fck negat\u00edv tesztre a Szlov\u00e9ni\u00e1ba val\u00f3 bel\u00e9p\u00e9shez - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s\u00a0operat\u00edv t\u00f6rzs\u00a0\u00fcgyeleti k\u00f6zpontj\u00e1nak vezet\u0151helyettese\u00a0\u00a0szerd\u00e1n online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes k\u00f6z\u00f6lte: a szlov\u00e9n korm\u00e1ny d\u00f6nt\u00e9se \u00e9rtelm\u00e9ben szerd\u00e1t\u00f3l nincsen sz\u00fcks\u00e9g negat\u00edv PCR-tesztre az orsz\u00e1gba bel\u00e9p\u00e9skor, ha a beutazni k\u00edv\u00e1n\u00f3k a hat\u00e1r mindk\u00e9t oldal\u00e1n f\u00f6ldtulajdonnal rendelkeznek, \u00e9s a hat\u00e1r\u00e1tl\u00e9p\u00e9s c\u00e9lja mez\u0151gazdas\u00e1gi \u00e9s erd\u00e9szeti tev\u00e9kenys\u00e9g folytat\u00e1sa.\n\u00a0\u00a0\u00a0\u00a0Emellett a t\u00edznapos hat\u00f3s\u00e1gi h\u00e1zi karant\u00e9n al\u00f3l mentes\u00fclnek Szlov\u00e9ni\u00e1ban t\u00f6bbek k\u00f6z\u00f6tt azok, akik naponta ing\u00e1znak, \u00e9s munk\u00e1ltat\u00f3i igazol\u00e1ssal rendelkeznek, akik tranzitc\u00e9llal legfeljebb 12 \u00f3r\u00e1t tart\u00f3zkodnak az orsz\u00e1gban, valamint a diplom\u00e1ciai \u00e9s konzuli k\u00e9pviseletek k\u00e9pvisel\u0151i, de az oktat\u00e1si-tudom\u00e1nyos tev\u00e9kenys\u00e9gben vagy kutat\u00e1sban r\u00e9sztvev\u0151k is. Ugyancsak mentes\u00fclnek a karant\u00e9n al\u00f3l a tervezett s\u00fcrg\u0151s orvosi ell\u00e1t\u00e1sra \u00e9rkez\u0151k a k\u00eds\u00e9r\u0151ikkel, valamint azok az igazol\u00e1ssal rendelkez\u0151k, akik s\u00fcrg\u0151s szem\u00e9lyes vagy \u00fczleti \u00fcgyint\u00e9z\u00e9sre \u00e9rkeznek az orsz\u00e1gba \u00e9s ott 48 \u00f3r\u00e1n\u00e1l nem t\u00f6ltenek el t\u00f6bb id\u0151t.\n\u00a0\u00a0\u00a0\u00a0Kiss R\u00f3bert ennek kapcs\u00e1n k\u00e9rte a k\u00fclf\u00f6ldre utaz\u00f3kt\u00f3l, hogy az utaz\u00e1st megel\u0151z\u0151en t\u00e1j\u00e9koz\u00f3djanak arr\u00f3l, hogy a c\u00e9lorsz\u00e1gba be tudnak-e l\u00e9pni.\u00a0\u00a0\n\u00a0\u00a0\u00a0\u00a0Besz\u00e1molt arr\u00f3l is, hogy a korm\u00e1ny szerdai \u00fcl\u00e9s\u00e9n \u00e9rt\u00e9keli a j\u00e1rv\u00e1ny\u00fcgyi adatokat \u00e9s d\u00f6nt a schengeni bels\u0151 hat\u00e1rszakaszon bevezetett ideiglenes hat\u00e1rellen\u0151rz\u00e9s fenntart\u00e1s\u00e1r\u00f3l, a d\u00f6nt\u00e9sekr\u0151l Guly\u00e1s Gergely Minisztereln\u00f6ks\u00e9get vezet\u0151 fog t\u00e1j\u00e9koztat\u00e1st adni cs\u00fct\u00f6rt\u00f6k\u00f6n.\n\u00a0\u00a0\u00a0\u00a0Kedden 36 rend\u0151ri int\u00e9zked\u00e9st kezdem\u00e9nyeztek a v\u00e9delmi int\u00e9zked\u00e9seket be nem tart\u00f3kkal szemben, valamint k\u00f6z\u00e9rdek\u0171 \u00fczem megzavar\u00e1sa miatt. Kedden 15 esetben kellett int\u00e9zkedni\u00fck a rend\u0151r\u00f6knek az\u00e9rt, mert t\u00f6megk\u00f6zleked\u00e9si eszk\u00f6z\u00f6n nem, vagy nem megfelel\u0151en viselt\u00e9k az emberek a maszkot. Ebb\u0151l 12 esetben figyelmeztet\u00e9sben r\u00e9szes\u00edtett\u00e9k az \u00e9rintettet, 3 esetben azonban szab\u00e1lys\u00e9rt\u00e9si feljelent\u00e9st tettek.\n\u00a0\u00a0\u00a0\u00a0K\u00fcl\u00f6n megeml\u00edtette, hogy kedden d\u00e9lut\u00e1n a budapesti \u00d6rs vez\u00e9r t\u00e9ren kellett int\u00e9zkedni\u00fck, ahol egy \u00e1ll\u00f3 t\u00f6megk\u00f6zleked\u00e9si j\u00e1rm\u0171v\u00f6n 2 ember nem viselt maszkot a t\u00f6bbi utas felsz\u00f3l\u00edt\u00e1s\u00e1ra sem, itt rend\u0151ri int\u00e9zked\u00e9sre volt sz\u00fcks\u00e9g.\u00a0\u00a0\n\u00a0\u00a0\u00a0\u00a0A kereskedelmi \u00fczletekben, k\u00f6zint\u00e9zm\u00e9nyekben \u00e9s a korm\u00e1nyrendeletben megjel\u00f6lt egy\u00e9b helyeken a maszkvisel\u00e9s szab\u00e1lyait be nem tart\u00f3kkal szemben 21 esetben int\u00e9zkedtek, ebb\u0151l 13 alkalommal figyelmeztet\u00e9st alkalmaztak, 4-4 emberrel szemben pedig helysz\u00edni b\u00edrs\u00e1got szabtak ki, illetve szab\u00e1lys\u00e9rt\u00e9si feljelent\u00e9st tettek.\n\u00a0\u00a0\u00a0\u00a0A v\u00e9delmi int\u00e9zked\u00e9sekr\u0151l sz\u00f3l\u00f3 korm\u00e1nyrendelet m\u00falt h\u00e9tf\u0151i hat\u00e1lybal\u00e9p\u00e9se \u00f3ta k\u00f6zel \u00f6tsz\u00e1z rend\u0151ri int\u00e9zked\u00e9sre volt sz\u00fcks\u00e9g, ebb\u0151l 407 figyelmeztet\u00e9ssel, 43 helysz\u00edni b\u00edrs\u00e1ggal, 49 pedig szab\u00e1lys\u00e9rt\u00e9si feljelent\u00e9ssel z\u00e1rult.\n\u00a0\u00a0\u00a0\u00a0Kedden 12 127 helysz\u00edni ellen\u0151rz\u00e9st v\u00e9geztek \u00f6sszesen hat\u00f3s\u00e1gi h\u00e1zi karant\u00e9nban lev\u0151kn\u00e9l, az elm\u00falt napon 2 741 ilyen korl\u00e1toz\u00f3 int\u00e9zked\u00e9st rendeltek el, amelyb\u0151l 794-et az orsz\u00e1gba t\u00f6rt\u00e9n\u0151 beutaz\u00e1ssal kapcsolatban. Jelenleg 24 121 hat\u00f3s\u00e1gi h\u00e1zi karant\u00e9n van \u00e9rv\u00e9nyben. Emelkedett azok sz\u00e1ma, akik let\u00f6lt\u00f6tt\u00e9k azt a mobiltelefonos applik\u00e1ci\u00f3t, amellyel a rend\u0151rs\u00e9g elektronikusan tudja ellen\u0151rizni, hogy betartj\u00e1k-e a karant\u00e9nra vonatkoz\u00f3 szab\u00e1lyokat. Az applik\u00e1ci\u00f3t 1 574-en haszn\u00e1lj\u00e1k.\n\u00a0\u00a0\u00a0\u00a0A j\u00e1rv\u00e1nnyal \u00f6sszef\u00fcgg\u00e9sben eddig 472 b\u00fcntet\u0151elj\u00e1r\u00e1s indult, ebb\u0151l 143-at r\u00e9mh\u00edrterjeszt\u00e9s, 31 k\u00f6zvesz\u00e9llyel fenyeget\u00e9s, 138 csal\u00e1s, 28 j\u00e1rv\u00e1ny\u00fcgyi szab\u00e1lyszeg\u00e9s miatt - sorolta. Hozz\u00e1tette: \u00f6sszesen 89 gyan\u00fas\u00edtottat hallgattak ki.\n\u00a0\u00a0\u00a0\u00a0A hat\u00e1rforgalomr\u00f3l sz\u00f3lva ismertette: teherforgalomban a bel\u00e9p\u0151 oldalon R\u00f6szk\u00e9n\u00e9l \u00e9s Tomp\u00e1n\u00e1l kell 3-3 \u00f3r\u00e1s, szem\u00e9lyforgalomban ugyancsak bel\u00e9p\u0151 oldalon Beregsur\u00e1nyn\u00e1l kell 2 \u00f3r\u00e1s v\u00e1rakoz\u00e1ssal sz\u00e1molni.\n\nMTI 2020. szeptember 30.\n\n"}]