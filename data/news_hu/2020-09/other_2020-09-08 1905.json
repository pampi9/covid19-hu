[{"date": "2020-09-08 19:05", "url": "https://koronavirus.gov.hu/cikkek/itm-allamtitkar-kozeptavu-gazdasagi-kilatasok-bovulest-jeleznek", "h1": "ITM-\u00e1llamtitk\u00e1r: a k\u00f6z\u00e9pt\u00e1v\u00fa gazdas\u00e1gi kil\u00e1t\u00e1sok b\u0151v\u00fcl\u00e9st jeleznek", "body": "\nA koronav\u00edrus-j\u00e1rv\u00e1ny okozta v\u00e1ls\u00e1g ellen\u00e9re a magyar gazdas\u00e1g k\u00f6z\u00e9pt\u00e1v\u00fa kil\u00e1t\u00e1sa m\u00e1r b\u0151v\u00fcl\u00e9st jelez - jelentette ki az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra kedden, a kkv-k sz\u00e1m\u00e1ra szervezett orsz\u00e1gos konzult\u00e1ci\u00f3-sorozat egri \u00e1llom\u00e1s\u00e1n.\n\n\n\u00a0Gy\u00f6rgy L\u00e1szl\u00f3 kiemelte: a koronav\u00edrus-v\u00e1ls\u00e1g kit\u00f6r\u00e9se \u00f3ta valamivel t\u00f6bb mint 100 ezerrel cs\u00f6kkent a foglalkoztatottak sz\u00e1ma Magyarorsz\u00e1gon. Jelenleg 60 ezerrel dolgoznak kevesebben, mint tavaly ilyenkor, \u00e1m a foglalkoztatottak sz\u00e1ma m\u00e1r \u00fajra el\u00e9ri az \u00e9v els\u0151 h\u00f3napj\u00e1nak adatait, a t\u00edz \u00e9vvel ezel\u0151ttieket pedig 730 ezerrel haladja meg.\n\u00a0\u00a0\u00a0\u00a0Id\u00e9n a gazdas\u00e1gi teljes\u00edtm\u00e9ny legfeljebb 5 sz\u00e1zal\u00e9kkal cs\u00f6kken, 7-9 sz\u00e1zal\u00e9k k\u00f6z\u00f6tti GDP-ar\u00e1nyos \u00e1llamh\u00e1ztart\u00e1si hi\u00e1ny mellett, ami nemzetk\u00f6zi \u00f6sszehasonl\u00edt\u00e1sban j\u00f3nak mondhat\u00f3 - tette hozz\u00e1. \u00a0\u00a0\u00a0\u00a0\nA kabinet gazdas\u00e1gv\u00e9delmi akci\u00f3terv\u00e9r\u0151l sz\u00f3lva eml\u00e9keztetett: a vesz\u00e9lyhelyzeti int\u00e9zked\u00e9sek kihirdet\u00e9se \u00f3ta t\u00f6bb mint 500 milli\u00e1rd forint beruh\u00e1z\u00e1s-\u00f6szt\u00f6nz\u0151 t\u00e1mogat\u00e1sr\u00f3l d\u00f6nt\u00f6ttek. Megalkot\u00e1sakor szempont volt a gazd\u00e1lkod\u00f3 szervezetek m\u0171k\u00f6d\u00e9s\u00e9hez is kisz\u00e1m\u00edthat\u00f3 kereteket teremt\u0151 felel\u0151ss\u00e9galap\u00fa, egyens\u00faly\u0151rz\u0151 gazdas\u00e1gpolitika meg\u0151rz\u00e9se. Emellett fontos volt az is, hogy a korm\u00e1nyzati beavatkoz\u00e1s munka- \u00e9s tud\u00e1salap\u00fa legyen. Ennek eredm\u00e9nyek\u00e9nt t\u00f6bb ezer, kor\u00e1bban z\u00f6mmel a vend\u00e9gl\u00e1t\u00e1s \u00e9s a turizmus ter\u00fclet\u00e9n dolgoz\u00f3 jelentkez\u0151t k\u00e9peztek \u00e1t programoz\u00f3v\u00e1 - tette hozz\u00e1. \u00a0\u00a0\u00a0\n\u00a0A gazdas\u00e1g \u00fajraind\u00edt\u00e1s\u00e1ban kulcsszerepet j\u00e1tsz\u00f3 kutat\u00f3k, fejleszt\u0151k \u00e9s innovat\u00edv munkak\u00f6rben dolgoz\u00f3k sz\u00e1m\u00e1ra a korm\u00e1ny b\u00e9rt\u00e1mogat\u00e1st hirdetett. A tulajdonv\u00e9delmi t\u00f6rv\u00e9ny pedig az \u00f6sszerendezett tud\u00e1s meg\u00f3v\u00e1sa \u00e9rdek\u00e9ben sz\u00fcletett - jegyezte meg. \u00a0\u00a0\u00a0\u00a0\nA k\u00f6z\u00e9pt\u00e1v\u00fa gazdas\u00e1gi progn\u00f3zisok egyik alapja, hogy a mostani v\u00e1ls\u00e1g a 2007-2008-as recesszi\u00f3val ellent\u00e9tben nem struktur\u00e1lis, hanem bizalmi eredet\u0171 - mondta. Az elm\u00falt h\u00f3napokban vil\u00e1gszerte megn\u00f6vekedett \u00e1llamad\u00f3ss\u00e1g-szintek ugyanakkor a b\u0151v\u00fcl\u00e9s ellen hat\u00f3 t\u00e9nyez\u0151k\u00e9nt jelentkeznek, m\u00edg a K\u00edn\u00e1ban tapasztalhat\u00f3 \"V\" alak\u00fa kil\u00e1bal\u00e1si g\u00f6rbe Magyarorsz\u00e1gon is rem\u00e9nykelt\u0151 - k\u00f6z\u00f6lte. \u00a0\u00a0\n\u00a0\u00a0Kifejtette: b\u00e1r a j\u00e1rm\u0171ipar j\u00f6v\u0151re 15 sz\u00e1zal\u00e9kkal kevesebb megrendel\u00e9sre sz\u00e1m\u00edthat, az \u00e1gazat ny\u00e1r \u00f3ta \u00fajra teljes kapacit\u00e1ssal m\u0171k\u00f6dik. Ez az\u00e9rt is meghat\u00e1roz\u00f3, mert a multic\u00e9gekn\u00e9l j\u00f3l m\u0171k\u00f6d\u0151, versenyk\u00e9pes kapacit\u00e1sok \u00fajabb befektet\u00e9seket, termel\u00e9s-\u00e1tcsoportos\u00edt\u00e1sokat is vonzhatnak Magyarorsz\u00e1gra. \u00a0\u00a0\n\u00a0Az \u00e1llamtitk\u00e1r arr\u00f3l is besz\u00e9lt, hogy a n\u00f6vekv\u0151 esetsz\u00e1mok ellen\u00e9re is a vil\u00e1g 20 legsikeresebben v\u00e9dekez\u0151 orsz\u00e1ga k\u00f6z\u00e9 tartozik Magyarorsz\u00e1g, ami szint\u00e9n bizakod\u00e1sra ad okot. \"Minden eszk\u00f6z \u00e9s megold\u00e1s rendelkez\u00e9s\u00fcnkre \u00e1ll ahhoz, hogy ne kelljen a tavaszihoz hasonl\u00f3 m\u00f3don lez\u00e1rnunk a gazdas\u00e1got\" - fogalmazott.\n\nMTI 2020. szeptember 8.\n\n"}]