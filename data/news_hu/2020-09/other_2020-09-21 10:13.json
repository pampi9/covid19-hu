[{"date": "2020-09-21 10:13", "url": "https://koronavirus.gov.hu/cikkek/mnb-celzottan-folytatodik-hiteltorlesztesi-moratorium", "h1": "MNB: c\u00e9lzottan folytat\u00f3dik a hitelt\u00f6rleszt\u00e9si morat\u00f3rium", "body": "\nA legkiszolg\u00e1ltatottabb emberek eset\u00e9ben hosszabbodik meg f\u00e9l \u00e9vvel a hitelt\u00f6rleszt\u00e9si morat\u00f3rium, mert a kezdeti szakaszban is ink\u00e1bb a s\u00e9r\u00fcl\u00e9kenyebb csoportok \u00e9ltek a lehet\u0151s\u00e9ggel - k\u00f6z\u00f6lte a Magyar Nemzeti Bank (MNB) fel\u00fcgyeleti sz\u00f3viv\u0151je h\u00e9tf\u0151n az M1 aktu\u00e1lis csatorn\u00e1n.\n\n\nBinder Istv\u00e1n elmondta: a morat\u00f3rium bevezet\u00e9s\u00e9nek k\u00f6sz\u00f6nhet\u0151en 2000 milli\u00e1rd forint maradt a lakoss\u00e1gn\u00e1l.\n\u00a0\u00a0\u00a0\u00a0A sz\u00f3viv\u0151 a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban ismertette: az\u00a0MNB\u00a0kor\u00e1bban felsz\u00f3l\u00edtotta a bankokat, hogy a banksz\u00e1mlaadatok alapj\u00e1n monitorozz\u00e1k \u00fcgyfeleiket, hogy l\u00e1ss\u00e1k, milyen helyzetben vannak.\n\u00a0\u00a0\u00a0\u00a0K\u00f6r\u00fclbel\u00fcl 160-240 ezer csal\u00e1d ker\u00fclt nagyon s\u00e9r\u00fcl\u00e9keny helyzetbe, nekik ment\u0151\u00f6v lehet a morat\u00f3rium meghosszabb\u00edt\u00e1sa - hangs\u00falyozta.\n\u00a0\u00a0\u00a0\u00a0Hozz\u00e1tette: tavasszal k\u00f6r\u00fclbel\u00fcl 60 ezer v\u00e1llalkoz\u00e1s vette ig\u00e9nybe a morat\u00f3riumot, a neh\u00e9z helyzetbe ker\u00fclt c\u00e9gek pedig, ha jelzik a banknak, \u00e9lhetnek a hosszabb\u00edt\u00e1ssal.\n\u00a0\u00a0\u00a0\u00a0Binder Istv\u00e1n k\u00f6z\u00f6lte: tavasszal Eur\u00f3pa d\u00f6nt\u0151 r\u00e9sz\u00e9n morat\u00f3riumot hirdettek, sok orsz\u00e1gban pedig meg is hosszabb\u00edtott\u00e1k azt.\n\u00a0\u00a0\u00a0\u00a0Orb\u00e1n Viktor minisztereln\u00f6k szombaton jelentette be, hogy automatikusan meghosszabb\u00edtj\u00e1k a morat\u00f3riumot a gyermeket nevel\u0151 csal\u00e1dokn\u00e1l - f\u00fcggetlen\u00fcl att\u00f3l, h\u00e1ny gyermeket nevelnek -, a nyugd\u00edjasokn\u00e1l, a munkan\u00e9lk\u00fcliekn\u00e9l \u00e9s a k\u00f6zfoglalkoztatottakn\u00e1l. A v\u00e1llalkoz\u00e1soknak viszont be kell jelenteni\u00fck, ha \u00e9lni szeretn\u00e9nek a hosszabb\u00edt\u00e1s lehet\u0151s\u00e9g\u00e9vel.\n\n\nMTI 2020. szeptember 21.\n\n"}]