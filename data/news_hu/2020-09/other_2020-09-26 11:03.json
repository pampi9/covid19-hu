[{"date": "2020-09-26 11:03", "url": "https://koronavirus.gov.hu/cikkek/am-hetmilliard-forint-tamogatast-kaptak-az-elelmiszer-feldolgozo-vallalkozasok-es-juhtartok", "h1": "AM: h\u00e9tmilli\u00e1rd forint t\u00e1mogat\u00e1st kaptak az \u00e9lelmiszer-feldolgoz\u00f3 v\u00e1llalkoz\u00e1sok \u00e9s a juhtart\u00f3k", "body": "\nV\u00e1ls\u00e1gkezel\u0151 t\u00e1mogat\u00e1sk\u00e9nt h\u00e9tmilli\u00e1rd forintot kaptak az \u00e9lelmiszer-feldolgoz\u00f3 v\u00e1llalkoz\u00e1sok \u00e9s a juhtart\u00f3k - k\u00f6z\u00f6lte Nagy Istv\u00e1n agr\u00e1rminiszter szombaton az MTI-vel.\n\n\nA k\u00f6zlem\u00e9ny szerint a koronav\u00edrus gazdas\u00e1gi hat\u00e1sainak ellens\u00falyoz\u00e1s\u00e1ra az Agr\u00e1rminiszt\u00e9rium 25 milli\u00e1rd forintos v\u00e1ls\u00e1gkezel\u0151 t\u00e1mogat\u00e1si programot k\u00e9sz\u00edtett a mez\u0151gazdas\u00e1g \u00e9s \u00e9lelmiszeripar szerepl\u0151inek.\n\u00a0\u00a0\u00a0\u00a0Els\u0151 k\u00f6rben 1261 v\u00e1llalkoz\u00e1snak 6,2 milli\u00e1rd forint t\u00e1mogat\u00e1st foly\u00f3s\u00edtott a kincst\u00e1r, a fennmarad\u00f3 kifizet\u00e9seket folyamatosan utalj\u00e1k - tudatta az agr\u00e1rminiszter.\n\u00a0\u00a0\u00a0\u00a0Hangs\u00falyozta: a gazdas\u00e1gv\u00e9delmi akci\u00f3terv r\u00e9szek\u00e9nt kidolgozott Nemzeti \u00c9lelmiszergazdas\u00e1gi V\u00e1ls\u00e1gkezel\u0151 Program c\u00e9lja Magyarorsz\u00e1g \u00e9lelmiszerell\u00e1t\u00e1si biztons\u00e1g\u00e1nak fenntart\u00e1sa \u00e9s termel\u00e9si kapacit\u00e1sainak meger\u0151s\u00edt\u00e9se, ezzel pedig a munkahelyek v\u00e9delme.\n\u00a0\u00a0\u00a0\u00a0A v\u00e1ls\u00e1gkezel\u0151 t\u00e1mogat\u00e1sok n\u00e9pszer\u0171nek bizonyultak - tette hozz\u00e1, megeml\u00edtve, hogy a tizenk\u00e9t meghirdetett int\u00e9zked\u00e9sre t\u00f6bb mint 35 ezer k\u00e9relem \u00e9rkezett.\n\u00a0\u00a0\u00a0\u00a0A k\u00e9relembeny\u00fajt\u00e1s m\u00e1sodik k\u00f6re szeptember 14-\u00e9n z\u00e1rult, 187 \u00e9lelmiszer-feldolgoz\u00f3 v\u00e1llalkoz\u00e1s ig\u00e9nyelt 500 milli\u00f3 forint t\u00e1mogat\u00e1st. A k\u00e9relmek feldolgoz\u00e1s\u00e1t k\u00f6vet\u0151en kezd\u0151dhetnek a kifizet\u00e9sek - k\u00f6z\u00f6lte a t\u00e1rcavezet\u0151.\n\u00a0\u00a0\u00a0\u00a0Ismertette, hogy a juh\u00e1gazatnak is megkezd\u0151d\u00f6tt a t\u00e1mogat\u00e1sok foly\u00f3s\u00edt\u00e1sa: szeptember 25-\u00e9n mintegy 5400 anyajuhtart\u00f3nak 833 milli\u00f3 forint t\u00e1mogat\u00e1st utaltak \u00e1t.\n\u00a0\u00a0\u00a0\u00a0Az anyajuhtart\u00f3kt\u00f3l be\u00e9rkezett k\u00e9relmek elb\u00edr\u00e1l\u00e1s\u00e1t k\u00f6vet\u0151en a kincst\u00e1r folyamatosan teljes\u00edti a tov\u00e1bbi kifizet\u00e9seket is.\n\u00a0\u00a0\u00a0\u00a0Nagy Istv\u00e1n kit\u00e9rt arra, hogy kor\u00e1bban a kert\u00e9szeti tev\u00e9kenys\u00e9get v\u00e9gz\u0151 gazd\u00e1lkod\u00f3knak, a m\u00e9h\u00e9szeknek \u00e9s a tejhaszn\u00fa teh\u00e9nt tart\u00f3 gazd\u00e1lkod\u00f3knak pedig 3,12 milli\u00e1rd forint t\u00e1mogat\u00e1st fizetett ki a kincst\u00e1r.\n\n\nMTI 2020. szeptember 26.\n\n"}]