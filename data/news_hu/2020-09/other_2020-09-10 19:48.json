[{"date": "2020-09-10 19:48", "url": "https://koronavirus.gov.hu/cikkek/kontrat-kormany-figyel-hatar-menti-telepulesen-elok-velemenyere", "h1": "Kontr\u00e1t: a korm\u00e1ny figyel a hat\u00e1r menti telep\u00fcl\u00e9sen \u00e9l\u0151k v\u00e9lem\u00e9ny\u00e9re", "body": "\nA korm\u00e1ny fontosnak tartja \u00e9s figyel a hat\u00e1r menti telep\u00fcl\u00e9seken \u00e9l\u0151k v\u00e9lem\u00e9ny\u00e9re - hangoztatta a Bel\u00fcgyminiszt\u00e9rium parlamenti \u00e1llamtitk\u00e1ra\u00a0a Vas megyei Porn\u00f3ap\u00e1ti lez\u00e1rt hat\u00e1r\u00e1tkel\u0151helye mellett tartott sajt\u00f3t\u00e1j\u00e9koztat\u00f3n. Kiemelte, hogy a\u00a0koronav\u00edrus-j\u00e1rv\u00e1ny m\u00e1sodik hull\u00e1ma el\u00e9rte Magyarorsz\u00e1got, n\u0151tt a fert\u0151z\u00e9sek sz\u00e1ma, ebben a helyzetben pedig a korm\u00e1ny feladata gondoskodni az id\u0151sek \u00e9s az iskol\u00e1k biztons\u00e1g\u00e1r\u00f3l, ugyanakkor biztos\u00edtani a magyar gazdas\u00e1g zavartalan m\u0171k\u00f6d\u00e9s\u00e9t.\n\nKontr\u00e1t K\u00e1roly parlamenti \u00e1llamtitk\u00e1r,\u00a0Vargha Tam\u00e1ssal, a K\u00fclgazdas\u00e1gi \u00e9s K\u00fcl\u00fcgyminiszt\u00e9rium polg\u00e1ri h\u00edrszerz\u00e9s\u00e9rt felel\u0151s \u00e1llamtitk\u00e1r\u00e1val \u00e9s a t\u00e9rs\u00e9g k\u00e9t orsz\u00e1ggy\u0171l\u00e9si k\u00e9pvisel\u0151j\u00e9vel tartott t\u00e1j\u00e9koztat\u00f3t.\n\u00a0\u00a0\u00a0\u00a0Hozz\u00e1f\u0171zte: fontos korm\u00e1nyzati eszk\u00f6z az utaz\u00e1si korl\u00e1toz\u00e1s, amit szeptember elsej\u00e9vel vezettek be; akkor 29 hat\u00e1r\u00e1tkel\u0151hely nyitva tart\u00e1s\u00e1t jelezt\u00e9k az uni\u00f3nak, az\u00f3ta pedig a schengeni t\u00e9rs\u00e9gen bel\u00fcl \u00fajabb 21 hat\u00e1r\u00e1llom\u00e1son lehet \u00e1tjutni, a t\u00f6bbi hat\u00e1ron pedig 37 \u00e1tkel\u0151hely van nyitva.\n\u00a0\u00a0\u00a0\u00a0Kontr\u00e1t K\u00e1roly elmondta: tal\u00e1lkoztak a t\u00e9rs\u00e9g polg\u00e1rmesterivel, meghallgatt\u00e1k a v\u00e9lem\u00e9ny\u00fcket, amit eljuttatnak majd a korm\u00e1nyhoz. Nem mindegy, hogy a hat\u00e1r menti telep\u00fcl\u00e9seken \u00e9l\u0151k - akik k\u00f6z\u00fcl sokan dolgoznak a szomsz\u00e9dos Ausztri\u00e1ban - milyen ker\u00fcl\u0151vel tudnak naponta \u00e1tkelni a hat\u00e1ron - tette hozz\u00e1.\n\u00a0\u00a0\u00a0\u00a0Vargha Tam\u00e1s \u00fagy fogalmazott: a v\u00edrus elleni hat\u00e9kony \u00e9s felel\u0151s v\u00e9dekez\u00e9s mellett a gazdas\u00e1g m\u0171k\u00f6d\u0151k\u00e9pess\u00e9g\u00e9t is fenn kell tartani, ez\u00e9rt biztos\u00edtja a magyar korm\u00e1ny, hogy 30 kilom\u00e9teren bel\u00fcl a kishat\u00e1rforgalomban az ing\u00e1z\u00f3k a hat\u00e1r mindk\u00e9t oldal\u00e1r\u00f3l \u00e1tj\u00e1rhassanak.\n\u00a0\u00a0\u00a0\u00a0Sz\u00f3lt arr\u00f3l is, hogy a k\u00fcl\u00fcgyi t\u00e1rca javaslat\u00e1ra a m\u00falt h\u00e9ten \u00fagy d\u00f6nt\u00f6tt a korm\u00e1ny, hogy \u00fczleti \u00e9s gazdas\u00e1gi c\u00e9l\u00fa utaz\u00e1sok a 30 kilom\u00e9teres k\u00f6rzeten t\u00fal is enged\u00e9lyezettek, abban az esetben, ha a hat\u00e1r\u00e1tkel\u0151helyen az \u00e9rintettek bemutatj\u00e1k a sz\u00fcks\u00e9ges igazol\u00e1st.\n\u00a0\u00a0\u00a0\u00a0\"Ezzel az igazol\u00e1ssal a magyar \u00e9s a k\u00fclf\u00f6ldi \u00e1llampolg\u00e1rokat is \u00e1tengedik korl\u00e1toz\u00e1s n\u00e9lk\u00fcl, ez azt jelenti, hogy szabadon v\u00e9gezhetik a munk\u00e1jukat, nem kell tesztet felmutatni\" - mondta.\nMTI\n\n"}]