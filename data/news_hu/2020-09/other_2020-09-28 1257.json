[{"date": "2020-09-28 12:57", "url": "https://koronavirus.gov.hu/cikkek/emmi-kozneveles-felkeszulten-es-fegyelmezetten-vedekezik-jarvany-ellen", "h1": "Emmi: a k\u00f6znevel\u00e9s felk\u00e9sz\u00fclten \u00e9s fegyelmezetten v\u00e9dekezik a j\u00e1rv\u00e1ny ellen", "body": "\nAz iskolakezd\u00e9s els\u0151 h\u00f3napj\u00e1nak tapasztalatai alapj\u00e1n meg\u00e1llap\u00edthat\u00f3: felk\u00e9sz\u00fcltek az int\u00e9zm\u00e9nyek \u00e9s fegyelmezett a v\u00e9dekez\u00e9s a k\u00f6znevel\u00e9sben - k\u00f6z\u00f6lte az Emberi Er\u0151forr\u00e1sok Miniszt\u00e9riuma h\u00e9tf\u0151n az MTI-vel. Ismertett\u00e9k: az iskolai testh\u0151m\u00e9rs\u00e9klet-m\u00e9r\u00e9shez az eszk\u00f6z\u00f6ket megy\u00e9nk\u00e9nt szeptember 29-\u00e9n \u00e9s 30-\u00e1n osztj\u00e1k ki.\n\n\u00a0\nA szakt\u00e1rca \u00f6sszegz\u00e9se szerint rendk\u00edv\u00fcli sz\u00fcnetet szeptember 28-\u00e1n az \u00f3vod\u00e1k csup\u00e1n f\u00e9l sz\u00e1zal\u00e9k\u00e1ban - 2947 \u00f3vodai feladatell\u00e1t\u00e1si helyb\u0151l 17-ben, a 3079 iskol\u00e1b\u00f3l pedig csak 7 helyen hirdettek meg. Tantermen k\u00edv\u00fcli, digit\u00e1lis munkarendet 118 int\u00e9zm\u00e9nyben rendelt el egy-egy oszt\u00e1ly sz\u00e1m\u00e1ra az operat\u00edv t\u00f6rzs, ez azt jelenti, hogy az iskol\u00e1k n\u00e9gy sz\u00e1zal\u00e9ka \u00e9rintett.\n\u00a0\u00a0\u00a0\u00a0A miniszt\u00e9rium eml\u00e9keztetett arra, hogy a korm\u00e1ny d\u00f6nt\u00e9se \u00e9rtelm\u00e9ben okt\u00f3ber 1-j\u00e9t\u0151l tov\u00e1bb fokozz\u00e1k a v\u00e9dekez\u00e9st: valamennyi k\u00f6znevel\u00e9si int\u00e9zm\u00e9nyben a bel\u00e9p\u00e9skor m\u00e9rik majd a gyermekek, a tanul\u00f3k \u00e9s az ott dolgoz\u00f3k testh\u0151m\u00e9rs\u00e9klet\u00e9t, ami seg\u00edt kisz\u0171rni a betegeket \u00e9s ezzel cs\u00f6kkenti a fert\u0151z\u00e9s kock\u00e1zat\u00e1t.\n\u00a0\u00a0\u00a0\u00a0A j\u00e1rv\u00e1ny elleni v\u00e9dekez\u00e9s k\u00f6z\u00f6s feladat, ez\u00e9rt a testh\u0151m\u00e9rs\u00e9klet-m\u00e9r\u00e9st pedag\u00f3gusok, nevel\u0151-oktat\u00f3 munk\u00e1t seg\u00edt\u0151k, technikai dolgoz\u00f3k, fels\u0151bb \u00e9ves tanul\u00f3k egyar\u00e1nt v\u00e9gezhetik majd, ehhez a korm\u00e1ny t\u00f6bb mint 41 ezer \u00e9rint\u00e9smentes digit\u00e1lis h\u0151m\u00e9r\u0151t oszt ki az int\u00e9zm\u00e9nyeknek, fenntart\u00f3t\u00f3l f\u00fcggetlen\u00fcl - \u00edrt\u00e1k. Kiemelt\u00e9k: minden \u00e1llami, egyh\u00e1zi, \u00f6nkorm\u00e1nyzati vagy mag\u00e1nint\u00e9zm\u00e9ny, iskola \u00e9s \u00f3voda kap eszk\u00f6zt.\n\u00a0\u00a0\u00a0\u00a0A h\u0151m\u00e9r\u0151k kioszt\u00e1sa a korm\u00e1nyhivatalok szervez\u00e9s\u00e9ben megy\u00e9nk\u00e9nt, szeptember 29-\u00e9n \u00e9s 30-\u00e1n zajlik majd.\n\u00a0\u00a0\u00a0\u00a0Sz\u00e1zh\u00fasz, nagy tanul\u00f3i l\u00e9tsz\u00e1m\u00fa, egyetlen bej\u00e1rattal rendelkez\u0151 iskol\u00e1ban - a z\u00f6kken\u0151mentes bel\u00e9ptet\u00e9s \u00e9rdek\u00e9ben - a digit\u00e1lis h\u0151m\u00e9r\u0151k biztos\u00edt\u00e1sa mellett h\u0151kamer\u00e1s bel\u00e9ptet\u0151 rendszert is telep\u00edtenek - jelezte az Emberi Er\u0151forr\u00e1sok Miniszt\u00e9riuma.\n\nMTI 2020. szeptember 28.\n\n"}]