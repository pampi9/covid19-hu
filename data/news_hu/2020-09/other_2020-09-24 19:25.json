[{"date": "2020-09-24 19:25", "url": "https://koronavirus.gov.hu/cikkek/emmi-koncentraltan-figyelunk-betegekre", "h1": "EMMI: koncentr\u00e1ltan figyel\u00fcnk a betegekre", "body": "\nK\u00e9szen \u00e1ll a magyar eg\u00e9szs\u00e9g\u00fcgy a n\u00f6vekv\u0151 betegsz\u00e1mmal egy\u00fctt j\u00e1r\u00f3 feladatok ell\u00e1t\u00e1s\u00e1ra. A koronav\u00edrus-j\u00e1rv\u00e1ny m\u00e1sodik hull\u00e1m\u00e1nak er\u0151s\u00f6d\u00e9s\u00e9vel, a hetek \u00f3ta tart\u00f3 magasabb napi megbeteged\u00e9si sz\u00e1mok eredm\u00e9nyek\u00e9nt egyre t\u00f6bb Covid-beteg szorul k\u00f3rh\u00e1zi kezel\u00e9sre. Ez\u00e9rt a tavasszal j\u00f3l bev\u00e1lt recept szerint a m\u00e1sodik hull\u00e1mban is l\u00e9pcs\u0151zetesen nyitottuk \u00e9s nyitjuk meg az ell\u00e1t\u00f3helyeket, azt az alapvet\u0151 rendez\u0151elvet figyelembe v\u00e9ve, hogy a kapacit\u00e1sok hat\u00e1r\u00e1ig haszn\u00e1ljuk ki az egyes k\u00f3rh\u00e1zakat.\n\nEls\u0151dlegesen a nagy gyakorlattal \u00e9s tapasztalattal rendelkez\u0151 h\u00e1rom budapesti k\u00f3rh\u00e1z - a D\u00e9l-pesti Centrum K\u00f3rh\u00e1z, az Orsz\u00e1gos Kor\u00e1nyi Pulmonol\u00f3giai Int\u00e9zet \u00e9s a Szent J\u00e1nos K\u00f3rh\u00e1z - fogadja a k\u00f6z\u00e9ps\u00falyos \u00e9s s\u00falyos koronav\u00edrusos betegeket.\nMik\u00f6zben a kijel\u00f6lt k\u00f3rh\u00e1zakba koncentr\u00e1ljuk a covidos betegeket, a megn\u00f6vekedett j\u00e1rv\u00e1ny\u00fcgyi feladatok ell\u00e1t\u00e1s\u00e1hoz sz\u00fcks\u00e9g van tov\u00e1bbi szakemberek vez\u00e9nyl\u00e9s\u00e9re az adott int\u00e9zm\u00e9nyekbe. A j\u00e1rv\u00e1ny dinamik\u00e1j\u00e1hoz igazodva azokb\u00f3l a k\u00f3rh\u00e1zakb\u00f3l csoportos\u00edtunk \u00e1t orvosokat \u00e9s \u00e1pol\u00f3kat, amelyek jelenleg nem vesznek r\u00e9szt a fert\u0151z\u00e9s elleni v\u00e9dekez\u00e9sben.\n\nEz a folyamat alkalmazkod\u00e1st k\u00edv\u00e1n azokt\u00f3l az int\u00e9zm\u00e9nyekt\u0151l, amelyek a covidos betegeket fogadj\u00e1k, \u00e9s azokt\u00f3l a k\u00f3rh\u00e1zakt\u00f3l is, amelyek feladatokat v\u00e1llalnak \u00e1t vagy szakembereket k\u00f6lcs\u00f6n\u00f6znek a s\u00falyos koronav\u00edrusos betegek kezel\u00e9s\u00e9re.\nA k\u00f3rh\u00e1zak k\u00f6z\u00f6tti egy\u00fcttm\u0171k\u00f6d\u00e9s j\u00f3 p\u00e9ld\u00e1ja, hogy az Orsz\u00e1gos Onkol\u00f3giai Int\u00e9zet \u00e1tvette a Kor\u00e1nyi K\u00f3rh\u00e1zt\u00f3l a mellkas seb\u00e9szeti ell\u00e1t\u00e1sokat, \u00e9s intenz\u00edves szakembereket biztos\u00edtott a s\u00falyos koronav\u00edrusos betegek gy\u00f3gy\u00edt\u00e1s\u00e1ra.\n\nA tavasszal j\u00f3l bev\u00e1lt recept szerint tegnap t\u00f6bb k\u00f3rh\u00e1zb\u00f3l is orvosokat, szak\u00e1pol\u00f3kat vez\u00e9nyelt a j\u00e1rv\u00e1ny\u00fcgyi hat\u00f3s\u00e1g az els\u0151dlegesen kijel\u00f6lt int\u00e9zm\u00e9nyekbe a n\u00f6vekv\u0151 sz\u00e1m\u00fa s\u00falyos betegek kezel\u00e9s\u00e9re. Ez term\u00e9szetesen azokt\u00f3l a k\u00f3rh\u00e1zakt\u00f3l is alkalmazkod\u00e1st ig\u00e9nyel, amelyek biztos\u00edtj\u00e1k a plusz szakembereket, de a rendszerszint\u0171 vez\u00e9nyl\u00e9s l\u00e9nyege az, hogy ezek a k\u00f3rh\u00e1zak tov\u00e1bbra is el tudj\u00e1k l\u00e1tni az alapfeladataikat.\nA j\u00e1rv\u00e1ny els\u0151 hull\u00e1m\u00e1ban az eg\u00e9szs\u00e9g\u00fcgyi dolgoz\u00f3k embert pr\u00f3b\u00e1l\u00f3 munk\u00e1val mindent megtettek az\u00e9rt, hogy valamennyi beteg\u00fck a legjobb ell\u00e1t\u00e1st kapja. Nekik is k\u00f6sz\u00f6nhet\u0151, hogy Magyarorsz\u00e1g Eur\u00f3p\u00e1ban egyed\u00fcl\u00e1ll\u00f3an sikeresen kezelte tavasszal a koronav\u00edrus-j\u00e1rv\u00e1nyt. A m\u00e1sodik hull\u00e1mban is azokon lesz a legt\u00f6bb teher, akik a beteg\u00e1gyak mellett dolgoznak, az int\u00e9zm\u00e9nyek vezet\u0151it pedig arra k\u00e9rj\u00fck, hogy a betegek \u00e9rdek\u00e9ben \u00f6sszefogva seg\u00edts\u00e9k \u0151ket ebben a munk\u00e1ban.\n\n\u00a0\u00a0\u00a0\u00a0\n\u00a0\u00a0\u00a0\u00a0Kiad\u00f3: Emberi Er\u0151forr\u00e1sok Miniszt\u00e9riuma\n\n"}]