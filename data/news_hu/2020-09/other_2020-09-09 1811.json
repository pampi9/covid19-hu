[{"date": "2020-09-09 18:11", "url": "https://koronavirus.gov.hu/cikkek/teljes-koru-latogatasi-tilalmat-rendelt-el-korhazakban-az-orszagos-tisztifoorvos", "h1": "Teljes k\u00f6r\u0171 l\u00e1togat\u00e1si tilalmat rendelt el a k\u00f3rh\u00e1zakban az orsz\u00e1gos tisztif\u0151orvos", "body": "\nAz orsz\u00e1gos tisztif\u0151orvos teljes k\u00f6r\u0171, az orsz\u00e1g \u00f6sszes eg\u00e9szs\u00e9g\u00fcgyi, fekv\u0151beteg-ell\u00e1t\u00e1st ny\u00fajt\u00f3 int\u00e9zm\u00e9ny\u00e9re vonatkoz\u00f3an l\u00e1togat\u00e1si tilalmat rendelt el - k\u00f6z\u00f6lte a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) szerd\u00e1n az MTI-vel.\n\nA keddt\u0151l hat\u00e1lyos int\u00e9zked\u00e9s vonatkozik a k\u00f6zfinansz\u00edrozott \u00e9s a mag\u00e1nell\u00e1t\u00f3kra is.\nAz NNK k\u00f6zl\u00e9se \u00e9rtelm\u00e9ben v\u00e9d\u0151felszerel\u00e9s biztos\u00edt\u00e1sa mellett a l\u00e1togat\u00e1si tilalom alatt a s\u00falyos, \u00e9letvesz\u00e9lyes \u00e1llapot\u00fa vagy v\u00e9gst\u00e1dium\u00fa betegn\u00e9l egy hozz\u00e1tartoz\u00f3, kiskor\u00fa beteg mellett egyik sz\u00fcl\u0151je vagy t\u00f6rv\u00e9nyes k\u00e9pvisel\u0151je, sz\u00fcl\u0151 n\u0151n\u00e9l pedig egy \u00e1ltala megjel\u00f6lt szem\u00e9ly tart\u00f3zkodhat.\nA hat\u00e1rozat kit\u00e9r arra, hogy egyedi m\u00e9lt\u00e1nyoss\u00e1g keret\u00e9ben - kock\u00e1zatbecsl\u00e9st k\u00f6vet\u0151en - a k\u00f3rh\u00e1z a kapcsolattat\u00e1s lehet\u0151s\u00e9g\u00e9t m\u00e9rlegelheti, indokolt esetben azt tov\u00e1bbi esetekben is biztos\u00edthatja.\nA dokumentum szerint, a rendelkez\u00e9sek megs\u00e9rt\u00e9se eset\u00e9n 30 ezer forintt\u00f3l \u00f6tmilli\u00f3 forintig terjed\u0151 eg\u00e9szs\u00e9g\u00fcgyi birs\u00e1g szabhat\u00f3 ki.\n\u00a0\u00a0\u00a0\u00a0\nMTI 2020. szeptember 9.\n\n"}]