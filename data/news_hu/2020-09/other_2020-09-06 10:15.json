[{"date": "2020-09-06 10:15", "url": "https://koronavirus.gov.hu/cikkek/itm-meg-fontosabb-virus-terjedeset-vizsgalo-kerdoiv-rendszeres-kitoltese", "h1": "ITM: m\u00e9g fontosabb a v\u00edrus terjed\u00e9s\u00e9t vizsg\u00e1l\u00f3 k\u00e9rd\u0151\u00edv rendszeres kit\u00f6lt\u00e9se", "body": "\n\u00a0M\u00e1r t\u00f6bb mint 320 ezren t\u00f6lt\u00f6tt\u00e9k ki a Magyar adatszolg\u00e1ltat\u00f3 k\u00e9rd\u0151\u00edvet (Maszk), amelynek v\u00e1laszaib\u00f3l a koronav\u00edrus v\u00e1rhat\u00f3 terjed\u00e9s\u00e9t pr\u00f3b\u00e1lj\u00e1k el\u0151re jelezni az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) j\u00e1rv\u00e1nymatematikai kutat\u00f3i - t\u00e1j\u00e9koztatta az ITM vas\u00e1rnap az MTI-t.\n\nK\u00f6zlem\u00e9ny\u00fckben felh\u00edvt\u00e1k a figyelmet arra, hogy az egy f\u0151re jut\u00f3 tal\u00e1lkoz\u00e1sok sz\u00e1ma az augusztus v\u00e9gi adatokhoz k\u00e9pest az iskol\u00e1k \u00fajranyit\u00e1s\u00e1val \u00e9s a munk\u00e1ba visszat\u00e9r\u00e9s miatt jelent\u0151sen megn\u00f6vekedett, ami fokozottan fel\u00e9rt\u00e9keli a kontaktkutat\u00e1sok szerep\u00e9t. A k\u00e9rd\u0151\u00edvet a j\u00e1rv\u00e1ny\u00fcgyi v\u00e9dekez\u00e9s sikere \u00e9rdek\u00e9ben naponta \u00e9rdemes kit\u00f6lteni - emelt\u00e9k ki.\n\u00a0\u00a0\u00a0\u00a0Hozz\u00e1tett\u00e9k: a k\u00e9rd\u0151\u00edv c\u00e9lja a j\u00e1rv\u00e1nymodellek pontos\u00edt\u00e1s\u00e1hoz sz\u00fcks\u00e9ges aktu\u00e1lis adatok gy\u0171jt\u00e9se. Seg\u00edts\u00e9g\u00e9vel el\u0151re jelezhet\u0151 a j\u00e1rv\u00e1ny j\u00f6v\u0151beli terjed\u00e9se, \u00e9rt\u00e9kelhet\u0151k a korl\u00e1toz\u00e1sok hat\u00e1sai.\n\u00a0\u00a0\u00a0\u00a0Az orsz\u00e1gos felm\u00e9r\u00e9s keret\u00e9ben a Maszk k\u00e9rd\u0151\u00edv napi szint\u0171 kit\u00f6lt\u00e9s\u00e9vel b\u00e1rki seg\u00edthet a koronav\u00edrus-j\u00e1rv\u00e1ny kezel\u00e9s\u00e9ben - hangs\u00falyozt\u00e1k. Hozz\u00e1tett\u00e9k: a Szegedi Tudom\u00e1nyegyetem \u00e1ltal vezetett kutat\u00f3csoportban magyar tud\u00f3sok orsz\u00e1gos adatok alapj\u00e1n elemzik a j\u00e1rv\u00e1ny hazai hat\u00e1sait.\n\u00a0\u00a0\u00a0\u00a0A Maszk indul\u00e1sa \u00f3ta t\u00f6bb mint 320 ezer egyedi felhaszn\u00e1l\u00f3 t\u00f6lt\u00f6tte ki anonim m\u00f3don a k\u00e9rd\u0151\u00edvet, sokan k\u00f6z\u00fcl\u00fck napi rendszeress\u00e9ggel. Az egy f\u0151re jut\u00f3 \u00e1tlagos kapcsolatok sz\u00e1ma az augusztus v\u00e9gi adatokhoz k\u00e9pest szeptember els\u0151 het\u00e9re t\u00f6bb mint 60 sz\u00e1zal\u00e9kkal n\u00f6vekedett meg. A kontaktkutat\u00e1sok szerepe ezzel jelent\u0151sen fel\u00e9rt\u00e9kel\u0151d\u00f6tt.\n\u00a0\u00a0\u00a0\u00a0A kutat\u00f3csoport arra k\u00e9ri a magyar embereket, hogy seg\u00edts\u00e9k a munk\u00e1jukat, \u00e9s rutinszer\u0171en, rendszeresen t\u00f6lts\u00e9k ki a covid.sed.hu weboldalon el\u00e9rhet\u0151 k\u00e9rd\u0151\u00edvet - \u00edrta az ITM.\n\n\nMTI 2020. szeptember 6.\n\n"}]