[{"date": "2020-09-15 12:46", "url": "https://koronavirus.gov.hu/cikkek/penzugyminiszter-kiemelt-cel-magyar-gazdasag-mukodokepessegenek-megorzese", "h1": "P\u00e9nz\u00fcgyminiszter: kiemelt c\u00e9l a magyar gazdas\u00e1g m\u0171k\u00f6d\u0151k\u00e9pess\u00e9g\u00e9nek meg\u0151rz\u00e9se", "body": "\nA j\u00e1rv\u00e1ny m\u00e1sodik hull\u00e1ma idej\u00e9n a gazdas\u00e1gpolitika legf\u0151bb feladata a magyar gazdas\u00e1g m\u0171k\u00f6d\u0151k\u00e9pess\u00e9g\u00e9nek meg\u0151rz\u00e9se, a munkahelyek megv\u00e9d\u00e9se \u00e9s a v\u00e1llalkoz\u00e1sok t\u00e1mogat\u00e1sa.\u00a0\u00a0A korm\u00e1ny ez\u00e9rt a k\u00f6vetkez\u0151 hetekben \u00fajabb gazdas\u00e1gv\u00e9delmi int\u00e9zked\u00e9sekkel seg\u00edti az \u00fajraindul\u00e1st - jelentette ki Varga Mih\u00e1ly a Joint Venture Sz\u00f6vets\u00e9g (JVSZ) \u00e9ves k\u00f6zgy\u0171l\u00e9s\u00e9n tartott el\u0151ad\u00e1s\u00e1ban kedden, a P\u00e9nz\u00fcgyminiszt\u00e9rium (PM) t\u00e1j\u00e9koztat\u00e1sa szerint.\n\n\n\u00a0Azt \u00edrt\u00e1k, Varga Mih\u00e1ly kijelentette: egy v\u00e1ls\u00e1g\u00e1ll\u00f3bb, stabilabb gazdas\u00e1got \u00e9rt a j\u00e1rv\u00e1ny, mint 2008-ban. Mint mondta, az elm\u00falt \u00e9vek gazdas\u00e1gpolitik\u00e1j\u00e1nak \u00e9s az id\u0151ben meghozott gazdas\u00e1gv\u00e9delmi l\u00e9p\u00e9seknek k\u00f6sz\u00f6nhet\u0151, hogy a magyar gazdas\u00e1g visszaes\u00e9se kisebb az uni\u00f3s \u00e1tlagn\u00e1l. A miniszter megjegyezte: most a legfontosabb gazdas\u00e1gpolitikai c\u00e9l a gazdas\u00e1g m\u0171k\u00f6d\u0151k\u00e9pess\u00e9g\u00e9nek fenntart\u00e1sa, hogy Magyarorsz\u00e1g miel\u0151bb visszat\u00e9rjen a v\u00e1ls\u00e1g el\u0151tti p\u00e1ly\u00e1ra, \u00e9s j\u00f6v\u0151re n\u00f6veked\u00e9st \u00e9rjen el.\n\u00a0\u00a0\u00a0\u00a0 Az eddigi int\u00e9zked\u00e9sek jelent\u0151s m\u00e9rt\u00e9kben j\u00e1rultak hozz\u00e1 a magyar gazdas\u00e1g teljes\u00edtm\u00e9ny\u00e9hez, \u00e9rdemben f\u00e9kezve a visszaes\u00e9st, ugyanakkor tov\u00e1bbi gazdas\u00e1gv\u00e9delmi int\u00e9zked\u00e9sekre van sz\u00fcks\u00e9g - k\u00f6z\u00f6lte Varga Mih\u00e1ly. Ennek el\u0151seg\u00edt\u00e9s\u00e9re j\u00f6tt l\u00e9tre a Gazdas\u00e1gv\u00e9delmi Operat\u00edv T\u00f6rzs, amelynek els\u0151dleges c\u00e9lja azoknak az akad\u00e1lyoknak a felsz\u00e1mol\u00e1sa, amelyek a gazdas\u00e1g n\u00f6veked\u00e9s\u00e9t g\u00e1tolj\u00e1k. A t\u00f6rzs folytatja a ny\u00e1ron megkezdett munk\u00e1t - tette hozz\u00e1 a t\u00e1rcavezet\u0151.\u00a0\u00a0\n\u00a0\u00a0\u00a0\u00a0B\u00e1r az \u00e1llamad\u00f3ss\u00e1g az id\u00e9n \u00e1tmenetileg megemelkedik, j\u00f6v\u0151re m\u00e1r tov\u00e1bb folytat\u00f3dhat a m\u00e9rs\u00e9kl\u0151d\u00e9s - mondta a miniszter hozz\u00e1t\u00e9ve, hogy a lakoss\u00e1g is egyre nagyobb szerephez jut az \u00e1llamad\u00f3ss\u00e1g finansz\u00edroz\u00e1s\u00e1ban. A fisk\u00e1lis politika c\u00e9lja, hogy a magyar k\u00f6lts\u00e9gvet\u00e9s a j\u00e1rv\u00e1ny elleni v\u00e9dekez\u00e9shez \u00e9s a gazdas\u00e1gv\u00e9delemhez a j\u00f6v\u0151ben is marad\u00e9ktalanul biztos\u00edtsa a sz\u00fcks\u00e9ges \u00f6szt\u00f6nz\u0151ket - tette hozz\u00e1.\n\u00a0\u00a0\u00a0\u00a0 Id\u00e9n a k\u00f6lts\u00e9gvet\u00e9si hi\u00e1ny - hasonl\u00f3an az eur\u00f3pai orsz\u00e1gok \u00e1tlag\u00e1hoz - a brutt\u00f3 hazai term\u00e9k 7-9 sz\u00e1zal\u00e9ka lehet - eml\u00e9keztetett a t\u00e1rcavezet\u0151. Varga Mih\u00e1ly lesz\u00f6gezte, hogy a koronav\u00edrus-j\u00e1rv\u00e1ny gazdas\u00e1gi hat\u00e1sainak enyh\u00edt\u00e9se \u00e9rdek\u00e9ben kulcsfontoss\u00e1g\u00fa a v\u00e1llalatok beruh\u00e1z\u00e1s\u00e1nak t\u00e1mogat\u00e1sa. A korm\u00e1ny c\u00e9lja, hogy a hazai v\u00e1llalkoz\u00e1sok meger\u0151s\u00f6dve ker\u00fcljenek ki v\u00e1ls\u00e1gb\u00f3l, ez\u00e9rt az ad\u00f3k\u00f6nny\u00edt\u00e9sek folytat\u00e1sa, a t\u00e1mogat\u00e1si keretek n\u00f6vel\u00e9se, hitelprogramok bevezet\u00e9s \u00e9s a munkahelymeg\u0151rz\u0151 int\u00e9zked\u00e9sek r\u00e9v\u00e9n k\u00edv\u00e1nja \u00f6szt\u00f6n\u00f6zni a beruh\u00e1z\u00e1si kedvet Magyarorsz\u00e1gon.\n\n\nMTI 2020. szeptember 15.\n\n"}]