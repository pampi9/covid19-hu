[{"date": "2020-09-22 12:41", "url": "https://koronavirus.gov.hu/cikkek/operativ-torzs-14-naprol-10-napra-csokkent-hatosagi-hazi-karanten-idotartama", "h1": "Operat\u00edv t\u00f6rzs: 14 napr\u00f3l 10 napra cs\u00f6kkent  a hat\u00f3s\u00e1gi h\u00e1zi karant\u00e9n id\u0151tartama", "body": "\nA k\u00fclf\u00f6ldr\u0151l Magyarorsz\u00e1gra \u00e9rkez\u0151kre is\u00a0a kor\u00e1bbi 14 napos helyett 10 napos karant\u00e9n v\u00e1r - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese kedden online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes kiemelte: a j\u00e1rv\u00e1ny\u00fcgyi k\u00e9sz\u00fclts\u00e9gi id\u0151szak utaz\u00e1si korl\u00e1toz\u00e1sair\u00f3l sz\u00f3l\u00f3 korm\u00e1nyrendelet h\u00e9tf\u0151n hat\u00e1lyba l\u00e9ptetett m\u00f3dos\u00edt\u00e1sa \u00e9rtelm\u00e9ben a Magyarorsz\u00e1gra szem\u00e9lyforgalomban \u00e9rkez\u0151 magyar \u00e1llampolg\u00e1rokn\u00e1l a kor\u00e1bbi 14 nap helyett 10 napra rendelik el a hat\u00f3s\u00e1gi h\u00e1zi karant\u00e9nt vagy a kijel\u00f6lt karant\u00e9nt.\n\u00a0\u00a0\u00a0\u00a0Hozz\u00e1tette: a magyar \u00e1llampolg\u00e1rs\u00e1ggal nem rendelkez\u0151k Magyarorsz\u00e1g ter\u00fclet\u00e9re szem\u00e9lyforgalomban kiz\u00e1r\u00f3lag az illet\u00e9kes rend\u0151rkapit\u00e1nys\u00e1g \u00e1ltal kiadott enged\u00e9ly birtok\u00e1ban l\u00e9phetnek be, \u00e9s vel\u00fck szemben is t\u00edznapos karant\u00e9nt rendelnek el.\n\u00a0\u00a0\u00a0\u00a0Kiss R\u00f3bert t\u00e1j\u00e9koztat\u00e1sa szerint az elm\u00falt 24 \u00f3r\u00e1ban 3062 emberrel szemben rendeltek el hat\u00f3s\u00e1gi h\u00e1zi karant\u00e9nt, ebb\u0151l 774 esetben a hat\u00e1r\u00e1tl\u00e9p\u00e9s sor\u00e1n alkalmazt\u00e1k az int\u00e9zked\u00e9st.\n\u00a0\u00a0\u00a0\u00a0Jelenleg 25 212 ember van hat\u00f3s\u00e1gi h\u00e1zi karant\u00e9nban - mondta.\n\u00a0\u00a0\u00a0\u00a0Ismertette: 1823 ember v\u00e1lasztotta, hogy a hat\u00f3s\u00e1g elektronikusan ellen\u0151rizze, betartja-e a karant\u00e9nra vonatkoz\u00f3 szab\u00e1lyokat. Felh\u00edvta a figyelmet arra, hogy az elektronikus ellen\u0151rz\u00e9s seg\u00edts\u00e9g a hat\u00f3s\u00e1gnak, cs\u00f6kkenti a fizikai ellen\u0151rz\u00e9sekb\u0151l ad\u00f3d\u00f3 vesz\u00e9lyforr\u00e1st, ugyanakkor az adatkezel\u00e9s ugyan\u00fagy zajlik, mint a szem\u00e9lyes ellen\u0151rz\u00e9sn\u00e9l.\n\u00a0\u00a0\u00a0\u00a0H\u00e9tf\u0151n 22 esetben int\u00e9zkedtek, mert a t\u00f6megk\u00f6zleked\u00e9si j\u00e1rm\u0171veken utaz\u00f3k nem, vagy nem megfelel\u0151en viselt\u00e9k a maszkot. Ugyanez\u00e9rt az \u00fczletekben, bev\u00e1s\u00e1rl\u00f3k\u00f6zpontokban 27 esetben kellett int\u00e9zkedni\u00fck.\n\u00a0\u00a0\u00a0\u00a0Arra az \u00fajs\u00e1g\u00edr\u00f3i k\u00e9rd\u00e9sre, hogyan int\u00e9zkednek a rend\u0151r\u00f6k a szab\u00e1lyokat be nem tart\u00f3kkal szemben, azt mondta: fokozatosan \u00e9s folyamatosan ellen\u0151rzik a szab\u00e1lyok betart\u00e1s\u00e1t, a rend\u0151ri int\u00e9zked\u00e9sek pedig differenci\u00e1ltak, helysz\u00edni b\u00edrs\u00e1got, illetve feljelent\u00e9st csak s\u00falyosabb, vagy ism\u00e9telt szab\u00e1lyszeg\u00e9sn\u00e9l alkalmaznak.\n\n\nMTI 2020. szeptember 22.\n\n"}]