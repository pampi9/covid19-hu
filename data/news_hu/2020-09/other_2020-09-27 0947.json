[{"date": "2020-09-27 09:47", "url": "https://koronavirus.gov.hu/cikkek/itm-mar-tobb-mint-75-ezren-toltottek-le-virusradar-alkalmazast", "h1": "ITM: m\u00e1r t\u00f6bb mint 75 ezren t\u00f6lt\u00f6tt\u00e9k le a V\u00edrusRadar alkalmaz\u00e1st", "body": "\nM\u00e1r t\u00f6bb mint 75 ezren t\u00f6lt\u00f6tt\u00e9k le a V\u00edrusRadar alkalmaz\u00e1st, amelyhez hasonl\u00f3 applik\u00e1ci\u00f3k Eur\u00f3pa t\u00f6bb orsz\u00e1g\u00e1ban bizony\u00edtott\u00e1k, hogy rendk\u00edv\u00fcl hasznosak a kontaktok beazonos\u00edt\u00e1s\u00e1ban, \u00e9s \u00e9leteket menthetnek a koronav\u00edrus-j\u00e1rv\u00e1ny m\u00e1sodik szakasz\u00e1ban - id\u00e9zte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) vas\u00e1rnap az MTI-hez eljuttatott k\u00f6zlem\u00e9ny\u00e9ben a digitaliz\u00e1ci\u00f3\u00e9rt felel\u0151s helyettes \u00e1llamtitk\u00e1rt.\n\nSolym\u00e1r K\u00e1roly Bal\u00e1zs azt mondta, hogy az \u00f6nk\u00e9ntesen let\u00f6lthet\u0151 alkalmaz\u00e1s c\u00e9lja a kontaktkutat\u00e1s seg\u00edt\u00e9se, ugyanis a fert\u0151z\u00f6ttek sokszor nem eml\u00e9keznek pontosan, kikkel tal\u00e1lkoztak, vagy nem ismerik azokat, az alkalmaz\u00e1s viszont k\u00e9pes \u0151ket is azonos\u00edtani. Az ITM 25 kutat\u00e1si projektet ind\u00edtott a v\u00edrus terjed\u00e9s\u00e9nek megakad\u00e1lyoz\u00e1s\u00e1\u00e9rt, ennek egyik eleme a V\u00edrusRadar applik\u00e1ci\u00f3 - tette hozz\u00e1.\nA k\u00f6zlem\u00e9ny szerint az innovat\u00edv alkalmaz\u00e1s a mobiltelefonok r\u00e1di\u00f3jeles, bluetooth-kapcsolat\u00e1t felhaszn\u00e1lva, a h\u00e1tt\u00e9rben folyamatosan futva r\u00f6gz\u00edti azoknak a k\u00e9sz\u00fcl\u00e9kek egyedi, titkos\u00edtott azonos\u00edt\u00f3it, amelyek legal\u00e1bb negyed\u00f3r\u00e1n \u00e1t, k\u00e9tm\u00e9teres k\u00f6zels\u00e9gben vannak. A fert\u0151z\u00f6tts\u00e9g fenn\u00e1ll\u00e1sa eset\u00e9n a felhaszn\u00e1l\u00f3 eld\u00f6ntheti, megosztja-e a j\u00e1rv\u00e1ny\u00fcgyi szakemberekkel a telefon \u00e1ltal r\u00f6gz\u00edtett adatokat.\nA be\u00e9rkez\u0151 adatokat a Korm\u00e1nyzati Informatikai \u00e9s Fejleszt\u00e9si \u00dcgyn\u00f6ks\u00e9g (KIF\u00dc) szerverein t\u00e1rolj\u00e1k, \u00e9s hozz\u00e1f\u00e9r\u00e9se kiz\u00e1r\u00f3lag az erre a c\u00e9lra kialak\u00edtott lek\u00e9rdez\u0151 fel\u00fcleten kereszt\u00fcl a kontaktkutat\u00e1st v\u00e9gz\u0151 szakembereknek van. A k\u00f6zponti szerveren csak a felhaszn\u00e1l\u00f3k telefonsz\u00e1m\u00e1t, \u00e9s a hozz\u00e1juk rendelt, \u00e1lneves\u00edtett azonos\u00edt\u00f3t t\u00e1rolj\u00e1k, amelyhez csak sz\u00fcks\u00e9g eset\u00e9n, csak a j\u00e1rv\u00e1ny\u00fcgyi szakemberek f\u00e9rhetnek hozz\u00e1 - olvashat\u00f3 a k\u00f6zlem\u00e9nyben.\n\n\nMTI 2020. szeptember 27.\n\n"}]