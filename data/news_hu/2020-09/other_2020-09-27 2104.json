[{"date": "2020-09-27 21:04", "url": "https://koronavirus.gov.hu/cikkek/orban-ha-egyszer-sikerult-ujra-sikerul-legyozni-jarvanyt", "h1": "Orb\u00e1n: ha egyszer siker\u00fclt, \u00fajra siker\u00fcl legy\u0151zni a j\u00e1rv\u00e1nyt", "body": "\nMagyarorsz\u00e1g sz\u00e1m\u00e1ra lesz koronav\u00edrus elleni vakcina \u00e9s mindenkinek, aki akarja, id\u0151ben el\u00e9rhet\u0151 lesz az olt\u00f3anyag - err\u0151l Orb\u00e1n Viktor minisztereln\u00f6k a TV2 T\u00e9nyek c\u00edm\u0171 m\u0171sor\u00e1ban besz\u00e9lt vas\u00e1rnap este. A v\u00e9dekez\u00e9sr\u0151l sz\u00f3lva a korm\u00e1nyf\u0151 kiemelte: ha egyszer siker\u00fclt, akkor \u00fajra siker\u00fcl legy\u0151zni a j\u00e1rv\u00e1nyt.\n\nA minisztereln\u00f6k a szombaton r\u00f6gz\u00edtett besz\u00e9lget\u00e9sben azt mondta: meglesz a vakcina, meg fogj\u00e1k szervezni, hogy legyen Magyarorsz\u00e1g sz\u00e1m\u00e1ra, \u00e9s id\u0151ben el\u00e9rhet\u0151 legyen mindenkinek, aki akarja.\n\u00a0\u00a0\u00a0\u00a0Jelezte: Br\u00fcsszel szerint legk\u00e9s\u0151bb 2021 els\u0151 f\u00e9l\u00e9v\u00e9ben, az amerikaiak szerint azonban m\u00e1r ez \u00e9v v\u00e9g\u00e9ig kifejleszthetik a koronav\u00edrus elleni olt\u00f3anyagot.\n\u00a0\u00a0\u00a0\u00a0K\u00f6zl\u00e9se szerint folyamatosan t\u00e1rgyalnak az amerikaiakkal, a jap\u00e1nokkal, a k\u00ednaiakkal, az oroszokkal, \u00e9s p\u00e9nzt adtak az Eur\u00f3pai Uni\u00f3 \u00e1ltal t\u00e1mogatott eur\u00f3pai kutat\u00e1si programokra. Az es\u00e9lyek nem rosszak - \u00e9rt\u00e9kelt a korm\u00e1nyf\u0151, aki szerint a vil\u00e1g n\u00e9gy-\u00f6t nagy er\u0151k\u00f6zpontja fel tudja k\u00edn\u00e1lni az emberis\u00e9gnek a v\u00edrust meg\u00e1ll\u00edtani k\u00e9pes vakcin\u00e1t a k\u00f6vetkez\u0151 \u00e9v sor\u00e1n.\n\u00a0\u00a0\u00a0\u00a0Fontos tanuls\u00e1gnak nevezte, hogy az id\u0151sek tov\u00e1bbra is vesz\u00e9lyben vannak, a j\u00e1rv\u00e1ny felsz\u00e1ll\u00f3 \u00e1gban van. A helyzet neh\u00e9z, az eg\u00e9szs\u00e9g\u00fcgyre \u00e9s az oktat\u00e1sra nagy nyom\u00e1s nehezedik most \u00e9s fog nehezedni a k\u00f6vetkez\u0151 h\u00f3napokban - k\u00f6z\u00f6lte.\n\u00a0\u00a0\u00a0\u00a0Kiemelte: olyan v\u00e9dekez\u00e9si receptet kell k\u00edn\u00e1lni az embereknek, amit elfogadnak, \u00e9s ez\u00e9rt egyet\u00e9rt\u00e9si pontokat, nemzeti egys\u00e9get kell l\u00e9trehozni. Elmondta, a nemzeti konzult\u00e1ci\u00f3k ezt a c\u00e9lt szolg\u00e1lj\u00e1k, \u00e9s ezekb\u0151l ki tudta olvasni, hogy mit is akarnak az emberek. Vil\u00e1gos, hogy azt mondj\u00e1k, v\u00e9dekezni akarnak, de nem akarj\u00e1k, hogy az orsz\u00e1g \u00fajra meg\u00e1lljon, Magyarorsz\u00e1gnak m\u0171k\u00f6dnie kell - r\u00f6gz\u00edtette Orb\u00e1n Viktor.\n\u00a0\u00a0\u00a0\u00a0R\u00e1mutatott: ha az eg\u00e9szs\u00e9g\u00fcgyi dolgoz\u00f3k kitartanak, \u00e9s lelkileg is el tudj\u00e1k viselni az egyre n\u00f6vekv\u0151 terhet, akkor \"meg tudjuk csin\u00e1lni, siker\u00fclni fog, ahogy tavasszal is siker\u00fclt\".\n\u00a0\u00a0\u00a0\u00a0\u00dagy l\u00e1tta: a szab\u00e1lyok betart\u00e1s\u00e1n\u00e1l a ny\u00e1r nagy cs\u00e1b\u00edt\u00f3, de az \u0151sz seg\u00edteni fog, leh\u0171ti a ked\u00e9lyeket, az emberek most sokkal ink\u00e1bb betartj\u00e1k a szab\u00e1lyokat, mint tett\u00e9k a ny\u00e1r sor\u00e1n.\n\u00a0\u00a0\u00a0\u00a0Meger\u0151s\u00edtette: van mindenhol orvos \u00e9s n\u0151v\u00e9r, mindenhol van elegend\u0151 eszk\u00f6z, \u00e1gy, v\u00e9d\u0151felszerel\u00e9s, l\u00e9legeztet\u0151g\u00e9p. Jelezte: l\u00e9pcs\u0151zetes a v\u00e9dekez\u00e9si rendszer, kijel\u00f6lt\u00e9k az els\u0151 nyolc k\u00f3rh\u00e1zat, \u00e9s ha megtelnek, akkor j\u00f6n a m\u00e1sodik l\u00e9pcs\u0151, majd a tov\u00e1bbiak, s az orvosokat, n\u0151v\u00e9reket oda kell vez\u00e9nyelni, ahol sz\u00fcks\u00e9g van r\u00e1juk.\n\u00a0\u00a0\u00a0\u00a0Kifejtette, Ausztri\u00e1t tov\u00e1bbra is figyelemmel k\u00f6vetik, az egyetlen hely, amit nem \u00e9rt, Csehorsz\u00e1g, ahol elszabadultak a sz\u00e1mok, erre figyelni kell.\n\u00a0\u00a0\u00a0\u00a0K\u00f6z\u00f6lte: a hat\u00e1rz\u00e1rat tov\u00e1bbra is fontosnak tartja, az ut\u00e1np\u00f3tl\u00e1s-vonalak ott vannak, ezeket ott kell elv\u00e1gni.\n\u00a0\u00a0\u00a0\u00a0A korm\u00e1nyf\u0151 kijelentette: ki fogunk ebb\u0151l a \"nyomor\u00fas\u00e1gb\u00f3l szabadulni\", \u00e9s addig pedig ki fogjuk b\u00edrni.\n\u00a0\u00a0\u00a0\u00a0Hozz\u00e1tette: m\u0171k\u00f6dni fog az eg\u00e9szs\u00e9g\u00fcgy, m\u0171k\u00f6dni fog a gazdas\u00e1g \u00e9s \"nem fogunk h\u00e1tral\u00e9pni, meg\u0151rizz\u00fck az es\u00e9ly\u00e9t annak, hogy Magyarorsz\u00e1g a v\u00e1ls\u00e1gb\u00f3l meger\u0151s\u00f6dve ker\u00fclj\u00f6n ki\".\n\u00a0\u00a0\u00a0\u00a0Arr\u00f3l, hogy egy nagy nemzetk\u00f6zi hitelmin\u0151s\u00edt\u0151 kedvez\u0151bb rangsorol\u00e1st adott Magyarorsz\u00e1g sz\u00e1m\u00e1ra, azt mondta: \u00f6r\u00fcl a biztat\u00e1snak \u00e9s minden j\u00f3 jelnek, ugyanakkor egyetlen dologra kell \u00f6sszpontos\u00edtani, a munkahelyekre. Ha van munka, ha vannak munkahelyek, akkor lesz n\u00f6veked\u00e9s, j\u00f3 hitelmin\u0151s\u00edt\u00e9s - hangs\u00falyozta Orb\u00e1n Viktor. Ad\u00f3cs\u00f6kkent\u00e9s, beruh\u00e1z\u00e1s, fejleszt\u00e9s - foglalta \u00f6ssze a korm\u00e1nyf\u0151 politik\u00e1jukat.\n\u00a0\u00a0\u00a0\u00a0Elmondta, a m\u00e1sik lehet\u0151s\u00e9g, ha minden k\u00f6t\u00e9l szakad, akkor az az, hogy az \u00e1llam is tudjon felvenni alkalmaz\u00e1sba embereket. Ez m\u00e1r kev\u00e9sb\u00e9 j\u00f3 megold\u00e1s, de m\u00e9g mindig kenyeret \u00e9s lehet\u0151s\u00e9get ad a csal\u00e1doknak. A harmadik, a hagyom\u00e1nyos k\u00f6zmunka rendszere, ami nagyon messze van att\u00f3l, ami fizet\u00e9sben \u00e9s munkav\u00e9gz\u00e9sben k\u00edv\u00e1natos lenne, de ha nincs m\u00e1s, az is jobb a semmin\u00e9l - k\u00f6z\u00f6lte. A korm\u00e1nyf\u0151 mindenk\u00e9ppen sz\u00fcks\u00e9gesnek l\u00e1tta a k\u00f6zmunkab\u00e9rek emel\u00e9s\u00e9t a k\u00f6vetkez\u0151 \u00e9v sor\u00e1n.\n\u00a0\u00a0\u00a0\u00a0Orb\u00e1n Viktor besz\u00e9lt arr\u00f3l is, hogy t\u00f6bb ember dolgozik most Magyarorsz\u00e1gon, mint dolgozott janu\u00e1rban, illetve m\u00e1rciusban. T\u00f6bb mint 4,5 milli\u00f3an v\u00e9geznek munk\u00e1t, ami v\u00e1laszt\u00f3vonal. Felid\u00e9zte, hogy t\u00edz \u00e9ve, amikor a szocialist\u00e1kt\u00f3l \u00e1tvett\u00e9k a korm\u00e1nyz\u00e1st, 3,6-3,7 milli\u00f3an dolgoztak, \u00e9s az els\u0151 v\u00e1laszt\u00f3vonal volt a 4 milli\u00f3. Sokan nem hitt\u00e9k, hogy ezt el lehet \u00e9rni, de megt\u00f6rt\u00e9nt, \u00e9s most az \u00faj var\u00e1zslimit a 4,5 milli\u00f3, amit \u00e1tl\u00e9ptek - mondta. Megjegyezte: az \u0151 fej\u00e9ben szerepel egy 5 milli\u00f3 munkahellyel rendelkez\u0151 Magyarorsz\u00e1g, de ez nem a k\u00f6vetkez\u0151 h\u00f3napok feladata.\n\u00a0\u00a0\u00a0\u00a0Az igazi k\u00e9rd\u00e9snek most azt tartotta, hogy a v\u00e1llalkoz\u00f3k tudnak-e olyan \u00faj munkahelyeket l\u00e9trehozni, amelyek versenyk\u00e9pesebbek, mint a jelenlegiek. A vil\u00e1gban egy munkaer\u0151-, gy\u00e1rt\u00e1s-, kapacit\u00e1s-\u00e1thelyez\u00e9s, \u00fajraszervez\u00e9s zajlik, ez egy verseny, amibe Magyarorsz\u00e1gnak be kell neveznie. Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter feladata, hogy ezt a nevez\u00e9st beadja \u00e9s fusson j\u00f3l - mondta; egy\u00fattal az es\u00e9lyeket j\u00f3nak tartotta.\n\u00a0\u00a0\u00a0\u00a0Budapestr\u0151l azt mondta: a f\u0151v\u00e1ros \u00fczleti modellje a turizmusban \u00e9s a vend\u00e9gl\u00e1t\u00e1sban a k\u00fclf\u00f6ldiekre \u00e9p\u00fcl, az itt sz\u00e1llodai szob\u00e1t foglal\u00f3k 93 sz\u00e1zal\u00e9ka k\u00fclf\u00f6ldi, szemben R\u00f3m\u00e1val, vagy P\u00e1rizzsal, ahol ez 50-60 sz\u00e1zal\u00e9k. Al\u00e1h\u00fazta, Budapestnek nincs olyan \u00fczleti modellje, amivel a magyarokat hozn\u00e1 el a f\u0151v\u00e1rosba \u00e9s \u0151ket venn\u00e9 r\u00e1, hogy t\u00f6ltsenek el a f\u0151v\u00e1rosban egy h\u00e9tv\u00e9g\u00e9t. Mindenk\u00e9ppen v\u00e1ltoztatni kell ezen az \u00fczleti modellen, akkor is, ha visszat\u00e9r az \u00e9let a norm\u00e1l ker\u00e9kv\u00e1g\u00e1sba - r\u00f6gz\u00edtette a korm\u00e1nyf\u0151.\n\u00a0\u00a0\u00a0\u00a0Megjegyezte: mintegy k\u00e9tezer milli\u00e1rd forint maradt a csal\u00e1dokn\u00e1l \u00e9s a v\u00e1llalkoz\u00e1sokn\u00e1l a hitelmorat\u00f3riummal, ami nagy seg\u00edts\u00e9g volt mindenkinek, illetve ad\u00f3t cs\u00f6kkentettek a v\u00e1llalkoz\u00e1sok sz\u00e1m\u00e1ra. A korm\u00e1ny, amit lehetett, vid\u00e9ken \u00e9s Budapesten megtett - mondta, hozz\u00e1t\u00e9ve: nem \u00e1rtana a r\u00e1seg\u00edt\u00e9s, a Budapesti Kereskedelmi \u00e9s Iparkamara javaslatainak ir\u00e1nyvonal\u00e1t \u00e9rdemes lenne k\u00f6vetni.\n\nMTI 2020. szeptember 27.\n\n"}]