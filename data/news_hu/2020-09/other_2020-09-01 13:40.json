[{"date": "2020-09-01 13:40", "url": "https://koronavirus.gov.hu/cikkek/budapest-airport-felkeszult-az-uj-beutazasi-szabalyok-vegrehajtasara", "h1": "A Budapest Airport felk\u00e9sz\u00fclt az \u00faj beutaz\u00e1si szab\u00e1lyok v\u00e9grehajt\u00e1s\u00e1ra", "body": "\nFelk\u00e9sz\u00fclt az \u00faj hat\u00e1r\u00e1tl\u00e9p\u00e9si szab\u00e1lyok v\u00e9grehajt\u00e1s\u00e1ra a Budapest Liszt Ferenc Nemzetk\u00f6zi Rep\u00fcl\u0151t\u00e9r \u00fczemeltet\u0151je.\n\nA Budapest\u00a0Airport\u00a0keddi, MTI-hez eljuttatott k\u00f6zlem\u00e9ny\u00e9ben azt \u00edrta, a Rep\u00fcl\u0151t\u00e9ri Rend\u0151ri Igazgat\u00f3s\u00e1g minden j\u00e1rat minden utas\u00e1t a hat\u00e1rellen\u0151rz\u00e9si pontn\u00e1l okm\u00e1nyellen\u0151rz\u00e9snek, illetve a Budapest\u00a0Airport\u00a0szerz\u0151d\u00f6tt eg\u00e9szs\u00e9g\u00fcgyi szolg\u00e1ltat\u00f3j\u00e1nak k\u00f6zrem\u0171k\u00f6d\u00e9s\u00e9vel k\u00f6telez\u0151 testh\u0151m\u00e9rs\u00e9klet-m\u00e9r\u00e9snek veti al\u00e1. Felh\u00edvt\u00e1k a figyelmet, hogy az okm\u00e1nyellen\u0151rz\u00e9s a szok\u00e1sosn\u00e1l t\u00f6bb id\u0151t vesz ig\u00e9nybe, mert el\u0151tte r\u00e9szletesen kik\u00e9rdezik az utasokat, \u00e9s felveszik az adataikat is. Az \u00fczemeltet\u0151 azt k\u00e9rte, hogy az utasok t\u00f6lts\u00e9k ki a Budapest\u00a0Airport\u00a0weboldal\u00e1n el\u00e9rhet\u0151 \u00faj karant\u00e9n\u0171rlapot, \u00e9s a hat\u00e1rellen\u0151rz\u00e9s alkalm\u00e1val adj\u00e1k \u00e1t a hat\u00f3s\u00e1goknak.\n\u00a0\u00a0\u00a0\u00a0Azok a k\u00fclf\u00f6ldiek, akik nem l\u00e9phetnek be Magyarorsz\u00e1g ter\u00fclet\u00e9re, az erre a c\u00e9lra kijel\u00f6lt tranzitban v\u00e1rakoznak elutaz\u00e1sukig. A tranzitban v\u00e1rakoz\u00f3 utasoknak a Budapest\u00a0Airport\u00a0takar\u00f3t, korl\u00e1tlan wi-fi-hozz\u00e1f\u00e9r\u00e9st, illetve ig\u00e9ny eset\u00e9n arcmaszkot biztos\u00edt.\n\u00a0\u00a0\u00a0\u00a0Az \u00faj szab\u00e1lyok \u00e9rv\u00e9nybe l\u00e9p\u00e9s\u00e9vel a Liszt Ferenc rep\u00fcl\u0151t\u00e9r folyamatosan fogad \u00e9s ind\u00edt j\u00e1ratokat, de m\u00e1r l\u00e1that\u00f3, hogy a bejelent\u00e9s \u00f3ta sz\u00e1mos l\u00e9git\u00e1rsas\u00e1g t\u00f6r\u00f6lte j\u00e1ratait a k\u00f6vetkez\u0151 h\u00f3napra, ez\u00e9rt a kor\u00e1bbi korl\u00e1toz\u00e1sok sor\u00e1n tapasztalt utasforgalomra sz\u00e1m\u00edtanak, ez napi 3000 alatti utas lehet, m\u00edg szeptemberben \u00e1ltal\u00e1ban napi 50 000-n\u00e9l is t\u00f6bb utas szokott kezelni a rep\u00fcl\u0151t\u00e9r.\nA Budapest\u00a0Airport\u00a0weboldal\u00e1n el\u00e9rhet\u0151 \u00faj karant\u00e9n\u0171rlap el\u00e9rhet\u0151s\u00e9g\u00e9t itt tal\u00e1lhat\u00f3:\u00a0https://www.bud.hu/covid_19/koronavirus_urlap\u00a0\nMTI\n\n"}]