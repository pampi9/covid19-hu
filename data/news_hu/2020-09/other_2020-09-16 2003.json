[{"date": "2020-09-16 20:03", "url": "https://koronavirus.gov.hu/cikkek/mtu-csucsot-dontott-belfoldi-idegenforgalom-augusztusban", "h1": "MT\u00dc: cs\u00facsot d\u00f6nt\u00f6tt a belf\u00f6ldi idegenforgalom augusztusban", "body": "\nCs\u00facsot d\u00f6nt\u00f6tt a belf\u00f6ldi idegenforgalom augusztusban, \u00e9s lehet, hogy hosszabb t\u00e1von is ez fogja meghat\u00e1rozni a sz\u00e1ll\u00e1shelypiacot - k\u00f6z\u00f6lte a Magyar Turisztikai \u00dcgyn\u00f6ks\u00e9g (MT\u00dc) az MTI-vel szerd\u00e1n.\n\nAz utaz\u00e1si szok\u00e1sok \u00e1talakul\u00e1s\u00e1t vet\u00edti el\u0151re, hogy a sz\u00e1ll\u00e1shelyek egy h\u00f3nap alatt 1,8 milli\u00f3 vend\u00e9get fogadtak, \u00e9s k\u00f6z\u00fcl\u00fck 1,5 milli\u00f3 belf\u00f6ldi volt, ami tavalyhoz k\u00e9pest 300 ezres emelked\u00e9s - \u00e9rt\u00e9kelt\u00e9k az augusztusi adatokat.\nA Nemzeti Turisztikai Adatszolg\u00e1ltat\u00f3 K\u00f6zpont (NTAK) adatai szerint az 5,4 milli\u00f3 vend\u00e9g\u00e9jszak\u00e1b\u00f3l 4,4 milli\u00f3t belf\u00f6ldi vend\u00e9gek t\u00f6lt\u00f6ttek el.\nAz id\u00e9n ny\u00e1ron az orsz\u00e1gos forgalom folyamatosan n\u0151tt, a j\u00fanius volt az egyetlen h\u00f3nap, amelyben a vend\u00e9gek sz\u00e1ma elmaradt a tavalyit\u00f3l - tett\u00e9k hozz\u00e1. Az \u00f6sszes\u00edt\u00e9s alapj\u00e1n az utaz\u00f3k 93 sz\u00e1zal\u00e9ka vid\u00e9kre utazott, ami egy\u00fattal azt is jelenti, hogy a budapesti sz\u00e1ll\u00e1shelyek forgalma eg\u00e9sz ny\u00e1ron m\u00e9lyponton maradt. Az \u00fcgyn\u00f6ks\u00e9g ezt azzal magyar\u00e1zza, hogy a m\u00e1s orsz\u00e1gb\u00f3l \u00e9rkez\u0151k sz\u00e1ma id\u00e9n megcsappant, tavaly 2,6 milli\u00f3 k\u00fclf\u00f6ldi j\u00f6tt, 60 sz\u00e1zal\u00e9kuk a f\u0151v\u00e1rosba. Id\u00e9n r\u00e1ad\u00e1sul a kev\u00e9s k\u00fclf\u00f6ldi sem Budapestet prefer\u00e1lta, hanem ink\u00e1bb a Balatont.\nA t\u00f3 mellett augusztusban 645 ezer, 82 sz\u00e1zal\u00e9kban belf\u00f6ldi vend\u00e9g \u00f6sszesen 2,2 milli\u00f3 vend\u00e9g\u00e9jszak\u00e1t t\u00f6lt\u00f6tt el. A legn\u00e9pszer\u0171bb \u00fati c\u00e9l Si\u00f3fok, Balatonf\u00fcred, H\u00e9v\u00edz, Balatonlelle \u00e9s Zalakaros volt. A magyarok a Balaton ut\u00e1n f\u0151leg a M\u00e1tr\u00e1ba, a B\u00fckkbe, valamint a Debrecen-Hajd\u00faszoboszl\u00f3-Hortob\u00e1gy t\u00e9rs\u00e9gbe, \u00e9s a Tisza-t\u00f3hoz utaztak. A m\u00e1s \u00e1llamb\u00f3l \u00e9rkez\u0151k k\u00f6r\u00e9ben a m\u00e1sodik legn\u00e9pszer\u0171bb \u00fati c\u00e9l Budapest volt. A legt\u00f6bb k\u00fclf\u00f6ldi N\u00e9metorsz\u00e1gb\u00f3l, Lengyelorsz\u00e1gb\u00f3l, Szlov\u00e1ki\u00e1b\u00f3l, Csehorsz\u00e1gb\u00f3l, Ausztri\u00e1b\u00f3l \u00e9rkezett. A k\u00f6zlem\u00e9ny kiemelte az eg\u00e9szs\u00e9gturizmus jelent\u0151s\u00e9g\u00e9t. Az augusztusi vend\u00e9g\u00e9jszak\u00e1k 30 sz\u00e1zal\u00e9k\u00e1t a nemzetk\u00f6zi jelent\u0151s\u00e9g\u0171 f\u00fcrd\u0151hellyel rendelkez\u0151 vid\u00e9ki f\u00fcrd\u0151v\u00e1rosok sz\u00e1ll\u00e1sad\u00f3i k\u00f6nyvelhett\u00e9k el, Budapestet is bele\u00e9rtve. A f\u0151v\u00e1rost kiv\u00e9ve mindegyik telep\u00fcl\u00e9st a belf\u00f6ldi vend\u00e9gek uralt\u00e1k. Egerszal\u00f3kon 95 sz\u00e1zal\u00e9k volt az orsz\u00e1g m\u00e1s r\u00e9szeib\u0151l \u00e9rkez\u0151k ar\u00e1nya, de a nyugati hat\u00e1rhoz k\u00f6zeli B\u00fck\u00f6n \u00e9s S\u00e1rv\u00e1ron is alig haladta meg a 30 sz\u00e1zal\u00e9kot a k\u00fclf\u00f6ldi vend\u00e9gek ar\u00e1nya - \u00edrta az MT\u00dc.\nMTI 2020. szeptember 16.\n\n"}]