[{"date": "2020-09-09 17:05", "url": "https://koronavirus.gov.hu/cikkek/kontrat-kormanynak-fontos-hatarmenti-tersegekben-elok-velemenye", "h1": "Kontr\u00e1t: a korm\u00e1nynak fontos a hat\u00e1rmenti t\u00e9rs\u00e9gekben \u00e9l\u0151k v\u00e9lem\u00e9nye", "body": "\nA korm\u00e1nynak fontos a hat\u00e1rmenti t\u00e9rs\u00e9gekben \u00e9l\u0151k v\u00e9lem\u00e9nye - k\u00f6z\u00f6lte a Bel\u00fcgyminiszt\u00e9rium parlamenti \u00e1llamtitk\u00e1ra szerd\u00e1n a Szabolcs-Szatm\u00e1r-Bereg megyei \u00d6mb\u00f6ly\u00f6n.\n\nKontr\u00e1t K\u00e1roly a magyar-rom\u00e1n hat\u00e1rn\u00e1l megtartott sajt\u00f3t\u00e1j\u00e9koztat\u00f3n eml\u00e9keztetett, a kabinet k\u00e9pviselet\u00e9ben t\u00e1rgyal\u00e1sokat folytattak a garbolci, a zajtai, az \u00f6mb\u00f6lyi \u00e9s a dombegyh\u00e1zi kishat\u00e1rforgalmi \u00e1tkel\u0151vel rendelkez\u0151 k\u00f6zs\u00e9gek polg\u00e1rmestereivel, az egyeztet\u00e9seken pedig sz\u00f3ba ker\u00fclt ezek valamilyen form\u00e1ban t\u00f6rt\u00e9n\u0151 megnyit\u00e1sa is.\nFontos, hogy az \u00fat ne csak visszafel\u00e9 vezessen a hat\u00e1rr\u00f3l, hanem vezessen tov\u00e1bb Rom\u00e1nia fel\u00e9 - tette hozz\u00e1 az \u00e1llamtitk\u00e1r.\nKontr\u00e1t K\u00e1roly t\u00e1j\u00e9koztat\u00e1sa szerint az egyeztet\u00e9seken elhangzott, hogy a megjelent polg\u00e1rmesterek nagyon fontosnak tartj\u00e1k \u00e9s t\u00e1mogatj\u00e1k a kabinet koronav\u00edrus ellen meghozott int\u00e9zked\u00e9seit.\nAz \u00e9rintett telep\u00fcl\u00e9sek polg\u00e1rmestereinek k\u00e9r\u00e9s\u00e9t meghallgatva a magyar korm\u00e1ny mindent megtesz annak \u00e9rdek\u00e9ben, hogy \u00fajabb hat\u00e1r\u00e1tkel\u0151k ny\u00edljanak meg a magyar-rom\u00e1n hat\u00e1rszakaszon - mondta a sajt\u00f3t\u00e1j\u00e9koztat\u00f3n Vargha Tam\u00e1s, a K\u00fclgazdas\u00e1gi \u00e9s K\u00fcl\u00fcgyminiszt\u00e9rium polg\u00e1ri h\u00edrszerz\u00e9s\u00e9rt felel\u0151s \u00e1llamtitk\u00e1ra.\nMTI 2020. szeptember 9.\n\n"}]