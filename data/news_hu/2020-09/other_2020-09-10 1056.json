[{"date": "2020-09-10 10:56", "url": "https://koronavirus.gov.hu/cikkek/virologus-szazharminc-vakcina-fejlesztese-zajlik-vilagban", "h1": "Virol\u00f3gus: sz\u00e1zharminc vakcina fejleszt\u00e9se zajlik a vil\u00e1gban", "body": "\nVil\u00e1gszerte sz\u00e1zharminc vakcinafejleszt\u00e9si projekt zajlik - mondta Jakab Ferenc, a P\u00e9csi Tudom\u00e1nyegyetem Szent\u00e1gothai J\u00e1nos Kutat\u00f3 K\u00f6zpont virol\u00f3giai kutat\u00f3csoportj\u00e1nak vezet\u0151je cs\u00fct\u00f6rt\u00f6k\u00f6n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nA virol\u00f3gus elmondta, a 130 lehets\u00e9ges vakcina k\u00f6z\u00fcl k\u00f6r\u00fclbel\u00fcl harminc van klinikai f\u00e1zisban, \u00e9s hat olyan fejleszt\u00e9sr\u0151l tudni, amely m\u00e1r a klinikai tesztel\u00e9s utols\u00f3 f\u00e1zis\u00e1ban j\u00e1r.\n\u00a0\u00a0\u00a0\u00a0Hozz\u00e1tette, nem gondolja, hogy m\u00e9g id\u00e9n lesz olyan olt\u00e1s, amely beadhat\u00f3 \u00e9s el\u00e9rhet\u0151 b\u00e1rki sz\u00e1m\u00e1ra; a legval\u00f3sz\u00edn\u0171bb, hogy 2021 els\u0151 negyed\u00e9v\u00e9ben kezd\u0151dik el a vakcina t\u00f6meggy\u00e1rt\u00e1sa.\n\u00a0\u00a0\u00a0\u00a0A m\u0171sorban sz\u00f3 esett arr\u00f3l is, hogy az AstraZeneca brit-sv\u00e9d tulajdonban l\u00e9v\u0151 gy\u00f3gyszergy\u00e1r kor\u00e1bban felf\u00fcggesztette\u00a0koronav\u00edrus\u00a0elleni vakcin\u00e1j\u00e1nak tesztel\u00e9s\u00e9t, mert az egyik k\u00eds\u00e9rleti alany egy ritka \u00e9s s\u00falyos gyullad\u00e1sos gerincbetegs\u00e9g t\u00fcneteit mutatta.\n\u00a0\u00a0\u00a0\u00a0A virol\u00f3gus szerint az \"oxfordi vakcina\" tesztel\u00e9se m\u00e1r a harmadik f\u00e1zisban j\u00e1rt, \u00e9s t\u00f6bb mint 50 ezer emberen pr\u00f3b\u00e1lt\u00e1k ki. K\u00f6z\u00fcl\u00fck csak az el\u0151bb eml\u00edtett n\u0151n\u00e9l l\u00e9ptek fel mell\u00e9khat\u00e1sok, de egyel\u0151re az sem biztos, hogy a betegs\u00e9get az olt\u00e1s okozta.\n\n\nMTI 2020. szeptember 10.\n\n"}]