[{"date": "2020-09-01 12:57", "url": "https://koronavirus.gov.hu/cikkek/tizenotezer-maszkot-osztott-szet-utasainak-mav-es-volan", "h1": "Tizen\u00f6tezer maszkot osztott sz\u00e9t utasainak a M\u00c1V \u00e9s a Vol\u00e1n", "body": "\nTizen\u00f6tezer maszkot osztott sz\u00e9t utasainak kedden a M\u00c1V \u00e9s a Vol\u00e1nbusz, mivel a tan\u00e9vkezd\u00e9s miatt t\u00f6bben veszik ig\u00e9nybe a k\u00f6z\u00f6ss\u00e9gi k\u00f6zleked\u00e9st, \u00edgy az eddigin\u00e9l is fontosabbnak tartj\u00e1k a koronav\u00edrus terjed\u00e9s\u00e9nek megakad\u00e1lyoz\u00e1s\u00e1t.\n\nA M\u00c1V a budapesti Keleti, a Nyugati \u00e9s a D\u00e9li p\u00e1lyaudvaron t\u00edzezer, a Vol\u00e1nbusz orsz\u00e1gszerte h\u00fasz aut\u00f3busz-\u00e1llom\u00e1son \u00f6tezer maszkot osztott ki - t\u00e1j\u00e9koztatta a k\u00e9t k\u00f6zleked\u00e9si t\u00e1rsas\u00e1g az MTI-t.\n\u00a0\u00a0\u00a0\u00a0K\u00f6z\u00f6s k\u00f6zlem\u00e9ny\u00fckben felh\u00edvt\u00e1k a figyelmet arra, hogy a k\u00f6z\u00f6ss\u00e9gi k\u00f6zleked\u00e9si eszk\u00f6z\u00f6k\u00f6n, \u00edgy a vonatokon \u00e9s buszokon is k\u00f6telez\u0151 a sz\u00e1j- \u00e9s az orr eltakar\u00e1sa. A vas\u00fatt\u00e1rsas\u00e1g a K\u00e9szenl\u00e9ti Rend\u0151rs\u00e9ggel, a polg\u00e1r\u0151rs\u00e9ggel \u00e9s a vagyon\u0151r\u00f6kkel k\u00f6z\u00f6sen augusztusban t\u00f6bb mint 6100 vonaton tartott ellen\u0151rz\u00e9st, \u00e9s figyelmeztette a maszk n\u00e9lk\u00fcl utaz\u00f3kat. A rend\u0151rs\u00e9g a nagyobb aut\u00f3busz-\u00e1llom\u00e1sokon is ellen\u0151rzi az arc \u00e9s orr el\u0151\u00edr\u00e1soknak megfelel\u0151 eltakar\u00e1s\u00e1t - \u00edrt\u00e1k.\n\u00a0\u00a0\u00a0\u00a0A M\u00c1V \u00e9s a Vol\u00e1n arra k\u00e9ri az utaz\u00f3kat, hogy tarts\u00e1k be a k\u00f6zeg\u00e9szs\u00e9g\u00fcgyi el\u0151\u00edr\u00e1sokat, l\u00e1zzal \u00e9s megh\u0171l\u00e9ses t\u00fcnetekkel j\u00e1r\u00f3 betegs\u00e9g eset\u00e9n ne vegy\u00e9k ig\u00e9nybe a k\u00f6z\u00f6ss\u00e9gi k\u00f6zleked\u00e9si eszk\u00f6z\u00f6ket, valamint a sorban \u00e1ll\u00e1s \u00e9s szem\u00e9lyes \u00e9rintkez\u00e9sek cs\u00f6kkent\u00e9s\u00e9\u00e9rt r\u00e9szes\u00edts\u00e9k el\u0151nyben az elektronikus jegyv\u00e1s\u00e1rl\u00e1si lehet\u0151s\u00e9geket.\n\u00a0\u00a0\u00a0\u00a0A munkav\u00e1llal\u00f3knak a M\u00c1V eddig t\u00f6bb mint egymilli\u00f3 maszkot, 1,5 milli\u00f3 keszty\u0171t \u00e9s 60 ezer liter k\u00e9zfert\u0151tlen\u00edt\u0151t, a Vol\u00e1n t\u00f6bb mint 322 ezer maszkot biztos\u00edtott, \u00e9s csaknem 130 ezer liter fert\u0151tlen\u00edt\u0151szert haszn\u00e1lt fel az aut\u00f3buszok \u00e9s az \u00e1llom\u00e1sok tiszt\u00e1n tart\u00e1s\u00e1ra - olvashat\u00f3 a k\u00f6zlem\u00e9nyben.\nMTI\n\n"}]