[{"date": "2020-09-11 14:21", "url": "https://koronavirus.gov.hu/cikkek/kormanyinfo-biztositottak-vedekezeshez-szukseges-feltetelek", "h1": "Korm\u00e1nyinf\u00f3: biztos\u00edtottak a v\u00e9dekez\u00e9shez sz\u00fcks\u00e9ges felt\u00e9telek ", "body": "\nA koronav\u00edrus-j\u00e1rv\u00e1ny elleni v\u00e9dekez\u00e9shez sz\u00fcks\u00e9ges felt\u00e9telek biztos\u00edtottak. Magyarorsz\u00e1gnak m\u0171k\u00f6dnie kell, \u00fagy, hogy k\u00f6zben mindent tegy\u00fcnk meg az emberi \u00e9let v\u00e9delm\u00e9nek biztos\u00edt\u00e1sa \u00e9rdek\u00e9ben - jelentette ki a Minisztereln\u00f6ks\u00e9get vezet\u0151 miniszter a p\u00e9nteki Korm\u00e1nyinf\u00f3n.\n\n\nA legfontosabb az emberi \u00e9let v\u00e9delme\n\u00a0\u00a0\u00a0\u00a0Guly\u00e1s\u00a0Gergely kifejtette: mind a k\u00f3rh\u00e1zi \u00e1gykapacit\u00e1s, mind a sz\u00fcks\u00e9ges sz\u00e1m\u00fa l\u00e9legeztet\u0151g\u00e9pek, mind a maszk, a keszty\u0171 \u00e9s egy\u00e9b eszk\u00f6z\u00f6k ut\u00e1np\u00f3tl\u00e1sa rendelkez\u00e9sre \u00e1ll, \u00e9s kor\u00e1bban mobilk\u00f3rh\u00e1z is \u00e9p\u00fclt.\n\u00a0\u00a0\u00a0\u00a0K\u00f6z\u00f6lte azt is: a korm\u00e1ny az emberi \u00e9let v\u00e9delm\u00e9t tartja a legfontosabbnak, \u00e9s nem a megbeteged\u00e9sek sz\u00e1ma a legfontosabb mutat\u00f3, de eur\u00f3pai \u00f6sszehasonl\u00edt\u00e1sban ebben is j\u00f3l \u00e1llunk.\n\u00a0\u00a0\u00a0\u00a0Sz\u00f3lt arr\u00f3l is, hogy b\u00e1r p\u00e9ntekre ism\u00e9t rekordmagas volt az \u00faj fert\u0151z\u00f6ttek sz\u00e1ma, a hal\u00e1loz\u00e1sok\u00e9 azonban \u00e9rdemben nem n\u0151tt. Ezt a miniszter azzal indokolta, hogy a v\u00edrus ereje, virulenci\u00e1ja csek\u00e9lyebb, mint tavasszal.\nFolyik a nemzeti konzult\u00e1ci\u00f3 eredm\u00e9nyeinek \u00e9rt\u00e9kel\u00e9se\n\n\u00a0\u00a0\u00a0\u00a0Guly\u00e1s\u00a0Gergely k\u00f6z\u00f6lte azt is: megkezd\u0151d\u00f6tt a nemzeti konzult\u00e1ci\u00f3 eredm\u00e9nyeinek \u00e9rt\u00e9kel\u00e9se. Abb\u00f3l is az der\u00fcl ki, hogy a mindennapok fenntart\u00e1sa, a munkahelyek v\u00e9delme vagy az iskolai oktat\u00e1s fenntart\u00e1sa fontos az emberek sz\u00e1m\u00e1ra.\nMagyarorsz\u00e1gnak m\u0171k\u00f6dnie kell\n\"Magyarorsz\u00e1gnak m\u0171k\u00f6dnie kell, \u00fagy, hogy k\u00f6zben mindent tegy\u00fcnk meg az emberi \u00e9let v\u00e9delm\u00e9nek biztos\u00edt\u00e1sa \u00e9rdek\u00e9ben\" - fogalmazott.\n\u00a0\u00a0\u00a0\u00a0\u00cdgy a c\u00e9l nemcsak a lehet\u0151 legt\u00f6bb ember eg\u00e9szs\u00e9g\u00e9nek v\u00e9delme, hanem p\u00e9ld\u00e1ul a b\u00f6lcs\u0151d\u00e9k, \u00f3vod\u00e1k, iskol\u00e1k norm\u00e1l m\u0171k\u00f6d\u00e9s\u00e9nek fenntart\u00e1sa.\nA j\u00e1rv\u00e1ny els\u0151 hull\u00e1ma elleni v\u00e9dekez\u00e9s sikeres volt\n\n\u00a0\u00a0\u00a0\u00a0K\u00f6z\u00f6lte azt is: a j\u00e1rv\u00e1ny els\u0151 hull\u00e1ma elleni v\u00e9dekez\u00e9s sikeres volt. Ny\u00e1ron abban is mindenki egyet\u00e9rtett, hogy a legnagyobb vesz\u00e9ly a v\u00edrus k\u00fclf\u00f6ldr\u0151l t\u00f6rt\u00e9n\u0151 behurcol\u00e1sa. Ez\u00e9rt z\u00e1rt\u00e1k le a hat\u00e1rokat, a szigor\u00fa hat\u00e1rellen\u0151rz\u00e9s pedig a j\u00f6v\u0151ben is fennmarad - jelentette ki.\nA gazdas\u00e1gr\u00f3l \u00e9s a munkahelyekr\u0151l\n\n\u00a0\u00a0\u00a0\u00a0Magyarorsz\u00e1g az uni\u00f3s tag\u00e1llamok k\u00f6z\u00fcl a munkav\u00e1llal\u00f3k sz\u00e1m\u00e1t tekintve is a lehet\u0151 legkisebb vesztes\u00e9ggel \u00e9lte t\u00fal az els\u0151 hull\u00e1mot - tette hozz\u00e1. J\u00faniusban a munkan\u00e9lk\u00fcliek ar\u00e1nya 4,7 sz\u00e1zal\u00e9kos volt, m\u00edg az uni\u00f3 \u00e1tlaga ekkor 7,7 sz\u00e1zal\u00e9kos. J\u00faliusban 4 milli\u00f3 460 ezer ember dogozott Magyarorsz\u00e1gon.\n\u00a0\u00a0\u00a0\u00a0Guly\u00e1s\u00a0Gergely elmondta azt is, mintegy 10 ezer milli\u00e1rd forint \u00e1ll rendelkez\u00e9sre a koronav\u00edrus-j\u00e1rv\u00e1ny elleni v\u00e9dekez\u00e9shez, ebb\u0151l sokat m\u00e1r elk\u00f6lt\u00f6ttek, de m\u00e9g van p\u00e9nz\u00fcgyi eszk\u00f6z a tov\u00e1bbi int\u00e9zked\u00e9sekhez.\n\u00a0\u00a0\u00a0\u00a0Kiemelte: 791 milli\u00e1rd forintot k\u00f6lt\u00f6ttek eddig a v\u00e9dekez\u00e9sre \u00e9s t\u00f6bb mint 2 ezer milli\u00e1rd forintot ford\u00edtottak a gazdas\u00e1gra. A fizet\u00e9si morat\u00f3rium bevezet\u00e9se 3 ezer milli\u00e1rd forint \u00e9rt\u00e9k\u0171 fizet\u00e9si k\u00f6telezetts\u00e9g elhalaszt\u00e1s\u00e1nak lehet\u0151s\u00e9g\u00e9t jelentette, \u00e9s a c\u00e9gek k\u00e9tharmada, a mag\u00e1nad\u00f3sok t\u00f6bb mint fele \u00e9lt is a lehet\u0151s\u00e9ggel.\n\u00a0\u00a0\u00a0\u00a02100 milli\u00e1rd forintot tesznek ki a t\u0151ke- \u00e9s garanciaprogramok, m\u00edg a Magyar Nemzeti Bank n\u00f6veked\u00e9si hitelprogramja 1500 milli\u00e1rd forintot jelent.\n\u00a0\u00a0\u00a0\u00a0Az els\u0151 f\u00e9l\u00e9ves gazdas\u00e1gi adatok jobbak az EU-\u00e1tlagn\u00e1l, de \u00edgy is 6,1 sz\u00e1zal\u00e9kos recesszi\u00f3ba s\u00fcllyedt a magyar gazdas\u00e1g. Ez\u00e9rt fontos a gazdas\u00e1g \u00e9l\u00e9nk\u00edt\u00e9se, a munkahelyek meg\u0151rz\u00e9se, valamint az egy\u00fcttm\u0171k\u00f6d\u00e9s a t\u00e1rsadalomban, ami lehet\u0151v\u00e9 teszi a fegyelmezett v\u00e9dekez\u00e9st \u00e9s az orsz\u00e1g m\u0171k\u00f6d\u00e9s\u00e9nek fenntart\u00e1s\u00e1t - fogalmazott. Arra a k\u00e9rd\u00e9sre, aj\u00e1nlj\u00e1k-e a c\u00e9geknek az otthoni munkav\u00e9gz\u00e9s bevezet\u00e9s\u00e9t,\u00a0Guly\u00e1s\u00a0Gergely k\u00f6z\u00f6lte, szabad piacgazdas\u00e1g van Magyarorsz\u00e1gon, \u00edgy a c\u00e9gek szabadon d\u00f6nthetnek arr\u00f3l, milyen form\u00e1ban tudj\u00e1k megszervezni a munk\u00e1t.\n\u00a0\u00a0\u00a0\u00a0Mi azt semmik\u00e9ppen nem szeretn\u00e9nk \u00e9s mindenkit az ellenkez\u0151j\u00e9re biztatunk, hogy le\u00e1ll\u00edtsa a termel\u00e9st. Az a vesz\u00e9ly, amely a gazdas\u00e1g le\u00e1ll\u00e1s\u00e1b\u00f3l k\u00f6vetkezhet, m\u00e9g az eg\u00e9szs\u00e9g\u00fcgyi kock\u00e1zatn\u00e1l is l\u00e9nyegesen nagyobb lehet - hangoztatta.\nFontos az id\u0151sek v\u00e9delme\n\n\u00a0\u00a0\u00a0\u00a0A miniszter az id\u0151sek fokozott v\u00e9delm\u00e9re h\u00edvta fel a figyelmet. Szerinte nemzetk\u00f6zi statisztik\u00e1k alapj\u00e1n a fiatalok megfert\u0151z\u0151d\u00e9s\u00e9t 4-5 h\u00e9ttel k\u00f6vetheti az id\u0151sek megbeteged\u00e9se, ez pedig vezethet tragikus k\u00f6vetkezm\u00e9nyekhez.\n\u00a0\u00a0\u00a0\u00a0Azt mondta, az id\u0151sek munk\u00e1ba j\u00e1r\u00e1s\u00e1t \"\u00e9rdemes elker\u00fclni\", tov\u00e1bb\u00e1 a vel\u00fck val\u00f3 kapcsolattart\u00e1st is.\nA f\u0151v\u00e1rosi Kamaraerdei \u00dati id\u0151sotthonban t\u00f6rt\u00e9nt fert\u0151z\u00e9sekr\u0151l\n\n\u00a0\u00a0\u00a0\u00a0A f\u0151v\u00e1rosi fenntart\u00e1s\u00fa Kamaraerdei \u00dati Id\u0151sek Otthon\u00e1ban t\u00f6rt\u00e9nt koronav\u00edrus-fert\u0151z\u00e9sekkel kapcsolatban elmondta, rem\u00e9lik, nem lesz egy \u00fajabb Pesti \u00fati trag\u00e9dia \u00e9s arra k\u00e9rik a f\u0151v\u00e1rosi \u00f6nkorm\u00e1nyzatot tegyen meg ennek elker\u00fcl\u00e9se \u00e9rdek\u00e9ben mindent. Hozz\u00e1tette: a v\u00e9dekez\u00e9s id\u0151szak\u00e1ban nem a politikai vit\u00e1kat kell folytatni, egy fenntart\u00f3nak k\u00f6teless\u00e9ge, hogy mindent megtegyen a v\u00e9dekez\u00e9s \u00e9rdek\u00e9ben. Ha ehhez az \u00e1llam b\u00e1rmilyen seg\u00edts\u00e9get ny\u00fajthat, akkor azt meg fogja tenni - jelezte.\n\u00a0\u00a0\u00a0\u00a0A f\u0151v\u00e1rosi Fidesz \u00e1ltal javasolt 50 milli\u00e1rd forintos, a j\u00e1rv\u00e1ny budapesti gazdas\u00e1gi k\u00e1rosultjait seg\u00edt\u0151 csomagot helyeselte\u00a0Guly\u00e1s\u00a0Gergely. Elmondta, a magyar \u00e1llam t\u00f6bb ezer milli\u00e1rd forintot k\u00f6lt\u00f6tt a j\u00e1rv\u00e1ny elleni v\u00e9dekez\u00e9sre, a gazdas\u00e1g \u00f6szt\u00f6nz\u00e9s\u00e9re.\n\u00a0\u00a0\u00a0\u00a0Budapest az orsz\u00e1g leggazdagabb \u00f6nkorm\u00e1nyzata, \"\u00fcl 100 milli\u00e1rd forinton\", az \u00e1llamnak hitelt kell felvennie, n\u00f6velnie kell a hi\u00e1nyt a gazdas\u00e1got seg\u00edt\u0151 int\u00e9zked\u00e9sekhez - magyar\u00e1zta. Szerinte Budapestnek ebben a ciklusban nincs is hitelvisszafizet\u00e9si k\u00f6telezetts\u00e9ge sem.\nA hat\u00e1rok lez\u00e1r\u00e1s\u00e1r\u00f3l\n\n\u00a0\u00a0\u00a0\u00a0K\u00e9rd\u00e9sre v\u00e1laszolva helyesnek tartotta a hat\u00e1rok szeptemberben t\u00f6rt\u00e9nt lez\u00e1r\u00e1s\u00e1t, a korm\u00e1ny azel\u0151tt z\u00e1rta le a hat\u00e1rokat, hogy megugrott volna a fert\u0151z\u00e9sek sz\u00e1ma. Id\u0151ben hoztuk meg a d\u00f6nt\u00e9st - jelentette ki. Elmondta azt is, m\u00e1rcius \u00f3ta nem v\u00e1ltozott a koronav\u00edrus-teszt elrendel\u00e9s\u00e9nek protokollja.\n\nA koronav\u00edrus-tesztek hat\u00f3s\u00e1gi \u00e1r\u00e1nak meg\u00e1llap\u00edt\u00e1s\u00e1r\u00f3l \u00e9s az ingyenes influenzaolt\u00e1sr\u00f3l\n\u00a0\u00a0\u00a0 Guly\u00e1s Gergely Minisztereln\u00f6ks\u00e9get vezet\u0151 miniszter k\u00e9rd\u00e9sre v\u00e1laszolva k\u00f6z\u00f6lte, hogy a koronav\u00edrus-tesztek hat\u00f3s\u00e1gi \u00e1r\u00e1nak meg\u00e1llap\u00edt\u00e1s\u00e1r\u00f3l n\u00e9h\u00e1ny napon bel\u00fcl d\u00f6ntenek. Hozz\u00e1tette: olyan \u00e1rat kell meghat\u00e1rozni, amelyen beszerezhet\u0151 a tesztanyag, viszont nincs h\u00e1rom-n\u00e9gy-\u00f6tsz\u00f6r\u00f6s nyeres\u00e9g, mert most az \u00fczleti szempontok \u00e9rv\u00e9nyes\u00edt\u00e9s\u00e9t h\u00e1tt\u00e9rbe kell szor\u00edtani az eg\u00e9szs\u00e9ghez val\u00f3 jog \u00e9rv\u00e9nyes\u00edt\u00e9s\u00e9vel szemben. A miniszter egy \u00fajabb k\u00e9rd\u00e9sre meger\u0151s\u00edtette: biztos abban, hogy 30 ezer forintn\u00e1l alacsonyabb lesz az \u00e1r. A miniszter meger\u0151s\u00edtette azt is, hogy egyel\u0151re az \u00e1llami laborok ell\u00e1tj\u00e1k a tesztel\u00e9ssel kapcsolatos feladatokat, de mag\u00e1nlaborokat is be tudnak vonni, ha sz\u00fcks\u00e9ges, van err\u0151l sz\u00f3l\u00f3 - m\u00e9g tavasszal kidolgozott - protokoll.\n\u00a0\u00a0\u00a0 Az ingyenes influenzaolt\u00e1ssal kapcsolatban a miniszter k\u00f6z\u00f6lte: az olt\u00f3anyag beszerz\u00e9se folyamatban van.\nA sz\u00fcks\u00e9ges v\u00e9d\u0151eszk\u00f6z\u00f6k rendelkez\u00e9sre \u00e1llnak\n\u00a0\u00a0\u00a0 Egy m\u00e1sik k\u00e9rd\u00e9sre elmondta, a sz\u00fcks\u00e9ges v\u00e9d\u0151eszk\u00f6z\u00f6k rendelkez\u00e9sre \u00e1llnak, olyan tartal\u00e9ka van az \u00e1llamnak, p\u00e9ld\u00e1ul maszkb\u00f3l is, amely hetekre elegend\u0151 akkor is, ha nem vesz az orsz\u00e1g egyet sem. M\u00e9rlegelik, hogy 14 napr\u00f3l 10 napra sz\u00e1ll\u00edts\u00e1k le a karant\u00e9n id\u0151tartam\u00e1t t\u00f6bb eur\u00f3pai orsz\u00e1ghoz hasonl\u00f3an - mondta.\n\u00a0 Azt is javasolta az iskol\u00e1kat fenntart\u00f3 tanker\u00fcletek ir\u00e1ny\u00edt\u00e1s\u00e1\u00e9rt felel\u0151s Klebelsberg K\u00f6zpontnak, hogy teszteltesse ink\u00e1bb azokat a pedag\u00f3gusokat, akik egy di\u00e1k kontaktjai, \u00e9s emiatt k\u00e9t h\u00e9t karant\u00e9nba k\u00e9nyszer\u00fclnek. Az \u00e1llamnak is olcs\u00f3bb, ha van k\u00e9t negat\u00edv teszt - mondta.\nK\u00e9rd\u00e9sre v\u00e1laszolva kijelentette: a jelenlegi betegsz\u00e1m, akiket orvosilag kell kezelni koronav\u00edrus miatt, nem ad okot m\u0171t\u00e9tek elhalaszt\u00e1s\u00e1ra.\u00a0\u00a0\u00a0\u00a0\n\n"}]