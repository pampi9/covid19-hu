[{"date": "2020-09-24 15:20", "url": "https://koronavirus.gov.hu/cikkek/varga-mihaly-tobb-mint-2600-milliard-forint-ertekben-szulettek-tamogatasi-dontesek-ginop-ban", "h1": "Varga Mih\u00e1ly: t\u00f6bb mint 2600 milli\u00e1rd forint \u00e9rt\u00e9kben sz\u00fclettek t\u00e1mogat\u00e1si d\u00f6nt\u00e9sek a Ginop-ban", "body": "\nT\u00f6bb mint 2600 milli\u00e1rd forint \u00e9rt\u00e9kben sz\u00fclettek t\u00e1mogat\u00f3i d\u00f6nt\u00e9sek a Gazdas\u00e1gv\u00e9delmi \u00e9s innov\u00e1ci\u00f3s operat\u00edv program (Ginop) p\u00e1ly\u00e1zati felh\u00edv\u00e1sain - k\u00f6z\u00f6lte\u00a0Varga\u00a0Mih\u00e1ly p\u00e9nz\u00fcgyminiszter cs\u00fct\u00f6rt\u00f6k\u00f6n, \u00f6t \u00e9lelmiszeripari kis- \u00e9s k\u00f6z\u00e9pv\u00e1llalkoz\u00e1s t\u00e1mogat\u00e1si szerz\u0151d\u00e9s\u00e9nek al\u00e1\u00edr\u00e1si \u00fcnneps\u00e9g\u00e9n, Budapesten.\n\n\nA politikus kiemelte, hogy a Ginop a 2014 \u00e9s 2020 k\u00f6z\u00f6tti fejleszt\u00e9spolitikai id\u0151szak legnagyobb s\u00faly\u00fa operat\u00edv programja, m\u00e9ret\u00e9t tekintve a legnagyobb az Eur\u00f3pai Uni\u00f3ban. A programban eddig 143 felh\u00edv\u00e1st tettek k\u00f6zz\u00e9, a t\u00e1mogat\u00e1st nyer\u0151 projektek sz\u00e1ma meghaladja a 22 ezret, a t\u00e1mogat\u00e1s \u00e9rt\u00e9ke pedig el\u00e9ri a 2662 milli\u00e1rd forintot.\n\u00a0\u00a0\u00a0\u00a0A gazdas\u00e1gv\u00e9delmi c\u00e9lokra \u00e1tcsoportos\u00edtott uni\u00f3s forr\u00e1sokb\u00f3l 60 milli\u00e1rd forintnyi fejleszt\u00e9si t\u00e1mogat\u00e1s m\u00e1r eljutott a v\u00e1llalkoz\u00e1sokhoz - tette hozz\u00e1.\n\u00a0\u00a0\u00a0\u00a0A rendezv\u00e9nyen a programban nyertes \u00f6t \u00e9lelmiszeripari kis- \u00e9s k\u00f6z\u00e9pv\u00e1llalkoz\u00e1s - az U \u00e9s U Kft., a Tutti Kft., a Panyolai Szilv\u00f3rium Zrt., a Csabai Szal\u00e1mi Kft., a Balogh T\u00e9szta Kft. - t\u00e1mogat\u00e1si szerz\u0151d\u00e9s\u00e9t \u00edrta al\u00e1 a miniszter a c\u00e9gek k\u00e9pvisel\u0151ivel.\n\u00a0\u00a0\u00a0\u00a0Ezen c\u00e9gek t\u00f6bb mint 500 milli\u00f3 forint \u00e9rt\u00e9k\u0171 fejleszt\u00e9s\u00e9hez a korm\u00e1ny 280 milli\u00f3 forintos uni\u00f3s forr\u00e1ssal j\u00e1rul hozz\u00e1.\n\u00a0\u00a0\u00a0\u00a0A korm\u00e1ny c\u00e9lja, hogy a j\u00e1rv\u00e1ny m\u00e1sodik hull\u00e1ma alatt fenntartsa a magyar gazdas\u00e1g m\u0171k\u00f6d\u00e9s\u00e9t, ez\u00e9rt olyan politika kialak\u00edt\u00e1s\u00e1ra van sz\u00fcks\u00e9g, amely az emberi \u00e9let v\u00e9delme mellett meg\u00f3vja \u00e9s \u00fajrateremti a gazdas\u00e1gi kapacit\u00e1sokat.\u00a0Varga\u00a0Mih\u00e1ly hangs\u00falyozta, hogy a korm\u00e1ny minden magyar beruh\u00e1z\u00e1st t\u00e1mogatni k\u00edv\u00e1n, legyen sz\u00f3 kisv\u00e1llalkoz\u00e1sr\u00f3l, k\u00f6z\u00e9pv\u00e1llalatr\u00f3l vagy \u00e9ppen nagyv\u00e1llalatr\u00f3l.\n\u00a0\u00a0\u00a0\u00a0A Ginop legfontosabb c\u00e9lja a mikro-, kis- \u00e9s k\u00f6z\u00e9pv\u00e1llalkoz\u00e1sok t\u00e1mogat\u00e1sa, a foglalkoztat\u00e1s b\u0151v\u00edt\u00e9se, a v\u00e1llalkoz\u00e1sok exportk\u00e9pess\u00e9g\u00e9nek n\u00f6vel\u00e9se, mert ezek adj\u00e1k a gazdas\u00e1g gerinc\u00e9t. A v\u00e1llalatok fejl\u0151d\u00e9s\u00e9t, az ott dolgoz\u00f3k munkahely\u00e9nek biztons\u00e1g\u00e1t jelent\u0151 beruh\u00e1z\u00e1sok jelent\u0151s s\u00fallyal b\u00edrnak a gazdas\u00e1gv\u00e9delemben is - f\u0171zte hozz\u00e1 a miniszter.\n\u00a0\u00a0\u00a0\u00a0A t\u00e1rcavezet\u0151 szerint k\u00f6z\u00f6s \u00e9rdek a hazai termel\u0151k \u00e9s feldolgoz\u00f3k t\u00e1mogat\u00e1sa, ugyanis a magyar term\u00e9kek v\u00e1s\u00e1rl\u00e1sa a hazai gazdas\u00e1got er\u0151s\u00edti, magyar munkahelyeket v\u00e9d meg \u00e9s a magyar csal\u00e1dok meg\u00e9lhet\u00e9s\u00e9t biztos\u00edtja.\n\u00a0\nMTI 2020. szeptember 24.\n\n"}]