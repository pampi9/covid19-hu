[{"date": "2020-09-17 11:06", "url": "https://koronavirus.gov.hu/cikkek/emmi-felelos-magatartassal-es-felkeszitett-egeszseguggyel-betegbiztonsagert", "h1": "Emmi: Felel\u0151s magatart\u00e1ssal \u00e9s felk\u00e9sz\u00edtett eg\u00e9szs\u00e9g\u00fcggyel a betegbiztons\u00e1g\u00e9rt", "body": "\nAz Eg\u00e9szs\u00e9g\u00fcgyi Vil\u00e1gszervezet (WHO) szeptember 17-dik\u00e9t a Betegbiztons\u00e1g vil\u00e1gnapj\u00e1nak nyilv\u00e1n\u00edtotta. A most zajl\u00f3 koronav\u00edrus-j\u00e1rv\u00e1nyban a betegbiztons\u00e1g n\u00f6vel\u00e9s\u00e9nek fontos r\u00e9sze az eg\u00e9szs\u00e9g\u00fcgy felk\u00e9sz\u00edt\u00e9se, valamint az \u00e1llampolg\u00e1rok tudatos, felel\u0151s magatart\u00e1sa, az \u00f3vint\u00e9zked\u00e9sek betart\u00e1sa. A korm\u00e1ny a j\u00e1rv\u00e1ny kezdete \u00f3ta biztos\u00edtja a j\u00e1rv\u00e1ny elleni eg\u00e9szs\u00e9g\u00fcgyi v\u00e9dekez\u00e9shez sz\u00fcks\u00e9ges forr\u00e1sokat \u00e9s ir\u00e1ny\u00edtja a v\u00e9dekez\u00e9shez sz\u00fcks\u00e9ges int\u00e9zked\u00e9seket, amelyek betart\u00e1sa k\u00f6z\u00f6s felel\u0151ss\u00e9g\u00fcnk.\n\n\nA COVID-19 j\u00e1rv\u00e1ny a legnagyobb kih\u00edv\u00e1s \u00e9s fenyeget\u00e9s, amellyel ma az eg\u00e9sz vil\u00e1g szembes\u00fcl.\u00a0\u00a0A j\u00e1rv\u00e1ny k\u00f6vetkezt\u00e9ben az eg\u00e9szs\u00e9g\u00fcgyi ell\u00e1t\u00e1s a legnagyobb betegbiztons\u00e1gi v\u00e1ls\u00e1g\u00e1t \u00e9li szerte a vil\u00e1gban. A COVID-19 p\u00e9ld\u00e1tlan nyom\u00e1st gyakorol az eg\u00e9szs\u00e9g\u00fcgyi rendszerekre, amelyek m\u0171k\u00f6d\u00e9s\u00e9t az eg\u00e9szs\u00e9g\u00fcgyi dolgoz\u00f3k biztos\u00edtj\u00e1k.\n\n\u00a0\u00a0Az Emberi Er\u0151forr\u00e1sok Miniszt\u00e9riuma a j\u00e1rv\u00e1nyhelyzetet nemzetk\u00f6zi kitekint\u00e9ssel is folyamatosan figyelve els\u0151 pillanatt\u00f3l kezdve arra t\u00f6rekedett, hogy a magyar lakoss\u00e1got min\u00e9l nagyobb biztons\u00e1gban \u00e9s jobb eg\u00e9szs\u00e9gi \u00e1llapotban tudja, \u00edgy lett a j\u00e1rv\u00e1ny els\u0151 hull\u00e1m\u00e1ban haz\u00e1nk eg\u00e9sz Eur\u00f3p\u00e1ban az egyik legbiztons\u00e1gosabb orsz\u00e1g. Eur\u00f3pa orsz\u00e1gainak t\u00f6bb mint fel\u00e9ben nem m\u0171k\u00f6dik haz\u00e1nkhoz hasonl\u00f3 j\u00e1rv\u00e1ny\u00fcgyi megfigyel\u0151 rendszer, \u00e9s csak n\u00e9h\u00e1ny orsz\u00e1gban kell k\u00f6telez\u0151en jelenteni az ilyen jelleg\u0171 fert\u0151z\u00e9seket.\n\u00a0\u00a0A j\u00e1rv\u00e1ny terjed\u00e9s\u00e9nek az els\u0151dleges g\u00e1tja az \u00f3vint\u00e9zked\u00e9sek betart\u00e1sa \u00e9s az egym\u00e1s ir\u00e1nti felel\u0151s magatart\u00e1s. Tov\u00e1bbra is k\u00e9rj\u00fck a lakoss\u00e1got az \u00f3vint\u00e9zked\u00e9sek szigor\u00fa betart\u00e1s\u00e1ra, a maszk haszn\u00e1lat\u00e1ra az \u00fczletekben a t\u00f6megk\u00f6zleked\u00e9si eszk\u00f6z\u00f6k\u00f6n, a mozikban, sz\u00ednh\u00e1zakban, eg\u00e9szs\u00e9g\u00fcgyi \u00e9s szoci\u00e1lis int\u00e9zm\u00e9nyekben, valamint \u00fcgyf\u00e9lfogad\u00e1si irod\u00e1kban is. A k\u00f6z\u00f6ss\u00e9gi terjed\u00e9s megf\u00e9kez\u00e9se \u00e9rdek\u00e9ben tov\u00e1bbra is ker\u00fclj\u00fck azokat a helyeket, ahol z\u00e1rt t\u00e9rben sokan vannak, lehet\u0151leg tartsuk a szoci\u00e1lis t\u00e1vols\u00e1got, gyakran \u00e9s alaposan mossunk kezet. Akin\u00e9l k\u00fclf\u00f6ldi tart\u00f3zkod\u00e1s vagy egy\u00e9b ok miatt hat\u00f3s\u00e1gi h\u00e1zi karant\u00e9nt rendeltek el, az szigor\u00faan tartsa be. B\u00e1rki, akinek t\u00fcnetei vannak, az ne menjen k\u00f6z\u00f6ss\u00e9gbe, hanem maradjon otthon \u00e9s telefonon \u00e9rtes\u00edtse h\u00e1ziorvos\u00e1t. Vigy\u00e1zzunk k\u00f6z\u00f6sen tov\u00e1bbra is az id\u0151sekre \u00e9s a kr\u00f3nikus betegekre. Az eg\u00e9szs\u00e9g\u00fcgyben pedig kiemelten fontos az egy\u00e9ni v\u00e9d\u0151felszerel\u00e9sek megfelel\u0151 haszn\u00e1lata, tov\u00e1bb\u00e1 az infekci\u00f3kontroll szab\u00e1lyainak szigor\u00fa betart\u00e1sa.\n\n\u00a0\u00a0\u00a0\u00a0Kiad\u00f3: Emberi Er\u0151forr\u00e1sok Miniszt\u00e9riuma\n\n"}]