[{"date": "2020-09-02 10:06", "url": "https://koronavirus.gov.hu/cikkek/egymillioan-kaphattak-allami-tamogatast-koronavirus-jarvany-miatt", "h1": "Egymilli\u00f3an kaphattak \u00e1llami t\u00e1mogat\u00e1st a koronav\u00edrus-j\u00e1rv\u00e1ny miatt", "body": "\nMintegy egymilli\u00f3 ember kaphatott valamilyen \u00e1llami t\u00e1mogat\u00e1st eddig a koronav\u00edrus-j\u00e1rv\u00e1ny alatt - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra\u00a0az M1 aktu\u00e1lis csatorn\u00e1n.\n\nBod\u00f3 S\u00e1ndor elmondta, a korm\u00e1ny a munkahelyv\u00e9delmi, a kutat\u00e1s-fejleszt\u00e9si \u00e9s a munkahelyteremt\u0151 b\u00e9rt\u00e1mogat\u00e1ssal egy\u00fcttesen 270 ezer embernek ny\u00fajtott seg\u00edts\u00e9get, de a t\u00e1mogat\u00e1sok k\u00f6re ezekn\u00e9l sokkal sz\u00e9lesebb volt, \u00edgy j\u00f6het ki a k\u00f6zel egymilli\u00f3s sz\u00e1m.\nHozz\u00e1tette, az elm\u00falt h\u00f3napokban 55 ezer v\u00e1llalkoz\u00e1snak seg\u00edtettek. A munkahelyv\u00e9delmi b\u00e9rt\u00e1mogat\u00e1sra - augusztus 31-ig - a legt\u00f6bb ig\u00e9nyl\u00e9s a turizmus \u00e9s vend\u00e9gl\u00e1t\u00e1sb\u00f3l, a feldolgoz\u00f3iparb\u00f3l \u00e9s a kereskedelem bizonyos \u00e1gazataib\u00f3l \u00e9rkezett.\nKit\u00e9rt arra is, az adatok szerint folyamatosan n\u0151 Magyarorsz\u00e1gon a foglalkoztat\u00e1s: j\u00falius v\u00e9g\u00e9n m\u00e1r 4 milli\u00f3 460 ezren dolgoztak, m\u00edg a vesz\u00e9lyhelyzet el\u0151tt mintegy 4 milli\u00f3 500 ezer embernek volt munk\u00e1ja. Teh\u00e1t ez a k\u00e9t sz\u00e1m folyamatosan k\u00f6zel\u00edt egym\u00e1shoz - fogalmazott Bod\u00f3 S\u00e1ndor.\nHozz\u00e1tette, hogy a regisztr\u00e1lt munkan\u00e9lk\u00fcliek sz\u00e1ma kevesebb mint 367 ezer \u00e9s folyamatosan cs\u00f6kken.\n\n\nMTI\n\n"}]