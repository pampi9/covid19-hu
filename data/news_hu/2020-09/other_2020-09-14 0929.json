[{"date": "2020-09-14 09:29", "url": "https://koronavirus.gov.hu/cikkek/fulop-attila-mintegy-1600-szocialis-intezmenyt-zartak-le", "h1": "F\u00fcl\u00f6p Attila: mintegy 1600 szoci\u00e1lis int\u00e9zm\u00e9nyt z\u00e1rtak le", "body": "\nMintegy 1600 szoci\u00e1lis int\u00e9zm\u00e9nyt z\u00e1rtak le a koronav\u00edrus-j\u00e1rv\u00e1ny miatt, \u00e9s ez mintegy 100 ezer embert \u00e9rint - mondta F\u00fcl\u00f6p Attila, az Emberi Er\u0151forr\u00e1sok Miniszt\u00e9rium\u00e1nak szoci\u00e1lis \u00fcgyek\u00e9rt felel\u0151s \u00e1llamtitk\u00e1ra h\u00e9tf\u0151n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nAz \u00e1llamtitk\u00e1r elmondta, az orsz\u00e1gos tisztif\u0151orvos \u00e1ltal elrendelt l\u00e1togat\u00e1si \u00e9s int\u00e9zm\u00e9nyelhagy\u00e1si tilalom a bentlak\u00e1sos, id\u0151s emberek, fogyat\u00e9kkal \u00e9l\u0151k, pszichi\u00e1triai vagy szenved\u00e9lybetegek \u00e1pol\u00e1s\u00e1val foglalkoz\u00f3 int\u00e9zm\u00e9nyeket \u00e9rinti.\n\u00a0\u00a0\u00a0\u00a0Az 1600 ilyen int\u00e9zm\u00e9ny 3 sz\u00e1zal\u00e9k\u00e1t \u00e9rintette szeptember 1-ig a j\u00e1rv\u00e1ny, teh\u00e1t 100 int\u00e9zm\u00e9nyb\u0151l 97-ben m\u00e9g csak fert\u0151z\u00f6tt sem volt - emelte ki az \u00e1llamtitk\u00e1r.\n\u00a0\u00a0\u00a0\u00a0\"Teh\u00e1t orsz\u00e1gosan nyugodtan mondhatjuk, hogy a szoci\u00e1lis ell\u00e1t\u00f3 int\u00e9zm\u00e9nyi rendszer - k\u00f6sz\u00f6nhet\u0151en az ott dolgoz\u00f3k munk\u00e1j\u00e1nak - j\u00f3l vizsg\u00e1zott\" - tette hozz\u00e1.\n\u00a0\u00a0\u00a0\u00a0F\u00fcl\u00f6p Attila szerint ebb\u0151l egyetlen ter\u00fclet \"l\u00f3g ki\", m\u00e9gpedig a f\u0151v\u00e1ros, ami mintegy 30 ilyen int\u00e9zm\u00e9ny\u00e9rt felel, m\u00e9gis itt volt a g\u00f3cpontja a probl\u00e9m\u00e1knak: a hal\u00e1llal v\u00e9gz\u0151d\u00f6tt fert\u0151z\u00e9sek k\u00e9tharmada a budapesti int\u00e9zm\u00e9nyekhez k\u00f6thet\u0151, vagyis ezekben nem volt j\u00f3 a kezel\u00e9s, s\u0151t sokszor jogszab\u00e1lyt s\u00e9rtettek.\n\u00a0\u00a0\u00a0\u00a0Hangs\u00falyozta, nem az a k\u00e9rd\u00e9s, hogy a fert\u0151z\u00e9s bejut-e egy adott int\u00e9zm\u00e9nybe, hanem az, hogy mit tettek a megel\u0151z\u00e9s\u00e9rt, ha pedig fel\u00fcti a fej\u00e9t a j\u00e1rv\u00e1ny, akkor, mik\u00e9nt kezelik azt.\n\nMTI 2020. szeptember 14.\n\n"}]