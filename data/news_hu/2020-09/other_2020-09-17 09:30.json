[{"date": "2020-09-17 09:30", "url": "https://koronavirus.gov.hu/cikkek/fulop-attila-szocialis-agazat-felkeszult-jarvany-ujabb-hullamara", "h1": "F\u00fcl\u00f6p Attila: a szoci\u00e1lis \u00e1gazat felk\u00e9sz\u00fclt a j\u00e1rv\u00e1ny \u00fajabb hull\u00e1m\u00e1ra", "body": "\nA szoci\u00e1lis \u00e1gazat felk\u00e9sz\u00fclt a koronav\u00edrus-j\u00e1rv\u00e1ny \u00fajabb hull\u00e1m\u00e1ra - jelentette ki a Magyar Nemzet cs\u00fct\u00f6rt\u00f6ki sz\u00e1m\u00e1ban F\u00fcl\u00f6p Attila, az Emberi Er\u0151forr\u00e1sok Miniszt\u00e9rium\u00e1nak (Emmi) szoci\u00e1lis \u00fcgyek\u00e9rt felel\u0151s \u00e1llamtitk\u00e1ra.\n\nElmondta: siker\u00fclt megfelel\u0151 k\u00e9szletekkel ell\u00e1tni a szoci\u00e1lis otthonok mindegyik\u00e9t, \u00e9s szigor\u00fa l\u00e1togat\u00e1si tilalmat is elrendeltek. Szerinte tavasszal j\u00f3l vizsg\u00e1zott a rendszer, \u00e9s rem\u00e9li, most sem ker\u00fcl be a v\u00edrus az int\u00e9zm\u00e9nyek t\u00f6bbs\u00e9g\u00e9be.\nKiemelte, hogy valamennyi szoci\u00e1lis szakell\u00e1t\u00e1st ny\u00fajt\u00f3 int\u00e9zm\u00e9nyben bevezett\u00e9k a l\u00e1togat\u00e1si tilalmat az ott lak\u00f3k v\u00e9delme \u00e9rdek\u00e9ben. Minden szoci\u00e1lis bentlak\u00e1sos int\u00e9zm\u00e9nyre vonatkozik ez az el\u0151\u00edr\u00e1s, amelyben id\u0151sek laknak, illetve fogyat\u00e9koss\u00e1ggal \u00e9l\u0151k, pszichi\u00e1triai betegek vagy szenved\u00e9lybetegek \u00e9lnek. Tavasszal is hasonl\u00f3 int\u00e9zked\u00e9s t\u00f6rt\u00e9nt - tette hozz\u00e1.\nF\u00fcl\u00f6p Attila kit\u00e9rt r\u00e1, hogy a gyermekotthonok most nem szerepelnek a hat\u00e1rozatban, mivel hagyom\u00e1nyos munkarendben zajlik az oktat\u00e1s, \u00e9s a gyerekek bej\u00e1rnak az iskol\u00e1ba. A hajl\u00e9ktalan-ell\u00e1t\u00e1s is speci\u00e1lis eset, hiszen a hajl\u00e9ktalan emberek csak \u00e9jjeli mened\u00e9ket keresnek, este mennek be a sz\u00e1ll\u00e1sokra, \u00edgy az \u0151 eset\u00fckben nem lenne \u00e9rtelmezhet\u0151 a tilalom.\nElmondta azt is, hogy a l\u00e1togat\u00e1si tilalom al\u00f3l kiv\u00e9tel a v\u00e9gst\u00e1diumban l\u00e9v\u0151, haldokl\u00f3 lak\u00f3k k\u00f6zvetlen hozz\u00e1tartoz\u00f3inak l\u00e1togat\u00e1sa. Az elhagy\u00e1si tilalom eset\u00e9ben is vannak kiv\u00e9telek: akik p\u00e9ld\u00e1ul munk\u00e1ba j\u00e1rnak egy fogyat\u00e9kkal \u00e9l\u0151k int\u00e9zm\u00e9ny\u00e9b\u0151l, munkav\u00e9gz\u00e9s c\u00e9lj\u00e1b\u00f3l kimehetnek, \u00e9s persze az eg\u00e9szs\u00e9g\u00fcgyi ell\u00e1t\u00e1s miatt is elhagyhatj\u00e1k az int\u00e9zm\u00e9nyt a lak\u00f3k.\nAz otthonok dolgoz\u00f3k eset\u00e9ben megel\u0151z\u0151 protokoll van \u00e9rv\u00e9nyben. N\u00e1luk minden bel\u00e9p\u00e9skor l\u00e1zat m\u00e9rnek, \u00e9s fokozottan figyelni\u00fck kell a higi\u00e9n\u00e9s szab\u00e1lyok betart\u00e1s\u00e1ra.\nAz \u00e1llamtitk\u00e1ra jelezte, nem tesztelnek mindenkit: \"A tesztel\u00e9s az \u00e1ltal\u00e1nos eg\u00e9szs\u00e9g\u00fcgyi \u00e9s nemzetk\u00f6zi WHO-protokollok alapj\u00e1n zajlik. Err\u0151l a n\u00e9peg\u00e9szs\u00e9g\u00fcgyi hat\u00f3s\u00e1g d\u00f6nt, mivel ez nem szoci\u00e1lis k\u00e9rd\u00e9s, hanem j\u00e1rv\u00e1ny\u00fcgyi. Ha valahol fert\u0151z\u00e9s t\u00f6rt\u00e9nik, akkor a sz\u0171r\u00e9st a n\u00e9peg\u00e9szs\u00e9g\u00fcgyi hat\u00f3s\u00e1g elv\u00e9gzi, \u00e9s \u0151k d\u00f6ntenek a kontaktkutat\u00e1sr\u00f3l is.\"\nA politikus szerint kijelenthet\u0151, hogy a j\u00e1rv\u00e1ny els\u0151 hull\u00e1ma alatt a szoci\u00e1lis int\u00e9zm\u00e9nyrendszerben is sikeres volt a v\u00e9dekez\u00e9s: 1600 bentlak\u00e1sos int\u00e9zm\u00e9ny van az orsz\u00e1gban, \u00e9s ezeknek csak h\u00e1rom sz\u00e1zal\u00e9k\u00e1ba jutott be a fert\u0151z\u00e9s. A j\u00f3 ar\u00e1ny els\u0151sorban az otthonok dolgoz\u00f3inak k\u00f6sz\u00f6nhet\u0151.\nF\u00fcl\u00f6p Attila egy ellenp\u00e9ld\u00e1t hozott fel: a f\u0151v\u00e1ros eset\u00e9t.\n\"Hangs\u00falyozni szeretn\u00e9m, hogy ez nem politikai k\u00e9rd\u00e9s, hanem szakmai, az id\u0151sotthonok fenntart\u00f3inak mindent meg kell tenni\u00fck a fert\u0151z\u00e9sek elker\u00fcl\u00e9s\u00e9\u00e9rt. Csup\u00e1n huszonkilenc telephely fenntart\u00e1sa tartozik a f\u0151v\u00e1roshoz az 1600-b\u00f3l, a hal\u00e1lesetek k\u00e9tharmada m\u00e9gis ezekben az otthonokban t\u00f6rt\u00e9nt. A f\u0151v\u00e1ros tehetetlens\u00e9ge \u00e9s a korm\u00e1nyhivatal ellen\u0151rz\u00e9se sor\u00e1n felt\u00e1rt szab\u00e1lys\u00e9rt\u00e9sek trag\u00e9di\u00e1hoz vezettek, pedig az orsz\u00e1gos adatok mutatj\u00e1k, hogy ezt meg lehetett volna akad\u00e1lyozni, hiszen az id\u0151sotthonok 97 sz\u00e1zal\u00e9k\u00e1ban sikerrel vett\u00e9k az akad\u00e1lyt\" - tette hozz\u00e1.\n\nMTI 2020. szeptember 17.\n\n"}]