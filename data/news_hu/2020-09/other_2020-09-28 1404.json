[{"date": "2020-09-28 14:04", "url": "https://koronavirus.gov.hu/cikkek/maruzsa-fegyelmezett-vedekezes-koznevelesben", "h1": "Maruzsa: fegyelmezett a v\u00e9dekez\u00e9s a k\u00f6znevel\u00e9sben", "body": "\nFelk\u00e9sz\u00fclt \u00e9s fegyelmezett a koronav\u00edrus-j\u00e1rv\u00e1ny elleni v\u00e9dekez\u00e9s a k\u00f6znevel\u00e9sben - jelentette ki az Emberi Er\u0151forr\u00e1sok Miniszt\u00e9rium\u00e1nak k\u00f6znevel\u00e9s\u00e9rt felel\u0151s \u00e1llamtitk\u00e1ra egy budapesti iskola el\u0151tt h\u00e9tf\u0151n.\n\n\nMaruzsa Zolt\u00e1n azt mondta, hogy eddig 2947 \u00f3vodai feladatell\u00e1t\u00e1si helyb\u0151l 17-ben hirdettek rendk\u00edv\u00fcli sz\u00fcnetet, \u00e1ltal\u00e1ban egy-egy csoportnak. Ez 0,57 sz\u00e1zal\u00e9kot jelent. A 3079 iskol\u00e1b\u00f3l 7-ben volt rendk\u00edv\u00fcli sz\u00fcnet, \u00e9s 118 esetben rendelt el az operat\u00edv t\u00f6rzs digit\u00e1lis munkarendet, jellemz\u0151en szint\u00e9n egy-egy oszt\u00e1lynak. Ez ar\u00e1nyaiban az iskol\u00e1k 4 sz\u00e1zal\u00e9ka.\n\u00a0\u00a0\u00a0\u00a0A korm\u00e1ny d\u00f6nt\u00e9se \u00e9rtelm\u00e9ben okt\u00f3ber 1-j\u00e9t\u0151l m\u00e9g tov\u00e1bb szigor\u00edtj\u00e1k a v\u00e9dekez\u00e9st - emelte ki az \u00e1llamtitk\u00e1r. Valamennyi k\u00f6znevel\u00e9si int\u00e9zm\u00e9nyben m\u00e9rik majd a tanul\u00f3k testh\u0151m\u00e9rs\u00e9klet\u00e9t.\n\u00a0\u00a0\u00a0\u00a0Annak \u00e9rdek\u00e9ben, hogy ez megval\u00f3s\u00edthat\u00f3 legyen, t\u00f6bb mint 41 ezer digit\u00e1lis h\u0151m\u00e9r\u0151 kioszt\u00e1sa indul el, ezenk\u00edv\u00fcl ott, ahol egyszerre t\u00f6bb mint 400 gyermeknek kell bejutnia az iskolai \u00e9p\u00fcletbe, h\u0151kapukat szerelnek fel. Ezek is seg\u00edtik a v\u00e9dekez\u00e9st, a fert\u0151z\u00f6ttek kisz\u0171r\u00e9s\u00e9t - tette hozz\u00e1.\n\u00a0\u00a0\u00a0\u00a0Maruzsa Zolt\u00e1n \u00fagy fogalmazott: minden\u00fctt van aggodalom, mert \"az ellens\u00e9g l\u00e1thatatlan\", nehezen j\u00f3solhat\u00f3 meg, hogy hol fog felbukkanni. J\u00f3 tapasztalat, hogy t\u00f6meges fert\u0151z\u00e9s m\u00e9g egyetlen \u00f3vod\u00e1ban, iskol\u00e1ban sem fordult el\u0151 - hangs\u00falyozta.\nMTI 2020. szeptember 28.\n\n"}]