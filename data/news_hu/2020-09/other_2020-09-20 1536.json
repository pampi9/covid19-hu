[{"date": "2020-09-20 15:36", "url": "https://koronavirus.gov.hu/cikkek/novak-az-elert-csaladpolitikai-eredmenyek-megorzese-az-elsodleges", "h1": " Nov\u00e1k: az el\u00e9rt csal\u00e1dpolitikai eredm\u00e9nyek meg\u0151rz\u00e9se az els\u0151dleges", "body": "\nA korm\u00e1ny eddig el\u00e9rt csal\u00e1dpolitikai eredm\u00e9nyeinek meg\u0151rz\u00e9se az els\u0151dleges feladat a koronav\u00edrus-j\u00e1rv\u00e1nyt k\u00eds\u00e9r\u0151 vil\u00e1gszint\u0171 gazdas\u00e1gi v\u00e1ls\u00e1gban - mondta a csal\u00e1dok\u00e9rt felel\u0151s t\u00e1rca n\u00e9lk\u00fcli miniszteri poszt jel\u00f6ltje a Kossuth R\u00e1di\u00f3 Vas\u00e1rnapi \u00dajs\u00e1g c\u00edm\u0171 m\u0171sor\u00e1ban.\n\n\nNov\u00e1k\u00a0Katalin \u00fagy fogalmazott, a jelenlegi, mindenki el\u0151tt ismeretlen helyzetben nem is kis amb\u00edci\u00f3 azt kit\u0171zni, hogy a csal\u00e1dt\u00e1mogat\u00e1si rendszer egyetlen elem\u00e9t se kelljen kivezetni a gazdas\u00e1g teljes\u00edt\u0151k\u00e9pess\u00e9ge miatt.\n\u00a0\u00a0\u00a0\u00a0A leend\u0151 miniszter c\u00e9lk\u00e9nt jel\u00f6lte meg azt is, hogy a csal\u00e1doknak ne kelljen feladniuk, s\u0151t lehet\u0151s\u00e9g szerint jav\u00edtani is tudj\u00e1k a m\u00e1r el\u00e9rt \u00e9letsz\u00ednvonalukat.\n\u00a0\u00a0\u00a0\u00a0Nov\u00e1k\u00a0Katalin harmadik sz\u00e1m\u00fa sz\u00e1nd\u00e9kak\u00e9nt jel\u00f6lte meg a \"m\u00e1r eddig is nagyon sokat \u00e9p\u00fclt\" csal\u00e1dt\u00e1mogat\u00e1si rendszer b\u0151v\u00edt\u00e9s\u00e9t.\u00a0\u00a0\n\u00a0\u00a0\u00a0\u00a0Elmondta, egy olyan \"Csal\u00e1dv\u00e9delmi akci\u00f3terv 2-n\" dolgozik, amelyeknek m\u00e1r nagyr\u00e9szt megvannak a konkr\u00e9t elemei, \u00e9s azok a korm\u00e1ny d\u00f6nt\u00e9s\u00e9re v\u00e1rnak. Ennek a tervnek r\u00e9sze egy olyan otthonteremt\u00e9si program, amelyhez hasonl\u00f3 m\u00e9g nem volt Magyarorsz\u00e1g t\u00f6rt\u00e9net\u00e9ben - fejtette ki, majd al\u00e1h\u00fazta, azt szeretn\u00e9k el\u0151seg\u00edteni, hogy mindenki saj\u00e1t tulajdonban, j\u00f3 k\u00f6r\u00fclm\u00e9nyek k\u00f6z\u00f6tt alap\u00edthasson csal\u00e1dot.\n\u00a0\u00a0\u00a0\u00a0Nov\u00e1k\u00a0Katalin hangs\u00falyozta ugyanakkor, hogy a korm\u00e1ny tov\u00e1bbra sem az elad\u00f3sod\u00e1s \u00e1r\u00e1n tesz majd l\u00e9p\u00e9seket a csal\u00e1dt\u00e1mogat\u00e1s ter\u00fclet\u00e9n sem. \"Mindig od\u00e1ig ny\u00fajt\u00f3zkodunk, ameddig a takar\u00f3nk \u00e9r\" - tette hozz\u00e1.\n\n\nMTI 2020. szeptember 20.\n\n"}]