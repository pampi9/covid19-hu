[{"date": "2020-09-30 13:16", "url": "https://koronavirus.gov.hu/cikkek/orszagos-tisztifoorvos-fertozesgyanu-eseten-mindenkinel-teritesmentesen-elvegzik-pcr-tesztet", "h1": "Orsz\u00e1gos tisztif\u0151orvos: fert\u0151z\u00e9sgyan\u00fa eset\u00e9n mindenkin\u00e9l t\u00e9r\u00edt\u00e9smentesen elv\u00e9gzik a PCR-tesztet", "body": "\nMindenkin\u00e9l, akin\u00e9l felmer\u00fcl a fert\u0151z\u00e9s gyan\u00faja, t\u00e9r\u00edt\u00e9smentesen elv\u00e9gzik a koronav\u00edrus kimutat\u00e1s\u00e1ra alkalmas PCR-tesztet - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia hangs\u00falyozta, 10-12 ezerrel n\u00f6vekszik a naponta elv\u00e9gzett tesztek sz\u00e1ma.\n\u00a0\u00a0\u00a0\u00a0A szakember felh\u00edvta a figyelmet arra, hogy okt\u00f3ber 1-j\u00e9t\u0151l az iskol\u00e1kban k\u00f6telez\u0151 a testh\u0151m\u00e9rs\u00e9klet-m\u00e9r\u00e9s. Az ehhez sz\u00fcks\u00e9ges eszk\u00f6z\u00f6k, h\u0151m\u00e9r\u0151k, h\u0151kapuk rendelkez\u00e9sre \u00e1llnak. Azokn\u00e1l a di\u00e1kokn\u00e1l, akiknek a testh\u0151m\u00e9rs\u00e9klete 37,8 fokn\u00e1l magasabb, negyed\u00f3r\u00e1s v\u00e1rakoz\u00e1s ut\u00e1n megism\u00e9tlik a m\u00e9r\u00e9st, \u00e9s ha akkor is ugyanez az eredm\u00e9ny, el kell hagyniuk az int\u00e9zm\u00e9nyt - mondta.\n\u00a0\u00a0\u00a0\u00a0Hozz\u00e1tette: az iskol\u00e1k megszervezt\u00e9k, hogy t\u00f6bb bej\u00e1rat haszn\u00e1lat\u00e1val reggelente elker\u00fclhet\u0151 legyen a zs\u00fafolts\u00e1g.\n\u00a0\u00a0\u00a0\u00a0A legfrissebb j\u00e1rv\u00e1ny\u00fcgyi adatokat ismertetve a szakember elmondta, hogy 894-gyel emelkedett a pozit\u00edv esetek sz\u00e1ma Magyarorsz\u00e1gon, \u00edgy jelenleg 19 806 akt\u00edv fert\u0151z\u00f6tt van. Nyolc beteg elhunyt, \u00e9letkoruk 54 \u00e9s 78 \u00e9v k\u00f6z\u00f6tt volt, \u00e9s valamennyien m\u00e1s alapbetegs\u00e9gben is szenvedtek. Kit\u00e9rt arra, hogy az ut\u00f3bbi napokban 8-10-zel emelkedik a halottak sz\u00e1ma, \"de ezzel sz\u00e1molnunk kell\", hiszen az \u00f6sszes pozit\u00edv esethez k\u00e9pest emelkedik a k\u00f3rh\u00e1zban \u00e1poltak sz\u00e1ma is.\n\u00a0\u00a0\u00a0\u00a0Most 773 betegek \u00e1polnak k\u00f3rh\u00e1zban, 54-en szorulnak l\u00e9legeztet\u0151g\u00e9pre.\n\u00a0\u00a0\u00a0\u00a0M\u00fcller Cec\u00edlia besz\u00e1molt arr\u00f3l, hogy az operat\u00edv t\u00f6rzs harminc \u00f3vod\u00e1ban \u00e9s hat iskol\u00e1ban rendelt el rendk\u00edv\u00fcli sz\u00fcnetet, 130 oszt\u00e1ly \u00e9s n\u00e9gy teljes iskola \u00e1llt \u00e1t a digit\u00e1lis tanrendre.\n\u00a0\u00a0\u00a0\u00a0Kiemelte, az \u00e1ltal\u00e1nos higi\u00e9n\u00e9s szab\u00e1lyok betart\u00e1sa v\u00e1ltozatlanul rendk\u00edv\u00fcl fontos, mert ezzel elker\u00fclhet\u0151k a tov\u00e1bbi korl\u00e1toz\u00f3 int\u00e9zked\u00e9sek bevezet\u00e9se.\n\u00a0\u00a0\u00a0\u00a0Az id\u0151sek vil\u00e1gnapj\u00e1hoz (okt\u00f3ber 1.) kapcsol\u00f3dva arra k\u00e9rt mindenkit, hogy ezekben a neh\u00e9z id\u0151kben m\u00e9g ink\u00e1bb figyeljenek oda id\u0151s embert\u00e1rsaikra, csal\u00e1dtagjaikra. A gener\u00e1ci\u00f3knak egy\u00fcttm\u0171k\u00f6dve kell ezt a j\u00e1rv\u00e1nyt lek\u00fczdeni\u00fck - fogalmazott -, arra k\u00e9rve az id\u0151seket, hogy tov\u00e1bbra is ker\u00fclj\u00e9k a zs\u00fafolt helyeket, a vel\u00fck nem egy h\u00e1ztart\u00e1sban \u00e9l\u0151ket, tudatosan v\u00e1s\u00e1roljanak \u00e9s lak\u00e1sukat gyakrabban fert\u0151tlen\u00edts\u00e9k. Ha a bev\u00e1s\u00e1rl\u00e1s vagy a gy\u00f3gyszerbeszerz\u00e9s gondot okoz, akkor k\u00e9rjenek seg\u00edts\u00e9get az \u00f6nkorm\u00e1nyzatokt\u00f3l - tan\u00e1csolta.\n\u00a0\u00a0\u00a0\u00a0Az orsz\u00e1gos tisztif\u0151orvos hat\u00e1rozott nemmel felelt arra a k\u00e9rd\u00e9sre, hogy a sportklubokban, edz\u0151termekben k\u00f6telez\u0151v\u00e9 teszik-e a maszkvisel\u00e9st. Ugyanakkor a t\u00e1vols\u00e1gtart\u00e1s betart\u00e1s\u00e1ra h\u00edvta fel a figyelmet, jelezve, hogy az edz\u0151termek szab\u00e1lyozhatj\u00e1k, hogy egy id\u0151ben h\u00e1ny ember tart\u00f3zkodhat a helyis\u00e9gben. Hozz\u00e1tette, \u0151 ink\u00e1bb a szabadt\u00e9ri sportol\u00e1st aj\u00e1nlja.\n\u00a0\u00a0\u00a0\u00a0Arra a k\u00e9rd\u00e9sre, hogy mennyire vesz\u00e9lyes, ha valaki egy id\u0151ben kapja el a szezon\u00e1lis influenz\u00e1t \u00e9s az \u00faj koronav\u00edrust, M\u00fcller Cec\u00edlia szerint nem lehet egy\u00e9rtelm\u0171 v\u00e1laszt adni, de felt\u00e9telez\u00e9se szerint sokkal t\u00f6bb sz\u00f6v\u0151dm\u00e9ny alakulhat ki a szervezet\u00e9ben. Felh\u00edvta a figyelmet, hogy az influenza ellen lesz t\u00e9r\u00edt\u00e9smentes v\u00e9d\u0151olt\u00e1s, \u00e9s azt mindenkinek aj\u00e1nlja.\n\u00a0\u00a0\u00a0\u00a0M\u00fcller Cec\u00edlia besz\u00e9lt arr\u00f3l is, hogy az orsz\u00e1g 25 v\u00e1ros\u00e1ban, ezen bel\u00fcl Budapesten h\u00e1rom helyen figyelik a szennyv\u00edzben a koronav\u00edrus \u00f6r\u00f6k\u00edt\u0151anyag\u00e1nak mennyis\u00e9g\u00e9t, ami inform\u00e1ci\u00f3t adhat arr\u00f3l, hogy egy h\u00e9t-t\u00edz nap m\u00falva hol emelkedhet meg a pozit\u00edv esetek sz\u00e1ma. Jelenleg Nyugat-Magyarorsz\u00e1gon l\u00e1tnak emelked\u00e9st - k\u00f6z\u00f6lte.\n\u00a0\u00a0\u00a0\u00a0A csal\u00e1di, bar\u00e1ti tal\u00e1lkoz\u00f3k, rendezv\u00e9nyek most nem tilosak, de hordoznak kock\u00e1zatot - mondta -, \u00edgy kell\u0151 k\u00f6r\u00fcltekint\u00e9sre, a higi\u00e9n\u00e9s szab\u00e1lyok betart\u00e1s\u00e1ra van sz\u00fcks\u00e9g. Annak pedig alapvet\u0151 elv\u00e1r\u00e1snak kell lennie, hogy csak eg\u00e9szs\u00e9ges ember menjen k\u00f6z\u00f6ss\u00e9gbe - tette hozz\u00e1.\n\n\n\nMTI 2020. szeptember 30.\n\n"}]