[{"date": "2020-09-21 11:30", "url": "https://koronavirus.gov.hu/cikkek/sote-koronavirus-rugalmasabb-es-ellenalobb-lehet-mint-korabban-gondoltak", "h1": "SOTE: a koronav\u00edrus rugalmasabb \u00e9s ellen\u00e1l\u00f3bb lehet, mint kor\u00e1bban gondolt\u00e1k", "body": "\nA Semmelweis Egyetem kutat\u00f3inak a Nemzeti N\u00e9peg\u00e9szs\u00e9g\u00fcgyi K\u00f6zpont, Nemzeti Biztons\u00e1gi Laborat\u00f3rium kutat\u00f3ival egy\u00fcttm\u0171k\u00f6dve el\u0151sz\u00f6r siker\u00fclt az akt\u00edv, fert\u0151z\u0151k\u00e9pes koronav\u00edrus szerkezet\u00e9t megvizsg\u00e1lni.\u00a0Eredm\u00e9nyeik szerint a felsz\u00edn\u00fcket koronaszer\u0171en bor\u00edt\u00f3 t\u00fcsk\u00e9k rendk\u00edv\u00fcl mozg\u00e9konyak, maga a v\u00edrus pedig \u00f6ngy\u00f3gy\u00edt\u00f3, \u00e9s az egyik legrugalmasabb, ember \u00e1ltal ismert biol\u00f3giai organizmus lehet. A vizsg\u00e1latuk bebizony\u00edtotta, hogy a koronav\u00edrus k\u00f6nnyed\u00e9n \u00f6sszenyomhat\u00f3, de alakja gumilabdaszer\u0171en helyre\u00e1ll, szerkezet\u00fckben pedig a fizikai behat\u00e1s sem tesz k\u00e1rt. Mindez k\u00f6zrej\u00e1tszhat szokatlanul nagy fert\u0151z\u0151k\u00e9pess\u00e9g\u00e9ben is.\n\n\nAz \u00faj t\u00edpus\u00fa koronav\u00edrusr\u00f3l (SARS-CoV-2) az elm\u00falt t\u00f6bb mint f\u00e9l \u00e9vben egyre t\u00f6bb dolgot tudhattunk meg, de m\u00e9g mindig sok a k\u00e9rd\u0151jel a m\u0171k\u00f6d\u00e9s\u00e9vel \u00e9s tulajdons\u00e1gaival kapcsolatban. A Semmelweis Egyetem kutat\u00f3inak vizsg\u00e1lat\u00e1val azonban egy l\u00e9p\u00e9ssel k\u00f6zelebb ker\u00fclt\u00fcnk az organizmus megismer\u00e9s\u00e9hez: dr. Kellermayer Mikl\u00f3s, a Semmelweis Egyetem \u00c1ltal\u00e1nos Orvostudom\u00e1nyi Kar\u00e1nak d\u00e9k\u00e1nja \u00e1ltal vezetett munkacsoport a Nemzeti N\u00e9peg\u00e9szs\u00e9g\u00fcgyi K\u00f6zpont Nemzeti Biztons\u00e1gi Laborat\u00f3rium\u00e1nak kutat\u00f3ival egy\u00fctt megvizsg\u00e1lta a koronav\u00edrus szerkezet\u00e9t. K\u00fcl\u00f6nleges technik\u00e1val, atomi er\u0151mikroszk\u00f3ppal tapogatt\u00e1k le a SARS-COV-2 r\u00e9szecsk\u00e9k fel\u00fclet\u00e9t.\u00a0Kimutatt\u00e1k, hogy a v\u00edrust koronaszer\u0171en bor\u00edt\u00f3 t\u00fcsk\u00e9k rendk\u00edv\u00fcl mozg\u00e9konyak, az organizmus pedig k\u00fcl\u00f6nlegesen ellen\u00e1ll\u00f3: alakja k\u00f6nnyed\u00e9n \u00f6sszenyomhat\u00f3, de gumilabdaszer\u0171en helyre\u00e1ll, a fizikai behat\u00e1s pedig nem tesz k\u00e1rt se a strukt\u00far\u00e1j\u00e1ban, se a tartalm\u00e1ban. Dr. Kellermayer Mikl\u00f3s szerint a v\u00edrus mechanikai \u00e9s \u00f6ngy\u00f3gy\u00edt\u00f3 tulajdons\u00e1gai biztos\u00edthatj\u00e1k a k\u00f6rnyezeti k\u00f6r\u00fclm\u00e9nyek sz\u00e9les k\u00f6r\u00e9hez val\u00f3 alkalmazkod\u00e1s, ami szokatlanul nagy fert\u0151z\u0151k\u00e9pess\u00e9g\u00e9ben is k\u00f6zrej\u00e1tszhat.\nA Semmelweis Egyetem kutat\u00f3inak vizsg\u00e1lata az\u00e9rt is sz\u00e1m\u00edt egyed\u00fcl\u00e1ll\u00f3nak, mert a szakirodalomban a v\u00edrusr\u00f3l eddig megjelent cikkek mindegyike inaktiv\u00e1lt, k\u00e9miailag kezelt vagy fagyasztott mint\u00e1n k\u00e9sz\u00fclt. Dr. Kellermayer Mikl\u00f3s \u00e9s munkacsoportja azonban akt\u00edv \u00e9s fert\u0151z\u0151k\u00e9pes koronav\u00edrust vizsg\u00e1lt \u2013 erre a m\u00e9r\u00e9sre kidolgozott protokoll mellett az atomi er\u0151mikroszk\u00f3p (AFM) adott lehet\u0151s\u00e9get. A Semmelweis Egyetem m\u0171szer\u00e9t atomok, molekul\u00e1k \u00e9s sejtek topogr\u00e1fiai szerkezet\u00e9nek \u00e9s nanomechanikai tulajdons\u00e1gainak vizsg\u00e1lat\u00e1ra alkalmazz\u00e1k \u2013 a m\u00f3dszer\u00e9rt m\u00e9g 1986-ban \u00edt\u00e9lt\u00e9k oda a Nobel-d\u00edjat Gerd Binning \u00e9s Heinrich Rohrer kutat\u00f3knak. A Semmelweis Egyetem \u00c1ltal\u00e1nos Orvostudom\u00e1nyi Kar\u00e1nak d\u00e9k\u00e1nja szerint egyed\u00fcl az AFM alkalmas arra, hogy nat\u00edv k\u00f3rokoz\u00f3kr\u00f3l nagyfelbont\u00e1s\u00fa k\u00e9peket k\u00e9sz\u00edtsen \u2013 enn\u00e9l a m\u0171szern\u00e9l ugyanis az eletronmikroszk\u00f3pi\u00e1val ellent\u00e9tben nincs sz\u00fcks\u00e9g a minta fix\u00e1l\u00e1s\u00e1ra vagy fagyaszt\u00e1s\u00e1ra.\nA magyar kutat\u00f3csoport a vizsg\u00e1lat sor\u00e1n a kb. 80 nanom\u00e9ter sz\u00e9less\u00e9g\u0171 SARS-CoV-2 r\u00e9szecsk\u00e9t egy ett\u0151l is kisebb t\u0171vel sz\u00farta meg. A t\u0171 hegy\u00e9t a v\u00edrus tetej\u00e9t\u0151l az alj\u00e1ig nyomt\u00e1k, amit\u0151l az \u00f6sszenyom\u00f3dott, majd a t\u0171 elt\u00e1vol\u00edt\u00e1sakor azonnal visszapattant. Ezt sz\u00e1z alkalommal megism\u00e9telt\u00e9k ugyanazon az organizmuson, \u00e1m a v\u00edrus szinte teljesen s\u00e9rtetlen maradt. Mindez azt bizony\u00edtja, hogy a SARS-CoV-2 lehet az ember \u00e1ltal ismert, fizikailag egyik legrugalmasabb \u00e9s legellen\u00e1l\u00f3bb v\u00edrus.\nA Semmelweis Egyetem \u00e9s a Nemzeti N\u00e9peg\u00e9szs\u00e9g\u00fcgyi K\u00f6zpont Nemzeti Biztons\u00e1gi Laborat\u00f3rium\u00e1nak kutat\u00f3i az organizmus szerkezet\u00e9nek egy\u00e9b tulajdons\u00e1gait is megvizsg\u00e1lt\u00e1k. A v\u00edrusok a gazdatestet elhagyva \u00e1ltal\u00e1ban sebezhet\u0151v\u00e9 v\u00e1lnak, a SARS-CoV-2 azonban t\u00e1rgyak fel\u00fclet\u00e9n megtapadva is hossz\u00fa ideig fert\u0151z\u0151k\u00e9pes maradhat \u2013 a kutat\u00e1s szerint ehhez a r\u00e9szecsk\u00e9t bor\u00edt\u00f3 t\u00fcsk\u00e9k rugalmass\u00e1ga is hozz\u00e1j\u00e1rulhat. A kor\u00e1bbi kutat\u00e1sok eredm\u00e9nyei elt\u00e9rtek azt illet\u0151en, h\u00e1ny ilyen koronaszer\u0171 t\u00fcske bor\u00edtja a v\u00edrus k\u00fclsej\u00e9t: a Cambridge Egyetem tanulm\u00e1nya szerint k\u00f6r\u00fclbel\u00fcl 24, m\u00edg a n\u00e9metorsz\u00e1gi Max Planck Institute 40-re becs\u00fclte a sz\u00e1mukat. A magyar kutat\u00f3k \u00e1ltal vizsg\u00e1lt organizmus 61 t\u00fcsk\u00e9vel rendelkezett \u2013 dr. Kellermayer Mikl\u00f3s szerint ez is bizony\u00edtja, hogy a v\u00edrusszerkezet v\u00e1ltoz\u00e9konys\u00e1ga nagyobb lehet, mint kor\u00e1bban gondolt\u00e1k. Vizsg\u00e1latukban a t\u00fcsk\u00e9ket alkot\u00f3 feh\u00e9rj\u00e9ket is fizikai vizsg\u00e1lat al\u00e1 vetett\u00e9k: a koronaszer\u0171 alkot\u00f3elemek a t\u0171 fizikai behat\u00e1s\u00e1ra olyan magas frekvenci\u00e1val lend\u00fcltek ki, hogy a m\u00e1sodpercenk\u00e9nti 300 felv\u00e9tel k\u00e9sz\u00edt\u00e9s\u00e9re is k\u00e9pes atomi er\u0151mikroszk\u00f3p is csak elmos\u00f3dott k\u00e9pet tudott k\u00e9sz\u00edteni r\u00f3luk. A kutat\u00f3k szerint ez a nagysebess\u00e9g\u0171 mozg\u00e1s seg\u00edthet a v\u00edrusnak k\u00f6nnyebben megtal\u00e1lni a gazdasejteket \u00e9s \u00f6sszekapcsol\u00f3dni azokkal. Szint\u00e9n vizsg\u00e1lt\u00e1k a SARS-CoV-2 h\u0151ellen\u00e1ll\u00e1s\u00e1t: eredm\u00e9ny\u00fck szerint megjelen\u00e9s\u00e9t tekintve v\u00edrus egyed\u00fcl\u00e1ll\u00f3 m\u00f3don akkor alig v\u00e1ltozik, ha 10 percen \u00e1t 90 Celsius fokos h\u0151nek van kit\u00e9ve; mind\u00f6ssze n\u00e9h\u00e1ny t\u00fcsk\u00e9j\u00e9t vesz\u00edtette el, de a szerkezete s\u00e9rtetlen maradt. Ez magyar\u00e1zatot adhat arra is, mi\u00e9rt maradt fert\u0151z\u0151k\u00e9pes a meleg \u00e9ghajlat\u00fa orsz\u00e1gokban, vagy a ny\u00e1ri id\u0151j\u00e1r\u00e1s ellen\u00e9re is.\n\nForr\u00e1s:\u00a0https://semmelweis.hu/hirek/2020/09/21/a-koronavirus-rugalmasabb-es-ellenalobb-lehet-mint-korabban-gondoltak/\n\n"}]