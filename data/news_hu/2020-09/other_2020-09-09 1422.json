[{"date": "2020-09-09 14:22", "url": "https://koronavirus.gov.hu/cikkek/pm-koltsegvetes-tovabbra-biztositja-jarvanyugyi-vedekezeshez-szukseges-forrasokat", "h1": "PM: A k\u00f6lts\u00e9gvet\u00e9s tov\u00e1bbra is biztos\u00edtja a j\u00e1rv\u00e1ny\u00fcgyi v\u00e9dekez\u00e9shez sz\u00fcks\u00e9ges forr\u00e1sokat", "body": "\nMagyarorsz\u00e1g uni\u00f3s \u00f6sszehasonl\u00edt\u00e1sban is eredm\u00e9nyesen v\u00e9dekezett a j\u00e1rv\u00e1nnyal szemben, a magyar gazdas\u00e1g visszaes\u00e9se az Eur\u00f3pai Uni\u00f3 \u00e1tlag\u00e1n\u00e1l kedvez\u0151bben alakult. A j\u00e1rv\u00e1ny\u00fcgyi v\u00e9dekez\u00e9s \u00e9s a gazdas\u00e1gv\u00e9delmi int\u00e9zked\u00e9sek azonban tov\u00e1bbra is komoly forr\u00e1sokat ig\u00e9nyelnek a k\u00f6lts\u00e9gvet\u00e9sb\u0151l. \u00cdgy augusztus v\u00e9g\u00e9re az \u00e1llamh\u00e1ztart\u00e1s k\u00f6zponti alrendszer\u00e9nek hi\u00e1nya el\u00e9rte a 2261 milli\u00e1rd forintot.\n\n2020 els\u0151 nyolc h\u00f3napj\u00e1ban az \u00e1llamh\u00e1ztart\u00e1s k\u00f6zponti alrendszere 2261,3 milli\u00e1rd forintos hi\u00e1nnyal z\u00e1rt. Ezen bel\u00fcl a k\u00f6zponti k\u00f6lts\u00e9gvet\u00e9s 1873,1 milli\u00e1rd forintos, az elk\u00fcl\u00f6n\u00edtett \u00e1llami p\u00e9nzalapok 2,3 milli\u00e1rd forintos, a t\u00e1rsadalombiztos\u00edt\u00e1s p\u00e9nz\u00fcgyi alapjai pedig 385,9 milli\u00e1rd forintos hi\u00e1nyt \u00e9rtek el.\nA k\u00f6zponti alrendszer bev\u00e9telein\u00e9l megfigyelhet\u0151, hogy a koronav\u00edrus-j\u00e1rv\u00e1ny gazdas\u00e1gi hat\u00e1sai, a j\u00e1rv\u00e1nnyal kapcsolatosan bevezetett ad\u00f3kedvezm\u00e9nyek m\u00e1r t\u00f6bb h\u00f3napja \u00e9reztetik a hat\u00e1sukat. Az \u00e1ltal\u00e1nos forgalmi ad\u00f3 eset\u00e9ben augusztus v\u00e9g\u00e9ig a teljes\u00fcl\u00e9s az \u00e9ves el\u0151ir\u00e1nyzat 56,6%-a, m\u00edg a szem\u00e9lyi j\u00f6vedelemad\u00f3 eset\u00e9ben az \u00e9ves el\u0151ir\u00e1nyzat 63,2%-a. A szoci\u00e1lis hozz\u00e1j\u00e1rul\u00e1si ad\u00f3 \u00e9s a nyugd\u00edj-, eg\u00e9szs\u00e9gbiztos\u00edt\u00e1si \u00e9s munkaer\u0151-piaci j\u00e1rul\u00e9kok eset\u00e9ben pedig \u00f6sszess\u00e9g\u00e9ben az \u00e9ves el\u0151ir\u00e1nyzat 62,4%-a teljes\u00fclt az \u00e9v els\u0151 nyolc h\u00f3napj\u00e1ban.\n2020 augusztus\u00e1ban k\u00f6zel 283 milli\u00e1rd forint uni\u00f3s fejleszt\u00e9si forr\u00e1s \u00e9rkezett a k\u00f6lts\u00e9gvet\u00e9sbe, \u00edgy a 2020. \u00e9vi nyolchavi bev\u00e9tel \u00f6sszesen 772,4 milli\u00e1rd forintot tett ki. Ugyanakkor 2020. augusztus v\u00e9g\u00e9ig az uni\u00f3s kiad\u00e1sok meghaladt\u00e1k az 1374 milli\u00e1rd forintot.\nAz \u00e9v els\u0151 nyolc h\u00f3napj\u00e1ban 553 milli\u00e1rd forintot meghalad\u00f3 \u00f6sszeget tettek ki a koronav\u00edrus-j\u00e1rv\u00e1nyhoz kapcsol\u00f3d\u00f3 eg\u00e9szs\u00e9g\u00fcgyi eszk\u00f6zbeszerz\u00e9sek. Emellett a hazai kiad\u00e1sok k\u00f6z\u00fcl 2020. augusztus v\u00e9g\u00e9ig kiemelhet\u0151k a koronav\u00edrus-j\u00e1rv\u00e1ny k\u00f6vetkezt\u00e9ben sz\u00fcks\u00e9gess\u00e9 v\u00e1lt versenyk\u00e9pess\u00e9g-n\u00f6vel\u0151 t\u00e1mogat\u00e1sra (150,6 milli\u00e1rd forint) s a kiemelt k\u00f6z\u00fati projektekre (140,0 milli\u00e1rd forint) ford\u00edtott forr\u00e1sok. Fontos kiad\u00e1sk\u00e9nt jelentkezik a Turisztikai fejleszt\u00e9si c\u00e9lel\u0151ir\u00e1nyzatb\u00f3l (122,2 milli\u00e1rd forint), a k\u00f6z\u00fath\u00e1l\u00f3zat fenntart\u00e1s\u00e1ra \u00e9s m\u0171k\u00f6dtet\u00e9s\u00e9re (75,0 milli\u00e1rd forint) kiadott forr\u00e1sok, tov\u00e1bb\u00e1 a Falusi \u00datalapb\u00f3l (57,0 milli\u00e1rd forint), a k\u00f6z\u00fath\u00e1l\u00f3zat fel\u00faj\u00edt\u00e1s\u00e1ra (37,4 milli\u00e1rd forint), a Modern V\u00e1rosok Program c\u00e9ljaira (33,6 milli\u00e1rd forint) kifizetett \u00f6sszegek. Az iskolakezd\u00e9s megk\u00f6nny\u00edt\u00e9se \u00e9rdek\u00e9ben a csal\u00e1di t\u00e1mogat\u00e1sok szeptemberben esed\u00e9kes \u00f6sszeg\u00e9t is (az augusztusi \u00f6sszeg mellett) augusztusban kapt\u00e1k meg az \u00e9rintett csal\u00e1dok, mintegy 32,1 milli\u00e1rd forint \u00f6sszegben.\nA gazdas\u00e1g v\u00e1rtn\u00e1l lassabb m\u00e1sodik negyed\u00e9vi teljes\u00edtm\u00e9nye, az eddigi \u00e1llamh\u00e1ztart\u00e1si adatok \u00e9s a tervezett, \u00fajabb gazdas\u00e1gv\u00e9delmi l\u00e9p\u00e9sek alapj\u00e1n a k\u00f6lts\u00e9gvet\u00e9si hi\u00e1ny - hasonl\u00f3an az eur\u00f3pai orsz\u00e1gok \u00e1tlag\u00e1hoz - a brutt\u00f3 hazai term\u00e9k 7-9%-a lehet.\n(P\u00e9nz\u00fcgyminiszt\u00e9rium)\n\n"}]