[{"date": "2020-09-17 18:03", "url": "https://koronavirus.gov.hu/cikkek/domotor-ha-tesztelest-haziorvos-rendeli-el-ingyenes-teszt", "h1": "D\u00f6m\u00f6t\u00f6r: Ha a tesztel\u00e9st h\u00e1ziorvos rendeli el, ingyenes a teszt", "body": "\nA koronav\u00edrus kimutat\u00e1s\u00e1t c\u00e9lz\u00f3 PCR-teszt\u00e9rt azoknak kell majd fizetni\u00fck, akiknek a saj\u00e1t d\u00f6nt\u00e9se, hogy elmennek a mintav\u00e9telre - k\u00f6z\u00f6lte a Minisztereln\u00f6ki Kabinetiroda parlamenti \u00e1llamtitk\u00e1ra a korm\u00e1ny Facebook-oldal\u00e1ra cs\u00fct\u00f6rt\u00f6k\u00f6n felt\u00f6lt\u00f6tt vide\u00f3j\u00e1ban.\n\n\nD\u00f6m\u00f6t\u00f6r Csaba felid\u00e9zte: a kabinet a h\u00e9ten arr\u00f3l d\u00f6nt\u00f6tt, hogy hat\u00f3s\u00e1gi \u00e1rat vezet be a PCR-tesztre. Ez 19 500 forint lesz, ami tartalmazza a mintav\u00e9tel \u00e9s a vizsg\u00e1lat d\u00edj\u00e1t is.\n\u00a0\u00a0\u00a0\u00a0Fontos tudnival\u00f3, hogy amennyiben a tesztel\u00e9st h\u00e1ziorvos, k\u00f3rh\u00e1z vagy hat\u00f3s\u00e1g rendeli el protokoll alapj\u00e1n, akkor tov\u00e1bbra sem kell majd fizetni - emelte ki az \u00e1llamtitk\u00e1r, megjegyezve, hogy eddig 580 ezer mint\u00e1t vettek Magyarorsz\u00e1gon, j\u00f3r\u00e9szt ingyenesen.\n\u00a0\u00a0\u00a0\u00a0A hat\u00f3s\u00e1gi \u00e1r azokra fog vonatkozni, akik \u00f6nsz\u00e1ntukb\u00f3l k\u00e9rnek PCR-tesztet, p\u00e9ld\u00e1ul hogy k\u00fclf\u00f6ldr\u0151l hazat\u00e9rve k\u00e9t negat\u00edv eredm\u00e9nnyel \"kiszabaduljanak\" a hat\u00f3s\u00e1gi h\u00e1zi karant\u00e9nb\u00f3l.\n\u00a0\u00a0\u00a0\u00a0A c\u00e9l az, hogy senki ne tudjon \"nyer\u00e9szkedni\" a teszteken, a korm\u00e1nyd\u00f6nt\u00e9s ezt szolg\u00e1lja - hangoztatta D\u00f6m\u00f6t\u00f6r Csaba.\n\nMTI 2020. szeptember 17.\n\n"}]