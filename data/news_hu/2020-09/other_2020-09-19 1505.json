[{"date": "2020-09-19 15:05", "url": "https://koronavirus.gov.hu/cikkek/operativ-torzs-keszen-allunk-jarvany-tovabbi-terjedeset-korlatok-kozott-tartani", "h1": "Operat\u00edv t\u00f6rzs: k\u00e9szen \u00e1llunk a j\u00e1rv\u00e1ny tov\u00e1bbi terjed\u00e9s\u00e9t korl\u00e1tok k\u00f6z\u00f6tt tartani", "body": "\nK\u00e9szen \u00e1llunk arra, hogy a koronav\u00edrus-j\u00e1rv\u00e1ny tov\u00e1bbi terjed\u00e9s\u00e9t korl\u00e1tok k\u00f6z\u00f6tt tartsuk - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151je a szombati online sajt\u00f3t\u00e1j\u00e9koztat\u00f3n.\n\n\u00a0Lakatos Tibor ezredes felid\u00e9zte: a korm\u00e1ny janu\u00e1r 31-\u00e9n hozta l\u00e9tre az operat\u00edv t\u00f6rzset, az \u00fcgyeleti k\u00f6zpontot pedig febru\u00e1r 25-\u00e9n.\n\u00a0\u00a0\u00a0\u00a0Az \u00fcgyeleti k\u00f6zpont figyelemmel k\u00eds\u00e9ri a magyarorsz\u00e1gi megbeteged\u00e9si adatokat \u00e9s az eur\u00f3pai orsz\u00e1gok j\u00e1rv\u00e1ny\u00fcgyi helyzet\u00e9t, a bevezetett int\u00e9zked\u00e9seket, inform\u00e1ci\u00f3kat gy\u0171jt, \u00e9rt\u00e9keli \u00e9s javaslatot tesz az operat\u00edv t\u00f6rzsnek a d\u00f6nt\u00e9sekre.\n\u00a0\u00a0\u00a0\u00a0Mint mondta, a j\u00e1rv\u00e1ny\u00fcgyi k\u00e9sz\u00fclts\u00e9g idej\u00e9n is folytatt\u00e1k munk\u00e1jukat. Feladataik augusztusban kieg\u00e9sz\u00fcltek a hat\u00e1rellen\u0151rz\u00e9s ism\u00e9telt bevezet\u00e9sekor. Ennek \u00e9rtelm\u00e9ben csak azok l\u00e9phetnek be az orsz\u00e1g ter\u00fclet\u00e9re, akik az aktu\u00e1lis j\u00e1rv\u00e1ny\u00fcgyi felt\u00e9teleknek megfelelnek.\n\u00a0\u00a0\u00a0\u00a0A rend\u0151rs\u00e9g 56 ezern\u00e9l is t\u00f6bbsz\u00f6r ellen\u0151rizte a hat\u00f3s\u00e1gi h\u00e1zi karant\u00e9n szab\u00e1lyainak megtart\u00e1s\u00e1t elektronikus \u00faton \u00e9s egymilli\u00f3 alkalommal hagyom\u00e1nyos \u00faton.\n\u00a0\u00a0\u00a0\u00a0Mind az operat\u00edv t\u00f6rzs, mind annak \u00fcgyeleti k\u00f6zpontja, az operat\u00edv t\u00f6rzs tev\u00e9kenys\u00e9g\u00e9ben r\u00e9szt vev\u0151 miniszt\u00e9riumok, egy\u00e9b szervek megteszik a megfelel\u0151 int\u00e9zked\u00e9seket a most hozott jogszab\u00e1lyok alapj\u00e1n\u00a0\u00a0- jelentette ki.\n\n\u00a0\u00a0\u00a0\u00a0A szombati online sajt\u00f3t\u00e1j\u00e9koztat\u00f3n az operat\u00edv t\u00f6rzset k\u00e9rdezt\u00e9k arr\u00f3l, hogy a h\u00e9tf\u0151t\u0151l \u00e9rv\u00e9nyes szigor\u00fabb maszkvisel\u00e9si szab\u00e1lyok megszeg\u0151it azonnal megb\u00fcntetik-e a rend\u0151r\u00f6k, tov\u00e1bb\u00e1, hogy a rend\u0151rs\u00e9g k\u00f6zrem\u0171k\u00f6dik-e a l\u00e1togat\u00e1si tilalmak betartat\u00e1s\u00e1ban.\n\u00a0\u00a0\u00a0\u00a0Lakatos Tibor kiemelte: a rend\u0151r\u00f6k eddig sem b\u00fcntettek azonnal. A szab\u00e1lys\u00e9rt\u00e9si t\u00f6rv\u00e9ny a helysz\u00edni b\u00edrs\u00e1gt\u00f3l a szab\u00e1lys\u00e9rt\u00e9si feljelent\u00e9sig lehet\u0151s\u00e9get ad, hogy a rend\u0151r\u00f6k eld\u00f6nthess\u00e9k, az elk\u00f6vetett szab\u00e1lys\u00e9rt\u00e9s milyen szankci\u00f3t k\u00edv\u00e1n meg. Eml\u00e9keztetett, hogy tavasszal azt is mindig elmondt\u00e1k, h\u00e1ny \u00e1llampolg\u00e1rt figyelmeztettek a v\u00e9delmi int\u00e9zked\u00e9sek be nem tart\u00e1sa miatt.\n\u00a0\u00a0\u00a0\u00a0Lakatos Tibor felh\u00edvta a figyelmet, hogy m\u00e1r nem csak az \u00e1llampolg\u00e1rok \u00e9s nem csak a rend\u0151rs\u00e9g felel\u0151ss\u00e9ge a szab\u00e1lyok betart\u00e1sa, illetve betartat\u00e1sa. Az \u00fczemeltet\u0151knek, a k\u00f6zleked\u00e9si v\u00e1llalatoknak is felel\u0151ss\u00e9ge van. Ehhez a rend\u0151rs\u00e9g t\u00e1mogat\u00e1st ny\u00fajt, egyr\u00e9szt azzal, hogy \u00f6n\u00e1ll\u00f3an ellen\u0151rzi a v\u00e9delmi int\u00e9zked\u00e9sek betart\u00e1s\u00e1t, m\u00e1sr\u00e9szt sz\u00fcks\u00e9g eset\u00e9n az int\u00e9zm\u00e9nyek, \u00fczemeltet\u0151k, k\u00f6zleked\u00e9si t\u00e1rsas\u00e1gok bejelent\u00e9s\u00e9re is megteszi a sz\u00fcks\u00e9ges int\u00e9zked\u00e9seket.\n\u00a0\u00a0\u00a0\u00a0Az operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151je k\u00f6z\u00f6lte: a rend\u0151r\u00f6k, ahogy eddig, \u00fagy a tov\u00e1bbiakban sem ellen\u0151rzik a szoci\u00e1lis int\u00e9zm\u00e9nyekben \u00e9s a k\u00f3rh\u00e1zakban a l\u00e1togat\u00e1si tilalom betart\u00e1s\u00e1t. \u00a0\u00a0\u00a0\u00a0Mindenhol az int\u00e9zm\u00e9nyvezet\u0151k \u00e9s az int\u00e9zm\u00e9nyben dolgoz\u00f3k felel\u0151ss\u00e9ge, hogy ezeket a szab\u00e1lyokat mindenki betartsa - sz\u00f6gezte le Lakatos Tibor.\n\n\u00a0\u00a0\u00a0\u00a0A sajt\u00f3t\u00e1j\u00e9koztat\u00f3 elej\u00e9n G\u00e1l Krist\u00f3f, az Orsz\u00e1gos Rend\u0151r-f\u0151kapit\u00e1nys\u00e1g sz\u00f3viv\u0151je felid\u00e9zte: h\u00e1rom h\u00f3nappal ezel\u0151tt, j\u00fanius 17-\u00e9n azzal b\u00facs\u00faztak el a napi sajt\u00f3t\u00e1j\u00e9koztat\u00f3-sorozat v\u00e9g\u00e9n, hogy ha a j\u00e1rv\u00e1nyhelyzet indokolja, visszat\u00e9rnek.\n\u00a0\u00a0\u00a0\u00a0A koronav\u00edrus-j\u00e1rv\u00e1ny jelenlegi szakasz\u00e1ban ism\u00e9t online sajt\u00f3t\u00e1j\u00e9koztat\u00f3k keret\u00e9ben t\u00e1j\u00e9koztatnak majd a legfrissebb adatokr\u00f3l, a legfontosabb tudnival\u00f3kr\u00f3l, tov\u00e1bb\u00e1 az \u00fajs\u00e1g\u00edr\u00f3kt\u00f3l \u00e9rkezett k\u00e9rd\u00e9sekre is itt v\u00e1laszolnak majd - k\u00f6z\u00f6lte a sz\u00f3viv\u0151.\n\n\u00a0\n\n"}]