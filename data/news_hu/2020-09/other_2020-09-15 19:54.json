[{"date": "2020-09-15 19:54", "url": "https://koronavirus.gov.hu/cikkek/gulyas-gergely-hasonloan-vedekezik-magyar-es-az-osztrak-kormany", "h1": "Guly\u00e1s Gergely: hasonl\u00f3an v\u00e9dekezik a magyar \u00e9s az osztr\u00e1k korm\u00e1ny", "body": "\nA magyar \u00e9s az osztr\u00e1k korm\u00e1ny hasonl\u00f3 eszk\u00f6z\u00f6kkel \u00e9s int\u00e9zked\u00e9sekkel v\u00e9dekezik a koronav\u00edrus-j\u00e1rv\u00e1ny ellen - mondta Guly\u00e1s Gergely, a Minisztereln\u00f6ks\u00e9g vezet\u0151je kedden B\u00e9csb\u0151l az MTI-nek telefonon nyilatkozva.\n\n\nA koronav\u00edrus-j\u00e1rv\u00e1nnyal kapcsolatban tov\u00e1bbra is kett\u0151s a feladat: v\u00e9deni kell az eg\u00e9szs\u00e9get, \u00e9s biztos\u00edtani kell az orsz\u00e1g m\u0171k\u00f6d\u0151k\u00e9pess\u00e9g\u00e9t, \"ezt az osztr\u00e1kok is ugyan\u00edgy l\u00e1tj\u00e1k\" - mondta a miniszter, aki egynapos hivatalos l\u00e1togat\u00e1son tart\u00f3zkodik az osztr\u00e1k f\u0151v\u00e1rosban. Ennek sor\u00e1n tal\u00e1lkozott az osztr\u00e1k korm\u00e1ny t\u00f6bb tagj\u00e1val, k\u00f6zt\u00fck Karoline Edtstadler EU-\u00fcgyi \u00e9s Susanne Raab integr\u00e1ci\u00f3s miniszterrel, tov\u00e1bb\u00e1 a korm\u00e1nyz\u00f3 Osztr\u00e1k N\u00e9pp\u00e1rt (\u00d6VP) f\u0151titk\u00e1r\u00e1val, az ellenz\u00e9ki Osztr\u00e1k Szabads\u00e1gp\u00e1rt (FP\u00d6) eln\u00f6k\u00e9vel, valamint Karlheinz Kopf volt parlamenti aleln\u00f6kkel.\n\u00a0\u00a0\u00a0\u00a0\"Azt rem\u00e9lj\u00fck, hogy a koronav\u00edrus-j\u00e1rv\u00e1ny elleni v\u00e9dekez\u00e9s eredm\u00e9nyes lesz, \u00e9s miel\u0151bb \u00fajraindulhat a norm\u00e1lis \u00e9let\" - hangs\u00falyozta Guly\u00e1s Gergely.\n\u00a0\u00a0\u00a0\u00a0A miniszter a magyar \u00e9s az osztr\u00e1k korm\u00e1ny k\u00f6z\u00f6tti viszonyt j\u00f3nak, partnerinek, sz\u00f6vets\u00e9gesinek nevezte.\n\u00a0\u00a0\u00a0\u00a0Azonosan l\u00e1tj\u00e1k p\u00e9ld\u00e1ul - fejtette ki - azokat az \u00faj migr\u00e1ci\u00f3s vesz\u00e9lyeket, amelyek a g\u00f6r\u00f6gorsz\u00e1gi Leszbosz sziget\u00e9n t\u00f6rt\u00e9ntek \u00f3ta \u00fajra az eur\u00f3pai politika k\u00f6z\u00e9ppontj\u00e1ba ker\u00fcltek. (M\u00falt h\u00e9ten le\u00e9gett a 12 ezer embernek otthont ad\u00f3 moriai befogad\u00f3t\u00e1bor Leszbosz sziget\u00e9n.)\n\u00a0\u00a0\u00a0\u00a0K\u00f6z\u00f6lte tov\u00e1bb\u00e1, hogy mindk\u00e9t korm\u00e1ny szeretn\u00e9 v\u00e9grehajtani azt a megegyez\u00e9st, amely a maratoni hossz\u00fas\u00e1g\u00fa j\u00faliusi EU-cs\u00facson l\u00e9trej\u00f6tt.\n\u00a0\u00a0\u00a0\u00a0A Minisztereln\u00f6ks\u00e9g vezet\u0151je azt is mondta, mind az \u00d6VP-vel, mind az FP\u00d6-vel bar\u00e1ti a viszony.\n\u00a0\u00a0\u00a0\u00a0B\u00e9csi programja v\u00e9g\u00e9n, este Guly\u00e1s Gergely r\u00e9szt vesz a Habsburg Ott\u00f3 eml\u00e9k\u00e9t \u00e1pol\u00f3 alap\u00edtv\u00e1ny rendezv\u00e9ny\u00e9n.\n\n\nMTI 2020. szeptember 15.\n\n"}]