[{"date": "2020-09-25 12:51", "url": "https://koronavirus.gov.hu/cikkek/varga-osszel-folytatni-kell-gazdasagvedelmi-intezkedeseket", "h1": "Varga: \u0151sszel is folytatni kell a gazdas\u00e1gv\u00e9delmi int\u00e9zked\u00e9seket", "body": "\n\u0150sszel is folytatni kell a gazdas\u00e1gv\u00e9delmi int\u00e9zked\u00e9seket, a kiemelt \u00e1gazatok v\u00e9delm\u00e9t a k\u00f6lts\u00e9gvet\u00e9s tov\u00e1bbra is jelent\u0151s forr\u00e1sokkal t\u00e1mogatja majd - jelentette ki Varga Mih\u00e1ly p\u00e9nz\u00fcgyminiszter az 58. K\u00f6zgazd\u00e1sz v\u00e1ndorgy\u0171l\u00e9sen p\u00e9nteken, Budapesten.\n\nVarga Mih\u00e1ly az online konferenci\u00e1n r\u00e1mutatott: az\u00e9rt van sz\u00fcks\u00e9g a Gazdas\u00e1gv\u00e9delmi akci\u00f3terv folytat\u00e1s\u00e1ra, mert a felm\u00e9r\u00e9sek szerint a j\u00e1rv\u00e1ny m\u00e1sodik hull\u00e1m\u00e1ban a c\u00e9gek k\u00f6r\u00e9ben megjelent a cs\u0151dt\u0151l val\u00f3 f\u00e9lelem, a lakoss\u00e1g pedig a munkahelye elveszt\u00e9s\u00e9t\u0151l tart. Hangs\u00falyozta, hogy a programok kialak\u00edt\u00e1sakor arra kell berendezkedni, hogy \"egy\u00fctt kell \u00e9lni a v\u00edrussal\" \u00e9s azzal a helyzettel, amelyet okoz.\n\u00a0\u00a0\u00a0\u00a0Kulcsid\u0151szak lesz 2021 m\u00e1sodik negyed\u00e9ve, mivel a v\u00edrushelyzet akkor javul, ha megvan a vakcina. A gazdas\u00e1g visszarendez\u0151d\u00e9s\u00e9nek pedig ez az alapja, addigra az import fel\u00edvel\u00e9se \u00e9s a beszerz\u00e9simenedzser-index jelezheti a vissza\u00e9p\u00fcl\u00e9st - mondta a t\u00e1rcavezet\u0151.\n\u00a0\u00a0\u00a0\u00a0Hangs\u00falyozta, hogy a magyar gazdas\u00e1g m\u0171k\u00f6d\u00e9s\u00e9t biztos\u00edtani kell, 2-3 \u00e9v alatt el kell \u00e9rni a 2019-es teljes\u00edtm\u00e9nyt.\n\u00a0\u00a0\u00a0\u00a0A gazdas\u00e1gv\u00e9delmi akci\u00f3tervben 2485 milli\u00e1rd forintb\u00f3l 2126 milli\u00e1rd forintot m\u00e1r kifizetett a k\u00f6lts\u00e9gvet\u00e9s, tov\u00e1bbi 359 milli\u00e1rd forint kifizet\u00e9se van folyamatban - ismertette.\n\u00a0\u00a0\u00a0\u00a0A Lehet\u0151s\u00e9gek a v\u00e1ls\u00e1gban - a j\u00e1rv\u00e1ny el\u0151tt \u00e9s ut\u00e1n c\u00edmmel megtartott el\u0151ad\u00e1s\u00e1ban a p\u00e9nz\u00fcgyminiszter megism\u00e9telte, hogy Magyarorsz\u00e1got jobb \u00e1llapotban \u00e9rte a 2020-as gazdas\u00e1gi sokk, mint a 2008-as. Az idei els\u0151 negyed\u00e9v m\u00e9g a n\u00f6veked\u00e9s jegy\u00e9ben telt, a m\u00e1sodik negyed\u00e9vben er\u0151s\u00f6d\u00f6tt a j\u00e1rv\u00e1ny hat\u00e1sa. Tavasszal szerinte k\u00e9t hib\u00e1s felt\u00e9telez\u00e9s terjedt a magyar k\u00f6zgazd\u00e1szok k\u00f6r\u00e9ben: az egyik, hogy akkor is lehet n\u00f6vekedni, ha mindenki zsugorodni fog.\n\u00a0\u00a0\u00a0\u00a0A t\u00e1rca \"h\u00f3napokkal ezel\u0151tt\" m\u00e1r 5-6 sz\u00e1zal\u00e9k k\u00f6r\u00fclire tette az idei GDP-visszaes\u00e9s m\u00e9rt\u00e9k\u00e9t, amit most m\u00e1r egyre t\u00f6bb elemz\u0151 \u00e9s int\u00e9zm\u00e9ny vesz \u00e1t - mondta a miniszter.\n\u00a0\u00a0\u00a0\u00a0A m\u00e1sik t\u00e9ved\u00e9s volt visszapattan\u00e1st felt\u00e9telezni, ez nem k\u00f6vetkezik be - k\u00f6z\u00f6lte.\n\u00a0\u00a0\u00a0\u00a0Az ut\u00f3bbi hetekben stagn\u00e1l\u00f3, lassabb vissza\u00e9p\u00fcl\u00e9st jelez a PM heti gazdas\u00e1gi indexe. A kor\u00e1bbi h\u00faz\u00f3er\u0151t \u00e9s er\u0151ss\u00e9get jelent\u0151 \u00e1gazatok most gyenges\u00e9gg\u00e9 v\u00e1ltak - mondta Varga Mih\u00e1ly.\n\u00a0\u00a0\u00a0\u00a0Ezek k\u00f6z\u00e9 sorolta az ipari termel\u00e9st, a turizmust \u00e9s a szolg\u00e1ltat\u00f3 szektort. Fontos eredm\u00e9nynek nevezte, hogy a munkaer\u0151piacon megindult a vissza\u00e9p\u00fcl\u00e9s.\n\u00a0\u00a0\u00a0\u00a0Azt mondta, hogy id\u00e9n \u00e1tmenetileg megemelkedik az \u00e1llamad\u00f3ss\u00e1g, a mutat\u00f3ban 5-6 \u00e9vet l\u00e9p vissza az orsz\u00e1g, mivel ez az \u00e1ra a vissza\u00e9p\u00fcl\u00e9snek, a munkahelyek megtart\u00e1s\u00e1nak.\n\u00a0\u00a0\u00a0\u00a0Az \u00e1llamad\u00f3ss\u00e1g GDP-ar\u00e1nyos m\u00e9rt\u00e9ke 76-78 sz\u00e1zal\u00e9k lehet \u00e9v v\u00e9g\u00e9n, mivel a k\u00f6lts\u00e9gvet\u00e9snek v\u00e1rhat\u00f3an 1400 milli\u00e1rd forintos bev\u00e9telkies\u00e9se lehet - jelezte.\n\u00a0\u00a0\u00a0\u00a0 K\u00fcls\u0151 megfigyel\u0151k szerint nincs v\u00e1ltoz\u00e1s Magyarorsz\u00e1g ad\u00f3sbesorol\u00e1s\u00e1ban, a Moody's v\u00e1rhat\u00f3an p\u00e9nteken tov\u00e1bbra is stabilnak min\u0151s\u00edti az orsz\u00e1got - k\u00f6z\u00f6lte Varga Mih\u00e1ly.\n\u00a0\u00a0\u00a0\u00a0Kit\u00e9rt arra, hogy az uni\u00f3s tagorsz\u00e1gok jelent\u0151s k\u00e1renyh\u00edt\u0151 csomagokkal seg\u00edtik gazdas\u00e1gaik talpra \u00e1ll\u00e1s\u00e1t, a magyar csomag m\u00e9rete a GDP 20 sz\u00e1zal\u00e9ka. A gazdas\u00e1gv\u00e9delmi akci\u00f3terv id\u00e9n 3,7 sz\u00e1zal\u00e9kponttal j\u00e1rul hozz\u00e1 a magyar GDP-hez, amivel \u00e9rdemben f\u00e9kezi a visszaes\u00e9st.\n\u00a0\u00a0\u00a0\u00a0A lakoss\u00e1g egyre nagyobb szerephez jut az \u00e1llamad\u00f3ss\u00e1g finansz\u00edroz\u00e1s\u00e1ban. Fontos, hogy a v\u00e1llalatok, \u00e9s a lakoss\u00e1g finansz\u00edroz\u00e1si kapacit\u00e1sa megmaradjon. A hitelmorat\u00f3rium fontos l\u00e9p\u00e9s volt, ezen t\u00fal a kamatt\u00e1mogat\u00e1sok, \u00e1llami garanciaprogramok elind\u00edt\u00e1sa \"sz\u00fcks\u00e9ges plusz r\u00e1seg\u00edt\u00e9s\" lehet. Meg kell gy\u0151zni a befektet\u0151ket, hogy \u00e9rdemes Magyarorsz\u00e1gon befektetni - mondta.\n\u00a0\u00a0\u00a0\u00a0A fisk\u00e1lis politika tov\u00e1bbra is \u00f6szt\u00f6nz\u0151 marad, vannak mozg\u00f3s\u00edthat\u00f3 tartal\u00e9kok \u00e9s uni\u00f3s forr\u00e1sok - hangs\u00falyozta. Varga Mih\u00e1ly szerint a k\u00fclf\u00f6ldi t\u0151ke tov\u00e1bbra is vonz\u00f3 befektet\u00e9si c\u00e9lpontnak tartja Magyarorsz\u00e1got.\n\u00a0\u00a0\u00a0\u00a0Versenyel\u0151nyt jelent a t\u00e1rsas\u00e1gi ad\u00f3 szintje, az ipar\u0171z\u00e9si ad\u00f3 viszont \"hossz\u00fa t\u00e1von nem maradhat ebben a form\u00e1j\u00e1ban\", akkor lehet \u00e9lni a versenyel\u0151nnyel, ha a telep\u00fcl\u00e9si ad\u00f3k szintje is m\u00e9rs\u00e9kelt marad - k\u00f6z\u00f6lte a p\u00e9nz\u00fcgyminiszter.\n\u00a0\u00a0\u00a0\u00a0A j\u00f6v\u0151 feladatai k\u00f6z\u00e9 sorolta az \u00faj \u00fczleti modellek kialak\u00edt\u00e1s\u00e1t, amit a j\u00e1rv\u00e1nyhelyzet kik\u00e9nyszer\u00edt.\n\u00a0\u00a0\u00a0\u00a0Kis, nyitott orsz\u00e1gk\u00e9nt a k\u00edn\u00e1lati t\u00e9nyez\u0151kre kell \u00f6sszpontos\u00edtani, a n\u00f6veked\u00e9sben n\u00e9mely \u00e1gazat s\u00falya fel\u00e9rt\u00e9kel\u0151dik, p\u00e9ld\u00e1ul az eg\u00e9szs\u00e9gipar\u00e9. Ezek is cs\u00f6kkenthetik a f\u00fcgg\u0151s\u00e9get bizonyos \u00e1gazatokt\u00f3l - tette hozz\u00e1.\n\u00a0\u00a0\u00a0\u00a0Fontos korm\u00e1nyzati feladatnak nevezte a lak\u00e1st\u00e1mogat\u00e1sok folytat\u00e1s\u00e1t, ami egyszerre gazdas\u00e1g\u00e9l\u00e9nk\u00edt\u0151 \u00e9s t\u00e1rsadalmi stabilit\u00e1st ad\u00f3 faktor.\n\u00a0\u00a0\u00a0\u00a0\u00d6sszegz\u00e9se szerint a stabil korm\u00e1nyzati fel\u00e1ll\u00e1s egy-egy orsz\u00e1g kil\u00e1bal\u00e1s\u00e1t seg\u00edti, meg tudja gyors\u00edtani.\n\u00a0\u00a0\u00a0\u00a0\"Annak, hogy a magyar korm\u00e1ny k\u00e9tharmados stabilit\u00e1ssal rendelkezik a parlamentben, most l\u00e1ttuk az el\u0151nyeit\" - hangs\u00falyozta Varga Mih\u00e1ly.\n\n\n\nMTI 2020. szeptember 25.\n\n"}]