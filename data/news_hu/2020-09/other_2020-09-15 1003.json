[{"date": "2020-09-15 10:03", "url": "https://koronavirus.gov.hu/cikkek/maruzsa-tanaroknak-kotelezo-lazmeres", "h1": "Maruzsa: a tan\u00e1roknak is k\u00f6telez\u0151 a l\u00e1zm\u00e9r\u00e9s", "body": "\nNem csak a di\u00e1koknak, de a tan\u00e1roknak is k\u00f6telez\u0151 a l\u00e1zm\u00e9r\u00e9s az iskol\u00e1ba val\u00f3 bel\u00e9p\u00e9skor - mondta az Emberi Er\u0151forr\u00e1sok Miniszt\u00e9rium\u00e1nak k\u00f6znevel\u00e9si \u00e1llamtitk\u00e1ra kedden a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nMaruzsa Zolt\u00e1n elmondta, a l\u00e1zm\u00e9r\u00e9s alapvet\u0151en k\u00e9zi digit\u00e1lis eszk\u00f6z\u00f6kkel t\u00f6rt\u00e9nik, de azokban az iskol\u00e1kban, ahol nagy a l\u00e9tsz\u00e1m, ak\u00e1r h\u0151kamer\u00e1k elhelyez\u00e9se is indokolt.\n\u00a0\u00a0\u00a0\u00a0Ezeknek az eszk\u00f6z\u00f6knek a beszerz\u00e9se folyamatban van, \u00e9s okt\u00f3ber 1-j\u00e9ig m\u00e9g sz\u00e1mos int\u00e9zked\u00e9s v\u00e1rhat\u00f3 ezen a t\u00e9ren.\n\u00a0\u00a0\u00a0\u00a0Hangs\u00falyozta: ha valakin\u00e9l meg\u00e1llap\u00edtj\u00e1k bel\u00e9p\u00e9skor, hogy l\u00e1zas, az m\u00e9g nem jelenti azt, hogy a koronav\u00edrus \"meg\u00e9rkezett\" az iskol\u00e1ba. Ebben az esetben \u00e9rtes\u00edteni kell az orvost, \u00e9s tesztelni kell.\n\u00a0\u00a0\u00a0\u00a0K\u00e9rd\u00e9sre kit\u00e9rt arra is, a pedag\u00f3gusok l\u00e9tsz\u00e1ma az elm\u00falt 10 \u00e9vben nagyj\u00e1b\u00f3l 167 ezer \u00e9s 170 ezer k\u00f6z\u00f6tt alakult. Az idei pontos statisztik\u00e1t november elej\u00e9re v\u00e1rj\u00e1k, de az \u00e1llami int\u00e9zm\u00e9nyekn\u00e9l - \u00fagy l\u00e1tj\u00e1k - n\u0151tt a l\u00e9tsz\u00e1m, ez\u00e9rt nincs ell\u00e1tatlan feladat a magyar k\u00f6zoktat\u00e1sban - emelte ki Maruzsa Zolt\u00e1n.\n\nMTI 2020. szeptember 15.\u00a0\n\n"}]