[{"date": "2020-09-28 13:17", "url": "https://koronavirus.gov.hu/cikkek/varga-mihaly-2021-elso-felere-varhato-gazdasagi-fordulat", "h1": "Varga Mih\u00e1ly: 2021 els\u0151 fel\u00e9re v\u00e1rhat\u00f3 gazdas\u00e1gi fordulat", "body": "\nEur\u00f3pa-szerte lass\u00fa lesz a kil\u00e1bal\u00e1s a v\u00e1ls\u00e1gb\u00f3l, gazdas\u00e1gi fordulat 2021 els\u0151 fel\u00e9re v\u00e1rhat\u00f3 - mondta a p\u00e9nz\u00fcgyminiszter h\u00e9tf\u0151n a Kossuth R\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nVarga Mih\u00e1ly\u00a0szerint Magyarorsz\u00e1g helyzete sok tekintetben kedvez\u0151bb, mint m\u00e1s eur\u00f3pai \u00e1llamok\u00e9, de a fellend\u00fcl\u00e9s \u00edgy is el fog h\u00faz\u00f3dni.\n\u00a0\u00a0\u00a0\u00a0Kedvez\u0151 k\u00f6r\u00fclm\u00e9nynek nevezte, hogy az eddigi adatok alapj\u00e1n sem a b\u00e9remelked\u00e9s m\u00e9rt\u00e9ke, sem a kiskereskedelmi forgalom nem esett vissza tavalyhoz k\u00e9pest, \u00e9s nemzetk\u00f6zi \u00f6sszevet\u00e9sben a belf\u00f6ldi munkaer\u0151piac is j\u00f3l teljes\u00edt. A kivitel lehet\u0151s\u00e9gei ugyanakkor korl\u00e1tozottak, mert a koronav\u00edrus elleni gy\u00f3gyszer megjelen\u00e9s\u00e9ig a k\u00fclf\u00f6ldi piacok gyeng\u00e9lkedni fognak - tette hozz\u00e1. \u00a0\u00a0\u00a0\u00a0A t\u00e1rcavezet\u0151 r\u00e9szben a befektet\u00e9sekt\u0151l v\u00e1rja a megsz\u0171nt munkahelyek p\u00f3tl\u00e1s\u00e1t.\u00a0Varga Mih\u00e1ly\u00a0szerint f\u0151k\u00e9pp a magyar gazdas\u00e1g h\u00faz\u00f3\u00e1gazatait, vagyis az \u00e9lelmiszeipart, a gy\u00f3gyszeripart, \u00e9s az aut\u00f3ipart \u00e9rdemes fejleszteni. A korm\u00e1ny - mint fogalmazott - azt szeretn\u00e9, ha mindenki el tudna helyezkedni piaci viszonyok k\u00f6z\u00f6tt, \u00e9s \u00fagy t\u0171nik, hogy nem kell jelent\u0151s sz\u00e1m\u00fa \u00e1ll\u00e1skeres\u0151t k\u00f6zfoglalkoztat\u00e1sban elhelyezni. \u00a0\u00a0\u00a0\u00a0A p\u00e9nz\u00fcgyminiszter kit\u00e9rt az orsz\u00e1g ad\u00f3sbesorol\u00e1s\u00e1ra is. Az \u00e9v elej\u00e9n Magyarorsz\u00e1g az \u00f6sszes nagy nemzetk\u00f6zi hitelmin\u0151s\u00edt\u0151t\u0151l jobb \u00e9rt\u00e9kel\u00e9sre sz\u00e1m\u00edthatott, a vil\u00e1gj\u00e1rv\u00e1ny teh\u00e1t ebb\u0151l a szempontb\u00f3l a legrosszabbkor \u00e9rkezett - hangs\u00falyozta. \u00dcdv\u00f6z\u00f6lte ugyanakkor, hogy a Moody's\u00a0\u00a0az el\u0151z\u0151 h\u00e9ten jav\u00edtotta a magyar ad\u00f3sbesorol\u00e1s kil\u00e1t\u00e1s\u00e1t, mert a v\u00e1ls\u00e1g kezdete \u00f3ta eur\u00f3pai \u00e1llam \u00e9rt\u00e9kel\u00e9s\u00e9n m\u00e9g nem jav\u00edtott egyik int\u00e9zm\u00e9ny sem. A hitelmin\u0151s\u00edt\u0151k most kiv\u00e1rnak, de l\u00e1tj\u00e1k, hogy Magyarorsz\u00e1g reag\u00e1l az \u00faj helyzetre, neh\u00e9zs\u00e9gei ez\u00e9rt csak \u00e1tmenetiek lesznek - tette hozz\u00e1.\u00a0\u00a0\n\n\nMTI 2020. szeptember 28.\n\n"}]