[{"date": "2020-09-28 12:37", "url": "https://koronavirus.gov.hu/cikkek/operativ-torzs-hetvegen-142-alkalommal-intezkedtek-rendorok", "h1": "Operat\u00edv t\u00f6rzs: a h\u00e9tv\u00e9g\u00e9n 142 alkalommal int\u00e9zkedtek a rend\u0151r\u00f6k", "body": "\nA rend\u0151r\u00f6k a h\u00e9tv\u00e9g\u00e9n 142 alkalommal int\u00e9zkedtek a koronav\u00edrus-j\u00e1rv\u00e1ny miatt m\u00falt h\u00e9tf\u0151n \u00e9letbe l\u00e9ptetett korm\u00e1nyrendelet alapj\u00e1n - k\u00f6z\u00f6lte a pand\u00e9mia elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a h\u00e9tf\u0151i online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes elmondta: 41 t\u00f6megk\u00f6zleked\u00e9si j\u00e1rm\u0171v\u00f6n utaz\u00f3 ember nem vagy nem megfelel\u0151 m\u00f3don viselte a maszkot a h\u00e9v\u00e9g\u00e9n, 101-en pedig \u00fczletben, vend\u00e9gl\u00e1t\u00f3helyen vagy m\u00e1s int\u00e9zm\u00e9ny ter\u00fclet\u00e9n nem tartott\u00e1k be a maszkvisel\u00e9si szab\u00e1lyokat. Az \u00faj korm\u00e1nyrendelet m\u00falt h\u00e9tf\u0151i hat\u00e1lyba l\u00e9p\u00e9se \u00f3ta a maszkvisel\u00e9s szab\u00e1lyainak megs\u00e9rt\u00e9se miatt 405 alkalommal int\u00e9zkedtek, ebb\u0151l 337 esetben figyelmeztettek, 31 helysz\u00edni b\u00edrs\u00e1got szabtak ki \u00e9s 37 szab\u00e1lys\u00e9rt\u00e9si feljelent\u00e9st tettek - mondta az alezredes.\n\u00a0\u00a0\u00a0\u00a0A zen\u00e9s-t\u00e1ncos rendezv\u00e9nyekre valamint a vend\u00e9gl\u00e1t\u00f3helyek korl\u00e1tozott nyitvatart\u00e1s\u00e1ra vonatkoz\u00f3 szab\u00e1lyok megs\u00e9rt\u00e9se miatt a h\u00e9tv\u00e9g\u00e9n \u00f6t alkalommal int\u00e9zkedtek. A m\u00falt h\u00e9ten 18 emberrel szemben l\u00e9ptek fel ezen szab\u00e1lyok a megs\u00e9rt\u00e9se miatt: h\u00e1rom esetben figyelmeztettek \u00e9s 15 feljelent\u00e9st tettek.\n\u00a0\u00a0\u00a0\u00a0Ismertette: folyamatosan ellen\u0151rzik a hat\u00f3s\u00e1gi h\u00e1zi karant\u00e9n szab\u00e1lyainak betart\u00e1s\u00e1t, a h\u00e9tv\u00e9g\u00e9n 36 174 helysz\u00edni ellen\u0151rz\u00e9st v\u00e9geztek. Az elm\u00falt k\u00e9t napban 7780 hat\u00f3s\u00e1gi h\u00e1zi karant\u00e9nt rendeltek el, ebb\u0151l 2150-et a hat\u00e1r\u00e1tkel\u0151kn\u00e9l az orsz\u00e1g ter\u00fclet\u00e9re bel\u00e9p\u0151kkel szemben. Jelenleg 24 014-en vannak hat\u00f3s\u00e1gi h\u00e1zi karant\u00e9nban, k\u00f6z\u00fcl\u00fck 1381-en t\u00f6lt\u00f6tt\u00e9k le a korl\u00e1toz\u00e1s szab\u00e1lyainak betart\u00e1s\u00e1t elektronikusan lehet\u0151v\u00e9 tev\u0151 mobiltelefonos applik\u00e1ci\u00f3t.\n\u00a0\u00a0\u00a0\u00a0Besz\u00e1molt arr\u00f3l is, hogy a j\u00e1rv\u00e1nnyal \u00f6sszef\u00fcgg\u00e9sben 469 b\u00fcntet\u0151elj\u00e1r\u00e1st ind\u00edtottak, ebb\u0151l 140-et r\u00e9mh\u00edrterjeszt\u00e9s, 31-et k\u00f6zvesz\u00e9llyel fenyeget\u00e9s, 138-at csal\u00e1s, 28-at j\u00e1rv\u00e1ny\u00fcgyi szab\u00e1lyszeg\u00e9s miatt. Ezekben az \u00fcgyekben 88 gyan\u00fas\u00edtottat hallgattak ki.\n\u00a0\u00a0\u00a0\u00a0A hat\u00e1rforgalomr\u00f3l sz\u00f3lva elmondta: teherforgalomban a bel\u00e9p\u0151 oldalon Csan\u00e1dpalot\u00e1n\u00e1l \u00e9s R\u00f6szk\u00e9n\u00e9l 3-3 \u00f3r\u00e1s, m\u00edg Beregsur\u00e1nyn\u00e1l 2 \u00f3r\u00e1s v\u00e1rakoz\u00e1si id\u0151vel kell sz\u00e1molni.\n\n\nMTI 2020. szeptember 28.\n\n"}]