[{"date": "2020-09-23 08:31", "url": "https://koronavirus.gov.hu/cikkek/klebelsberg-kozpont-az-oszi-erettsegi-vizsgak-normal-menetrend-szerint-zajlanak-majd", "h1": "Klebelsberg K\u00f6zpont: az \u0151szi \u00e9retts\u00e9gi vizsg\u00e1k a norm\u00e1l menetrend szerint zajlanak majd", "body": "\nA norm\u00e1l menetrendben zajlanak majd az \u0151szi \u00e9retts\u00e9gi vizsg\u00e1k a tervek szerint, persze szigor\u00fa \u00f3vint\u00e9zked\u00e9sek mellett - mondta el a Magyar Nemzetnek adott interj\u00faban Hajnal Gabriella, a Klebelsberg K\u00f6zpont eln\u00f6ke.\n\n\n\u00a0Az \u00e1llami k\u00f6znevel\u00e9si int\u00e9zm\u00e9nyeket fenntart\u00f3 tanker\u00fcletek ir\u00e1ny\u00edt\u00e1s\u00e1\u00e9rt felel\u0151s hivatal vezet\u0151je a lap szerdai sz\u00e1m\u00e1ban k\u00f6z\u00f6lte: a kor\u00e1bbi \u0151szi id\u0151szakokhoz k\u00e9pest id\u00e9n magasabb lesz a vizsg\u00e1z\u00f3i l\u00e9tsz\u00e1m.\n\u00a0\u00a0\u00a0\u00a0A szok\u00e1sosn\u00e1l t\u00f6bb lesz az emelt szint\u0171 \u00e9retts\u00e9gi, \u00e9s most vizsg\u00e1znak azok is, akik el\u0151re hozott \u00e9retts\u00e9git akartak tenni tavasszal, de akkor nem lehetett azokat megtartani. A nagy vizsg\u00e1z\u00f3i l\u00e9tsz\u00e1m\u00fa iskol\u00e1kban tan\u00edt\u00e1s n\u00e9lk\u00fcli munkanapok is lehetnek az \u00e9retts\u00e9gi id\u0151szak\u00e1ban annak \u00e9rdek\u00e9ben, hogy elker\u00fclj\u00e9k a zs\u00fafolts\u00e1got az \u00e9p\u00fcletekben, \u00e9s tarthat\u00f3 legyen a v\u00e9d\u0151t\u00e1vols\u00e1g. \u00a0\u00a0\u00a0\u00a0Egyel\u0151re nincs sz\u00f3 arr\u00f3l, hogy ne tartan\u00e1k meg a sz\u00f3beliket - jelezte.\n\u00a0\u00a0\u00a0\u00a0Elmond\u00e1sa szerint a hibrid oktat\u00e1sr\u00f3l a j\u00e1rv\u00e1ny m\u00e1sodik hull\u00e1m\u00e1hoz \u00e9rve is megoszlanak a szakmai v\u00e9lem\u00e9nyek. Ugyanakkor most is m\u0171k\u00f6dik a hibrid rendszer, hiszen amelyik oszt\u00e1ly karant\u00e9nba ker\u00fcl, az arra az id\u0151re tantermen k\u00edv\u00fcli, digit\u00e1lis munkarendben folytatja a tanul\u00e1st. Tapasztalataik szerint az emberek t\u00f6bbs\u00e9ge a hagyom\u00e1nyos oktat\u00e1st szeretn\u00e9 ebben a tan\u00e9vben is.\n\u00a0\u00a0\u00a0\u00a0Azonban egyre t\u00f6bb helyen jut be az iskol\u00e1ba a fert\u0151z\u00e9s - emelte ki. Van, ahol az eg\u00e9sz int\u00e9zm\u00e9nyt \u00e1t\u00e1ll\u00edtott\u00e1k digit\u00e1lis munkarendre, m\u00e1sutt csak egy tagozatot vagy egy-k\u00e9t oszt\u00e1lyt.\n\u00a0\u00a0\u00a0\u00a0\"Nem mi d\u00f6ntj\u00fck el, hogy h\u00e1ny oszt\u00e1ly ker\u00fcl karant\u00e9nba, ez minden esetben a kontaktkutat\u00e1st\u00f3l f\u00fcgg\" - jegyezte meg.\n\u00a0\u00a0\u00a0\u00a0T\u00e1j\u00e9koztat\u00e1sa szerint a tanker\u00fcleti fenntart\u00e1s\u00fa iskol\u00e1k fegyelmezetten betartj\u00e1k a j\u00e1rv\u00e1ny\u00fcgyi \u00f3vint\u00e9zked\u00e9seket, nem tapasztalhat\u00f3 p\u00e1nikhangulat az int\u00e9zm\u00e9nyekben. A j\u00e1rv\u00e1ny\u00fcgyi int\u00e9zked\u00e9sek m\u00e1ra a mindennapok r\u00e9sz\u00e9v\u00e9 v\u00e1ltak. A tanker\u00fcletek tan\u00e9vkezd\u00e9skor m\u00e1r rendelkeztek fert\u0151tlen\u00edt\u0151szerekkel, \u00e9s \u00e9rkezik az int\u00e9zm\u00e9nyekbe az operat\u00edv t\u00f6rzs \u00e1ltal biztos\u00edtott mennyis\u00e9g is - tette hozz\u00e1.\n\u00a0\u00a0\u00a0\u00a0Hajnal Gabriella besz\u00e1molt arr\u00f3l, hogy tavalyhoz k\u00e9pest 12 ezer f\u0151vel 120 ezerre emelkedett a tanker\u00fcleti fenntart\u00e1s\u00fa int\u00e9zm\u00e9nyek dolgoz\u00f3i \u00e1llom\u00e1nya. Jelenleg 84 483 pedag\u00f3gus dolgozik ezekben az iskol\u00e1kban, mintegy k\u00e9tezerrel t\u00f6bb, mint 2019-ben.\n\u00a0\u00a0\u00a0\u00a0Kit\u00e9rt arra, hogy az iskol\u00e1k z\u00f6m\u00e9nek siker\u00fclt iskola\u0151rt tal\u00e1lni, de van n\u00e9h\u00e1ny int\u00e9zm\u00e9ny, ahov\u00e1 m\u00e9g keresik a megfelel\u0151 szakembert. Jelenleg is zajlanak a k\u00e9pz\u00e9sek. A Klebelsberg K\u00f6zponthoz eddig szinte csak pozit\u00edv tapasztalat \u00e9rkezett a tev\u00e9kenys\u00e9g\u00fckr\u0151l az iskol\u00e1kt\u00f3l - tette hozz\u00e1.\n\u00a0\u00a0\u00a0\u00a0A Klebelsberg K\u00f6zpont eln\u00f6ke elmondta, hogy z\u00f6kken\u0151mentesen zajlik a m\u00f3dos\u00edtott Nemzeti alaptanterv bevezet\u00e9se. Megfogalmaz\u00e1sa szerint a m\u00f3dos\u00edtott alaptanterv nem alapjaiban rengeti meg a vil\u00e1got. Ink\u00e1bb m\u00f3dszertanban, szeml\u00e9letben \u00e9s bizonyos tananyagr\u00e9szek, t\u00e9mak\u00f6r\u00f6k \u00e1tcsoportos\u00edt\u00e1s\u00e1ban van v\u00e1ltoz\u00e1s, illetve megn\u0151tt a pedag\u00f3gusok szabads\u00e1ga a tananyag tervez\u00e9s\u00e9ben is - mutatott r\u00e1.\n\u00a0\u00a0\u00a0\u00a0A tank\u00f6nyvek k\u00e9sedelmes \u00e9rkez\u00e9s\u00e9re nem volt panasz az id\u00e9n, \u00e9s az ingyenes tank\u00f6nyvek mellett 106 ezer tanszercsomagot is siker\u00fclt kiosztani a r\u00e1szorul\u00f3 di\u00e1koknak, 765 milli\u00f3 forint \u00e9rt\u00e9kben - t\u00e1j\u00e9koztatott Hajnal Gabriella.\n\nMTI 2020. szeptember 23.\n\n"}]