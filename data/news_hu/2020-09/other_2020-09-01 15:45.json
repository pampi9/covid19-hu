[{"date": "2020-09-01 15:45", "url": "https://koronavirus.gov.hu/cikkek/szijjarto-mintegy-szaz-vallalat-nyujtott-be-beruhazastamogato-kerelmet", "h1": "Szijj\u00e1rt\u00f3: mintegy sz\u00e1z v\u00e1llalat ny\u00fajtott be beruh\u00e1z\u00e1st\u00e1mogat\u00f3 k\u00e9relmet", "body": "\nMintegy sz\u00e1z v\u00e1llalat ny\u00fajtott be k\u00e9relmet a kedd reggel \u00fajra megnyitott beruh\u00e1z\u00e1sok t\u00e1mogat\u00e1s\u00e1ra vonatkoz\u00f3 p\u00e1ly\u00e1zaton. A\u00a0korm\u00e1ny kor\u00e1bban a munkahelyek megv\u00e9d\u00e9s\u00e9\u00e9rt olyan t\u00e1mogat\u00e1si lehet\u0151s\u00e9get nyitott meg a magyar v\u00e1llalatoknak, amelynek r\u00e9szek\u00e9nt, ha a v\u00e1llalatok beruh\u00e1z\u00e1sokat hajtanak v\u00e9gre munkahelyeik megv\u00e9d\u00e9s\u00e9\u00e9rt, a beruh\u00e1z\u00e1si \u00f6sszeg fel\u00e9t a korm\u00e1ny a k\u00f6lts\u00e9gvet\u00e9sb\u0151l biztos\u00edtja\u00a0- k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter kedden az MTI-vel.\n\n\u00a0 A ki\u00edr\u00e1sra 806 magyarorsz\u00e1gi c\u00e9g p\u00e1ly\u00e1zott, k\u00f6z\u00fcl\u00fck 673 vette ig\u00e9nybe a korm\u00e1ny t\u00e1mogat\u00e1s\u00e1t. A v\u00e1llalatok a k\u00f6vetkez\u0151 h\u00f3napokban 318 milli\u00e1rd forintnyi beruh\u00e1z\u00e1st hajtanak v\u00e9gre, amelyekhez 151 milli\u00e1rd forintnyi \u00e1llami t\u00e1mogat\u00e1st kapnak. A beruh\u00e1z\u00e1soknak k\u00f6sz\u00f6nhet\u0151en 120 ezer munkahely v\u00e9dhet\u0151 meg - mondta.\n\u00a0\u00a0\u00a0\u00a0A t\u00e1mogat\u00e1sra a korm\u00e1ny eredetileg 169 milli\u00e1rd forintnyi t\u00e1mogat\u00e1si \u00f6sszeget hagyott j\u00f3v\u00e1, \u00edgy a fennmarad\u00f3 18 milli\u00e1rd forintnyi keret\u00f6sszegre kedden \u00fajranyitott\u00e1k a p\u00e1ly\u00e1zatot. Negyed \u00f3ra alatt 98 v\u00e1llalat ny\u00fajtott be beruh\u00e1z\u00e1st\u00e1mogat\u00e1si k\u00e9relmet 47,5 milli\u00e1rd forint \u00e9rt\u00e9kben, amelyekhez 22 milli\u00e1rd forint korm\u00e1nyzati t\u00e1mogat\u00e1st ig\u00e9nyeltek - emelte ki.\n\u00a0\u00a0\u00a0\u00a0A miniszter hozz\u00e1tette: a p\u00e1ly\u00e1zatot lez\u00e1rt\u00e1k, az elb\u00edr\u00e1l\u00e1s pedig gyors lesz, hogy a magyar v\u00e1llalatoknak min\u00e9l el\u0151bb elutalhass\u00e1k a beruh\u00e1z\u00e1sokhoz sz\u00fcks\u00e9ges \u00f6sszeget, ezzel hozz\u00e1j\u00e1ruljanak a magyar emberek munkahelyeinek hat\u00e9kony megv\u00e9d\u00e9s\u00e9hez.\n\nMTI\n\n"}]