[{"date": "2020-09-12 21:36", "url": "https://koronavirus.gov.hu/cikkek/orban-viktor-magyarorszagnak-mukodnie-kell-0", "h1": "Orb\u00e1n Viktor: Magyarorsz\u00e1gnak m\u0171k\u00f6dnie kell!", "body": "\nA korm\u00e1ny c\u00e9lja, hogy fenntartsa Magyarorsz\u00e1g m\u0171k\u00f6d\u0151k\u00e9pess\u00e9g\u00e9t - jelentette ki Orb\u00e1n Viktor minisztereln\u00f6k az M1 aktu\u00e1lis csatorn\u00e1n adott interj\u00faj\u00e1ban, melyben a biztons\u00e1gi szab\u00e1lyok betart\u00e1s\u00e1t is k\u00e9rte az emberekt\u0151l.\n\n\nA v\u00e9dekez\u00e9s ir\u00e1ny\u00e1r\u00f3l \u00e9s a koronav\u00edrusr\u00f3l sz\u00f3l\u00f3 konzult\u00e1ci\u00f3r\u00f3l\nA v\u00e9dekez\u00e9s ir\u00e1nya \u00fagy hangzik: Magyarorsz\u00e1gnak m\u0171k\u00f6dnie kell! - fogalmazott a minisztereln\u00f6k. Kiemelte: a nemzeti konzult\u00e1ci\u00f3 eredm\u00e9nye alapj\u00e1n azt v\u00e1rj\u00e1k a magyar emberek a korm\u00e1nyt\u00f3l, a minisztereln\u00f6kt\u0151l, az eg\u00e9szs\u00e9g\u00fcgyi rendszert\u0151l, a gazdas\u00e1gir\u00e1ny\u00edt\u00e1sban r\u00e9sztvev\u0151kt\u0151l, hogy tarts\u00e1k m\u0171k\u00f6d\u0151k\u00e9pes \u00e1llapotban Magyarorsz\u00e1got \u00e9s ne engedj\u00e9k, hogy a v\u00edrus megb\u00e9n\u00edtsa az orsz\u00e1g \u00e9s a magyarok mindennapjait.\nAzt mondta: a tavaszi helyzethez k\u00e9pest nyugodtabb, mert pontosan tudja, hogy mivel \u00e1llunk szemben, hogy a v\u00e9dekez\u00e9shez megvannak az eszk\u00f6z\u00f6k \u00e9s azt is, hogy az emberek mit akarnak. Nem egyed\u00fcl \u00e1llok a g\u00e1ton, hanem van mellettem egymilli\u00f3-nyolcsz\u00e1zezer ember - mondott k\u00f6sz\u00f6netet a korm\u00e1nyf\u0151 azoknak, akik visszak\u00fcldt\u00e9k a nemzeti konzult\u00e1ci\u00f3s k\u00e9rd\u0151\u00edvet \u00e9s kijel\u00f6lt\u00e9k a v\u00e9dekez\u00e9s ir\u00e1ny\u00e1t. Orb\u00e1n Viktor arr\u00f3l, hogy egym\u00e1st k\u00f6vet\u0151 k\u00e9t napon is rekordot d\u00f6nt\u00f6tt a fert\u0151z\u00f6ttek sz\u00e1ma, azt mondta: fel kell k\u00e9sz\u00fclni arra, hogy ez a sz\u00e1m m\u00e9g magasabb is lesz. A j\u00e1rv\u00e1ny m\u00e1sodik hull\u00e1ma idej\u00e9n els\u0151sorban nem a megbeteged\u00e9sek sz\u00e1m\u00e1ra, hanem a hal\u00e1loz\u00e1sokra kell odafigyelni. Most a v\u00e9dekez\u00e9s siker\u00e9t a hal\u00e1lesetek \u00e9s a megmentett \u00e9letek sz\u00e1m\u00e1ban lehet m\u00e9rni - emelte ki.\nMost m\u00e1sfajta haditervre van sz\u00fcks\u00e9g, mint tavasszal\n\nMint mondta, m\u00e1sfajta haditervre volt sz\u00fcks\u00e9g tavasszal, mint most. Tavasszal Magyarorsz\u00e1gon is kellett izgulni, hogy k\u00e9pes lesz-e az eg\u00e9szs\u00e9g\u00fcgyi rendszer megv\u00e9deni az embereket. Ma m\u00e1r tudjuk, hogy k\u00e9pes volt r\u00e1, ami\u00e9rt k\u00f6sz\u00f6net j\u00e1r az orvosoknak, j\u00e1rv\u00e1ny\u00fcgyi szakembereknek, \u00e1pol\u00f3n\u0151knek, M\u00fcller Cec\u00edlia orsz\u00e1gos tisztif\u0151orvosnak \u00e9s K\u00e1sler Mikl\u00f3snak, az emberi er\u0151forr\u00e1sok miniszter\u00e9nek is - emelte ki a minisztereln\u00f6k.\nElmondta: m\u00e1r vannak tapasztalatok, \u0151szre nyugodt \u00fctemben fel tudt\u00e1k k\u00e9sz\u00edteni a k\u00f3rh\u00e1zakat, az eg\u00e9szs\u00e9g\u00fcgyi v\u00e9dekez\u00e9shez sz\u00fcks\u00e9ges eszk\u00f6z\u00f6ket gy\u00e1rt\u00f3 v\u00e1llalatokat arra, hogy lesz m\u00e1sodik hull\u00e1m.\nHozz\u00e1tette: a nemzeti konzult\u00e1ci\u00f3 alapj\u00e1n \"pontosan tudjuk, hogy mit v\u00e1rnak az emberek \u00e9s ez nyugalmat ad\". Az emberek elmondt\u00e1k a k\u00e9rd\u0151\u00edvekben: nem akarj\u00e1k, hogy le\u00e1lljon az orsz\u00e1g, azt akarj\u00e1k, hogy m\u0171k\u00f6dj\u00f6n. Orb\u00e1n Viktor szerint a korm\u00e1nynak az a dolga, hogy olyan v\u00e9dekez\u00e9st rakjon \u00f6ssze, amely megv\u00e9di az emberi \u00e9letet \u00e9s k\u00f6zben m\u0171k\u00f6d\u0151k\u00e9pes \u00e1llapotban tartja Magyarorsz\u00e1got. Ez lehets\u00e9ges, van ilyen haditerv, eszerint hozzuk a d\u00f6nt\u00e9seinket - hangs\u00falyozta, hozz\u00e1t\u00e9ve: most a rugalmass\u00e1g, a cselekv\u0151k\u00e9pess\u00e9g, az azonnali reag\u00e1l\u00e1s k\u00e9pess\u00e9ge a legfontosabb.\nKiemelte: nem akarnak kij\u00e1r\u00e1si tilalmat, kij\u00e1r\u00e1si korl\u00e1toz\u00e1st, nem akarnak visszal\u00e9pni a digit\u00e1lis oktat\u00e1shoz. A korm\u00e1ny azt akarja, hogy minden a maga rendj\u00e9ben m\u0171k\u00f6dj\u00f6n, munkahelyek, iskol\u00e1k, s\u0151t m\u00e9g a sport, a kult\u00fara, a m\u0171v\u00e9szet is. M\u0171k\u00f6dj\u00f6n a turizmus, a vend\u00e9gl\u00e1t\u00e1s is. Nem \u00fagy, mintha mi sem t\u00f6rt\u00e9nt volna, de a m\u0171k\u00f6d\u0151k\u00e9pess\u00e9get fent lehet tartani - tette hozz\u00e1, kiemelve: ehhez az kell, hogy a biztons\u00e1gi szab\u00e1lyokat mindenki tartsa be.\nFontos, hogy a n\u00e9h\u00e1ny \u00e9rv\u00e9nyben l\u00e9v\u0151 szab\u00e1lyt betartsuk\nAzt k\u00e9rte, hogy ott, ahol kell, mindenki viselje a maszkot, tartsa a t\u00e1vols\u00e1got, rendszeresen figyeljen arra, hogy ha rosszul \u00e9rzi mag\u00e1t, ne menjen emberek k\u00f6z\u00e9.\nMint mondta, szombaton szankci\u00f3kr\u00f3l is d\u00f6nt\u00f6tt a korm\u00e1ny: ha valaki egy boltban nem viseli a maszkot, \u0151 \u00e9s a bolt is kap b\u00fcntet\u00e9st, a boltos a m\u00e1sodik ilyen esetben figyelmeztet\u00e9st kap, harmadszor m\u00e1r be fogj\u00e1k z\u00e1rni az \u00fczletet. Megjegyezte: nem az \"\u00e1llam izmait\" akarj\u00e1k mutogatni, csak bel\u00e1t\u00e1st k\u00e9rnek mindenkit\u0151l, viszont ha nem tartj\u00e1k be a szab\u00e1lyokat, akkor azt ki kell k\u00e9nyszer\u00edteni. Ezt nem durv\u00e1n kell, hanem a k\u00f6zj\u00f3 \u00e9rdek\u00e9ben vil\u00e1gosan, \u00e9rtelmesen, az egy\u00fcttm\u0171k\u00f6d\u00e9s hangj\u00e1n megfogalmazott k\u00e9r\u00e9sk\u00e9nt - mondta.\nAz iskol\u00e1kr\u00f3l\nElmondta: a nemzeti konzult\u00e1ci\u00f3ban a sz\u00fcl\u0151k egy\u00e9rtelm\u0171en az k\u00e9rt\u00e9k, hogy szeptemberben a norm\u00e1lis rendben kezdje meg a m\u0171k\u00f6d\u00e9s\u00e9t az iskola. Ha baj van, akkor az oszt\u00e1lyokat pr\u00f3b\u00e1lj\u00e1k \u00e1tszervezni, ha izol\u00e1lni kell, akkor az oszt\u00e1lyokat \u00e9s nem az eg\u00e9sz iskol\u00e1t z\u00e1rj\u00e1k be. Mint mondta, tavasszal az eg\u00e9szs\u00e9g\u00fcgyre nehezed\u0151 nyom\u00e1s cs\u00f6kkent\u00e9se \u00e9rdek\u00e9ben volt sz\u00fcks\u00e9ges a bez\u00e1r\u00e1s. Am\u00edg a hal\u00e1loz\u00e1si sz\u00e1mok nem kezdenek emelkedni - m\u00e1rpedig egyel\u0151re \u00fagy t\u0171nik, hogy siker\u00fcl megv\u00e9deni az id\u0151seket - addig fel sem mer\u00fcl az iskol\u00e1k korl\u00e1toz\u00e1sa - hangs\u00falyozta Orb\u00e1n Viktor.\nAz id\u0151sekre fokozottan figyelni kell\n\nK\u00f6z\u00f6lte: minden szakember egyet\u00e9rt abban, hogy a legnagyobb vesz\u00e9lynek a kr\u00f3nikus betegs\u00e9gben szenved\u0151k \u00e9s az id\u0151sek vannak kit\u00e9ve, ez\u00e9rt k\u00fcl\u00f6n figyelmet kell ford\u00edtani r\u00e1juk. Van j\u00e1rv\u00e1ny\u00fcgyi figyel\u0151szolg\u00e1lat, ha sz\u00fcks\u00e9ges, hoznak korl\u00e1toz\u00f3 int\u00e9zked\u00e9seket - mondta.\nOrb\u00e1n Viktor szerint most is van az asztalon n\u00e9h\u00e1ny ilyen int\u00e9zked\u00e9s, de ezek nem a mindennapi \u00e9let korl\u00e1toz\u00e1s\u00e1r\u00f3l sz\u00f3lnak, hanem p\u00e9ld\u00e1ul arr\u00f3l, hogy 23 \u00f3ra ut\u00e1n bez\u00e1rj\u00e1k-e a b\u00e1rokat \u00e9s a sz\u00f3rakoz\u00f3helyeket, milyen m\u00f3don k\u00e9nyszer\u00edts\u00e9k ki a maszkvisel\u00e9st a boltokban vagy k\u00f6zleked\u00e9si eszk\u00f6z\u00f6k\u00f6n. A k\u00f3rh\u00e1zakban \u00e9s az id\u0151sotthonokban l\u00e1togat\u00e1si tilalmat rendeltek el, a sz\u00fcl\u0151k nem l\u00e9phetnek be az iskol\u00e1kba, okt\u00f3ber 1-t\u0151l pedig mindenhol meglesznek a felt\u00e9telek a gyerekek testh\u0151m\u00e9rs\u00e9klet\u00e9nek m\u00e9r\u00e9s\u00e9re.\nMinden magyar \u00e9let megv\u00e9d\u00e9s\u00e9re k\u00e9pes a magyar eg\u00e9szs\u00e9g\u00fcgy\n\nKiemelte: a tavaszi v\u00e9dekez\u00e9ssel t\u00f6bb ezer, de ink\u00e1bb t\u00edzezer id\u0151s ember \u00e9let\u00e9t mentett\u00e9k meg \u00e9s most sem fognak kock\u00e1ra tenni egyetlen \u00e9letet sem, de k\u00f6zben az orsz\u00e1gnak m\u0171k\u00f6dnie kell.\nAz eg\u00e9szs\u00e9g\u00fcgyi rendszerr\u0151l elmondta: van t\u00f6bb mint t\u00edzezer \u00e1gy, amit ha kell szombat est\u00e9t\u0151l a betegek rendelkez\u00e9s\u00e9re tudnak bocs\u00e1tani, az \u00e1gyak mell\u00e9 vannak orvosok, \u00e1pol\u00f3k - vez\u00e9nyelni is tudj\u00e1k \u0151ket - vannak v\u00e9dekez\u00e9si eszk\u00f6z\u00f6k, l\u00e9legeztet\u0151k\u00e9sz\u00fcl\u00e9kek. Minden magyar \u00e9let megv\u00e9d\u00e9s\u00e9re k\u00e9pes a magyar eg\u00e9szs\u00e9g\u00fcgy - hangs\u00falyozta.\n\nA csal\u00e1dok \u00e9letsz\u00ednvonal\u00e1nak megv\u00e9d\u00e9s\u00e9r\u0151l\nA minisztereln\u00f6k besz\u00e9lt arr\u00f3l is, hogy mindek\u00f6zben a csal\u00e1dok \u00e9letsz\u00ednvonal\u00e1ra figyelni kell, ez\u00e9rt a korm\u00e1ny l\u00e9trehoz egy csal\u00e1d\u00fcgyek\u00e9rt felel\u0151s, csal\u00e1dokkal foglalkoz\u00f3 t\u00e1rca n\u00e9lk\u00fcli miniszteri posztot, amelyet Nov\u00e1k Katalin csal\u00e1d- \u00e9s ifj\u00fas\u00e1g\u00fcgy\u00e9rt felel\u0151s \u00e1llamtitk\u00e1r t\u00f6lt be okt\u00f3ber 1-t\u0151l.\nA munkahelyekr\u0151l\nOrb\u00e1n Viktor felid\u00e9zte: a korm\u00e1nynak volt egy v\u00e1llal\u00e1sa, hogy amennyi munkahelyet a v\u00edrus t\u00f6nkretesz, annyit fognak teremteni. A m\u00e1rciusi \u00e9s a mostani sz\u00e1mok azt mutatj\u00e1k, hogy a korm\u00e1ny tartotta az \u00edg\u00e9ret\u00e9t, s\u0151t a munkahelyek sz\u00e1ma n\u00f6vekedni fog az \u00e9v h\u00e1tralev\u0151 r\u00e9sz\u00e9ben. Sok energi\u00e1t \u00e9s p\u00e9nzt ford\u00edtott a korm\u00e1ny arra, hogy beruh\u00e1z\u00e1sokat ind\u00edtsanak el: a magyar v\u00e1llalkoz\u00e1sok nem meggyeng\u00fclnek, hanem meger\u0151s\u00edtett\u00e9k \u0151ket - mondta.\nA korm\u00e1nyf\u0151 szerint egy helyen van komoly baj, ugyanis a budapesti turizmus majdnem sz\u00e1z sz\u00e1zal\u00e9kban a k\u00fclf\u00f6ldiekre \u00e9p\u00fclt \u00e9s most \"beszakadt\". Az az \u00fczleti modell, ami ment\u00e9n m\u0171k\u00f6dnek a sz\u00e1llod\u00e1k \u00e9s az \u00e9ttermek Budapesten - hogy a vend\u00e9g\u00e9jszak\u00e1k t\u00f6bb mint kilencven sz\u00e1zal\u00e9k\u00e1t a k\u00fclf\u00f6ldiekhez lehetett k\u00f6tni - nem lesz fenntarthat\u00f3, nemcsak id\u00e9n, hanem a k\u00f6vetkez\u0151 \u00e9vben sem - sz\u00f6gezte le. Budapesten \u00fczleti modellt kell v\u00e1ltani, k\u00fcl\u00f6n seg\u00edts\u00e9get kell adni a taxisoknak, vend\u00e9gl\u00e1t\u00f3soknak, sz\u00e1llod\u00e1soknak, \u00e1ltal\u00e1ban az idegenforgalmi szektorban dolgoz\u00f3knak. Hangs\u00falyozta: a korm\u00e1ny mindenkinek seg\u00edt, p\u00e9ld\u00e1ul cs\u00f6kkentett\u00e9k a j\u00e1rul\u00e9kokat, ez \u00e9rinti a f\u0151v\u00e1rosban \u00e9l\u0151ket is, de kell egy speci\u00e1lis program. A minisztereln\u00f6k j\u00f3 h\u00edrnek nevezte, hogy a f\u0151v\u00e1rosnak van t\u00f6bb mint sz\u00e1zmilli\u00e1rd forintnyi szabad p\u00e9nzeszk\u00f6ze, amit fel tud haszn\u00e1lni erre a c\u00e9lra.\nA visegr\u00e1di orsz\u00e1gok k\u00f6z\u00f6tti egy\u00fcttm\u0171k\u00f6d\u00e9sr\u0151l\n\nSz\u00f3lt arr\u00f3l is, hogy a visegr\u00e1di orsz\u00e1gokkal napi kapcsolatban van a korm\u00e1ny, l\u00e9trehoztak egy j\u00e1rv\u00e1ny\u00fcgyi egyeztet\u0151 irod\u00e1t a lengyel eln\u00f6ks\u00e9g alatt, hogy a kapcsolat m\u00e9g er\u0151sebb legyen. Ez\u00e9rt r\u00e1juk n\u00e9zve mindig \u00e9rdemes k\u00fcl\u00f6n szab\u00e1lyokat alkotni - emelte ki. Orb\u00e1n Viktor szerint K\u00f6z\u00e9p-Eur\u00f3p\u00e1ban nemcsak Magyarorsz\u00e1gon, hanem Csehorsz\u00e1gban, Szlov\u00e1ki\u00e1ban \u00e9s Lengyelorsz\u00e1gban is meg tudj\u00e1k v\u00e9deni a korm\u00e1nyok az embereket. Megv\u00e9dj\u00fck az id\u0151sek \u00e9let\u00e9t, tudom\u00e1sul vessz\u00fck, hogy magasabb fert\u0151z\u00f6tts\u00e9gi mutat\u00f3val kell egy\u00fctt \u00e9ln\u00fcnk \u00e9s ugyanakkor a gazdas\u00e1g \u00e9s az orsz\u00e1g m\u0171k\u00f6d\u0151k\u00e9pess\u00e9g\u00e9t meg\u0151rizz\u00fck, valamint seg\u00edt\u00fcnk mindenkinek meggy\u00f3gyulni. Ha baj van, a k\u00f3rh\u00e1zak mindenki rendelkez\u00e9s\u00e9re \u00e1llnak - fogalmazott.\nA korm\u00e1nyzati haditerv garanci\u00e1t ad arra, hogy Magyarorsz\u00e1g m\u0171k\u00f6dj\u00f6n\n\nHozz\u00e1tette: ha mindenki nyugodtan, higgadtan elv\u00e9gzi a munk\u00e1j\u00e1t \u00e9s betartja a szab\u00e1lyokat, az id\u0151sek \u00e9let\u00e9t megv\u00e9dj\u00fck, a csal\u00e1dok \u00e9letsz\u00ednvonala nem fog cs\u00f6kkenni \u00e9s Magyarorsz\u00e1g m\u0171k\u00f6dni fog. Erre van lehet\u0151s\u00e9g, a korm\u00e1nyzati haditerv erre nemcsak es\u00e9lyt, hanem garanci\u00e1t is ad. Ennek l\u00e9nyege most nem a gyorsas\u00e1g, hanem a higgadt, nyugodt kisz\u00e1m\u00edthat\u00f3 korm\u00e1nyzati politika - mondta a minisztereln\u00f6k.\nA v\u00e1ls\u00e1gkezel\u00e9sr\u0151l\n\nAz interj\u00faban Orb\u00e1n Viktor arr\u00f3l is besz\u00e9lt: a korm\u00e1ny a v\u00e1ls\u00e1g kezel\u00e9se mellett a hossz\u00fa t\u00e1v\u00fa \u00fcgyekkel is foglalkozik. Mint mondta, k\u00fcl\u00f6nbs\u00e9g van a V4 orsz\u00e1gok \u00e9s K\u00f6z\u00e9p-Eur\u00f3pa, valamint Nyugat-Eur\u00f3pa k\u00f6zt, \u0151k elk\u00f6telezt\u00e9k magukat egy nyitott t\u00e1rsadalom mellett, amiben a hat\u00e1roknak nincs jelent\u0151s\u00e9ge, a migr\u00e1nsokat beengedik, s\u0151t beh\u00edvj\u00e1k \u00e9s egy vegyes vil\u00e1got k\u00e9pzelnek el, idegen kult\u00far\u00e1kb\u00f3l \u00e9rkezett emberekkel akarnak egy\u00fctt \u00e9lni. Mi ezt K\u00f6z\u00e9p-Eur\u00f3p\u00e1ban nem akarjuk, \"mi magyarok kereszt\u00e9ny magyar civiliz\u00e1ci\u00f3 akarunk maradni\" - jelentette ki az M1-nek adott exkluz\u00edv interj\u00faban a minisztereln\u00f6k.\n\nMTI/hirado.hu\n\n"}]