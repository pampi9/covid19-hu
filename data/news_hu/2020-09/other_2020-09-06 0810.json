[{"date": "2020-09-06 08:10", "url": "https://koronavirus.gov.hu/cikkek/domotor-csaba-masodik-hullam-felkeszultebben-er-minket", "h1": "D\u00f6m\u00f6t\u00f6r Csaba: a m\u00e1sodik hull\u00e1m felk\u00e9sz\u00fcltebben \u00e9r minket", "body": "\nSokan azt \u00e9rezhett\u00e9k, hogy a v\u00edrus ny\u00e1ri sz\u00fcnetet tart, de a korm\u00e1ny nem tartott, ez\u00e9rt a m\u00e1sodik hull\u00e1m felk\u00e9sz\u00fcltebb \u00e1llapotban \u00e9r minket, mint tavasszal - mondta D\u00f6m\u00f6t\u00f6r Csaba, a Minisztereln\u00f6ki Kabinetiroda parlamenti \u00e1llamtitk\u00e1ra a Kossuth r\u00e1di\u00f3 Vas\u00e1rnapi \u00dajs\u00e1g c\u00edm\u0171 m\u0171sor\u00e1ban.\n\n\n\"Az \u00e9v elej\u00e9n az az ismeretlennel \u00e1lltunk szemben, de ma m\u00e1r t\u00f6bbet tudunk, \u00edgy a felk\u00e9sz\u00fclts\u00e9g\u00fcnk magasabb szinten \u00e1ll\" - fogalmazott az \u00e1llamtitk\u00e1r, aki szerint elh\u00faz\u00f3d\u00f3, t\u00f6bbfrontos k\u00fczdelemre kell berendezkedni, mert m\u00e9g mindig nincs t\u00f6megesen haszn\u00e1lhat\u00f3, vakcina.\n\u00a0\u00a0\u00a0\u00a0Az alapvet\u0151 c\u00e9lok: a v\u00edrusnak legink\u00e1bb kitett id\u0151sek v\u00e9delme, az oktat\u00e1s biztos\u00edt\u00e1sa \u00e9s a gazdas\u00e1g fordulatsz\u00e1m\u00e1nak miel\u0151bbi vissza\u00e1ll\u00edt\u00e1sa, a munkahelyek megv\u00e9d\u00e9se - \u00f6sszegezte D\u00f6m\u00f6t\u00f6r Csaba.\n\u00a0\u00a0\u00a0\u00a0\"A fegyelem \u00e9s az \u00f6sszefog\u00e1s tov\u00e1bbra is j\u00f3 pajzs a v\u00edrus ellen, \u00e9s ezt a korm\u00e1ny gyors \u00e9s hat\u00e9kony d\u00f6nt\u00e9shozatallal er\u0151s\u00edtheti. Mivel a v\u00e9dekez\u00e9s eddigi rendszere j\u00f3l vizsg\u00e1zott, ez\u00e9rt nincs ok arra, hogy a korm\u00e1ny r\u00e1ngassa a j\u00e1rv\u00e1ny\u00fcgyi v\u00e9dekez\u00e9s botkorm\u00e1ny\u00e1t\" - fogalmazott.\n\u00a0\u00a0\u00a0\u00a0Jelezte azt is, az elk\u00f6vetkez\u0151 id\u0151szakban nagy szerep jut majd a szolidarit\u00e1snak, p\u00e9ld\u00e1ul a fiatalok sokat tehetnek az id\u0151sek\u00e9rt t\u00f6bbek k\u00f6z\u00f6tt a t\u00e1vols\u00e1gtart\u00e1si szab\u00e1lyok betart\u00e1s\u00e1val.\n\u00a0\u00a0\u00a0\u00a0Kit\u00e9rt arra is, a korm\u00e1ny p\u00e9nteken pontos\u00edtotta a beutaz\u00e1sra vonatkoz\u00f3 szab\u00e1lyokat: akik igazolj\u00e1k, hogy gazdas\u00e1gi tev\u00e9kenys\u00e9g c\u00e9lj\u00e1b\u00f3l utaznak, korl\u00e1toz\u00e1s n\u00e9lk\u00fcl visszat\u00e9rhetnek az orsz\u00e1gba. A pontos\u00edt\u00e1sok k\u00f6z\u00f6tt szerepel az is, hogy beutaz\u00e1skor k\u00fclf\u00f6ld\u00f6n elv\u00e9gzett v\u00edrustesztet is elfogadnak - tette hozz\u00e1 D\u00f6m\u00f6t\u00f6r Csaba.\n\u00a0\u00a0\u00a0\u00a0Az oktat\u00e1sr\u00f3l sz\u00f3lva \u00fagy fogalmazott, nagy eredm\u00e9ny, hogy a tan\u00e9vet el lehetett kezdeni. Ugyanakkor az iskol\u00e1k r\u00e9szletes j\u00e1rv\u00e1ny\u00fcgyi protokollt kaptak, hogy megel\u0151zhess\u00e9k a megfert\u0151z\u0151d\u00e9st. Fontosnak nevezte azt is, hogy ha a v\u00edrus megjelenik egy int\u00e9zm\u00e9nyben, akkor egyedi d\u00f6nt\u00e9st lehet hozni ebben az esetben - mondta.\n\u00a0\u00a0\u00a0\u00a0K\u00e9rd\u00e9sre elmondta azt is, lez\u00e1rult a nemzeti konzult\u00e1ci\u00f3, a k\u00e9rd\u0151\u00edveket 1 milli\u00f3 793 ezren t\u00f6lt\u00f6tt\u00e9k ki. Ez azt jelenti, hogy a mostani konzult\u00e1ci\u00f3 volt eddig a m\u00e1sodik legn\u00e9pszer\u0171bb.\n\nMTI 2020. szeptember 6.\n\n"}]