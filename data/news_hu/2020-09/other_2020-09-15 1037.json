[{"date": "2020-09-15 10:37", "url": "https://koronavirus.gov.hu/cikkek/jarasi-hivatalok-ellenorzik-az-iskolakban-jarvanyugyi-szabalyok-betartasat", "h1": " A j\u00e1r\u00e1si hivatalok ellen\u0151rzik az iskol\u00e1kban a j\u00e1rv\u00e1ny\u00fcgyi szab\u00e1lyok betart\u00e1s\u00e1t", "body": "\nAz oktat\u00e1si int\u00e9zm\u00e9nyekben a j\u00e1rv\u00e1ny\u00fcgyi int\u00e9zked\u00e9sek betart\u00e1s\u00e1t, valamint a megfelel\u0151 tiszt\u00edt\u00f3- \u00e9s fert\u0151tlen\u00edt\u0151szerek, k\u00e9zfert\u0151tlen\u00edt\u0151k, foly\u00e9kony szappanok, pap\u00edr k\u00e9zt\u00f6rl\u0151k megl\u00e9t\u00e9t is ellen\u0151rzik sz\u00far\u00f3pr\u00f3baszer\u0171en a korm\u00e1nyhivatalok n\u00e9peg\u00e9szs\u00e9g\u00fcgyi feladatk\u00f6r\u00e9ben elj\u00e1r\u00f3 j\u00e1r\u00e1si, valamint f\u0151v\u00e1rosi ker\u00fcleti hivatalok - olvashat\u00f3 a Magyar Nemzet keddi lapsz\u00e1m\u00e1ban.\n\n\u00a0\u00a0\nA lap az Emberi Er\u0151forr\u00e1sok Miniszt\u00e9rium\u00e1t\u00f3l (Emmi) kapott t\u00e1j\u00e9koztat\u00e1s alapj\u00e1n azt \u00edrta, hogy az iskol\u00e1knak a k\u00f6zponti aj\u00e1nl\u00e1s alapj\u00e1n mindenhol saj\u00e1t int\u00e9zked\u00e9si tervet kellett kidolgozniuk. A korm\u00e1ny biztos\u00edtotta a tan\u00e9vkezd\u00e9shez sz\u00fcks\u00e9ges fert\u0151tlen\u00edt\u0151szer-mennyis\u00e9get, \u00e9s okt\u00f3bert\u0151l minden iskol\u00e1ban biztos\u00edtott lesz a l\u00e1zm\u00e9r\u00e9s is.\n\u00a0\u00a0\u00a0 A legfontosabb szab\u00e1lyokat r\u00f6gz\u00edt\u0151, folyamatosan aktualiz\u00e1lt int\u00e9zked\u00e9si terv el\u00e9rhet\u0151 az Oktat\u00e1si Hivatal honlapj\u00e1n. Eszerint a tan\u00edt\u00e1si \u00f3r\u00e1kon \u00e9s foglalkoz\u00e1sokon nem k\u00f6telez\u0151 a sz\u00e1jmaszk visel\u00e9se, a k\u00f6z\u00f6ss\u00e9gi terekben viszont mindenkinek el kell takarnia az arc\u00e1t. J\u00f3 id\u0151 eset\u00e9n a tan\u00f3r\u00e1k az udvaron is megtarthat\u00f3k; ker\u00fclni kell az oszt\u00e1lyok kevered\u00e9s\u00e9t, fel kell f\u00fcggeszteni az \u00fasz\u00e1soktat\u00e1st, d\u00e9lut\u00e1ni sportk\u00f6r\u00f6ket, \u00e9nekkari \u00e9s egy\u00e9b szabadid\u0151s foglalkoz\u00e1sokat, illetve el kell halasztani a rendezv\u00e9nyeket.\n\u00a0\u00a0\u00a0 A nevel\u0151test\u00fcletek f\u0151k\u00e9nt az online t\u00e9rben szervezik meg az \u00e9rtekezleteiket \u00e9s szakmai megbesz\u00e9l\u00e9seiket. Sz\u00fcl\u0151 vagy m\u00e1s k\u00eds\u00e9r\u0151 nem l\u00e9phet be az iskol\u00e1ba.\n\u00a0\u00a0\u00a0 Ha valahol a gondos \u00f3vint\u00e9zked\u00e9sek ellen\u00e9re m\u00e9gis megjelenik a fert\u0151z\u00e9s, akkor kiz\u00e1r\u00f3lag az operat\u00edv t\u00f6rzs d\u00f6nthet tantermen k\u00edv\u00fcli, digit\u00e1lis munkarend bevezet\u00e9s\u00e9r\u0151l, rendk\u00edv\u00fcli sz\u00fcnetet pedig az Oktat\u00e1si Hivatal rendelhet el. Gyermekfel\u00fcgyeletet az online tan\u00edt\u00e1s, illetve sz\u00fcnet idej\u00e9n is biztos\u00edtanak.\nMTI 2020. szeptember 15.\n\n"}]