[{"date": "2020-09-25 10:50", "url": "https://koronavirus.gov.hu/cikkek/itm-mar-tobb-embernek-van-munkaja-mint-ev-elejen", "h1": "ITM: m\u00e1r t\u00f6bb embernek van munk\u00e1ja, mint \u00e9v elej\u00e9n", "body": "\nA gazdas\u00e1gv\u00e9delmi int\u00e9zked\u00e9sek egy\u00fcttes hat\u00e1s\u00e1nak k\u00f6sz\u00f6nhet\u0151en a j\u00faniusi m\u00e9lyponthoz k\u00e9pest 53 ezerrel cs\u00f6kkent a regisztr\u00e1lt \u00e1ll\u00e1skeres\u0151k sz\u00e1ma szeptemberre - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra a t\u00e1rca p\u00e9nteki k\u00f6zlem\u00e9ny\u00e9ben.\n\n\nA foglalkoztatottak sz\u00e1ma augusztusban ism\u00e9t 4,5 milli\u00f3ra emelkedett, \u00edgy a munk\u00e1ba \u00e1ll\u00f3k sz\u00e1ma m\u00e1r meghaladta a 2020 eleji \u00e9rt\u00e9ket. A korm\u00e1ny a tov\u00e1bbiakban is a munkahelyek tart\u00f3s meg\u0151rz\u00e9s\u00e9n \u00e9s a gazdas\u00e1gi n\u00f6veked\u00e9st \u00f6szt\u00f6nz\u0151 int\u00e9zked\u00e9seken dolgozik, ehhez Magyarorsz\u00e1gnak m\u0171k\u00f6dnie kell - mondta Bod\u00f3 S\u00e1ndor.\n\u00a0\u00a0\u00a0\u00a0\u00a0\u00a0Az ITM p\u00e9nteki k\u00f6zlem\u00e9nye hivatkozik a Nemzeti Foglalkoztat\u00e1si Szolg\u00e1lat adataira, amelyek azt mutatj\u00e1k, hogy a regisztr\u00e1lt \u00e1ll\u00e1skeres\u0151k sz\u00e1ma szeptemberre 323 ezerre cs\u00f6kkent. A h\u00e1rom h\u00f3napja t\u00f6retlen m\u00e9rs\u00e9kl\u0151d\u00e9s a munkahelyv\u00e9delmi \u00e9s munkahelyteremt\u0151 programok \u00e9rdemi hat\u00e1s\u00e1nak tudhat\u00f3 be.\n\u00a0\u00a0\u00a0\u00a0A foglalkoztatottak sz\u00e1ma is folyamatosan n\u0151 a K\u00f6zponti Statisztikai Hivatal legut\u00f3bbi adatk\u00f6zl\u00e9se szerint. Augusztusban m\u00e1r a 4,5 milli\u00f3t is fel\u00fclm\u00fal\u00f3 \u00e9rt\u00e9k egyre jobban k\u00f6zel\u00edt a tavaly ny\u00e1ron el\u00e9rt cs\u00facshoz - \u00edrta az ITM.\n\u00a0\u00a0\u00a0\u00a0\u00a0Az elm\u00falt \u00e9vtizedben uni\u00f3s \u00f6sszehasonl\u00edt\u00e1sban is kimagasl\u00f3 m\u00e9rt\u00e9kben b\u0151v\u00fclt a foglalkoztat\u00e1s: 2019 v\u00e9g\u00e9ig a munkan\u00e9lk\u00fclis\u00e9gi r\u00e1ta 11,2 sz\u00e1zal\u00e9kr\u00f3l 3,4 sz\u00e1zal\u00e9kra szorult vissza, a 20-64 \u00e9ves n\u00e9pess\u00e9g foglalkoztat\u00e1si r\u00e1t\u00e1ja pedig a 60 sz\u00e1zal\u00e9k alatti szintr\u0151l 75 sz\u00e1zal\u00e9k f\u00f6l\u00e9 emelkedett.\n\u00a0\u00a0\u00a0\u00a0Az EU tag\u00e1llamaiban azonos id\u0151t\u00e1von alig t\u00f6bb mint 5 sz\u00e1zal\u00e9kponttal n\u0151tt a foglalkoztat\u00e1si r\u00e1ta, Magyarorsz\u00e1g teh\u00e1t l\u00e9nyeg\u00e9ben ledolgozta az egy \u00e9vtizede m\u00e9g tetemes h\u00e1tr\u00e1ny\u00e1t az uni\u00f3s \u00e1tlaghoz k\u00e9pest - hangs\u00falyozta az ITM.\n\u00a0\u00a0\u00a0\u00a0\u00a0\"A j\u00e1rv\u00e1ny miatt a m\u00e1r el\u00e9rt eredm\u00e9nyeket is r\u00e9szben \u00fajra kell \u00e9p\u00edten\u00fcnk. \u00cdgy r\u00f6vid t\u00e1von az a c\u00e9l, hogy legal\u00e1bb annyi munkahelyet hozzunk l\u00e9tre, amennyit a v\u00edrus t\u00f6nkretesz. A k\u00fcl\u00f6nb\u00f6z\u0151 beruh\u00e1z\u00e1si \u00e9s b\u00e9rt\u00e1mogat\u00e1sokkal k\u00f6zel egymilli\u00f3 magyar r\u00e9szes\u00fclhetett valamilyen munkaer\u0151piaci vagy k\u00e9pz\u00e9si seg\u00edts\u00e9gben. Az elm\u00falt h\u00f3napok adatai alapj\u00e1n egy\u00e9rtelm\u0171en l\u00e1that\u00f3, hogy a munkaer\u0151piacon v\u00e9gbement kedvez\u0151 fordulat nem \u00e1tmeneti jelens\u00e9g, hanem id\u0151t\u00e1ll\u00f3 fejlem\u00e9ny\" - fogalmazott Bod\u00f3 S\u00e1ndor a k\u00f6zlem\u00e9nyben.\n\n\nMTI 2020. szeptember 25.\n\n"}]