[{"date": "2020-09-25 14:11", "url": "https://koronavirus.gov.hu/cikkek/operativ-torzs-az-uj-kormanyrendelet-hetfoi-hatalyba-lepese-ota-osszesen-263-alkalommal", "h1": "Operat\u00edv t\u00f6rzs: az \u00faj korm\u00e1nyrendelet h\u00e9tf\u0151i hat\u00e1lyba l\u00e9p\u00e9se \u00f3ta \u00f6sszesen 263 alkalommal int\u00e9zkedtek a rend\u0151r\u00f6k", "body": "\nA rend\u0151r\u00f6k 263 alkalommal int\u00e9zkedtek a koronav\u00edrus-j\u00e1rv\u00e1ny miatt h\u00e9tf\u0151n \u00e9letbe l\u00e9ptetett korm\u00e1nyrendelet alapj\u00e1n az elm\u00falt n\u00e9gy napban - k\u00f6z\u00f6lte a pand\u00e9mia elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese p\u00e9nteken online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes elmondta: a rend\u0151r\u00f6k 133 esetben int\u00e9zkedtek a v\u00e9delmi int\u00e9zked\u00e9sek megszeg\u00e9se miatt cs\u00fct\u00f6rt\u00f6k\u00f6n; t\u00f6bb esetben k\u00f6z\u00e9rdek\u0171 \u00fczem megzavar\u00e1sa miatt.\n\u00a0\u00a0\u00a0\u00a0K\u00f6z\u00f6lte: 28 t\u00f6megk\u00f6zleked\u00e9si j\u00e1rm\u0171v\u00f6n utaz\u00f3 ember nem vagy nem megfelel\u0151 m\u00f3don viselte a maszkot, 105-en pedig \u00fczletben, vend\u00e9gl\u00e1t\u00f3helyen vagy m\u00e1s int\u00e9zm\u00e9ny ter\u00fclet\u00e9n nem tartott\u00e1k be a maszkvisel\u00e9si szab\u00e1lyokat.\n\u00a0\u00a0\u00a0\u00a0Az \u00faj korm\u00e1nyrendelet h\u00e9tf\u0151i hat\u00e1lyba l\u00e9p\u00e9se \u00f3ta 263 alkalommal int\u00e9zkedtek, ebb\u0151l 221 esetben figyelmeztettek, 23 helysz\u00edni b\u00edrs\u00e1got szabtak ki \u00e9s 19 szab\u00e1lys\u00e9rt\u00e9si feljelent\u00e9st tettek - mondta az alezredes.\n\u00a0\u00a0\u00a0\u00a0Cs\u00fct\u00f6rt\u00f6k\u00f6n 2711 hat\u00f3s\u00e1gi h\u00e1zi karant\u00e9nt rendeltek el, ebb\u0151l 569-et hat\u00e1r\u00e1tl\u00e9p\u00e9st k\u00f6vet\u0151en. Jelenleg 25 374-en vannak karant\u00e9nban. A rend\u0151r\u00f6k 12 785 alkalommal ellen\u0151rizt\u00e9k a szab\u00e1lyok betart\u00e1s\u00e1t, a karant\u00e9nhoz kapcsol\u00f3d\u00f3 mobiltelefonos applik\u00e1ci\u00f3t 1687-en vett\u00e9k ig\u00e9nybe.\n\u00a0\u00a0\u00a0\u00a0A Szuperkupa-m\u00e9rk\u0151z\u00e9sre \u00e9rkez\u0151 \u00f6sszes n\u00e9z\u0151 testh\u0151m\u00e9rs\u00e9klet\u00e9t megm\u00e9rt\u00e9k a Pusk\u00e1s Ar\u00e9n\u00e1ban - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese p\u00e9nteken online sajt\u00f3t\u00e1j\u00e9koztat\u00f3n, c\u00e1folva az ezzel ellent\u00e9tes internetes h\u00edreket.\n\u00a0\u00a0\u00a0\u00a0Kiss R\u00f3bert alezredes kiemelte: a m\u00e9rk\u0151z\u00e9s rend\u0151ri biztos\u00edt\u00e1si feladatait az Eur\u00f3pai Labdar\u00fag\u00f3-sz\u00f6vets\u00e9g (UEFA) elv\u00e1r\u00e1sainak megfelel\u0151en a magyar rend\u0151rs\u00e9g teljes\u00edtette. K\u00f6z\u00f6lte, a m\u00e9rk\u0151z\u00e9sre 14 032-en l\u00e1togattak ki, a Pusk\u00e1s Ar\u00e9n\u00e1ban az emberek eg\u00e9szs\u00e9g\u00e9nek meg\u00f3v\u00e1sa \u00e9s a t\u00f6meges v\u00edrusfert\u0151z\u00e9s terjed\u00e9s\u00e9nek megakad\u00e1lyoz\u00e1sa \u00e9rdek\u00e9ben szigor\u00fa j\u00e1rv\u00e1ny\u00fcgyi szab\u00e1lyokat vezettek be.\n\u00a0\u00a0\u00a0\u00a0A k\u00fclf\u00f6ldr\u0151l \u00e9rkez\u0151knek a hat\u00e1r\u00e1tl\u00e9p\u00e9s sor\u00e1n eg\u00e9szs\u00e9g\u00fcgyi vizsg\u00e1laton kellett \u00e1tesni\u00fck, \u00e9s rendelkezni\u00fck kellett h\u00e1rom napon bel\u00fcli negat\u00edv eredm\u00e9ny\u0171 PCR-teszttel.\n\u00a0\u00a0\u00a0\u00a0Elmondta: az Orsz\u00e1gos Ment\u0151szolg\u00e1lat a bel\u00e9ptet\u0151kapukhoz n\u00e9gy j\u00e1rv\u00e1ny\u00fcgyi s\u00e1trat telep\u00edtett, a n\u00e9z\u0151k testh\u0151m\u00e9rs\u00e9klet-m\u00e9r\u00e9s\u00e9t egy telep\u00edtett h\u0151kamerakapu seg\u00edts\u00e9g\u00e9vel v\u00e9gezt\u00e9k el.\n\u00a0\u00a0\u00a0\u00a0Hozz\u00e1tette: 16 l\u00e1togat\u00f3n\u00e1l jelzett testh\u0151m\u00e9rs\u00e9klet-emelked\u00e9st a h\u0151kamera, de a 15 perc eltelt\u00e9vel elv\u00e9gzett m\u00e1sodlagos teszt m\u00e1r nem jelzett emelked\u00e9st egyik\u00fckn\u00e9l sem.\n\nMTI 2020. szeptember 25.\n\n"}]