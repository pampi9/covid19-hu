[{"date": "2020-09-25 14:45", "url": "https://koronavirus.gov.hu/cikkek/orszagos-tisztifoorvos-mindenkinek-ki-kell-lepnie-komfortzonajabol", "h1": "Orsz\u00e1gos tisztif\u0151orvos: mindenkinek ki kell l\u00e9pnie komfortz\u00f3n\u00e1j\u00e1b\u00f3l", "body": "\nMindenkinek ki kell l\u00e9pnie komfortz\u00f3n\u00e1j\u00e1b\u00f3l, mert rendk\u00edv\u00fcli helyzet van - hangoztatta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia azt mondta, hogy tov\u00e1bbra is j\u00e1rv\u00e1ny\u00fcgyi k\u00e9sz\u00fclts\u00e9g \u00e1ll fenn nem csup\u00e1n Magyarorsz\u00e1gon, de az eg\u00e9sz vil\u00e1gon.\n\u00a0\u00a0\u00a0\u00a0V\u00e1ltozatlanul nagyon kell figyelni az alapvet\u0151 higi\u00e9n\u00e9s rendszab\u00e1lyok betart\u00e1s\u00e1ra - figyelmeztetett az orsz\u00e1gos tisztif\u0151orvos, k\u00f6sz\u00f6netet mondva a lakoss\u00e1gnak, ami\u00e9rt felismeri ennek a jelent\u0151s\u00e9g\u00e9t.\n\u00a0\u00a0\u00a0\u00a0K\u00f6z\u00f6lte: sokszor tapasztalj\u00e1k, hogy az emberek egym\u00e1st is eml\u00e9keztetik a teend\u0151kre.\n\u00a0\u00a0\u00a0\u00a0Ez fontos, mert ahogyan az els\u0151 hull\u00e1m idej\u00e9n, \u00fagy most is csak egy\u00fcttes er\u0151vel lehet megk\u00fczdeni a j\u00e1rv\u00e1nnyal - jelentette ki M\u00fcller Cec\u00edlia.\n\u00a0\u00a0\u00a0\u00a0Az orsz\u00e1gos tisztif\u0151orvos felh\u00edvta a figyelmet arra, hogy csak a c\u00edmk\u00e9je r\u00e9v\u00e9n bizony\u00edtottan enged\u00e9lyezett fert\u0151tlen\u00edt\u0151szereket haszn\u00e1ljanak az emberek, a k\u00e9zmos\u00e1sok 20-30 m\u00e1sodpercig tartsanak, azok sor\u00e1n k\u00fcl\u00f6n\u00f6sen kell figyelni az ujjbegyek, az ujjk\u00f6z\u00f6k \u00e9s a h\u00fcvelykujj tiszt\u00edt\u00e1s\u00e1ra.\n\u00a0\u00a0\u00a0\u00a0 Az elm\u00falt 24 \u00f3r\u00e1ban 927-tel emelkedett az azonos\u00edtott koronav\u00edrus-fert\u0151z\u00f6ttek sz\u00e1ma, kilenc 57 \u00e9s 90 \u00e9v k\u00f6z\u00f6tti ember meghalt, k\u00f6z\u00fcl\u00fck t\u00f6bben sz\u00edv- \u00e9s \u00e9rrendszeri betegs\u00e9geben szenvedtek, m\u00e1soknak daganatos betegs\u00e9g\u00fck volt. Az akt\u00edv fert\u0151z\u00f6ttek sz\u00e1ma 16 ezer 466, k\u00f3rh\u00e1zban 577-en vannak, l\u00e9legeztet\u00e9sre 30-an szorulnak. A betegs\u00e9gb\u0151l 4945-en gy\u00f3gyultak meg - mondta.\n\u00a0\u00a0\u00a0\u00a0Az \u00fajonnan felfedezett fert\u0151z\u00f6ttek jellemz\u0151en a fiatalabb koroszt\u00e1lyb\u00f3l ker\u00fclnek ki, de a s\u00falyos lefoly\u00e1s\u00fa megbeteged\u00e9s els\u0151sorban az id\u0151seket, kr\u00f3nikus betegs\u00e9gben szenved\u0151ket \u00e9rinti - tette hozz\u00e1.\n\u00a0\u00a0\u00a0\u00a0Hangs\u00falyozta: a j\u00e1rv\u00e1ny\u00fcgyi adatok azt mutatj\u00e1k, hogy a fert\u0151z\u00f6ttek sz\u00e1m\u00e1nak n\u00f6veked\u00e9s\u00e9vel a k\u00f3rh\u00e1zakban is n\u0151 az \u00e1poltak sz\u00e1ma, n\u00e9gy-\u00f6t h\u00e9t m\u00falva a hal\u00e1loz\u00e1sok sz\u00e1ma is emelkedhet.\n\u00a0\u00a0\u00a0\u00a0\"Ezt szeretn\u00e9nk megakad\u00e1lyozni, megel\u0151zni, ez\u00e9rt nagyobb a felel\u0151ss\u00e9g\u00fcnk, mit valaha is volt\" - jelentette ki a tisztif\u0151orvos.\n\u00a0\u00a0\u00a0\u00a0M\u00fcller Cec\u00edlia kit\u00e9rt arra, hogy a j\u00e1rv\u00e1ny kezdete \u00f3ta 668 553 PCR-tesztet v\u00e9geztek el, a laborvizsg\u00e1latok sz\u00e1ma emelkedik, ki tudj\u00e1k el\u00e9g\u00edteni a napi sz\u00fcks\u00e9gleteket.\n\u00a0\u00a0\u00a0\u00a0Megjegyezte, a vizsg\u00e1latot a gyan\u00fas esetekben \u00e9s akkor kell elv\u00e9gezni, ha a j\u00e1rv\u00e1ny\u00fcgyi hat\u00f3s\u00e1g el\u0151\u00edrja.\n\u00a0\u00a0\u00a0\u00a0\"Alig van m\u00e1r t\u00e9r\u00edt\u00e9ses vizsg\u00e1latk\u00e9r\u00e9s, mert a k\u00fclf\u00f6ldr\u0151l hazat\u00e9r\u0151k, akik ezt a saj\u00e1t k\u00f6lts\u00e9g\u00fck\u00f6n szeretn\u00e9k elv\u00e9geztetni, kevesebben vannak, mint kor\u00e1bban\" - k\u00f6z\u00f6lte.\n\u00a0\u00a0\u00a0\u00a0Mint mondta, a PCR-tesztek \u00f6nk\u00f6lts\u00e9gi \u00e1ra \"sz\u0171kre szabott\", tartalmazza t\u00f6bbek k\u00f6z\u00f6tt a Nemzeti N\u00e9peg\u00e9szs\u00e9g\u00fcgyi K\u00f6zpont \u00e1ltal el\u0151\u00e1ll\u00edtott \"t\u00e1ptalajnak\" a k\u00f6lts\u00e9g\u00e9t. A t\u00e1ptalaj azt a c\u00e9lt szolg\u00e1lja, hogy a v\u00edrus \u00e9letk\u00e9pes maradjon a lev\u00e9telt\u0151l a laborba \u00e9rkez\u00e9sig. M\u00fcller Cec\u00edlia hozz\u00e1tette: tulajdonk\u00e9ppen ebb\u0151l mutatj\u00e1k ki a v\u00edrust a vizsg\u00e1lat sor\u00e1n. Elmond\u00e1sa szerint a PCR-teszt \u00e1ra tartalmazza a mintav\u00e9teli cs\u0151, p\u00e1lca \u00e1r\u00e1t is.\n\u00a0\u00a0\u00a0\u00a0Az orsz\u00e1gos tisztif\u0151orvos elmondta: k\u00e9t f\u00e1zisban t\u00f6rt\u00e9nik a vizsg\u00e1lat, k\u00fcl\u00f6nb\u00f6z\u0151 eszk\u00f6z\u00f6kkel, g\u00e9pekkel. Az els\u0151 f\u00e1zisban kivonj\u00e1k az \u00f6r\u00f6k\u00edt\u0151anyagot a mint\u00e1b\u00f3l, a m\u00e1sodikban pedig a kivont \"pici nukleinsav-darab\" szapor\u00edt\u00e1sa t\u00f6rt\u00e9nik a kimutat\u00e1s \u00e9rdek\u00e9ben. Ehhez k\u00fcl\u00f6nb\u00f6z\u0151 eszk\u00f6z\u00f6ket vesznek ig\u00e9nybe, p\u00e9ld\u00e1ul sz\u0171r\u0151ket, de a teszt \u00e1r\u00e1ban benne van a felhaszn\u00e1lt energia, a rezsik\u00f6lts\u00e9g \u00e9s a laborat\u00f3riumi szem\u00e9lyzet k\u00f6lts\u00e9ge is. M\u00fcller Cec\u00edlia hangs\u00falyozta: a betegs\u00e9g detekt\u00e1l\u00e1sa, diagn\u00f3zisa szempontj\u00e1b\u00f3l v\u00e9gzett PCR-tesztek ingyenesek.\n\u00a0\u00a0\u00a0\u00a0Ha valaki \u00fagy \u00e9rzi, hogy n\u00e1la fenn\u00e1llnak a betegs\u00e9g t\u00fcnetei, egy\u00e9rtelm\u0171 az elj\u00e1r\u00e1srend: sz\u00f3l a h\u00e1ziorvos\u00e1nak, \u00e9s a ment\u0151szolg\u00e1lat seg\u00edts\u00e9g\u00e9vel az otthon\u00e1ban ker\u00fcl sor mintav\u00e9telre - mondta el.\n\u00a0\u00a0\u00a0\u00a0Az orsz\u00e1gos tisztif\u0151orvos kiemelte, hogy kijel\u00f6lt\u00e9k azon eg\u00e9szs\u00e9g\u00fcgyi int\u00e9zm\u00e9nyeket, ahol a fert\u0151z\u00e9sgyan\u00fas embereket ell\u00e1tj\u00e1k, ezek jellemz\u0151en a megyei k\u00f3rh\u00e1zak infektol\u00f3giai oszt\u00e1lyai. A k\u00f6z\u00e9ps\u00falyos \u00e9s s\u00falyos betegeket 29 int\u00e9zm\u00e9ny kezeli, ezekb\u0151l t\u00edz van Budapesten.\n\u00a0\u00a0\u00a0\u00a0M\u00fcller Cec\u00edlia hangoztatta, hogy a k\u00e9sz\u00fclts\u00e9g \u00e1llapot\u00e1ban van az orsz\u00e1g, az egy\u00e9szs\u00e9g\u00fcgyi dolgoz\u00f3k \u00e9s az eszk\u00f6zt\u00e1r vonatkoz\u00e1s\u00e1ban koncentr\u00e1lt int\u00e9zked\u00e9sekre, v\u00e9dekez\u00e9sre van sz\u00fcks\u00e9g, hogy a betegek a megfelel\u0151 ell\u00e1t\u00e1st a megfelel\u0151 helyen kapj\u00e1k meg.\n\u00a0\u00a0\u00a0\u00a0A tisztif\u0151orvos megk\u00f6sz\u00f6nte az eg\u00e9szs\u00e9g\u00fcgyi dolgoz\u00f3k helyt\u00e1ll\u00e1s\u00e1t. R\u00e1mutatott, hogy kiemelked\u0151en teljes\u00edtettek az els\u0151 hull\u00e1m idej\u00e9n, \u00e9s most tov\u00e1bbi teher nehezedik r\u00e1juk.\n\nMTI 2020. szeptember 25.\n\u00a0\n\n"}]