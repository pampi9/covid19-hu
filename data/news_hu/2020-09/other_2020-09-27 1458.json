[{"date": "2020-09-27 14:58", "url": "https://koronavirus.gov.hu/cikkek/szlavik-nem-igaz-hogy-maszk-nem-ved-fertozes-ellen", "h1": "Szl\u00e1vik: nem igaz, hogy a maszk nem v\u00e9d a fert\u0151z\u00e9s ellen", "body": "\nNem igaz, hogy a maszk nem v\u00e9d a fert\u0151z\u00e9s ellen, a rendszeres maszkhaszn\u00e1lattal a betegek meg tudj\u00e1k akad\u00e1lyozni a koronav\u00edrus-fert\u0151z\u00e9s \u00e1tad\u00e1s\u00e1t, az eg\u00e9szs\u00e9gesek pedig meg tudj\u00e1k v\u00e9deni magukat a fert\u0151z\u00e9st\u0151l - nyilatkozta a D\u00e9l-pesti Centrumk\u00f3rh\u00e1z infektol\u00f3giai oszt\u00e1ly\u00e1nak f\u0151orvosa vas\u00e1rnap a k\u00f6zm\u00e9di\u00e1nak.\n\nSzl\u00e1vik J\u00e1nos azt mondta, hogy fel kell h\u00edvni a figyelmet a maszkhaszn\u00e1lat fontoss\u00e1g\u00e1ra, mert az m\u00e9g nem eg\u00e9szen elterjedt, nem mindenhol \u00e9s nem megfelel\u0151en hordj\u00e1k az emberek.\nA j\u00e1rv\u00e1ny m\u00e1sodik hull\u00e1ma j\u00f3val nagyobb, mint az els\u0151 hull\u00e1m volt, egyre t\u00f6bb a beteg, de szerinte az emberek felel\u0151ss\u00e9gteljes viselked\u00e9s\u00e9vel elker\u00fclhet\u0151 az a katasztr\u00f3fa, amely n\u00e9h\u00e1ny nyugat-eur\u00f3pai orsz\u00e1gban volt tapasztalhat\u00f3.\nA f\u0151orvos besz\u00e9lt arr\u00f3l is, hogy a fert\u0151z\u00f6ttek \u00e1tlag\u00e9letkora j\u00f3val alacsonyabb, mint kor\u00e1bban. K\u00f3rh\u00e1zi kezel\u00e9sre legink\u00e1bb az id\u0151s betegek szorulnak, de ha nagyon sok fert\u0151z\u00f6tt lesz, elk\u00e9pzelhet\u0151, hogy k\u00f6z\u00e9pkor\u00fa, nem kr\u00f3nikus betegek is k\u00f3rh\u00e1zba, l\u00e9legeztet\u0151g\u00e9pre ker\u00fclnek. Ez\u00e9rt mindenki egy\u00e9ni felel\u0151ss\u00e9ge, hogy - korcsoportt\u00f3l f\u00fcggetlen\u00fcl - hordjon maszkot - emelte ki.\nA k\u00f3rh\u00e1zi ell\u00e1t\u00e1s biztos\u00edt\u00e1s\u00e1val kapcsolatban arr\u00f3l besz\u00e9lt, hogy a D\u00e9l-pesti Centrumk\u00f3rh\u00e1zban szombaton \u00fajabb kapacit\u00e1sokat nyitottak mind a fekv\u0151beteg, mint az intenz\u00edv oszt\u00e1lyon. A betegek be\u00e1raml\u00e1sa folyamatos, de a szem\u00e9lyzet k\u00e9pes ell\u00e1tni a feladat\u00e1t - tette hozz\u00e1.\nA betegs\u00e9g kezel\u00e9s\u00e9vel kapcsolatban azt mondta: az els\u0151 hull\u00e1mban sok k\u00eds\u00e9rleti ter\u00e1pi\u00e1t haszn\u00e1ltak, ezek m\u00e1ra letisztultak, ismerik, hogy mely tablett\u00e1s kezel\u00e9sek hat\u00e9konyak a betegs\u00e9g kezdeti id\u0151szak\u00e1ban, \u00e9s a plazmater\u00e1pia is egyre elterjedtebb.\n\nMTI 2020. szeptember 27.\n\n"}]