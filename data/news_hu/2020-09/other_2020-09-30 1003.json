[{"date": "2020-09-30 10:03", "url": "https://koronavirus.gov.hu/cikkek/szijjarto-uj-logisztikai-kozpontot-epit-marso-kft-dunaharasztiban", "h1": "Szijj\u00e1rt\u00f3: \u00faj logisztikai k\u00f6zpontot \u00e9p\u00edt a Marso Kft. Dunaharasztiban", "body": "\n\u00daj logisztikai k\u00f6zpontot \u00e9p\u00edt a gumiabroncs nagykereskedelmi Marso Kft. Dunaharasztiban, a magyar tulajdonban l\u00e9v\u0151 c\u00e9g 4,6 milli\u00e1rd forintos beruh\u00e1z\u00e1sa 50 \u00faj munkahelyet teremt - jelentette be Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter sajt\u00f3t\u00e1j\u00e9koztat\u00f3n szerd\u00e1n Budapesten.\n\n\nHozz\u00e1tette: a beruh\u00e1z\u00e1shoz a korm\u00e1ny 693 milli\u00f3 forintos vissza nem t\u00e9r\u00edtend\u0151 t\u00e1mogat\u00e1st ny\u00fajt. A 17 ezer n\u00e9gyzetm\u00e9teres logisztikai b\u00e1zis a c\u00e9g tov\u00e1bbi n\u00f6veked\u00e9s\u00e9t teszi lehet\u0151v\u00e9, \u00e9s a mindennapos sz\u00e1ll\u00edt\u00e1sokat az orsz\u00e1g k\u00fcl\u00f6nb\u00f6z\u0151 pontjaira.\n\u00a0\u00a0\u00a0\u00a0Szijj\u00e1rt\u00f3 P\u00e9ter kiemelte, hogy a logisztika az egyik legdinamikusabban fejl\u0151d\u0151 \u00e1gazat Magyarorsz\u00e1gon, t\u00f6bb mint 300 ezer embert foglakoztat.\n\u00a0\u00a0\u00a0\u00a0Kiemelte: azzal, hogy a Marso Kft. t\u00f6bb mint ezer viszontelad\u00f3val rendelkezik orsz\u00e1gszerte, az ipar\u00e1g legnagyobb forgalm\u00fa v\u00e1llalat\u00e1v\u00e1 v\u00e1lt Magyarorsz\u00e1gon. Tavaly 7 sz\u00e1zal\u00e9kkal n\u0151tt az \u00e1rbev\u00e9tel\u00fck, \u00e9s id\u00e9n az els\u0151 nyolc h\u00f3napban is jelent\u0151s n\u00f6veked\u00e9st mutat a c\u00e9g - ismertette, hozz\u00e1t\u00e9ve: ez is azt mutatja, hogy a Marso Kft. j\u00f3l \"eltal\u00e1lta\", hogy a v\u00e1ls\u00e1gban milyen strat\u00e9gi\u00e1t kell folytatni. Az \u00e1gazat v\u00e9gre kihaszn\u00e1lja az orsz\u00e1g elhelyezked\u00e9s\u00e9b\u0151l ad\u00f3d\u00f3 f\u00f6ldrajzi el\u0151ny\u00f6ket, azt, hogy Eur\u00f3pa sz\u00edv\u00e9ben vagyunk. M\u00e1ra vil\u00e1goss\u00e1 v\u00e1lt, hogy a Magyarorsz\u00e1gon \u00e1tvezet\u0151 f\u0151 k\u00f6zleked\u00e9si \u00fct\u0151erek \u00f3ri\u00e1si er\u0151forr\u00e1st jelentenek - h\u00fazta al\u00e1 a t\u00e1rcavezet\u0151. Hozz\u00e1tette: amikor tavasszal lez\u00e1rt\u00e1k a hat\u00e1rokat, \"n\u00e9h\u00e1ny percen bel\u00fcl elkezdtek \u00e9gni a telefonvonalak k\u00fcl\u00f6nb\u00f6z\u0151 nyugat-balk\u00e1ni \u00e9s szomsz\u00e9dos orsz\u00e1gokb\u00f3l, hogy ha nem engedj\u00fck \u00e1t az \u00e1llampolg\u00e1raikat, akkor nem tudnak hazamenni\".\n\u00a0\u00a0\u00a0\u00a0Szijj\u00e1rt\u00f3 P\u00e9ter szerint nem lehet hagyni, hogy a v\u00edrus megb\u00e9n\u00edtsa a mindennapokat. Egy dologban van konszenzus jelenleg: a j\u00e1rv\u00e1ny hat\u00e1s\u00e1ra minden megv\u00e1ltozik. A magyar gazdas\u00e1g \u00e9leter\u0151s lett az elm\u00falt k\u00f6zel 10 \u00e9v er\u0151fesz\u00edt\u00e9sei nyom\u00e1n, \u00edgy erre a mostani helyzetre is lehet\u0151s\u00e9gk\u00e9nt lehet tekinteni - v\u00e9lekedett. Hozz\u00e1tette, hogy min\u00e9l t\u00f6bb magyar c\u00e9g fejleszt a neh\u00e9z id\u0151szakban, ann\u00e1l versenyk\u00e9pesebb lesz a magyar gazdas\u00e1g.\nMTI 2020. szeptember 30.\n\n"}]