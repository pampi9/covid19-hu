[{"date": "2020-09-30 15:22", "url": "https://koronavirus.gov.hu/cikkek/itm-hatekony-favipiravir-kezdodhet-magyar-betegek-kezelese", "h1": "ITM: hat\u00e9kony a favipiravir, kezd\u0151dhet a magyar betegek kezel\u00e9se", "body": "\nEgyszerre kell megv\u00e9den\u00fcnk az emberek \u00e9let\u00e9t \u00e9s eg\u00e9szs\u00e9g\u00e9t, \u00e9s biztos\u00edtanunk azt, hogy Magyarorsz\u00e1g m\u0171k\u00f6dj\u00f6n, ez\u00e9rt is kulcsfontoss\u00e1g\u00fa minden kutat\u00e1s, amely a koronav\u00edrus elleni k\u00fczdelmet seg\u00edti. A favipiravir hazai fejleszt\u00e9se szempontj\u00e1b\u00f3l is nagyon b\u00edztat\u00f3, hogy a jap\u00e1n klinikai k\u00eds\u00e9rletek bizony\u00edtott\u00e1k, hat\u00e9kony a szer a COVID-19 t\u00fcneteivel szemben - jelentette ki Schanda Tam\u00e1s, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) parlamenti \u00e9s strat\u00e9giai \u00e1llamtitk\u00e1ra a szakt\u00e1rca szerdai k\u00f6zlem\u00e9nye szerint.\n\n\nAz ITM m\u00e1r a koronav\u00edrus-j\u00e1rv\u00e1ny els\u0151 hull\u00e1ma idej\u00e9n t\u00f6bb mint 20 fejleszt\u00e9si programot ind\u00edtott el a v\u00e9dekez\u00e9s hat\u00e9konys\u00e1g\u00e1nak biztos\u00edt\u00e1s\u00e1ra. A 2020 \u00e1prilis\u00e1ban rendelkez\u00e9sre \u00e1ll\u00f3, el\u0151zetes klinikai adatok alapj\u00e1n, a Term\u00e9szettudom\u00e1nyi Kutat\u00f3k\u00f6zpont (TTK) \u00e9s a P\u00e9csi Tudom\u00e1nyegyetem (PTE) vezet\u00e9s\u00e9vel kezd\u0151d\u00f6tt meg a sz\u00e9les spektrum\u00fa, jap\u00e1n antivir\u00e1lis gy\u00f3gyszer, a\u00a0favipiravir magyarorsz\u00e1gi fejleszt\u00e9se.\n\u00a0\u00a0\u00a0\u00a0Az elm\u00falt f\u00e9l \u00e9vben Jap\u00e1nban v\u00e9gzett, tudom\u00e1nyosan megalapozott klinikai vizsg\u00e1lat nemr\u00e9giben nyilv\u00e1noss\u00e1gra hozott adatai szerint a\u00a0favipiravir hat\u00f3anyag-tartalm\u00fa Avigan tabletta a kezd\u0151d\u0151 t\u00fcd\u0151gyullad\u00e1ssal kezelt, k\u00f6z\u00e9ps\u00falyos \u00e1llapot\u00fa koronav\u00edrusos betegekben megakad\u00e1lyozta a v\u00edrus szaporod\u00e1s\u00e1t, \u00e9s 12 nap alatt enyh\u00edtette az olyan klinikai t\u00fcneteket, mint p\u00e9ld\u00e1ul a l\u00e1z vagy a l\u00e9gz\u00e9szavar - tett\u00e9k hozz\u00e1.\n\u00a0\u00a0\u00a0\u00a0\"Ezzel a kor\u00e1bban enged\u00e9lyezett remdesivirrel egy\u00fctt m\u00e1r k\u00e9t antivir\u00e1lis gy\u00f3gyszer hat\u00e9konys\u00e1g\u00e1t igazolt\u00e1k a COVID-19 fert\u0151z\u00e9s ellen\" - er\u0151s\u00edtette meg Keser\u0171 Gy\u00f6rgy Mikl\u00f3s akad\u00e9mikus (TTK), a\u00a0favipiravir fejleszt\u00e9s\u00e9t v\u00e9gz\u0151 konzorcium vezet\u0151je. Egyben eml\u00e9keztetett arra, hogy a\u00a0favipiravir sz\u00e1jon \u00e1t szedhet\u0151 gy\u00f3gyszer, amely \u00edgy hozz\u00e1j\u00e1rulhat az eg\u00e9szs\u00e9g\u00fcgyi ell\u00e1t\u00f3rendszer terhel\u00e9s\u00e9nek cs\u00f6kkent\u00e9s\u00e9hez.\n\u00a0\u00a0\u00a0\u00a0\"Az Avigan sikeresen akad\u00e1lyozta meg a betegek \u00e1llapot\u00e1nak roml\u00e1s\u00e1t \u00e9s ezzel sokukn\u00e1l elker\u00fclhet\u0151v\u00e9 v\u00e1lt az intenz\u00edv ter\u00e1pi\u00e1s kezel\u00e9s\" - emelte ki Kov\u00e1cs L. G\u00e1bor akad\u00e9mikus (PTE), a\u00a0favipiravir hazai klinikai vizsg\u00e1latait v\u00e9gz\u0151 HECRIN Konzorcium vezet\u0151je.\n\u00a0\u00a0\u00a0\u00a0A konzorcium megszerezte az Avigan magyarorsz\u00e1gi klinikai vizsg\u00e1lat\u00e1hoz sz\u00fcks\u00e9ges enged\u00e9lyeket, tette hozz\u00e1, \u00edgy az orvostudom\u00e1nyi egyetemek klinik\u00e1in, valamint az Orsz\u00e1gos Kor\u00e1nyi Pulmonol\u00f3giai Int\u00e9zetben megkezd\u0151dhet a K\u00fclgazdas\u00e1gi \u00e9s K\u00fcl\u00fcgyminiszt\u00e9rium \u00e9s a jap\u00e1n korm\u00e1ny \u00e1ltal biztos\u00edtott gy\u00f3gyszer felhaszn\u00e1l\u00e1sa. Ez\u00e1ltal a magyar betegek m\u00e1r bizony\u00edtottan hat\u00e9kony v\u00edrusellenes kezel\u00e9st kaphatnak - k\u00f6z\u00f6lte az ITM.\n\n\nMTI 2020. szeptember 30.\n\n"}]