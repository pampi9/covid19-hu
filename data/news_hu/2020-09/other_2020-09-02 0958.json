[{"date": "2020-09-02 09:58", "url": "https://koronavirus.gov.hu/cikkek/agrarminiszter-gazdaknak-vedelemre-van-szukseguk-koronavirus-okozta-agrarpiaci", "h1": "Agr\u00e1rminiszter: a gazd\u00e1knak v\u00e9delemre van sz\u00fcks\u00e9g\u00fck a koronav\u00edrus okozta agr\u00e1rpiaci v\u00e1ls\u00e1ghelyzetben", "body": "\nA koronav\u00edrus-j\u00e1rv\u00e1ny egy\u00e9rtelm\u0171en megmutatta, hogy az eur\u00f3pai polg\u00e1rok szem\u00e9ben fel\u00e9rt\u00e9kel\u0151d\u00f6tt az \u00e9lelmez\u00e9sbiztons\u00e1g k\u00e9rd\u00e9se. A magyar gazd\u00e1kra a neh\u00e9z helyzetben is lehet sz\u00e1m\u00edtani, hiszen m\u00e9g a rendk\u00edv\u00fcli k\u00f6r\u00fclm\u00e9nyek k\u00f6z\u00f6tt is biztos\u00edtott a magyar emberek \u00e9lelmiszerell\u00e1t\u00e1sa - mondta Nagy Istv\u00e1n agr\u00e1rminiszter az uni\u00f3s mez\u0151gazdas\u00e1gi miniszterek keddi inform\u00e1lis \u00fcl\u00e9s\u00e9n Koblenzben.\n\nAz Agr\u00e1rminiszt\u00e9rium (AM) szerdai k\u00f6zlem\u00e9nye szerint az Eur\u00f3pai Uni\u00f3 soros eln\u00f6ks\u00e9g\u00e9t ell\u00e1t\u00f3 N\u00e9metorsz\u00e1g megh\u00edv\u00e1s\u00e1ra az uni\u00f3s agr\u00e1rminiszterek a koronav\u00edrus-v\u00e1ls\u00e1g mez\u0151gazdas\u00e1gi \u00e1gazatra gyakorolt hat\u00e1sainak tanuls\u00e1gait vitatt\u00e1k meg inform\u00e1lis \u00fcl\u00e9s\u00fck\u00f6n. A magyar t\u00e1rcavezet\u0151 kiemelte, hogy a v\u00edrus kirobban\u00e1sa \u00f3ta a kor\u00e1bbin\u00e1l is fontosabb\u00e1 v\u00e1lt a lakoss\u00e1g biztons\u00e1gos \u00e9lelmiszerrel t\u00f6rt\u00e9n\u0151 ell\u00e1t\u00e1s\u00e1nak ig\u00e9nye. A v\u00e1ls\u00e1g egyik legf\u0151bb tapasztalata, hogy jav\u00edtani kell az \u00e1gazat ellen\u00e1ll\u00f3k\u00e9pess\u00e9g\u00e9t.\n\u00a0\u00a0\u00a0\u00a0Nagy Istv\u00e1n szerint ehhez els\u0151sorban a gazd\u00e1k j\u00f6vedelembiztons\u00e1g\u00e1t kell garant\u00e1lni, amelyben kulcsszerepet j\u00e1tszanak az uni\u00f3s ter\u00fcletalap\u00fa t\u00e1mogat\u00e1sok. A versenyk\u00e9pess\u00e9g n\u00f6vel\u00e9s\u00e9ben pedig a vid\u00e9kfejleszt\u00e9sen kereszt\u00fcl megval\u00f3sul\u00f3 beruh\u00e1z\u00e1si t\u00e1mogat\u00e1sok jelentik majd a priorit\u00e1st. A sz\u00e1ll\u00edt\u00e1si l\u00e1ncok \u00e1tmeneti megszakad\u00e1sa megmutatta, hogy az olcs\u00f3n, nagy t\u00f6megben el\u0151\u00e1ll\u00edthat\u00f3 alap\u00e9lelmiszer biztos\u00edt\u00e1sa mellett a helyi ell\u00e1t\u00e1si l\u00e1ncok meg\u0151rz\u00e9se is kiemelt jelent\u0151s\u00e9g\u0171. Ez\u00e9rt a helyi termel\u00e9s \u00e9s ell\u00e1t\u00e1s fennmarad\u00e1s\u00e1t a j\u00f6v\u0151ben is biztos\u00edtani kell, amely hozz\u00e1j\u00e1rul az EU \u00e9lelmiszerell\u00e1t\u00e1s\u00e1nak f\u00fcggetlens\u00e9g\u00e9hez is - hangs\u00falyozta a miniszter.\n\u00a0\u00a0\u00a0\u00a0A K\u00f6z\u00f6s agr\u00e1rpolitik\u00e1ra vonatkoz\u00f3 t\u00e1rgyal\u00e1sok az \u00faj uni\u00f3s k\u00f6lts\u00e9gvet\u00e9s elfogad\u00e1s\u00e1t k\u00f6vet\u0151en \u00faj szakaszba l\u00e9pnek a k\u00f6vetkez\u0151 h\u00f3napokban. Magyarorsz\u00e1g olyan szab\u00e1lyoz\u00e1s elfogad\u00e1s\u00e1ban \u00e9rdekelt, amely a lehet\u0151 legegyszer\u0171bben teszi lehet\u0151v\u00e9, hogy a magyar gazd\u00e1k megkapj\u00e1k az \u0151ket megillet\u0151 uni\u00f3s t\u00e1mogat\u00e1sokat - tette hozz\u00e1 a miniszt\u00e9rium k\u00f6zlem\u00e9nye.\n\n\nMTI\n\n"}]