[{"date": "2020-09-04 09:30", "url": "https://koronavirus.gov.hu/cikkek/orban-allig-felfegyverkezve-varjuk-virus-masodik-hullamat", "h1": "Orb\u00e1n: \u00e1llig felfegyverkezve v\u00e1rjuk a v\u00edrus m\u00e1sodik hull\u00e1m\u00e1t", "body": "\n\u00c1llig felfegyverkezve v\u00e1rjuk a koronav\u00edrus-j\u00e1rv\u00e1ny m\u00e1sodik hull\u00e1m\u00e1t - fogalmazott Orb\u00e1n Viktor minisztereln\u00f6k p\u00e9nteken a Kossuth r\u00e1di\u00f3 J\u00f3 reggelt, Magyarorsz\u00e1g c\u00edm\u0171 m\u0171sor\u00e1ban.\n\n\nA korm\u00e1nyf\u0151 kiemelte: \"okosabbak vagyunk, mint voltunk\", mert van tapasztalat. \"M\u00e1rciusban csak n\u00e9zt\u00fcnk ki a fej\u00fcnkb\u0151l, hogy mifajta v\u00edrus ez, honnan j\u00f6tt (...). Most m\u00e1r az\u00e9rt sok h\u00f3napnyi tapasztalat is van a h\u00e1tunk m\u00f6g\u00f6tt, meg van egy nemzeti konzult\u00e1ci\u00f3nk is\" - mondta, hangs\u00falyozva: a v\u00e9dekez\u00e9s sikere azon is m\u00falik, hogy az emberek t\u00e1mogatj\u00e1k-e az int\u00e9zked\u00e9seket.\n\u00a0\u00a0\u00a0\u00a0K\u00f6z\u00f6lte: 1,7-1,8 milli\u00f3 ember k\u00fcldte vissza a konzult\u00e1ci\u00f3s k\u00e9rd\u0151\u00edvet. \"1,8 milli\u00f3 ember le\u00fcl a konyh\u00e1ban az asszonnyal, vagy az emberrel, vagy a gyerekkel, maguk el\u00e9 h\u00fazz\u00e1k a korm\u00e1ny k\u00e9rd\u0151\u00edv\u00e9t, \u00e9s nem elk\u00fcldik a fen\u00e9be, hanem azt mondj\u00e1k, n\u00e9zz\u00fck, m\u00e9gis mir\u0151l van sz\u00f3\" - fogalmazott, hozz\u00e1f\u0171zve: ez nagy er\u0151t ad az orsz\u00e1gnak \u00e9s a korm\u00e1nynak is.\n\u00a0\u00a0\u00a0\u00a0A minisztereln\u00f6k h\u00e1rom feladatot jel\u00f6lt ki: az \u00e9letek ment\u00e9s\u00e9t - a legfenyegetettebbek, az id\u0151sek v\u00e9delm\u00e9t -, az iskol\u00e1k m\u0171k\u00f6dtet\u00e9s\u00e9hez sz\u00fcks\u00e9ges felt\u00e9telek megteremt\u00e9s\u00e9t \u00e9s a gazdas\u00e1g felp\u00f6rget\u00e9s\u00e9t, mert \"ha megint le kell \u00e1llni a gazdas\u00e1ggal, akkor nagyon neh\u00e9z helyzetbe fogunk ker\u00fclni mindannyian\".\n\u00a0\u00a0\u00a0\u00a0Orb\u00e1n Viktor egy\u00fattal arra k\u00e9rte a fiatalokat, tarts\u00e1k be a szab\u00e1lyokat, mert a sz\u00fcl\u0151k, nagysz\u00fcl\u0151k \u00e9lete els\u0151sorban az \u0151 kez\u00fckben van, \u00e9s ha fegyelmezetlenek, az id\u0151sebbek fej\u00e9re hoznak nagy bajt.\n\u00a0\u00a0\u00a0\u00a0Arr\u00f3l is besz\u00e9lt, hogy K\u00e1sler Mikl\u00f3snak, az emberi er\u0151forr\u00e1sok miniszter\u00e9nek \u00e9s Pint\u00e9r S\u00e1ndor bel\u00fcgyminiszternek \"h\u00e1l\u00e1val tartozunk mindannyian\", mert a j\u00e1rv\u00e1ny els\u0151 hull\u00e1ma felett aratott gy\u0151zelem ut\u00e1n nem tett\u00e9k \u00f6lbe a kez\u00fcket, hanem azonnal a m\u00e1sodik hull\u00e1mra val\u00f3 felk\u00e9sz\u00fcl\u00e9st szorgalmazt\u00e1k, \u00e9s eg\u00e9sz ny\u00e1ron ezzel foglalkoztak.\n\u00a0\u00a0\u00a0\u00a0A k\u00f3rh\u00e1zi kapacit\u00e1sokr\u00f3l a korm\u00e1nyf\u0151 azt mondta: a magyar eg\u00e9szs\u00e9g\u00fcgy tavasszal \u00e1tment egy olyan gyakorlaton, hogy ma \"pontosan tudjuk, az elk\u00e9pzelhet\u0151 legrosszabb helyzetben is mit kell tenni\". Kis t\u00falz\u00e1ssal \"n\u00e9v szerint ismerj\u00fck a l\u00e9legeztet\u0151k\u00e9sz\u00fcl\u00e9keket\", \u00e9s most m\u00e1r saj\u00e1t gy\u00e1rt\u00e1si kapacit\u00e1sa is van az orsz\u00e1gnak, a vakcin\u00e1n k\u00edv\u00fcl - amelyre \u00fagy l\u00e1tja, m\u00e9g v\u00e1rni kell - mindent tudunk gy\u00e1rtani - tette hozz\u00e1.\n\u00a0\u00a0\u00a0\u00a0A minisztereln\u00f6k a tesztel\u00e9s k\u00e9rd\u00e9s\u00e9re is kit\u00e9rt, \u00e9s azt k\u00f6z\u00f6lte: az Eg\u00e9szs\u00e9g\u00fcgyi Vil\u00e1gszervezet (WHO) protokollja szerint haladnak, \u00e9s a tesztel\u00e9st - ahogyan eddig - ezut\u00e1n is a nemzetk\u00f6zi sztenderdek szerint folytatj\u00e1k.\n\u00a0\u00a0\u00a0\u00a0Kiemelte, eg\u00e9sz Eur\u00f3p\u00e1ban Magyarorsz\u00e1g v\u00e9dekezett a legsikeresebben, ez\u00e9rt \u00f3vatosnak kell lenni egy esetleges v\u00e1ltoztat\u00e1sn\u00e1l, nehogy rosszabb helyzetet id\u00e9zzenek el\u0151, mint amit eddig siker\u00fclt el\u00e9rni.\n\u00a0\u00a0\u00a0\u00a0Magyarorsz\u00e1g a v\u00e9dekez\u00e9s siker\u00e9t ember\u00e9letekben m\u00e9ri - folytatta -, \u00e9s \"ott az els\u0151 csat\u00e1t megnyert\u00fck\". A hasonl\u00f3 l\u00e9leksz\u00e1m\u00fa Sv\u00e9dorsz\u00e1gban t\u00edzszer annyian haltak meg, mint itt - jegyezte meg Orb\u00e1n Viktor, aki ez\u00e9rt arra figyelmeztetett: Magyarorsz\u00e1gon nagyon kell vigy\u00e1zni arra, hogy a kialakult \u00e9s az eddig bev\u00e1lt kompakt v\u00e9delmi rendszer melyik elem\u00e9n v\u00e1ltoztatnak, nehogy \u00e9pp ellenkez\u0151 legyen a hat\u00e1s.\n\u00a0\u00a0\u00a0\u00a0Azzal kapcsolatban, hogy a bevezetett utaz\u00e1si korl\u00e1toz\u00e1sok miatt az EU arra figyelmeztetette Magyarorsz\u00e1got, \"nem diszkrimin\u00e1lhatja\" az EU-tag\u00e1llamok polg\u00e1rait, a korm\u00e1nyf\u0151 \u00fagy reag\u00e1lt: a br\u00fcsszeli b\u00fcrokrat\u00e1knak meg kell \u00e9rteni\u00fck, hogy a V4-ek k\u00f6z\u00f6tt m\u00e9ly j\u00e1rv\u00e1ny\u00fcgyi egy\u00fcttm\u0171k\u00f6d\u00e9s alakult ki, \u00e9s Magyarorsz\u00e1g meglehet\u0151s biztons\u00e1gban van a m\u00e1sik h\u00e1rom visegr\u00e1di orsz\u00e1gban zajl\u00f3 v\u00e9dekez\u00e9s fel\u0151l. Ausztri\u00e1val is sok az egyeztet\u00e9s, de \"azzal m\u00e9g v\u00e1rn\u00e9k\" - tette hozz\u00e1.\n\u00a0\u00a0\u00a0\u00a0A hat\u00e1rz\u00e1rat \u00fagy komment\u00e1lta: a v\u00edrus m\u00e1r Magyarorsz\u00e1gon bel\u00fcl van, az itteni terjed\u00e9s\u00e9t lass\u00edtani, f\u00e9kezni kell, de az ut\u00e1np\u00f3tl\u00e1svonalakat is el kell v\u00e1gni, ez\u00e9rt vezettek be utaz\u00e1si korl\u00e1toz\u00e1sokat, amelyben vannak ugyanakkor kiv\u00e9telek is. Jelezte egy\u00fattal, hogy p\u00e9nteken is korm\u00e1ny\u00fcl\u00e9st tartanak, \u00e9s ezen a r\u00e9szleteket tov\u00e1bb finom\u00edtj\u00e1k, hogy min\u00e9l ink\u00e1bb el\u00e9rj\u00e9k \"a lehet\u0151 legnagyobb szabads\u00e1got az \u00f6sszes fontos, sz\u00fcks\u00e9ges korl\u00e1toz\u00e1s mellett\".\n\u00a0\u00a0\u00a0\u00a0A hat\u00e1rz\u00e1rat \u00e9r\u0151 EU-s kritik\u00e1kra Orb\u00e1n Viktor egy\u00e9bk\u00e9nt \u00fagy v\u00e1laszolt: mondhatnak most, amit akarnak, de \"majd n\u00e9h\u00e1ny nap m\u00falva azt fogj\u00e1k csin\u00e1lni, amit mi\", mert nem fogj\u00e1k tudni f\u00e9ken tartani a j\u00e1rv\u00e1nyt \u0151k sem, ha a hat\u00e1rokn\u00e1l nem vezetnek be \u00faj gyakorlatot. \u00cdgy arra sz\u00e1m\u00edt, k\u00f6vetni fogj\u00e1k a magyar p\u00e9ld\u00e1t, \u00e9s akkor az eg\u00e9sz \u00fcgy leker\u00fcl majd a napirendr\u0151l.\n\u00a0\u00a0\u00a0\u00a0A tan\u00e9vkezd\u00e9sr\u0151l sz\u00f3lva arr\u00f3l besz\u00e9lt: tavasszal az\u00e9rt hoztak \u00e1ltal\u00e1nos szab\u00e1lyt minden iskol\u00e1ra, mert egy ismeretlen ellenf\u00e9llel \u00e1lltak szemben, most viszont nem kell ilyet alkalmazni, nem mindenhol jelenik meg ugyanis a v\u00edrus. Ha viszont egy iskol\u00e1ban olyan er\u0151teljes a fert\u0151z\u00e9s m\u00e9rt\u00e9ke, hogy jobb \u00e1t\u00e1llni a digit\u00e1lis oktat\u00e1sra, ott ezt megteszik. De ebb\u0151l nem k\u00f6vetkezik, hogy egy olyan kistelep\u00fcl\u00e9sen is \u00edgy kellene tenni, ahol m\u00e9g sosem l\u00e1ttak koronav\u00edrusos gyermeket - k\u00f6z\u00f6lte.\n\u00a0\u00a0\u00a0\u00a0A h\u00e1tr\u00e1nyos helyzet\u0171 t\u00e9rs\u00e9gek tan\u00e1rainak egyszeri, 500 ezer forintos juttat\u00e1s\u00e1r\u00f3l Orb\u00e1n Viktor elmondta: \u0151t is meglepte a d\u00f6nt\u00e9s, mert K\u00e1sler Mikl\u00f3s miniszter saj\u00e1t hat\u00e1sk\u00f6rben hozta meg, de gratul\u00e1l neki, mert j\u00f3 d\u00f6nt\u00e9s volt. R\u00e9gi vita, hogy a leszakad\u00f3 kistelep\u00fcl\u00e9sek orvosainak, tan\u00e1rainak munk\u00e1ja nem ugyanaz a kih\u00edv\u00e1s, mint az V. ker\u00fcletben, \u00e9s m\u00e1r 30 \u00e9ve is l\u00e1tni lehetett, hogy \u00e1llami int\u00e9zked\u00e9s n\u00e9lk\u00fcl ezeket a munkahelyeket nem fogj\u00e1k elkapkodni - fejtette ki, hozz\u00e1t\u00e9ve: m\u00e1r akkor felmer\u00fclt, hogy legyen p\u00e9ld\u00e1ul egy speci\u00e1lis kv\u00f3ta, de az\u00f3ta sem sz\u00fcletett d\u00f6nt\u00e9s a k\u00e9rd\u00e9sben. A mostani megold\u00e1s nem rendszerszint\u0171, ez\u00e9rt vissza kell r\u00e1 t\u00e9rni a k\u00f6vetkez\u0151 h\u00f3napokban - mondta.\n\u00a0\u00a0\u00a0\u00a0V\u00e9g\u00fcl a h\u00e9t elej\u00e9n tartott bledi konferenci\u00e1r\u00f3l sz\u00f3lva a minisztereln\u00f6k arra h\u00edvta fel a figyelmet, hogy a vil\u00e1gban nagy v\u00e1ltoz\u00e1s megy v\u00e9gbe, ami arr\u00f3l sz\u00f3l, hol lesz a helye a Nyugatnak, Eur\u00f3p\u00e1nak, azon bel\u00fcl K\u00f6z\u00e9p-Eur\u00f3p\u00e1nak. \u0150 ezzel \u00f6sszef\u00fcgg\u00e9sben - l\u00e1tva a lengyel gazdas\u00e1g eredm\u00e9nyeit - arra sz\u00e1m\u00edt, 10 \u00e9v m\u00falva Lengyelorsz\u00e1g lesz Eur\u00f3pa \u00faj N\u00e9metorsz\u00e1ga.\n\nMTI 2020. szeptember 4.\n\n"}]