[{"date": "2020-09-12 17:51", "url": "https://koronavirus.gov.hu/cikkek/nnk-tarsadalmi-normakent-valjon-elfogadotta-az-altalanos-atoltottsag-es-szabalyok-betartasa", "h1": "NNK: t\u00e1rsadalmi normak\u00e9nt v\u00e1ljon elfogadott\u00e1 az \u00e1ltal\u00e1nos \u00e1toltotts\u00e1g \u00e9s a szab\u00e1lyok betart\u00e1sa", "body": "\nA Nemzeti N\u00e9peg\u00e9szs\u00e9g\u00fcgyi K\u00f6zpont (NNK) elk\u00f6telezett amellett, hogy az \u00e1ltal\u00e1nos \u00e1toltotts\u00e1g \u00e9s a koronav\u00edrus-j\u00e1rv\u00e1ny terjed\u00e9s\u00e9t megakad\u00e1lyoz\u00f3 megel\u0151z\u0151 szab\u00e1lyok betart\u00e1sa t\u00e1rsadalmi normak\u00e9nt v\u00e1ljon elfogadott\u00e1 - hangs\u00falyozza a k\u00f6zpont az MTI-hez eljuttatott k\u00f6zlem\u00e9ny\u00e9kben.\n\nAz NNK hangs\u00falyozta: a koronav\u00edrus l\u00e9tezik, \"k\u00f6zt\u00fcnk van\", egyre jobban terjed Magyarorsz\u00e1gon \u00e9s k\u00fclf\u00f6ld\u00f6n egyar\u00e1nt. A fert\u0151z\u00e9s terjed\u00e9s\u00e9nek lass\u00edt\u00e1sa csak \u00fagy m\u0171k\u00f6dhet, ha az emberek betartj\u00e1k azokat a megel\u0151z\u0151, v\u00e9dekez\u0151 higi\u00e9n\u00e9s szab\u00e1lyokat, amelyek megakad\u00e1lyozz\u00e1k a v\u00edrus terjed\u00e9s\u00e9t - emelt\u00e9k ki. Hozz\u00e1tett\u00e9k: ilyen az orrot \u00e9s sz\u00e1jat eltakar\u00f3 maszk haszn\u00e1lata, amit bizony\u00edtott t\u00e9nyek szerint ha a lakoss\u00e1g 80 sz\u00e1zal\u00e9ka hordana, a fert\u0151z\u00e9sek sz\u00e1ma a tized\u00e9re cs\u00f6kkenne. R\u00e1mutattak: mik\u00f6zben az \u00faj koronav\u00edrus megf\u00e9kez\u00e9s\u00e9vel k\u00fczd a vil\u00e1g, egyre n\u0151 azok sz\u00e1ma, akik k\u00e9telyeket fogalmaznak meg a v\u00edrussal, a j\u00e1rv\u00e1nnyal, vagy a j\u00e1rv\u00e1ny kezel\u00e9s\u00e9vel kapcsolatban. Te\u00f3ri\u00e1ik orvosszakmailag megalapozatlan \u00e1ll\u00edt\u00e1sokat \u00e9s t\u00e1rgyi t\u00e9ved\u00e9seket tartalmaznak, amelyek a j\u00e1rv\u00e1ny elleni v\u00e9dekez\u00e9s hat\u00e9konys\u00e1g\u00e1t jelent\u0151sen vesz\u00e9lyeztetik, al\u00e1\u00e1ss\u00e1k a korm\u00e1nyzati \u00e9s a tudom\u00e1nyos t\u00f6rekv\u00e9seket a j\u00e1rv\u00e1ny visszaszor\u00edt\u00e1sa \u00e9rdek\u00e9ben. Ezen t\u00fal vesz\u00e9lyeztetik saj\u00e1t maguk \u00e9s embert\u00e1rsaik \u00e9let\u00e9t is - emelte ki a szervezet. K\u00f6z\u00f6lt\u00e9k: a k\u00fcl\u00f6nb\u00f6z\u0151 olt\u00e1sellenes \u00e9s a koronav\u00edrus-j\u00e1rv\u00e1ny l\u00e9tez\u00e9s\u00e9ben k\u00e9telked\u0151 n\u00e9zetek folyamatosan terjednek az internetes oldalakon, k\u00f6z\u00f6ss\u00e9gi port\u00e1lokon, de eljutottak a k\u00f6znevel\u00e9si int\u00e9zetekbe is. A magyarorsz\u00e1gi adatok is j\u00f3l szeml\u00e9ltetik azt, hogy a v\u00e9d\u0151olt\u00e1soknak k\u00f6sz\u00f6nhet\u0151en t\u00f6bb hal\u00e1los betegs\u00e9g elt\u0171nt, a fert\u0151z\u00e9sek sz\u00e1ma minim\u00e1lisra cs\u00f6kkent, \u00e9s sz\u00e1mos, s\u00falyos gyermekbetegs\u00e9gben ma nem hal meg gyermek Magyarorsz\u00e1gon - mutat r\u00e1 az NNK. A k\u00f6zpont hangs\u00falyozza: a v\u00e9d\u0151olt\u00e1sok elutas\u00edt\u00e1sa, a koronav\u00edrus-j\u00e1rv\u00e1ny tagad\u00e1sa t\u00e1rsadalmilag elfogadhatatlan, ez\u00e9rt\u00a0\u00a0akt\u00edvan fell\u00e9pnek minden f\u00e9lrevezet\u0151 t\u00e1j\u00e9koztat\u00e1s, cselekedet ellen. Ennek kapcs\u00e1n egy\u00fcttes fell\u00e9p\u00e9sre k\u00e9rik a m\u00e9di\u00e1ban dolgoz\u00f3kat, a gyermekorvosokat, a csal\u00e1dorvosokat, az \u00f3v\u00f3n\u0151ket \u00e9s a pedag\u00f3gusokat, hogy v\u00e9lem\u00e9nyform\u00e1l\u00f3 szerep\u00fckn\u00e9l fogva csak a hiteles forr\u00e1sb\u00f3l sz\u00e1rmaz\u00f3 inform\u00e1ci\u00f3kat tov\u00e1bb\u00edts\u00e1k.\n\n\nMTI\n\n"}]