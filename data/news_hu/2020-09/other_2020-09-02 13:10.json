[{"date": "2020-09-02 13:10", "url": "https://koronavirus.gov.hu/cikkek/szijjarto-magyar-gazdasag-leallasat-kell-megakadalyozni", "h1": "Szijj\u00e1rt\u00f3: a magyar gazdas\u00e1g le\u00e1ll\u00e1s\u00e1t kell megakad\u00e1lyozni", "body": "\nA koronav\u00edrus-j\u00e1rv\u00e1ny m\u00e1sodik hull\u00e1m\u00e1ban a magyar gazdas\u00e1g kor\u00e1bban l\u00e1tott r\u00e9szleges le\u00e1ll\u00e1s\u00e1t kell megakad\u00e1lyozni, \u00e9s ehhez az egyik legjobb eszk\u00f6z a hat\u00e1rokon \u00e9letbe l\u00e9ptetett korl\u00e1toz\u00f3 int\u00e9zked\u00e9sek sorozata - jelentette ki a k\u00fclgazdas\u00e1gi \u00e9s k\u00fcl\u00fcgyminiszter szerd\u00e1n a Szabolcs-Szatm\u00e1r-Bereg megyei Nagyk\u00e1ll\u00f3ban, ahol \u00e1tadta a Tecnica Ungheria Kft. beruh\u00e1z\u00e1st\u00e1mogat\u00e1si okirat\u00e1t.\n\nSzijj\u00e1rt\u00f3 P\u00e9ter kifejtette, most az el\u0151vigy\u00e1zatoss\u00e1gon van a hangs\u00faly, ez\u00e9rt nem v\u00e9letlenek \u00e9s nem \u00f6nc\u00e9l\u00faak az utaz\u00e1si korl\u00e1toz\u00e1sok, amelyekkel azt szeretn\u00e9 megakad\u00e1lyozni a korm\u00e1ny, hogy a v\u00edrust Magyarorsz\u00e1gra behurcolj\u00e1k \u00e9s az tov\u00e1bbi vesz\u00e9lyt jelentsen a magyar emberek \u00e9let\u00e9re, eg\u00e9szs\u00e9g\u00e9re \u00e9s munkahelyeire.\nMost a gazdas\u00e1gi v\u00e9dekez\u00e9s id\u0151szak\u00e1t \u00e9lj\u00fck, \u00e9s l\u00e1tva a magyar gazdas\u00e1g \u00e9s a v\u00e1llalatok \u00e9leterej\u00e9t, ezt is meg fogjuk nyerni, csak\u00fagy mint az eg\u00e9szs\u00e9g\u00fcgyi v\u00e9dekez\u00e9s els\u0151 f\u00e1zis\u00e1t - fogalmazott a miniszter.\nA gazdas\u00e1g \u00e9s a munkahelyek megv\u00e9d\u00e9s\u00e9hez a hazai v\u00e1llalatokra is sz\u00fcks\u00e9g van, ez\u00e9rt a kabinet minden kor\u00e1bbin\u00e1l nagyobb t\u00e1mogat\u00e1st biztos\u00edt azoknak a c\u00e9geknek, amelyek dolgoz\u00f3ik munkahelyeinek megv\u00e9d\u00e9s\u00e9re \u00e9rdek\u00e9ben beruh\u00e1z\u00e1sokat ind\u00edtottak el. Ilyen jelleg\u0171 fejleszt\u00e9st 806 hazai c\u00e9g k\u00f6telezte el mag\u00e1t 377 milli\u00e1rd forint \u00e9rt\u00e9kben, k\u00f6z\u00fcl\u00fck 673 kapott \u00f6sszesen 151 milli\u00e1rd forint t\u00e1mogat\u00e1st - tette hozz\u00e1.\nJelezte, a gazdas\u00e1g \u00e9leterej\u00e9t j\u00f3l mutatja, hogy a keret\u00f6sszegb\u0151l fennmaradt 18 milli\u00e1rd forintra r\u00f6vid id\u0151 alatt 98 magyar v\u00e1llalat jelentett be 47 milli\u00e1rd forintnyi t\u00e1mogat\u00e1si ig\u00e9nyt.\n\"Mindez azt mutatja, hogy az elm\u00falt t\u00edz esztend\u0151 k\u0151kem\u00e9ny munk\u00e1ja nem volt hi\u00e1baval\u00f3, a magyar gazdas\u00e1g Eur\u00f3pa egyik leg\u00e9leter\u0151sebb gazdas\u00e1g\u00e1v\u00e1 v\u00e1lt\" - hangs\u00falyozta Szijj\u00e1rt\u00f3 P\u00e9ter.\nA s\u00edcip\u0151ket gy\u00e1rt\u00f3, olasz tulajdon\u00fa t\u00e1rsas\u00e1g 310 milli\u00f3 forint \u00e9rt\u00e9k\u0171 beruh\u00e1z\u00e1s\u00e1ra utalva a k\u00fclgazdas\u00e1gi \u00e9s k\u00fcl\u00fcgyminiszter elmondta, a c\u00e9g \u00faj termel\u0151egys\u00e9g\u00e9nek l\u00e9trehoz\u00e1s\u00e1hoz, illetve a munkahelyek megv\u00e9d\u00e9s\u00e9hez 154 milli\u00f3 forint t\u00e1mogat\u00e1st adott a korm\u00e1ny. A technol\u00f3giai beruh\u00e1z\u00e1ssal a tervek szerint \u00e9vente egymilli\u00f3 s\u00edcip\u0151t gy\u00e1rthatnak a nagyk\u00e1ll\u00f3i gy\u00e1rban - tette hozz\u00e1.\nSzabolcs-Szatm\u00e1r-Bereg megy\u00e9re kit\u00e9rve elmondta, a t\u00e9rs\u00e9gben t\u00edz \u00e9v alatt h\u00fasz sz\u00e1zal\u00e9kr\u00f3l nyolc sz\u00e1zal\u00e9kra cs\u00f6kkent a munkan\u00e9lk\u00fclis\u00e9g, az ipari termel\u00e9s viszont a k\u00e9t \u00e9s f\u00e9lszeres\u00e9re emelkedett. Harminch\u00e9t megyei v\u00e1llalat jelentett be beruh\u00e1z\u00e1si sz\u00e1nd\u00e9kot 18 milli\u00e1rd forint \u00e9rt\u00e9kben, a kilencmilli\u00e1rdos korm\u00e1nyzati t\u00e1mogat\u00e1s seg\u00edts\u00e9g\u00e9vel 6420 munkahelyet v\u00e9denek meg - sorolta Szijj\u00e1rt\u00f3 P\u00e9ter.\nFrancesco Bassi, a Tecnica Ungheria Kft. \u00fcgyvezet\u0151 igazgat\u00f3ja besz\u00e9d\u00e9ben elmondta, a hatvan \u00e9ve l\u00e9trehozott c\u00e9gcsoport nagyk\u00e1ll\u00f3i gy\u00e1ra l\u00e1tja el a vil\u00e1got Nordica s\u00edcip\u0151kkel. Az \u00fczem 350 munkav\u00e1llal\u00f3t foglalkoztat, a besz\u00e1ll\u00edt\u00f3i k\u00f6rrel egy\u00fctt majdnem 800 embernek adnak munk\u00e1t t\u00f6bbs\u00e9g\u00e9ben Magyarorsz\u00e1gon, valamint Ukrajn\u00e1ban \u00e9s Rom\u00e1ni\u00e1ban.\nSimon Mikl\u00f3s, a t\u00e9rs\u00e9g fideszes orsz\u00e1ggy\u0171l\u00e9si k\u00e9pvisel\u0151je arr\u00f3l besz\u00e9lt, 2010 \u00f3ta 9 milli\u00e1rd forint \u00e9rt\u00e9k\u0171 fejleszt\u00e9s \u00e9rkezett Nagyk\u00e1ll\u00f3ba.\nA Tecnica-c\u00e9gcsoport t\u00edz orsz\u00e1gban tizenkilenc gy\u00e1rat m\u0171k\u00f6dtet. A hazai le\u00e1nyv\u00e1llalat nagyr\u00e9szt exportra gy\u00e1rt, a nyilv\u00e1nos c\u00e9gadatok szerint 2019-ben 52 milli\u00e1rd 248 milli\u00f3 forint nett\u00f3 \u00e1rbev\u00e9tel mellett 2 milli\u00e1rd 499 milli\u00f3 forint ad\u00f3zott eredm\u00e9nyt realiz\u00e1lt.\n\n\nMTI\n\n"}]