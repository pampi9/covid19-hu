[{"date": "2020-09-23 13:43", "url": "https://koronavirus.gov.hu/cikkek/operativ-torzs-hazi-karanten-betartasat-tobb-mint-egymillio-esetben-ellenorizte-rendorseg", "h1": "Operat\u00edv t\u00f6rzs: a h\u00e1zi karant\u00e9n betart\u00e1s\u00e1t t\u00f6bb mint egymilli\u00f3 esetben ellen\u0151rizte a rend\u0151rs\u00e9g", "body": "\nA j\u00e1rv\u00e1ny\u00fcgyi k\u00e9sz\u00fclts\u00e9g id\u0151szaka alatt t\u00f6bb mint egymilli\u00f3 esetben ellen\u0151rizte a hat\u00f3s\u00e1gi h\u00e1zi karant\u00e9n betart\u00e1s\u00e1t a rend\u0151rs\u00e9g - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak helyettes vezet\u0151je szerd\u00e1n online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes kiemelte: az elm\u00falt napon 12 719, tavasz \u00f3ta pedig t\u00f6bb mint 1 milli\u00f3 71 ezer alkalommal ellen\u0151riztek a rend\u0151r\u00f6k.\n\u00a0\u00a0\u00a0\u00a0T\u00e1j\u00e9koztat\u00e1sa szerint jelenleg 27 449-en vannak hat\u00f3s\u00e1gi h\u00e1zi karant\u00e9nban, az elm\u00falt 24 \u00f3r\u00e1ban 3280 emberrel szemben rendelt\u00e9k el ezt az int\u00e9zked\u00e9st, amelyet 644 esetben a hat\u00e1r\u00e1tl\u00e9p\u00e9s sor\u00e1n alkalmaztak.\n\u00a0\u00a0\u00a0\u00a0Kiss R\u00f3bert elmondta: jelenleg 1815 ember haszn\u00e1lja a karant\u00e9n ellen\u0151rz\u00e9s\u00e9re szolg\u00e1l\u00f3 mobiltelefonos informatikai alkalmaz\u00e1st.\n\u00a0\u00a0\u00a0\u00a0Az elm\u00falt 24 \u00f3r\u00e1ban 32 esetben int\u00e9zkedtek a rend\u0151r\u00f6k a h\u00e9tf\u0151n bevezetett szigor\u00fabb v\u00e9delmi szab\u00e1lyok megszeg\u0151ivel szemben. Ezek k\u00f6z\u00fcl \u00f6t esetben a t\u00f6megk\u00f6zleked\u00e9sben, tov\u00e1bbi 27 esetben \u00fczletekben \u00e9s m\u00e1s helyeken kellett int\u00e9zkedni\u00fck a rend\u0151r\u00f6knek.\n\u00a0\u00a0\u00a0\u00a0A rend\u0151rtiszt felh\u00edvta a figyelmet arra, hogy a jogszab\u00e1ly szerint 6 \u00e9ves kort\u00f3l mindenki k\u00f6teles maszkot viselni t\u00f6megk\u00f6zleked\u00e9si eszk\u00f6z\u00f6n, illetve ahol arra v\u00e1rakoznak, tov\u00e1bb\u00e1 az \u00fczletekben, bev\u00e1s\u00e1rl\u00f3k\u00f6zpontokban - kiv\u00e9ve az ott l\u00e9v\u0151 irod\u00e1kat, vend\u00e9gl\u00e1t\u00f3- \u00e9s sportol\u00e1sra kialak\u00edtott helyeket -, valamint sz\u00ednh\u00e1zakban, mozikban, el\u0151ad\u00f3-m\u0171v\u00e9szeti esem\u00e9nyek helysz\u00edn\u00e9n, m\u00fazeumokban, k\u00f6nyvt\u00e1rakban, arch\u00edvumokban, k\u00f6zm\u0171vel\u0151d\u00e9si, eg\u00e9szs\u00e9g\u00fcgyi \u00e9s szoci\u00e1lis int\u00e9zm\u00e9nyekben \u00e9s \u00fcgyf\u00e9lfogad\u00e1sra kialak\u00edtott helyis\u00e9gekben.\n\u00a0\u00a0\u00a0\u00a0K\u00e9rd\u00e9sre v\u00e1laszolva Kiss R\u00f3bert elmondta, a sz\u00f3rakoz\u00f3helyeken 23 \u00f3r\u00e1t\u00f3l reggel 6 \u00f3r\u00e1ig csak az ott dolgoz\u00f3k tart\u00f3zkodhatnak, kiv\u00e9ve, ha \u00e1ru \u00e1tv\u00e9tele, kifizet\u00e9se, illetve \u00e9tel elvitele t\u00f6rt\u00e9nik. A rend\u0151r\u00f6k ellen\u0151rizhetik a v\u00e9delmi szab\u00e1lyok betart\u00e1s\u00e1t \u00e9s megszeg\u00e9s\u00fck eset\u00e9n int\u00e9zkednek. A rend\u0151rtiszt arra k\u00e9rte az \u00fczemeltet\u0151ket, hogy a sz\u00f3rakoz\u00f3helyeken tartass\u00e1k be ezeket a szab\u00e1lyokat.\n\u00a0\u00a0\u00a0\u00a0Kiss R\u00f3bert k\u00e9rd\u00e9sre v\u00e1laszolva elmondta azt is, hogy ha a t\u00f6megk\u00f6zleked\u00e9si j\u00e1rm\u0171v\u00f6n utaz\u00f3 nem tartja be a maszkvisel\u00e9s szab\u00e1lyait, a j\u00e1rm\u0171vezet\u0151 felsz\u00f3l\u00edtja erre, \u00e9s ha ennek nem tesz eleget, a vezet\u0151 nem indul tov\u00e1bb j\u00e1rm\u0171v\u00e9vel, felsz\u00f3l\u00edthatja a szab\u00e1ly megszeg\u0151j\u00e9t, hogy sz\u00e1lljon le, illetve rend\u0151ri int\u00e9zked\u00e9st is kezdem\u00e9nyezhet. Ilyen esetben a rend\u0151rs\u00e9g k\u00f6z\u00e9rdek\u0171 \u00fczem megzavar\u00e1sa miatt ind\u00edthat szab\u00e1lys\u00e9rt\u00e9si elj\u00e1r\u00e1st.\n\u00a0\u00a0\u00a0\u00a0A rend\u0151rtiszt figyelmeztetett arra is, hogy a t\u00f6megk\u00f6zleked\u00e9si eszk\u00f6z vezet\u0151j\u00e9nek b\u00e1ntalmaz\u00e1sa k\u00f6zfeladatot ell\u00e1t\u00f3 szem\u00e9ly elleni er\u0151szak b\u0171ncselekm\u00e9ny\u00e9nek min\u0151s\u00fclhet, amelyet a t\u00f6rv\u00e9ny s\u00falyosan b\u00fcntet.\n\n\n\nMTI 2020. szeptember 23.\n\n"}]