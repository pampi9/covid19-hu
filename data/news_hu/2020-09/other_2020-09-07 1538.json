[{"date": "2020-09-07 15:38", "url": "https://koronavirus.gov.hu/cikkek/szijjarto-peter-magyar-kormany-szovetsegese-minden-fejlesztest-megvalosito-vallalkozas", "h1": "Szijj\u00e1rt\u00f3 P\u00e9ter: a magyar korm\u00e1ny sz\u00f6vets\u00e9gese minden, fejleszt\u00e9st megval\u00f3s\u00edt\u00f3 v\u00e1llalkoz\u00e1s", "body": "\nMagyarorsz\u00e1g korm\u00e1nya sz\u00f6vets\u00e9ges\u00e9nek tekint minden olyan v\u00e1llalatot, amely most hajt v\u00e9gre fejleszt\u00e9seket, beruh\u00e1z\u00e1sokat annak \u00e9rdek\u00e9ben, hogy meg\u0151rizze munkahelyeit, illetve \u00fajakat hozzon l\u00e9tre - mondta a k\u00fclgazdas\u00e1gi \u00e9s k\u00fcl\u00fcgyminiszter a Pannon N\u00f6v\u00e9nyolajgy\u00e1rt\u00f3 Kft. n\u00f6v\u00e9nyolaj-finom\u00edt\u00f3 \u00fczem\u00e9nek alapk\u0151let\u00e9tel\u00e9n h\u00e9tf\u0151n a B\u00e1cs-Kiskun megyei Fokt\u0151n.\n\nAz \u00faj \u00fczem t\u00f6bb mint 22 milli\u00e1rd forintos beruh\u00e1z\u00e1ssal, 1,8 milli\u00e1rd forint \u00e1llami t\u00e1mogat\u00e1ssal val\u00f3sul meg.\nSzijj\u00e1rt\u00f3\u00a0P\u00e9ter kiemelte: a magyar gazdas\u00e1g nem a kiszolg\u00e1ltatotts\u00e1ghoz, v\u00e9dtelens\u00e9ghez vezet\u0151 nemzetk\u00f6zi hitelekt\u0151l, hanem a magyar emberek munk\u00e1j\u00e1t\u00f3l lehet \u00fajra sikeres.\nHozz\u00e1tette: a korm\u00e1ny \u00e9ppen ez\u00e9rt mindent megtesz egyr\u00e9szt a magyar emberek eg\u00e9szs\u00e9ge v\u00e9delm\u00e9ben, hogy megakad\u00e1lyozza a koronav\u00edrus, \u00e9s ezzel egy\u00fctt a j\u00e1rv\u00e1ny behurcol\u00e1s\u00e1t, m\u00e1sr\u00e9szt a m\u00e1r megl\u00e9v\u0151 munkahelyek v\u00e9delm\u00e9ben \u00e9s az \u00fajak l\u00e9trehoz\u00e1sa \u00e9rdek\u00e9ben. A korm\u00e1ny szeretn\u00e9 t\u00e1mogatni a munkan\u00e9lk\u00fclis\u00e9g ellen folytatott harcot, \u00e9s minden egyes beruh\u00e1z\u00e1s ennek egy-egy \u00e1llom\u00e1sa. Szijj\u00e1rt\u00f3\u00a0P\u00e9ter hangs\u00falyozta: a mez\u0151gazdas\u00e1got, valamint az \u00e9lelmiszeripart az eddigiekn\u00e9l is strat\u00e9giaibb, fontosabb \u00e1gazatk\u00e9nt kell kezelni. Az \u00e9lelmiszeripar ugyanis azon kev\u00e9s \u00e1gazatok k\u00f6z\u00e9 tartozik, amelyek az idei esztend\u0151 els\u0151 f\u00e9l \u00e9v\u00e9ben is fent tudta tartani n\u00f6veked\u00e9si \u00fctem\u00e9t: a termel\u00e9si \u00e9rt\u00e9ke a tavalyi esztend\u0151ben 10 sz\u00e1zal\u00e9kkal n\u0151tt \u00e9s el\u00e9rte a 3500 milli\u00e1rd forintot, az idei esztend\u0151 nagyon neh\u00e9z els\u0151 f\u00e9l\u00e9v\u00e9ben is \u00fajabb 10 sz\u00e1zal\u00e9kos n\u00f6veked\u00e9st tudott felmutatni. Az \u00e1gazat 140 ezer embernek ad munk\u00e1t - tette hozz\u00e1. Mint mondta: Magyarorsz\u00e1g a vil\u00e1g t\u00edz \"legnyitottabb orsz\u00e1ga\" k\u00f6z\u00e9 tartozik, az export \u00e9s a GDP ar\u00e1nya 86,5 sz\u00e1zal\u00e9k, teh\u00e1t \"a kivitel teljes\u00edtm\u00e9nye alapvet\u0151en meg tudja hat\u00e1rozni a nemzetgazdas\u00e1g eg\u00e9sz\u00e9nek teljes\u00edtm\u00e9ny\u00e9t\".\nMagyarorsz\u00e1g \u00e9s az Egyes\u00fclt Kir\u00e1lys\u00e1g gazdas\u00e1gi egy\u00fcttm\u0171k\u00f6d\u00e9s\u00e9nek fontos m\u00e9rf\u00f6ldk\u00f6v\u00e9nek nevezte a\u00a0\u00a0miniszter a Glencore \u00fajabb beruh\u00e1z\u00e1s\u00e1t, hiszen az Egyes\u00fclt Kir\u00e1lys\u00e1gb\u00f3l \u00e9rkez\u0151 v\u00e1llalatok a hetedik legnagyobb beruh\u00e1z\u00f3i k\u00f6z\u00f6ss\u00e9get alkotj\u00e1k ma Magyarorsz\u00e1gon, \u00e9s az Egyes\u00fclt Kir\u00e1lys\u00e1g a tizenkettedik legjelent\u0151sebb kereskedelmi partnere Magyarorsz\u00e1gnak - sorolta\u00a0Szijj\u00e1rt\u00f3\u00a0P\u00e9ter.\nMTI 2020. szeptember 7.\n\n"}]