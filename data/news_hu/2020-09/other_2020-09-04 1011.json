[{"date": "2020-09-04 10:11", "url": "https://koronavirus.gov.hu/cikkek/varga-mihaly-ujabb-nemzetkozi-elismeres-magyarorszag-masodik-legnagyobb-adocsokkento", "h1": "Varga Mih\u00e1ly: \u00fajabb nemzetk\u00f6zi elismer\u00e9s, Magyarorsz\u00e1g a m\u00e1sodik legnagyobb ad\u00f3cs\u00f6kkent\u0151", "body": "\nMagyarorsz\u00e1g tov\u00e1bbra is \u0151rzi \u00e9lvonalbeli hely\u00e9t az ad\u00f3cs\u00f6kkent\u00e9si rangsorokban, az OECD szerint haz\u00e1nkban javult a m\u00e1sodik legnagyobb m\u00e9rt\u00e9kben az ad\u00f3terhel\u00e9s - t\u00e1j\u00e9koztatta az MTI-t Varga Mih\u00e1ly.\n\n\nA p\u00e9nz\u00fcgyminiszter elmondta: az OECD Tax Policy Reforms 2020 tanulm\u00e1nya szerint 2017 \u00e9s 2018 k\u00f6z\u00f6tt az Amerikai Egyes\u00fclt \u00c1llamok ut\u00e1n Magyarorsz\u00e1gon cs\u00f6kkent a legnagyobb m\u00e9rt\u00e9kben, 1,6 sz\u00e1zal\u00e9kponttal a GDP-ar\u00e1nyos ad\u00f3terhel\u00e9s.\n\u00a0\u00a0\u00a0\u00a0A magyar korm\u00e1ny kezdett\u0151l - m\u00e9g a koronav\u00edrus-j\u00e1rv\u00e1ny okozta gazdas\u00e1gv\u00e9delmi int\u00e9zked\u00e9sek keret\u00e9ben is - az ad\u00f3cs\u00f6kkent\u00e9s politik\u00e1j\u00e1t v\u00e1lasztotta. 2010 \u00f3ta folyamatosan cs\u00f6kkennek a munk\u00e1t, a v\u00e1llalkoz\u00e1sokat \u00e9s a csal\u00e1dokat terhel\u0151 ad\u00f3k, \u00e9s ami\u00f3ta cs\u00f6kkennek az ad\u00f3k, n\u0151 a foglalkoztat\u00e1s, n\u0151 a gazdas\u00e1g \u00e9s n\u0151nek a b\u00e9rek is - hangs\u00falyozta\u00a0Varga Mih\u00e1ly.\n\u00a0\u00a0\u00a0\u00a0A magyar eredm\u00e9ny az\u00e9rt is p\u00e9lda\u00e9rt\u00e9k\u0171, mert nemcsak r\u00f6vidt\u00e1von, hanem 10 \u00e9ves id\u0151t\u00e1vot tekintve is cs\u00f6kkentek az ad\u00f3k - emelte ki a t\u00e1rcavezet\u0151.\n\u00a0\u00a0\u00a0\u00a0Mint mondta: m\u00edg az orsz\u00e1gok 70 sz\u00e1zal\u00e9k\u00e1n\u00e1l ad\u00f3emel\u00e9st m\u00e9rtek, Magyarorsz\u00e1gon a 2008-as 39,5 sz\u00e1zal\u00e9kr\u00f3l 2018-ban 36,6 sz\u00e1zal\u00e9kra cs\u00f6kkent a GDP-ar\u00e1nyos ad\u00f3terhel\u00e9s, ezzel \u00cdrorsz\u00e1g ut\u00e1n haz\u00e1nkban volt a legnagyobb m\u00e9rt\u00e9k\u0171 az el\u0151rel\u00e9p\u00e9s. A tanulm\u00e1ny szerint 2018-ra 39 orsz\u00e1gb\u00f3l 28 \u00e1llamban - p\u00e9ld\u00e1ul G\u00f6r\u00f6gorsz\u00e1gban, Franciaorsz\u00e1gban, Portug\u00e1li\u00e1ban, Szlov\u00e1ki\u00e1ban - a brutt\u00f3 hazai term\u00e9khez viszony\u00edtott ad\u00f3 magasabb lett, mint 2008-ban volt.\n\u00a0\u00a0\u00a0\u00a0Az OECD kiemelte t\u00f6bbek k\u00f6z\u00f6tt a szoci\u00e1lis hozz\u00e1j\u00e1rul\u00e1si ad\u00f3, valamint a t\u00e1rsas\u00e1gi ad\u00f3 cs\u00f6kkent\u00e9s\u00e9t. Ez ut\u00f3bbi 9 sz\u00e1zal\u00e9kos m\u00e9rt\u00e9ke a legalacsonyabb az Eur\u00f3pai Uni\u00f3ban - eml\u00e9keztetett\u00a0Varga Mih\u00e1ly.\n\u00a0\u00a0\u00a0\u00a0Kiemelte: a korm\u00e1ny id\u00e9n is folytatta az ad\u00f3cs\u00f6kkent\u0151 politik\u00e1j\u00e1t: janu\u00e1r 1-j\u00e9t\u0151l a n\u00e9gygyermekes any\u00e1knak \u00e9lethosszig tart\u00f3 szja-mentess\u00e9get biztos\u00edtott, emellett minden dolgoz\u00f3 nyugd\u00edjast mentes\u00edtett a j\u00e1rul\u00e9kfizet\u00e9s al\u00f3l. A kisv\u00e1llalati ad\u00f3 m\u00e9rt\u00e9ke 13-r\u00f3l 12 sz\u00e1zal\u00e9kra m\u00e9rs\u00e9kl\u0151d\u00f6tt, illetve a sz\u00e1ll\u00e1shely-szolg\u00e1ltat\u00f3k forgalmi ad\u00f3terhe 9 sz\u00e1zal\u00e9kponttal cs\u00f6kkent. J\u00falius 1-j\u00e9t\u0151l \u00fajabb k\u00e9t sz\u00e1zal\u00e9kponttal m\u00e9rs\u00e9kl\u0151d\u00f6tt a szoci\u00e1lis hozz\u00e1j\u00e1rul\u00e1si ad\u00f3.\n\u00a0\u00a0\u00a0\u00a0A koronav\u00edrus-j\u00e1rv\u00e1ny k\u00e1ros hat\u00e1sai miatt bevezetett ad\u00f3k\u00f6nny\u00edt\u00e9sek pedig t\u00f6bb mint sz\u00e1zmilli\u00e1rd forintot hagytak eddig a csal\u00e1dokn\u00e1l \u00e9s a v\u00e1llalkoz\u00f3kn\u00e1l - mutatott r\u00e1 a p\u00e9nz\u00fcgyminiszter.\n\n\nMTI 2020. szeptember 4.\n\n"}]