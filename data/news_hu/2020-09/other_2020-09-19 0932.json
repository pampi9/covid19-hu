[{"date": "2020-09-19 09:32", "url": "https://koronavirus.gov.hu/cikkek/varga-mihaly-fenn-kell-tartani-magyarorszag-gazdasagi-mukodokepesseget", "h1": "Varga Mih\u00e1ly: fenn kell tartani Magyarorsz\u00e1g gazdas\u00e1gi m\u0171k\u00f6d\u0151k\u00e9pess\u00e9g\u00e9t", "body": "\nA j\u00e1rv\u00e1ny m\u00e1sodik hull\u00e1m\u00e1ban is fenn kell tartani az orsz\u00e1g gazdas\u00e1gi m\u0171k\u00f6d\u0151k\u00e9pess\u00e9g\u00e9t, ez\u00e9rt \u00fajabb gazdas\u00e1gv\u00e9delmi int\u00e9zked\u00e9seket vezet be a korm\u00e1ny - mondta a p\u00e9nz\u00fcgyminiszter. Varga Mih\u00e1ly a tervekr\u0151l sz\u00f3lva k\u00f6z\u00f6lte: sz\u00f3ba j\u00f6het c\u00e9lzott ad\u00f3cs\u00f6kkent\u00e9s \u00e9s az \u00e9p\u00edt\u0151ipari beruh\u00e1z\u00e1sok t\u00e1mogat\u00e1sa is.\n\nA Magyar Nemzet szombati sz\u00e1m\u00e1ban megjelent interj\u00faban a miniszter hangs\u00falyozta: a korm\u00e1ny egyik legfontosabb feladata jelenleg az, hogy gazdas\u00e1gilag is garant\u00e1lja az orsz\u00e1g m\u0171k\u00f6d\u0151k\u00e9pess\u00e9g\u00e9t.\n\u00a0\u00a0\u00a0\u00a0Ehhez egyr\u00e9szt bizonyos \u00e1gazatokban - p\u00e9ld\u00e1ul a turizmusban \u00e9s az \u00e9p\u00edt\u0151iparban - \u00e9l\u00e9nk\u00edteni kell a keresletet, m\u00e1sr\u00e9szt meg kell \u00f3vni a munkahelyeket, harmadr\u00e9szt gondoskodni kell \u00faj termel\u00e9si lehet\u0151s\u00e9gekr\u0151l, t\u00e1mogatni kell a befektet\u00e9seket. V\u00e9g\u00fcl figyelemmel kell lenni arra, hogy a v\u00e1ls\u00e1gkezel\u00e9sre ford\u00edtott \u00e1llami milli\u00e1rdok a hat\u00e9kony \u00e9s a versenyk\u00e9pes gazdas\u00e1gi megold\u00e1sokat t\u00e1mogass\u00e1k - ismertette.\n\u00a0\u00a0\u00a0\u00a0Kit\u00e9rt arra: seg\u00edteni kell az \u00e1llami \u00e9s a mag\u00e1nberuh\u00e1z\u00e1sok kivitelez\u00e9s\u00e9t, ennek egyik m\u00f3dszere lehet az \u00e9p\u00edt\u0151ipar \"helyzetbe hoz\u00e1sa\".\n\u00a0\u00a0\u00a0\u00a0A j\u00e1rv\u00e1ny els\u0151 hull\u00e1makor eredm\u00e9nyesen l\u00e9ptettek \u00e9letbe c\u00e9lzott ad\u00f3cs\u00f6kkent\u00e9seket a v\u00e1ls\u00e1g s\u00fajtotta \u00e1gazatokban, ilyen megold\u00e1sok \u00fajb\u00f3li bevezet\u00e9s\u00e9re szint\u00e9n van lehet\u0151s\u00e9g, a hitelmorat\u00f3rium meghosszabb\u00edt\u00e1sa pedig seg\u00edtheti az \u00e1tmenetileg neh\u00e9z helyzetbe ker\u00fcl\u0151 csal\u00e1dokat \u00e9s v\u00e1llalatokat - mondta.\n\u00a0\u00a0\u00a0\u00a0A finansz\u00edroz\u00e1sr\u00f3l sz\u00f3lva jelezte: lehet\u0151s\u00e9g van arra, hogy uni\u00f3s forr\u00e1st haszn\u00e1ljanak fel sz\u00e1mos olyan \u00e1llami beruh\u00e1z\u00e1sra, amelynek sz\u00e1ml\u00e1it a magyar k\u00f6lts\u00e9gvet\u00e9sb\u0151l tervezt\u00e9k kifizetni, ide az \u00fat\u00e9p\u00edt\u00e9sekt\u0151l a k\u00f3rh\u00e1zfel\u00faj\u00edt\u00e1sokig sz\u00e1mos fejleszt\u00e9s tartozhat.\n\u00a0\u00a0\u00a0\u00a0\"A mostani id\u0151szak egyik legfontosabb feladata emellett a tartal\u00e9kok min\u00e9l nagyobb m\u00e9rt\u00e9k\u0171 felhalmoz\u00e1sa, ma ugyanis senki nem l\u00e1tja \u00e9s tudja biztosan, meddig tart a fert\u0151z\u00e9s kiv\u00e1ltotta gazdas\u00e1gi hat\u00e1s\" - sz\u00f6gezte le Varga Mih\u00e1ly.\n\n\u00a0\u00a0\u00a0\u00a0A j\u00f6v\u0151 \u00e9vre h\u00e1rom forgat\u00f3k\u00f6nyvvel sz\u00e1molnak: ha a vakcina 2021 m\u00e1sodik negyed\u00e9v\u00e9ben m\u00e1r rendelkez\u00e9sre \u00e1ll, akkor 4-5 sz\u00e1zal\u00e9kkal n\u0151het Magyarorsz\u00e1g gazdas\u00e1ga - mondta a miniszter, megjegyezve: ez egy optimista forgat\u00f3k\u00f6nyv.\n\u00a0\u00a0\u00a0\u00a0\"Ha az olt\u00f3anyag a j\u00f6v\u0151 \u00e9v k\u00f6zepe fel\u00e9 sem lesz meg, \u00e9s a v\u00e9d\u0151olt\u00e1sok nem kezd\u0151dnek meg, akkor a pesszimista sz\u00e1m\u00edt\u00e1saink szerint el\u0151fordulhat, hogy a null\u00e1n\u00e1l alig nagyobb n\u00f6veked\u00e9st jegyezhet\u00fcnk fel. Elk\u00e9pzelhet\u0151nek tartunk egy harmadik lehet\u0151s\u00e9get is: eszerint lesz vakcina, de az elh\u00faz\u00f3d\u00f3 kil\u00e1bal\u00e1s miatt csak 3-4 sz\u00e1zal\u00e9k k\u00f6r\u00fcl alakulhat a GDP-n\u00f6veked\u00e9s\" - mondta.\n\u00a0\u00a0\u00a0\u00a0Az idei sz\u00e1mokr\u00f3l sz\u00f3lva Varga Mih\u00e1ly kifejtette: b\u00e1r a tavaszi gazdas\u00e1gv\u00e9d\u0151 int\u00e9zked\u00e9sek eredm\u00e9nyt hoztak, azok sem elegend\u0151k ahhoz, hogy Magyarorsz\u00e1g kivonja mag\u00e1t a vil\u00e1ggazdas\u00e1g negat\u00edv folyamatai al\u00f3l, \u00edgy id\u00e9n 5-6 sz\u00e1zal\u00e9kkal eshet vissza a magyar GDP, ehhez 7-9 sz\u00e1zal\u00e9kos k\u00f6lts\u00e9gvet\u00e9si hi\u00e1ny t\u00e1rsulhat, az \u00e1llamad\u00f3ss\u00e1g pedig az \u00e9v eleji 66 sz\u00e1zal\u00e9kr\u00f3l a GDP 76-78 sz\u00e1zal\u00e9k\u00e1ra emelkedhet.\nMTI\n\n"}]