[{"date": "2020-09-21 13:49", "url": "https://koronavirus.gov.hu/cikkek/orszagos-tisztifoorvos-valtozott-fertozottek-korosszetetele", "h1": "Orsz\u00e1gos tisztif\u0151orvos: v\u00e1ltozott a fert\u0151z\u00f6ttek kor\u00f6sszet\u00e9tele", "body": "\nA tavaszi id\u0151szakkal ellent\u00e9tben most nem az id\u0151sek k\u00f6z\u00fcl, hanem a fiatalabb koroszt\u00e1lyb\u00f3l ker\u00fcl ki a legt\u00f6bb koronav\u00edrus-fert\u0151z\u00f6tt - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs h\u00e9tf\u0151i online sajt\u00f3t\u00e1j\u00e9koztat\u00f3j\u00e1n az orsz\u00e1gos tisztif\u0151orvos.\n\n\nM\u00fcller Cec\u00edlia arr\u00f3l sz\u00e1molt be, hogy a tavaszi id\u0151szakhoz k\u00e9pest v\u00e1ltozott az igazoltan pozit\u00edv esetek sz\u00e1m\u00e1ban a koreloszl\u00e1s, mert m\u00edg akkor a 65 \u00e9v felettiek tett\u00e9k ki az esetek mintegy 25 sz\u00e1zal\u00e9k\u00e1t, most a 20 \u00e9s 29 \u00e9v k\u00f6z\u00f6tti koroszt\u00e1lyhoz tartozik a fert\u0151z\u00f6ttek 24,9 sz\u00e1zal\u00e9ka.\n\u00a0\u00a0\u00a0\u00a0Hozz\u00e1tette, hogy a megbetegedettek egy r\u00e9sze t\u00fcnetmentes vagy csak enyhe t\u00fcneteket mutat, de a fert\u0151z\u00e9st \u0151k is tov\u00e1bb tudj\u00e1k adni az id\u0151sebbeknek vagy a kr\u00f3nikus betegs\u00e9gben szenved\u0151knek, \u00e9s a megbeteged\u00e9s eset\u00fckben ak\u00e1r hal\u00e1los k\u00f6vetkezm\u00e9nyekkel is j\u00e1rhat.\n\u00a0\u00a0\u00a0\u00a0Ismertet\u00e9se szerint az elm\u00falt 24 \u00f3r\u00e1ban \u00fajabb 876 embern\u00e9l mutatt\u00e1k ki a fert\u0151z\u00e9st, \u00edgy a j\u00e1rv\u00e1ny kezdete \u00f3ta 18 866-n\u00e1l, az akt\u00edv fert\u0151z\u00f6ttek sz\u00e1ma 13 779, 463-an szorulnak k\u00f3rh\u00e1zi kezel\u00e9sre, 35-en vannak l\u00e9legeztet\u0151g\u00e9pen, \u00e9s elhunyt egy 58, egy 71 \u00e9s egy 87 \u00e9ves beteg.\n\u00a0\u00a0\u00a0\u00a0Mintegy egy hete az ezret k\u00f6zel\u00edti a felfedett \u00faj esetek napi sz\u00e1ma - jegyezte meg.\n\u00a0\u00a0\u00a0\u00a0Mint hangs\u00falyozta, Magyarorsz\u00e1g \u00e9s a magyar eg\u00e9szs\u00e9g\u00fcgy is a j\u00e1rv\u00e1ny\u00fcgyi k\u00e9sz\u00fclts\u00e9g \u00e1llapot\u00e1ban van, annak \u00e9rdek\u00e9ben, hogy ne kelljen tov\u00e1bbi, a \"mindennapi \u00e9let\u00fcnket m\u00e9g ink\u00e1bb korl\u00e1toz\u00f3\" szigor\u00edt\u00e1sokat bevezetni.\n\u00a0\u00a0\u00a0\u00a0M\u00fcller Cec\u00edlia felh\u00edvta figyelmet arra, hogy jelent\u0151sen b\u0151v\u00fclt azon helyen k\u00f6re, ahol k\u00f6telez\u0151 maszkot viselni. A k\u00f6z\u00f6ss\u00e9gi k\u00f6zleked\u00e9s \u00e9s a boltok mellett h\u00e9tf\u0151t\u0151l m\u00e1r a mozikban, sz\u00ednh\u00e1zakban, az eg\u00e9szs\u00e9g\u00fcgyi \u00e9s szoci\u00e1lis int\u00e9zm\u00e9nyekben, illetve az \u00fcgyfelfogad\u00e1si irod\u00e1kban is k\u00f6telez\u0151 maszkot viselni. Javasolj\u00e1k a maszkvisel\u00e9st tov\u00e1bb\u00e1 minden olyan helyen ahol nem lehet tartan a m\u00e1sf\u00e9l m\u00e9teres t\u00e1vols\u00e1got, p\u00e9ld\u00e1ul a kozmetik\u00e1kban, a fodr\u00e1szokn\u00e1l.\n\u00a0\u00a0\u00a0\u00a0Az orsz\u00e1gos tisztif\u0151orvos figyelmeztetett arra is, hogy h\u00e9tf\u0151t\u0151l m\u00e1r nem el\u00e9g csak s\u00e1lat vagy kend\u0151t viselni, hanem szab\u00e1lyos maszkot kell hordani megfelel\u0151 m\u00f3don, az orrot \u00e9s a sz\u00e1jat is eltakarva.\n\u00a0\u00a0\u00a0\u00a0K\u00f6z\u00f6lte: h\u00e9tf\u0151t\u0151l 10 napra cs\u00f6kkent a k\u00f6telez\u0151 hat\u00f3s\u00e1gi h\u00e1zi karant\u00e9n id\u0151tartama, mert a v\u00edrus lappang\u00e1si ideje \u00e1tlagosan 5-6 nap. A k\u00fclf\u00f6ldr\u0151l Magyarorsz\u00e1gra \u00e9rkez\u0151knek szint\u00e9n 10 napig kell karant\u00e9nban maradniuk, azonban ebb\u0151l k\u00e9t negat\u00edv PCR-teszttel \"szabadulhatnak\" - tette hozz\u00e1.\n\n\u00a0\u00a0\u00a0\u00a0M\u00fcller Cec\u00edlia besz\u00e1molt arr\u00f3l is, hogy szint\u00e9n h\u00e9tf\u0151t\u0151l 19 500 forintban hat\u00e1rozt\u00e1k meg a PCR-tesztek hat\u00f3s\u00e1gi \u00e1r\u00e1t.\n\u00a0\u00a0\u00a0\u00a0T\u00e1j\u00e9koztat\u00e1sa szerint h\u00e9tf\u0151t\u0151l k\u00f6zlik az oktat\u00e1si-nevel\u00e9si int\u00e9zm\u00e9nyekre vonatkoz\u00f3 adatokat. Hozz\u00e1tette, hogy jelenleg 20 \u00f3vod\u00e1ban \u00e9s hat iskol\u00e1ban rendeltek el rendk\u00edv\u00fcli sz\u00fcnetet koronav\u00edrusos megbeteged\u00e9s miatt.\n\u00a0\u00a0\u00a0\u00a0Az operat\u00edv t\u00f6rzs ezen fel\u00fcl 186 int\u00e9zm\u00e9nyben rendelt el tantermen k\u00edv\u00fcli digit\u00e1lis munkarendet: 177 esetben egy-egy oszt\u00e1lyt, kilenc esetben pedig a teljes iskol\u00e1t \u00e9rinti a rendelkez\u00e9s.\n\u00a0\u00a0\u00a0\u00a0K\u00e9rd\u00e9sre elmondta: a m\u00e1sodik hull\u00e1m alatt is terv szerint t\u00f6rt\u00e9nik a v\u00e9dekez\u00e9s, az int\u00e9zked\u00e9si tervr\u0151l az aktu\u00e1lis j\u00e1rv\u00e1nyhelyzet tekintet\u00e9ben d\u00f6ntenek. Kit\u00e9rt arra is, hogy \"a v\u00edrustagad\u00f3k \u00e9s olt\u00e1sellenes mozgalmak\" n\u00e9zetei \"szakmailag teljess\u00e9ggel megalapozatlanok\", \u00e9s akad\u00e1lyozz\u00e1k a v\u00e9dekez\u00e9st.\n\u00a0\u00a0\u00a0\u00a0Az ell\u00e1t\u00f3int\u00e9zm\u00e9nyek kijel\u00f6l\u00e9s\u00e9nek m\u00f3dj\u00e1t firtat\u00f3 k\u00e9rd\u00e9sre k\u00f6z\u00f6lte: azokat jel\u00f6lik ki, ahol az ell\u00e1t\u00e1shoz sz\u00fcks\u00e9ges \u00f6sszes felt\u00e9tel adott, ugyanakkor figyelembe veszik a ter\u00fcleti megoszl\u00e1st is.\n\u00a0\u00a0\u00a0\u00a0Szint\u00e9n \u00fajs\u00e1g\u00edr\u00f3i felvet\u00e9sre M\u00fcller Cec\u00edlia azt mondta: a PCR-vizsg\u00e1lat\u00e9rt semmilyen jogc\u00edmen nem k\u00e9rhet\u0151 a hat\u00f3s\u00e1gi \u00e1rn\u00e1l magasabb \u00f6sszeg. Kifejtette azt is, hogy eddig t\u00f6bb mint 600 ezer ilyen tesztet v\u00e9geztek el, \"eleny\u00e9sz\u0151 kisebbs\u00e9g\u00fcket t\u00e9r\u00edt\u00e9sre\", a t\u00f6bbit t\u00e9r\u00edt\u00e9smentesen.\n\u00a0\u00a0\u00a0\u00a0A teszt\u00e9rt fizetni azoknak kell, akikn\u00e9l j\u00e1rv\u00e1ny\u00fcgyi szempontb\u00f3l nem indokolt annak elv\u00e9gz\u00e9se, \u00e9s valaki \u00f6nsz\u00e1nt\u00e1b\u00f3l szeretne vizsg\u00e1latot, vagy k\u00fclf\u00f6ldr\u0151l \u00e9rkezve a 10 napos karant\u00e9n id\u0151tartam\u00e1t szeretn\u00e9 ler\u00f6vid\u00edteni.\n\u00a0\u00a0\u00a0\u00a0K\u00e9rd\u00e9sre besz\u00e9lt arr\u00f3l is, hogy ir\u00e1nymutat\u00e1st adnak h\u00e1ziorvosoknak, de minden orvos a saj\u00e1t meg\u00edt\u00e9l\u00e9se szerint d\u00f6nt a v\u00edrusteszt elrendel\u00e9s\u00e9r\u0151l.\n\nMTI 2020. szeptember 21.\n\n"}]