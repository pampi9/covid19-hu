[{"date": "2020-09-02 15:00", "url": "https://koronavirus.gov.hu/cikkek/szijjarto-magyar-emberek-munkaja-teheti-naggya-az-orszagot", "h1": "Szijj\u00e1rt\u00f3: a magyar emberek munk\u00e1ja teheti naggy\u00e1 az orsz\u00e1got", "body": "\nAz \u00faj vil\u00e1ggazdas\u00e1gi korszakban csak a magyar emberek munk\u00e1ja teheti naggy\u00e1 az orsz\u00e1got - jelentette ki a k\u00fclgazdas\u00e1gi \u00e9s k\u00fcl\u00fcgyminiszter szerd\u00e1n V\u00e1s\u00e1rosnam\u00e9nyban, a Versenyk\u00e9pess\u00e9g N\u00f6vel\u0151 T\u00e1mogat\u00e1si Okirat \u00e1tad\u00e1si \u00fcnneps\u00e9g\u00e9n.\n\nSzijj\u00e1rt\u00f3 P\u00e9ter a korm\u00e1ny sz\u00f6vets\u00e9geseinek nevezte a beruh\u00e1z\u00e1st tervez\u0151 v\u00e1llalatokat, amelyek - mint mondta - olyankor fejlesztenek, amikor a vil\u00e1g m\u00e1s r\u00e9szein le\u00e9p\u00edt\u00e9sekr\u0151l \u00e9s le\u00e1ll\u00e1sr\u00f3l sz\u00f3lnak a h\u00edrek. Magyarorsz\u00e1gnak az eg\u00e9szs\u00e9g\u00fcgyi v\u00e9dekez\u00e9s ut\u00e1n a gazdas\u00e1gi v\u00e9dekez\u00e9st is meg kell nyernie, elker\u00fclve a termel\u00e9s visszaes\u00e9s\u00e9t, \u00e9s megv\u00e9dve a munkahelyeket - tette hozz\u00e1. A miniszter szerint a beruh\u00e1z\u00e1s\u00f6szt\u00f6nz\u0151 p\u00e1ly\u00e1zat ir\u00e1nti \u00e9rdekl\u0151d\u00e9s a magyar v\u00e1llalatok \u00e9letk\u00e9pess\u00e9g\u00e9t igazolja. Kedden a keret\u00f6sszegb\u0151l megmaradt 18 milli\u00e1rd forintra 98 belf\u00f6ldi c\u00e9g 47 milli\u00e1rd forintnyi beruh\u00e1z\u00e1ssal jelentkezett, a p\u00e1ly\u00e1zati fel\u00fcletet ez\u00e9rt negyed \u00f3r\u00e1n bel\u00fcl le kellett z\u00e1rni - ismertette. A t\u00e1mogat\u00e1sra 806, t\u00falnyom\u00f3 t\u00f6bbs\u00e9g\u00e9ben magyar tulajdon\u00fa v\u00e1llalat jelentkezett 377 milli\u00e1rd forintnyi beruh\u00e1z\u00e1ssal, amelyhez a k\u00f6lts\u00e9gvet\u00e9s 151 milli\u00e1rd forinttal j\u00e1rul hozz\u00e1. Szijj\u00e1rt\u00f3 P\u00e9ter a szerdai rendezv\u00e9nyen a Frontalit Kft.-nek adott \u00e1t t\u00e1mogat\u00e1si okiratot. A fa- \u00e9s b\u00fatoripari v\u00e1llalat 547 milli\u00f3 forintb\u00f3l 800 n\u00e9gyzetm\u00e9teres \u00fczemet \u00e9p\u00edt, \u00e9s szerel fel korszer\u0171 berendez\u00e9sekkel. A korm\u00e1ny 273 milli\u00f3 forinttal t\u00e1mogatja a beruh\u00e1z\u00e1st. A t\u00e1rcavezet\u0151 a Frontalit fejleszt\u00e9s\u00e9t m\u00e9ltatva elmondta, hogy a 14 ezer munkav\u00e1llal\u00f3t foglalkoztat\u00f3 magyar b\u00fatoripar termel\u00e9si \u00e9rt\u00e9ke az els\u0151 f\u00e9l \u00e9vben a neh\u00e9zs\u00e9gek ellen\u00e9re is meghaladta a 100 milli\u00e1rd forintot. A term\u00e9kek csaknem 60 sz\u00e1zal\u00e9k\u00e1t k\u00fclf\u00f6ld\u00f6n \u00e9rt\u00e9kes\u00edtik. Szijj\u00e1rt\u00f3 P\u00e9ter \u00fcdv\u00f6z\u00f6lte azt is, hogy Szabolcs-Szatm\u00e1r-Bereg megy\u00e9ben 37 v\u00e1llalat 18 milli\u00e1rd forint \u00e9rt\u00e9kben v\u00e1llalt beruh\u00e1z\u00e1st az elm\u00falt h\u00f3napokban. A 9 milli\u00e1rd forint korm\u00e1nyzati hozz\u00e1j\u00e1rul\u00e1s a fejleszt\u00e9sek mellett csaknem 6,5 ezer helyi munkahely fenntart\u00e1s\u00e1hoz is hozz\u00e1j\u00e1rul - hangs\u00falyozta.\nA v\u00e1s\u00e1rosnam\u00e9nyi Frontalit Kft. nett\u00f3 \u00e1rbev\u00e9tele 2018-ban 2,255 milli\u00e1rd forint volt, 2019-ben pedig m\u00e1r meghaladta a 2,5 milli\u00e1rd forintot. Ad\u00f3zott eredm\u00e9nye ezalatt 207 milli\u00f3 forintr\u00f3l 272 milli\u00f3 forintra n\u0151tt.\u00a0\u00a0\n\n\nMTI\n\n"}]