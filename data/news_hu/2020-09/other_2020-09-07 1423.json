[{"date": "2020-09-07 14:23", "url": "https://koronavirus.gov.hu/cikkek/szijjarto-gazdasagot-vedik-rendkivuli-intezkedesek", "h1": "Szijj\u00e1rt\u00f3: a gazdas\u00e1got is v\u00e9dik a rendk\u00edv\u00fcli int\u00e9zked\u00e9sek", "body": "\nA korm\u00e1ny rendk\u00edv\u00fcli int\u00e9zked\u00e9sei az emberek eg\u00e9szs\u00e9ge mellett a gazdas\u00e1got is v\u00e9dik a koronav\u00edrust\u00f3l - jelentette ki a k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n Kiskunf\u00e9legyh\u00e1z\u00e1n, ahol versenyk\u00e9pess\u00e9g-n\u00f6vel\u0151 t\u00e1mogat\u00e1si okiratot adott \u00e1t.\n\nSzijj\u00e1rt\u00f3\u00a0P\u00e9ter a j\u00e1rv\u00e1ny ki\u00fajul\u00e1sa miatt elker\u00fclhetetlennek nevezte a korl\u00e1toz\u00e1sokat. Az elm\u00falt hetekben bizonyoss\u00e1 v\u00e1lt, hogy a j\u00e1rv\u00e1ny m\u00e1sodik hull\u00e1ma el\u00e9rte az orsz\u00e1got, de a termel\u00e9s nem eshet vissza ism\u00e9t - hangs\u00falyozta.\nA miniszter meger\u0151s\u00edtette, hogy a korm\u00e1ny tov\u00e1bbra sem a munkan\u00e9lk\u00fclis\u00e9g k\u00f6vetkezm\u00e9nyeit, hanem az elker\u00fcl\u00e9s\u00e9t akarja finansz\u00edrozni. A fejleszt\u00e9seket ugyanakkor nem csak a foglalkoztat\u00e1s fenntart\u00e1sa miatt nevezte fontosnak. A magyar v\u00e1llalatok - mint mondta - a nemzetk\u00f6zi piacokon is versenyel\u0151nyt szerezhetnek, ha a v\u00e1ls\u00e1gban nem le\u00e9p\u00edt\u00e9si k\u00e9nyszert, hanem lehet\u0151s\u00e9get l\u00e1tnak.\nSzijj\u00e1rt\u00f3\u00a0P\u00e9ter a rendezv\u00e9nyen a F\u00e9legyh\u00e1zi P\u00e9ks\u00e9g Kft.-nek ny\u00fajtott \u00e1t t\u00e1mogat\u00e1si okiratot. A s\u00fct\u0151ipari v\u00e1llalat 649 milli\u00f3 forintb\u00f3l Magyarorsz\u00e1gon mostan\u00e1ig ismeretlen gy\u00e1rt\u00e1si technol\u00f3gi\u00e1t honos\u00edt meg. A beruh\u00e1z\u00e1ssal a v\u00e1llalat olyan belf\u00f6ldi megrendel\u00e9snek is eleget tehet, amelyet eddig k\u00fclf\u00f6ldi c\u00e9g teljes\u00edtett - indokolta a t\u00e1rcavezet\u0151 a 282 milli\u00f3 forintos \u00e1llami t\u00e1mogat\u00e1st. Hozz\u00e1tette, hogy a F\u00e9legyh\u00e1zi P\u00e9ks\u00e9g Kft. 100 kilom\u00e9tern\u00e9l nagyobb t\u00e1vols\u00e1gra is sz\u00e1ll\u00edthat az \u00faj technol\u00f3gia birtok\u00e1ban, \u00edgy m\u00e1s orsz\u00e1gok piacaib\u00f3l is r\u00e9szesedhet.\nSzijj\u00e1rt\u00f3\u00a0P\u00e9ter \u00fcdv\u00f6z\u00f6lte, hogy orsz\u00e1gszerte 140 \u00e9lelmiszeripari c\u00e9g jutott versenyk\u00e9pess\u00e9g-n\u00f6vel\u0151 t\u00e1mogat\u00e1shoz, m\u00edg B\u00e1cs-Kiskun megy\u00e9b\u0151l \u00f6sszesen 42 v\u00e1llalat jelentett be beruh\u00e1z\u00e1st. A 20 milli\u00e1rd forint \u00e9rt\u00e9k\u0171 helyi befektet\u00e9s 6700 munkahely fenntart\u00e1s\u00e1t is jelenti, a korm\u00e1ny ez\u00e9rt 9,8 milli\u00e1rd forint hozz\u00e1j\u00e1rul\u00e1sr\u00f3l d\u00f6nt\u00f6tt - tette hozz\u00e1. A miniszter az ottani v\u00e1llalatok teljes\u00edtm\u00e9ny\u00e9t m\u00e9ltatva megjegyezte, hogy a megy\u00e9ben 2010 \u00f3ta a n\u00e9gyszeres\u00e9re b\u0151v\u00fclt az ipari termel\u00e9s, a munkan\u00e9lk\u00fclis\u00e9g pedig csaknem a fel\u00e9re esett vissza.\nA F\u00e9legyh\u00e1zi P\u00e9ks\u00e9g Kft. 2018-ban 8 milli\u00e1rd forintot meghalad\u00f3 nett\u00f3 \u00e1rbev\u00e9telt \u00e9rt el a c\u00e9gadatok szerint, ad\u00f3zott eredm\u00e9nye 533 milli\u00f3 forint volt, csaknem 200 milli\u00f3 forinttal haladva meg az el\u0151z\u0151 \u00e9v nyeres\u00e9g\u00e9t.\n\nMTI 2020. szeptember 7.\n\n"}]