[{"date": "2020-09-19 15:51", "url": "https://koronavirus.gov.hu/cikkek/orszagos-tisztifoorvos-most-fiatal-korosztalyt-erinti-elsosorban-jarvany", "h1": "Orsz\u00e1gos tisztif\u0151orvos: most a fiatal koroszt\u00e1lyt \u00e9rinti els\u0151sorban a j\u00e1rv\u00e1ny", "body": "\nA koronav\u00edrus-j\u00e1rv\u00e1ny els\u0151 hull\u00e1ma els\u0151sorban az id\u0151sebbeket \u00e9rintette, most viszont a 20-29 \u00e9ves koroszt\u00e1lyb\u00f3l ker\u00fcl ki a legt\u00f6bb pozit\u00edv eset - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szombati online sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia azt mondta, a j\u00e1rv\u00e1ny m\u00e1sodik hull\u00e1m\u00e1nak a \"term\u00e9szete\" elt\u00e9r az els\u0151t\u0151l, ez\u00e9rt m\u00e1sfajta v\u00e9dekez\u00e9si strat\u00e9gi\u00e1t kell alkalmazni.\n\u00a0\u00a0\u00a0\u00a0Hozz\u00e1tette: a koronav\u00edrusos betegek \u00e1tlag\u00e9letkora tavasszal magasabb volt, jelenleg a k\u00e9t hull\u00e1m fert\u0151z\u00f6ttjeinek egy\u00fcttes \u00e1tlag\u00e9letkora 41 \u00e9v, az utols\u00f3 t\u00edz napot tekintve viszont csak 35 \u00e9v.\n\u00a0\u00a0\u00a0\u00a0R\u00e1mutatott: b\u00e1r a fert\u0151z\u00f6ttek t\u00f6bbs\u00e9ge fiatal, tov\u00e1bb tudj\u00e1k adni a v\u00edrust azoknak, akik magas kock\u00e1zati csoportba tartoznak. Tov\u00e1bbra is a legvesz\u00e9lyeztetettebbek az id\u0151sek \u00e9s a kr\u00f3nikus betegs\u00e9gben szenved\u0151k - hangs\u00falyozta az orsz\u00e1gos tisztif\u0151orvos.\n\u00a0\u00a0\u00a0\u00a0M\u00fcller Cec\u00edlia besz\u00e9lt a h\u00e9tf\u0151t\u0151l bevezetend\u0151 szigor\u00edt\u00e1sokr\u00f3l is, \u00edgy a maszkhaszn\u00e1lat kiterjeszt\u00e9s\u00e9r\u0151l, a sz\u00f3rakoz\u00f3- \u00e9s vend\u00e9gl\u00e1t\u00f3helyek 23 \u00f3rai z\u00e1r\u00e1s\u00e1r\u00f3l, illetve az okt\u00f3bert\u0151l, a k\u00f6znevel\u00e9si int\u00e9zm\u00e9nyekben bevezetend\u0151 k\u00f6telez\u0151 testh\u0151m\u00e9rs\u00e9klet-m\u00e9r\u00e9sr\u0151l.\n\u00a0\u00a0\u00a0\u00a0A maszkhaszn\u00e1lat kapcs\u00e1n kit\u00e9rt arra, hogy h\u00e9tf\u0151t\u0151l a s\u00e1l vagy kend\u0151 m\u00e1r nem lesz elegend\u0151 az arc eltakar\u00e1s\u00e1hoz, csak textil- vagy orvosi maszkot lehet a j\u00f6v\u0151ben hordani.\n\u00a0\u00a0\u00a0\u00a0Mint mondta, ezek olyan rendelkez\u00e9sek, amelyek a mindennapi \u00e9letvitelt nem g\u00e1tolj\u00e1k, de biztons\u00e1gosabb\u00e1 teszik.\nA szakember kit\u00e9rt arra, hogy okt\u00f3ber m\u00e1sodik fel\u00e9ben lesz el\u00e9rhet\u0151 a szezon\u00e1lis influenza elleni v\u00e9d\u0151olt\u00e1s, imm\u00e1r mindenki sz\u00e1m\u00e1ra t\u00e9r\u00edt\u00e9smentesen. Jelezte, a v\u00e9d\u0151olt\u00e1s beadat\u00e1s\u00e1ra a h\u00e1ziorvossal t\u00f6rt\u00e9nt id\u0151pontegyeztet\u00e9s ut\u00e1n lesz lehet\u0151s\u00e9g.\n\u00a0\u00a0\u00a0\u00a0\nAz orsz\u00e1gos tisztif\u0151orvos k\u00e9rd\u00e9s kapcs\u00e1n elmondta, naponta ellen\u0151rzik a k\u00f3rh\u00e1zakat, hogy rendelkez\u00e9sre \u00e1llnak-e a gy\u00f3gy\u00edt\u00e1shoz sz\u00fcks\u00e9ges t\u00e1rgyi \u00e9s szem\u00e9lyi felt\u00e9telek.\n\u00a0\u00a0\u00a0\u00a0Kidolgozott int\u00e9zked\u00e9si terv van a koronav\u00edrusos betegek ell\u00e1t\u00e1s\u00e1ra, a c\u00e9l az, hogy \u0151ket olyan int\u00e9zm\u00e9nyekben l\u00e1ss\u00e1k el, ahol ahhoz minden felt\u00e9tel adott - tette hozz\u00e1.\n\u00a0\u00a0\u00a0\u00a0Az ell\u00e1tand\u00f3 betegek sz\u00e1m\u00e1nak emelked\u00e9s\u00e9vel folyamatosan l\u00e9pnek be \u00faj k\u00f3rh\u00e1zak az ell\u00e1t\u00e1sba - mondta.\n\u00a0\u00a0\u00a0\u00a0Amennyiben egy int\u00e9zm\u00e9ny el\u00e9ri kapacit\u00e1s\u00e1nak 80 sz\u00e1zal\u00e9k\u00e1t, jelzi ezt a Nemzeti N\u00e9peg\u00e9szeg\u00e9szs\u00e9gi K\u00f6zpontnak, amely \u00fajabb \u00e9s \u00fajabb k\u00f3rh\u00e1zakat jel\u00f6l ki az ell\u00e1t\u00e1sra.\n\u00a0\u00a0\u00a0\u00a0Jelenleg a kapacit\u00e1sokat nem mer\u00edtett\u00fck ki - k\u00f6z\u00f6lte.\nA k\u00f6telez\u0151 h\u00e1zi karant\u00e9n 14 napr\u00f3l 10 napra cs\u00f6kkent\u00e9s\u00e9vel kapcsolatban M\u00fcller Cec\u00edlia elmondta: a nemzetk\u00f6zi tapasztalatokat vett\u00e9k figyelembe, hiszen a t\u00edz nap alatt, az 5-6 napos lappang\u00e1si id\u0151t is bele\u00e9rtve, kider\u00fcl a fert\u0151z\u00f6tts\u00e9g. Eur\u00f3pa sz\u00e1mos orsz\u00e1g\u00e1ban m\u00e1r a 10 napos karant\u00e9n az elv\u00e1rt.\n\n\u00a0\u00a0\u00a0\u00a0M\u00fcller Cec\u00edlia k\u00e9rd\u00e9sre v\u00e1laszolva elmondta: a j\u00e1rv\u00e1ny m\u00e1sodik hull\u00e1m\u00e1ban az eg\u00e9szs\u00e9g\u00fcgyi dolgoz\u00f3k 5 sz\u00e1zal\u00e9ka fert\u0151z\u0151d\u00f6tt meg.\n\u00a0\u00a0\u00a0\u00a0Ahhoz, hogy megszor\u00edt\u00f3, er\u0151teljes korl\u00e1toz\u00f3 int\u00e9zked\u00e9seket ne kelljen hozni, rendk\u00edv\u00fcli fegyelmezetts\u00e9gre van sz\u00fcks\u00e9g mindenki r\u00e9sz\u00e9r\u0151l - emelte ki az orsz\u00e1gos tisztif\u0151orvos.\n\u00a0\u00a0\u00a0\u00a0M\u00fcller Cec\u00edlia a l\u00e9legeztet\u0151g\u00e9pek m\u0171k\u00f6dtet\u00e9s\u00e9hez sz\u00fcks\u00e9ges technikai szem\u00e9lyzetre vonatkoz\u00f3 k\u00e9rd\u00e9sre elmondta: a l\u00e9legeztet\u0151g\u00e9pek be\u00fczemel\u00e9s\u00e9t k\u00f6vet\u0151en az azokat m\u0171k\u00f6dtet\u0151 szem\u00e9lyzet - intenz\u00edv aneszteziol\u00f3gus orvos, szakasszisztens, n\u0151v\u00e9rek \u00e9s mindenki, aki a g\u00e9p k\u00f6r\u00fcl dolgozik - t\u00e1j\u00e9koztat\u00e1sban, oktat\u00e1sban r\u00e9szes\u00fcl. Ezt k\u00f6vet\u0151en \u0151k kezelik a l\u00e9legeztet\u0151g\u00e9peket az utas\u00edt\u00e1sok szerint.\n\u00a0\u00a0\u00a0\u00a0Hozz\u00e1tette: amennyiben b\u00e1rmi probl\u00e9ma ad\u00f3dna a berendez\u00e9sekkel, azokat tartal\u00e9k g\u00e9pekre cser\u00e9lik.\n\u00a0\u00a0\u00a0\u00a0Az orsz\u00e1gos tisztif\u0151orvos hangs\u00falyozta: csak apr\u00f3bb probl\u00e9m\u00e1k eset\u00e9n van sz\u00fcks\u00e9g egy megb\u00edz\u00e1ssal foglalkoztatott szervizre, egy technikusra, aki a kisebb hib\u00e1t helyben is tudja jav\u00edtani. A technikus folyamatos jelenl\u00e9te felesleges, az el\u00e9rhet\u0151s\u00e9ge a fontos, erre az eg\u00e9szs\u00e9g\u00fcgyi szolg\u00e1ltat\u00f3k k\u00fcl\u00f6n szerz\u0151d\u00e9ssel rendelkeznek - hangs\u00falyozta.\n\n\u00a0\nMTI\n\n"}]