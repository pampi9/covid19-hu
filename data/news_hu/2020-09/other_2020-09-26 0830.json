[{"date": "2020-09-26 08:30", "url": "https://koronavirus.gov.hu/cikkek/novak-katalin-csaladok-tamogatasa-bekeidoben-es-valsagban-megkerulhetetlen", "h1": "Nov\u00e1k Katalin: a csal\u00e1dok t\u00e1mogat\u00e1sa b\u00e9keid\u0151ben \u00e9s v\u00e1ls\u00e1gban is megker\u00fclhetetlen", "body": "\nMiniszterk\u00e9nt azon dolgozik majd, hogy a j\u00e1rv\u00e1ny miatt se cs\u00f6kkenjen a csal\u00e1dok \u00e9letsz\u00ednvonala - mondta a Magyar Nemzet szombati sz\u00e1m\u00e1ban megjelent nagyinterj\u00faban Nov\u00e1k Katalin, aki szerint ha a baloldal ker\u00fclne hatalomra, elvenn\u00e9k a csal\u00e1doknak j\u00e1r\u00f3 t\u00e1mogat\u00e1sokat. Az \u00faj t\u00e1rca n\u00e9lk\u00fcli miniszter kor\u00e1bban soha nem l\u00e1tott l\u00e9pt\u00e9k\u0171 otthonteremt\u00e9si programot \u00edg\u00e9rt, \u00e9s lesz\u00f6gezte: att\u00f3l sem kell tartani, hogy elvesznek a csal\u00e1dt\u00e1mogat\u00e1sokb\u00f3l.\n\n\n\"M\u00e9g soha nem volt \u00f6n\u00e1ll\u00f3 miniszteri szint\u0171 k\u00e9pviselete a csal\u00e1dok \u00fcgy\u00e9nek. Most kiemelten fontos, hogy a 2010 \u00f3ta el\u00e9rt eredm\u00e9nyeket meg\u0151rizz\u00fck, \u00e9s ne essenek a csal\u00e1dok \u00e1ldozat\u00e1ul annak, ha gazdas\u00e1gi \u00e9rtelemben nehezebb id\u0151szak k\u00f6vetkezik R\u00e1ad\u00e1sul \u00e9vek \u00f3ta n\u0151 a gyermekv\u00e1llal\u00e1si kedv, emelkedik a h\u00e1zass\u00e1gk\u00f6t\u00e9sek \u00e9s cs\u00f6kken a v\u00e1l\u00e1sok sz\u00e1ma. Folytatnunk kell, s\u0151t meg kell er\u0151s\u00edten\u00fcnk a munk\u00e1t\" - mondta miniszteri kinevez\u00e9se kapcs\u00e1n a politikus. Lesz\u00f6gezte: \"a csal\u00e1dok t\u00e1mogat\u00e1sa b\u00e9keid\u0151ben \u00e9s v\u00e1ls\u00e1gban is megk\u00e9rd\u0151jelezhetetlen felel\u0151ss\u00e9g\u00fcnk\", \u00e9s jelezte, a minisztereln\u00f6k azt k\u00e9rte t\u0151le, hogy \"adjon bele mindent\".\n\u00a0\u00a0\u00a0\u00a0Nov\u00e1k Katalin kiemelte, hogy az elm\u00falt 10 \u00e9vben rengeteget b\u0151v\u00fcltek a csal\u00e1dt\u00e1mogat\u00e1sok: 2010-ben 960 milli\u00e1rd forint jutott erre, m\u00edg ma m\u00e1r 2700 milli\u00e1rd, \u00e9s komoly kih\u00edv\u00e1snak nevezte, hogy a csal\u00e1dok \u00e9letsz\u00ednvonala ne cs\u00f6kkenjen le dr\u00e1maian \u00e9s tart\u00f3san.\n\u00a0\u00a0\u00a0\u00a0A csal\u00e1dpolitik\u00e1ban eddig el\u00e9rt eredm\u00e9nyekr\u0151l azt mondta, szubjekt\u00edv benyom\u00e1sa, hogy az utc\u00e1n s\u00e9t\u00e1lgatva egyre t\u00f6bb kismam\u00e1t, babakocsit tologat\u00f3 csal\u00e1dot l\u00e1t, de a statisztik\u00e1k is igazolj\u00e1k ezt: az els\u0151 nyolc h\u00f3napban mintegy hetven sz\u00e1zal\u00e9kkal t\u00f6bb h\u00e1zass\u00e1got k\u00f6t\u00f6ttek, mint 2010 azonos id\u0151szak\u00e1ban, a v\u00e1l\u00e1sok sz\u00e1ma hatvan \u00e9ve nem volt ilyen alacsony, az abortuszok sz\u00e1ma harminc sz\u00e1zal\u00e9kkal cs\u00f6kkent 10 \u00e9v alatt, \u00e9s \u00e9vtizedek \u00f3ta nem volt ilyen magas a gyermekv\u00e1llal\u00e1si kedv, mint most.\n\u00a0\u00a0\u00a0\u00a0A tervezett otthonteremt\u00e9si programr\u00f3l Nov\u00e1k Katalin elmondta: azt szeretn\u00e9k, hogy akik ma alb\u00e9rletben \u00e9lnek, megkapj\u00e1k a lehet\u0151s\u00e9get, hogy saj\u00e1t tulajdon\u00fa otthonhoz jussanak, amit azt\u00e1n a gyerekeik meg\u00f6r\u00f6k\u00f6lhetnek. \"C\u00e9lunk, hogy k\u00f6nnyebben \u00e9s olcs\u00f3bban lehessen \u00e9p\u00edtkezni, a v\u00e1llal\u00e1snak ne legyenek ar\u00e1nytalan terhei. \u00c1t kell gondolnunk a m\u00e1r megl\u00e9v\u0151 otthonteremt\u00e9si t\u00e1mogat\u00e1sokat is\" - fogalmazott. Fontosnak nevezte a vid\u00e9ki otthonteremt\u00e9st, \u00fagy v\u00e9lte, er\u0151ss\u00e9ge lenne Magyarorsz\u00e1gnak, ha a vid\u00e9k vonz\u00f3bb lenne a fiataloknak. Ha valaki tisztess\u00e9gesen megfizetett, \u00e9rt\u00e9kes munk\u00e1t v\u00e9gezhet vid\u00e9ken, akkor sokan azok k\u00f6z\u00fcl, akik kor\u00e1bban csak Budapesten tudt\u00e1k elk\u00e9pzelni az \u00e9let\u00fcket, tal\u00e1n \u00fagy d\u00f6ntenek, hogy hazamennek - mondta. Megjegyezte, hogy ugyanaz az \u00f6sszeg otthonteremt\u00e9si szempontb\u00f3l mindig t\u00f6bbet fog \u00e9rni vid\u00e9ken, mint egy nagyv\u00e1rosban, \u00e9s ezen az sem v\u00e1ltoztat, ha az \u00f6sszeg n\u00f6vekszik.\n\u00a0\u00a0\u00a0\u00a0Nov\u00e1k Katalin a lap k\u00e9rd\u00e9s\u00e9re kifejtette: nem alaptalan az a v\u00e1laszt\u00f3i f\u00e9lelem, hogy egy korm\u00e1nyv\u00e1lt\u00e1s eset\u00e9n a baloldal megsz\u00fcntetn\u00e9 a csal\u00e1di ad\u00f3kedvezm\u00e9nyt \u00e9s m\u00e1s, csal\u00e1dokat t\u00e1mogat\u00f3 int\u00e9zked\u00e9seket. \"Ezt a baloldal m\u00e1r t\u00f6bbsz\u00f6r bebizony\u00edtotta. Ne felejts\u00fck, hogy elvett\u00e9k a csal\u00e1di ad\u00f3kedvezm\u00e9nyt, a gyes harmadik \u00e9v\u00e9t, az otthonteremt\u00e9si programot \u00e9s a tizenharmadik havi nyugd\u00edjat\" - fogalmazott.\n\u00a0\u00a0\u00a0\u00a0\"Am\u00edg mi lesz\u00fcnk korm\u00e1nyon, addig Magyarorsz\u00e1gon csal\u00e1di t\u00edpus\u00fa ad\u00f3rendszer lesz: min\u00e9l t\u00f6bb gyermeket nevel valaki, ann\u00e1l t\u00f6bbet tud a j\u00f6vedelm\u00e9b\u0151l megtakar\u00edtani \u00e9s azt a gyermekeire ford\u00edtani\" - sz\u00f6gezte le.\n\u00a0\u00a0\u00a0\u00a0Arra a k\u00e9rd\u00e9sre, van-e v\u00e9szforgat\u00f3k\u00f6nyv arra az esetre, ha a j\u00e1rv\u00e1ny miatt ism\u00e9t be kell z\u00e1rni az iskol\u00e1kat, \u00f3vod\u00e1kat, Nov\u00e1k Katalin k\u00f6z\u00f6lte: am\u00edg lehet, a gyerekeknek biztos\u00edtani kell, hogy j\u00e1rhassanak \u00f3vod\u00e1ba \u00e9s iskol\u00e1ba, a nemzeti konzult\u00e1ci\u00f3 alapj\u00e1n ez az emberek t\u00f6bbs\u00e9g\u00e9nek akarata is. \"Fontos, hogy az orsz\u00e1g m\u0171k\u00f6dhessen, de csak \u00fagy, ha k\u00e9pesek vagyunk betartani a szab\u00e1lyokat \u00e9s vigy\u00e1zni egym\u00e1s eg\u00e9szs\u00e9g\u00e9re. Addig lesz iskola, am\u00edg biztons\u00e1gosan fenntarthat\u00f3 a helyzet\" - mondta.\n\nMTI 2020. szeptember 26.\n\n"}]