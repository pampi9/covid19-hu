[{"date": "2020-09-10 17:32", "url": "https://koronavirus.gov.hu/cikkek/orban-viktor-karacsony-gergely-epitsen-ki-megfelelo-munkakapcsolatot-kormany-operativ", "h1": "Orb\u00e1n Viktor: Kar\u00e1csony Gergely \u00e9p\u00edtsen ki megfelel\u0151 munkakapcsolatot a korm\u00e1ny operat\u00edv t\u00f6rzs\u00e9vel", "body": "\nA dolgok mostani \u00e1ll\u00e1sa szerint az operat\u00edv t\u00f6rzs nem l\u00e1tja sz\u00fcks\u00e9g\u00e9t annak, hogy Budapesten k\u00fcl\u00f6n, speci\u00e1lis, az orsz\u00e1gos szab\u00e1lyokt\u00f3l elt\u00e9r\u0151 \u00e9s ann\u00e1l szigor\u00fabb int\u00e9zked\u00e9seket l\u00e9ptessen \u00e9letbe - \u00edrta Orb\u00e1n Viktor minisztereln\u00f6k a f\u0151polg\u00e1rmesternek c\u00edmzett cs\u00fct\u00f6rt\u00f6ki v\u00e1laszlevel\u00e9ben, melyben azt is javasolta: Kar\u00e1csony Gergely \u00e9p\u00edtsen ki megfelel\u0151 munkakapcsolatot a korm\u00e1ny operat\u00edv t\u00f6rzs\u00e9vel.\n\nA korm\u00e1nyf\u0151 a level\u00e9ben - amelyet Havasi Bertalan, a Minisztereln\u00f6ki Sajt\u00f3iroda vezet\u0151je bocs\u00e1tott az MTI rendelkez\u00e9s\u00e9re - biztos\u00edtotta Kar\u00e1csony Gergelyt, hogy a budapesti int\u00e9zked\u00e9seket szigor\u00edt\u00f3 javaslat a f\u0151polg\u00e1rmester bevon\u00e1sa n\u00e9lk\u00fcl nem ker\u00fclhet a korm\u00e1ny asztal\u00e1ra.\nOrb\u00e1n Viktor eml\u00e9keztetett arra, hogy a koronav\u00edrus-j\u00e1rv\u00e1ny kit\u00f6r\u00e9se \u00f3ta a korm\u00e1ny operat\u00edv t\u00f6rzset m\u0171k\u00f6dtet Pint\u00e9r S\u00e1ndor minisztereln\u00f6k-helyettes vezet\u00e9s\u00e9vel. A j\u00e1rv\u00e1ny kezel\u00e9s\u00e9hez sz\u00fcks\u00e9ges \u00f6sszes inform\u00e1ci\u00f3t \u00e9s szakmai tud\u00e1st az operat\u00edv t\u00f6rzs gy\u0171jti \u00f6ssze, s javaslatot tesz a korm\u00e1nynak \u00e9s a k\u00f6zeg\u00e9szs\u00e9g\u00fcggyel foglalkoz\u00f3 \u00e1llami szerveknek, mit tegyenek, illetve mit ne tegyenek - olvashat\u00f3 a lev\u00e9lben.\nA minisztereln\u00f6k azt \u00edrta: az operat\u00edv t\u00f6rzs munk\u00e1j\u00e1nak eredm\u00e9nye mindenki sz\u00e1m\u00e1ra hozz\u00e1f\u00e9rhet\u0151, \u00edgy \"az \u00f6nkorm\u00e1nyzat, a f\u0151v\u00e1ros \u00e9s a f\u0151polg\u00e1rmester \u00far sz\u00e1m\u00e1ra is\".\nA korm\u00e1nyf\u0151 tov\u00e1bbra is azt javasolja Kar\u00e1csony Gergelynek, hogy \"\u00e9p\u00edtsen ki megfelel\u0151 munkakapcsolatot a korm\u00e1ny operat\u00edv t\u00f6rzs\u00e9vel\".\nOrb\u00e1n Viktor a v\u00e1laszlevel\u00e9ben azt \u00edrta, hogy a j\u00e1rv\u00e1ny els\u0151 hull\u00e1m\u00e1val szembeni k\u00fczdelmet Magyarorsz\u00e1g megnyerte, \"sok tapasztalatot szerezt\u00fcnk, \u00e9s a v\u00e9dekez\u00e9s sz\u00e1mos form\u00e1j\u00e1t kipr\u00f3b\u00e1ltuk\". \"Ezekre a tapasztalatokra \u00e9p\u00edtj\u00fck a most meg\u00e9rkezett m\u00e1sodik hull\u00e1m elleni k\u00fczdelm\u00fcnket is\" - mutatott r\u00e1 a minisztereln\u00f6k.\nKar\u00e1csony Gergely Orb\u00e1n Viktornak \u00edrt cs\u00fct\u00f6rt\u00f6ki level\u00e9ben az ingyenes tesztel\u00e9s kiterjeszt\u00e9s\u00e9t javasolta a koronav\u00edrus-j\u00e1rv\u00e1ny m\u00e1sodik hull\u00e1m\u00e1nak megf\u00e9kez\u00e9se \u00e9rdek\u00e9ben. A f\u0151polg\u00e1rmester gyors \u00e9s egy\u00e9rtelm\u0171 \u00e1ll\u00e1sfoglal\u00e1st k\u00e9rt a korm\u00e1nyt\u00f3l az ingyenes tesztel\u00e9s b\u0151v\u00edt\u00e9se \u00e9s a fert\u0151z\u00e9s id\u0151sekre \u00e1tterjed\u00e9s\u00e9nek vesz\u00e9lye \u00fcgy\u00e9ben.\nMTI 2020. szeptember 10.\n\u00a0\n\n"}]