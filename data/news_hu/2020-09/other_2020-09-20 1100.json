[{"date": "2020-09-20 11:00", "url": "https://koronavirus.gov.hu/cikkek/mav-start-volanbusz-hetfotol-tovabb-szigoritjak-maszkhasznalatot", "h1": "M\u00c1V-Start, Vol\u00e1nbusz: h\u00e9tf\u0151t\u0151l tov\u00e1bb szigor\u00edtj\u00e1k a maszkhaszn\u00e1latot", "body": "\nA M\u00c1V-Start \u00e9s a Vol\u00e1nbusz a napokban megjelent korm\u00e1nyrendelet \u00e9rtelm\u00e9ben h\u00e9tf\u0151t\u0151l tov\u00e1bb szigor\u00edtja a maszkhaszn\u00e1latot: azt m\u00e1r nem csak a k\u00f6z\u00f6ss\u00e9gi k\u00f6zleked\u00e9si eszk\u00f6z\u00f6k\u00f6n, hanem azon \u00e1llom\u00e1si \u00e9s meg\u00e1ll\u00f3helyi helyis\u00e9gekben is k\u00f6telez\u0151 lesz hordani, ahol az utas a felsz\u00e1ll\u00e1s el\u0151tt vagy ut\u00e1n tart\u00f3zkodik - k\u00f6z\u00f6lte a M\u00c1V Zrt. kommunik\u00e1ci\u00f3s igazgat\u00f3s\u00e1ga vas\u00e1rnap az MTI-vel.\n\n\nA k\u00f6zlem\u00e9ny szerint a szigor\u00edt\u00e1s a 6. \u00e9let\u00e9v\u00e9t be nem t\u00f6lt\u00f6tt kiskor\u00fa kiv\u00e9tel\u00e9vel mindenkire vonatkozik. A vas\u00fatt\u00e1rsas\u00e1g \u00e9s a Vol\u00e1nbusz minden olyan utas\u00e1t kiz\u00e1rja az utaz\u00e1sb\u00f3l, aki nem a rendeletben el\u0151\u00edrt m\u00f3don viseli az orrot \u00e9s a sz\u00e1jat eltakar\u00f3 maszkot. A szigor\u00fabb int\u00e9zked\u00e9sek \u00e9rtelm\u00e9ben a sz\u00e1j- \u00e9s az orr eltakar\u00e1s\u00e1hoz a s\u00e1l vagy kend\u0151 m\u00e1r nem megfelel\u0151.\n\u00a0\u00a0\u00a0\u00a0Az utaz\u00e1s sor\u00e1n az orrot \u00e9s sz\u00e1jat folyamatosan eltakar\u00f3 orvosi maszkot, munkav\u00e9delmi maszkot, illetve textil vagy m\u00e1s anyagb\u00f3l k\u00e9sz\u00fclt maszkot k\u00f6telez\u0151en hordani kell. Szint\u00e9n h\u00e9tf\u0151t\u0151l m\u00e1r nemcsak a j\u00e1rm\u0171veken, hanem minden olyan helyis\u00e9gben, amelyben vonatra vagy buszra v\u00e1rakoznak az utasok, k\u00f6telez\u0151en viselni kell a maszkot.\n\u00a0\u00a0\u00a0\u00a0A k\u00f6zlem\u00e9nyben figyelmeztettek arra: a szab\u00e1lyszeg\u0151 utasra, amennyiben a felsz\u00f3l\u00edt\u00e1s ellen\u00e9re sem hajland\u00f3 egy\u00fcttm\u0171k\u00f6dni, p\u00f3td\u00edjat szabhatnak ki, illetve ki is z\u00e1rhatj\u00e1k az utaz\u00e1sb\u00f3l, tov\u00e1bbi ellenszeg\u00fcl\u00e9s eset\u00e9n pedig a szem\u00e9lyzet rend\u0151ri seg\u00edts\u00e9get k\u00e9rhet, hogy a renitens utassal szemben int\u00e9zkedjen \u00e9s feljelen\u00e9st tegyen.\n\u00a0\u00a0\u00a0\u00a0A vas\u00fatt\u00e1rsas\u00e1g \u00e9s a Vol\u00e1nbusz tov\u00e1bbra is arra k\u00e9ri utasait, hogy tarts\u00e1k be a k\u00f6zeg\u00e9szs\u00e9g\u00fcgyi el\u0151\u00edr\u00e1sokat, \u00e9s l\u00e1zzal vagy megh\u0171l\u00e9ses t\u00fcnetekkel j\u00e1r\u00f3 betegs\u00e9g eset\u00e9n ne vegy\u00e9k ig\u00e9nybe a k\u00f6z\u00f6ss\u00e9gi k\u00f6zleked\u00e9si eszk\u00f6z\u00f6ket. A sorban \u00e1ll\u00e1s \u00e9s szem\u00e9lyes \u00e9rintkez\u00e9sek cs\u00f6kkent\u00e9se \u00e9rdek\u00e9ben jegy- \u00e9s b\u00e9rletv\u00e1s\u00e1rl\u00e1skor r\u00e9szes\u00edts\u00e9k el\u0151nyben az elektronikus jegyv\u00e1s\u00e1rl\u00e1si lehet\u0151s\u00e9geket, p\u00e9ld\u00e1ul a M\u00c1V applik\u00e1ci\u00f3 haszn\u00e1lat\u00e1t - \u00edrt\u00e1k.\n\nMTI 2020. szeptember 20.\n\n"}]