[{"date": "2020-09-04 17:58", "url": "https://koronavirus.gov.hu/cikkek/kormanyzati-tajekoztatasi-kozpont-kozlemenye-kormany-mai-uleserol", "h1": "A Korm\u00e1nyzati T\u00e1j\u00e9koztat\u00e1si K\u00f6zpont\u00a0k\u00f6zlem\u00e9nye a korm\u00e1ny mai \u00fcl\u00e9s\u00e9r\u0151l.", "body": "\nA Korm\u00e1nyzati T\u00e1j\u00e9koztat\u00e1si K\u00f6zpont\u00a0k\u00f6zlem\u00e9nye a korm\u00e1ny mai \u00fcl\u00e9s\u00e9r\u0151l.\n\nA korm\u00e1ny mai \u00fcl\u00e9s\u00e9n \u00e1ttekintette a j\u00e1rv\u00e1ny\u00fcgyi helyzetet \u00e9s az ahhoz kapcsol\u00f3d\u00f3 int\u00e9zked\u00e9seket. A j\u00e1rv\u00e1ny m\u00e1sodik hull\u00e1ma Magyarorsz\u00e1got is el\u00e9rte. A v\u00e9dekez\u00e9s siker\u00e9t ember\u00e9letekben m\u00e9rj\u00fck, ez\u00e9rt kiemelten fontosnak tartjuk a beutaz\u00e1si korl\u00e1toz\u00e1s \u00e9s az \u00e1ltal\u00e1nos v\u00e9delmi int\u00e9zked\u00e9sek betart\u00e1s\u00e1t. Most egyszerre kell gondoskodni a legink\u00e1bb vesz\u00e9lyeztetett id\u0151sek biztons\u00e1g\u00e1r\u00f3l, biztons\u00e1gban kell tudni az iskol\u00e1ba j\u00e1r\u00f3 gyermekeinket \u00e9s biztos\u00edtani kell a gazdas\u00e1g zavartalan m\u0171k\u00f6d\u00e9s\u00e9t.\nMagyarorsz\u00e1g Korm\u00e1nya \u00f6sszegezte a szeptember 1-j\u00e9n \u00e9letbe l\u00e9pett beutaz\u00e1si korl\u00e1toz\u00e1sok eddigi tapasztalatait \u00e9s azt a d\u00f6nt\u00e9st hozta, hogy a magyar gazdas\u00e1g zavartalan m\u0171k\u00f6d\u00e9se \u00e9rdek\u00e9ben az \u00fczleti c\u00e9l\u00fa beutaz\u00e1st a tov\u00e1bbiakban enged\u00e9lyezz\u00fck. Megsz\u00fcletett a k\u00fclf\u00f6ld\u00f6n v\u00e9gzett tesztekkel kapcsolatos pontos\u00edtott r\u00e9szletszab\u00e1lyoz\u00e1s is: Magyarorsz\u00e1gra t\u00f6rt\u00e9n\u0151 beutaz\u00e1s eset\u00e9n egy alkalommal, a hazai teszttel egyen\u00e9rt\u00e9k\u0171nek ismerj\u00fck el a schengeni tag\u00e1llamban k\u00e9sz\u00fclt PCR tesztet is.\nAz \u00fcl\u00e9sen d\u00f6nt\u00e9s sz\u00fcletett arr\u00f3l, hogy a magyarorsz\u00e1gi sport rendezv\u00e9nyekre val\u00f3 kiutaz\u00e1s \u00e9s beutaz\u00e1s szigor\u00fa felt\u00e9teleit kiterjesztj\u00fck a kultur\u00e1lis rendezv\u00e9nyekre is. Ami pedig a n\u00e9z\u0151ket illeti, a haz\u00e1nkban megrendez\u00e9sre ker\u00fcl\u0151 nemzetk\u00f6zi sportesem\u00e9ny, valamint kultur\u00e1lis rendezv\u00e9ny n\u00e9z\u0151je csak akkor l\u00e9phet be az orsz\u00e1gba, ha rendelkezik negat\u00edv PCR teszt eredm\u00e9nnyel, van a rendezv\u00e9nyre jegye, \u00e9s al\u00e1veti mag\u00e1t eg\u00e9szs\u00e9g\u00fcgyi vizsg\u00e1latnak, valamint k\u00f6teles a bel\u00e9p\u00e9st k\u00f6vet\u0151 72 \u00f3r\u00e1n bel\u00fcl elhagyni az orsz\u00e1got.\nA pontos szab\u00e1lyoz\u00e1s a mai napon a Magyar K\u00f6zl\u00f6nyben kihirdet\u00e9sre ker\u00fcl.\n(Korm\u00e1nyzati T\u00e1j\u00e9koztat\u00e1si K\u00f6zpont)\n\n"}]