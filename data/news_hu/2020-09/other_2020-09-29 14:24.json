[{"date": "2020-09-29 14:24", "url": "https://koronavirus.gov.hu/cikkek/orszagos-tisztifoorvos-kedvezoen-valtozott-jarvany-dinamikaja", "h1": "Orsz\u00e1gos tisztif\u0151orvos: kedvez\u0151en v\u00e1ltozott a j\u00e1rv\u00e1ny dinamik\u00e1ja", "body": "\nKedvez\u0151en v\u00e1ltozott a j\u00e1rv\u00e1ny dinamik\u00e1ja, lassul a betegsz\u00e1m emelked\u00e9se - mondta M\u00fcller Cec\u00edlia orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n kedden.\n\n\nA j\u00e1rv\u00e1ny dinamik\u00e1j\u00e1ra jellemz\u0151, hogy m\u00edg a 34-35-36. h\u00e9ten m\u00e9g h\u00e9tr\u0151l h\u00e9tre megh\u00e1romszoroz\u00f3dott az \u00faj esetek sz\u00e1ma, a 36-r\u00f3l a 37. h\u00e9tre a m\u00e1sf\u00e9lszeres\u00e9vel n\u0151tt, a 37-r\u0151l a 38-ra egyharmad\u00e1val, az ut\u00f3bbi napokban pedig m\u00e1r csak 2 sz\u00e1zal\u00e9kkal n\u0151tt az \u00faj megbeteged\u00e9sek emelked\u00e9se. Az ut\u00f3bbi t\u00edz napban alulr\u00f3l k\u00f6zel\u00edti az ezret az \u00faj megbeteged\u00e9sek sz\u00e1ma - mondta a szakember.\n\u00a0\u00a0\u00a0\u00a0A reprodukci\u00f3s r\u00e1ta a kor\u00e1bbi kett\u0151n\u00e9l is magasabb \u00e9rt\u00e9kr\u0151l visszaesett \u00e9s m\u00e1r csak kicsivel haladja meg az egyet, azaz egy pozit\u00edv szem\u00e9ly csak egy m\u00e1sikat fert\u0151z meg - tette hozz\u00e1 M\u00fcller Cec\u00edlia.\n\u00a0\u00a0\u00a0\u00a0A tisztif\u0151orvos ugyanakkor arra is figyelmeztetett: az orsz\u00e1gban mindenhol jelen van a betegs\u00e9g, b\u00e1rki elkaphatja, ez\u00e9rt fontos a higi\u00e9n\u00e9s rendszab\u00e1lyok, els\u0151sorban a t\u00e1vols\u00e1gtart\u00e1s \u00e9s a maszkhaszn\u00e1lat szigor\u00fa betart\u00e1sa.\n\u00a0\u00a0\u00a0\u00a0Elmondta: a tavaszi, els\u0151 hull\u00e1mhoz k\u00e9pest v\u00e1ltozott a regisztr\u00e1lt esetek \u00e9letkor szerinti eloszl\u00e1sa. A m\u00e1sodik hull\u00e1mban az \u00faj esetek csaknem 25 sz\u00e1zal\u00e9ka a 20-29 \u00e9ves koroszt\u00e1lyhoz tartozik, a 30-60 \u00e9ves koroszt\u00e1ly ar\u00e1ny 43 sz\u00e1zal\u00e9ka, \u00e9s csak 15 sz\u00e1zal\u00e9kuk 60 \u00e9ven fel\u00fcli. Megnyugtat\u00f3, hogy a 14 \u00e9ven aluliak ar\u00e1nya alacsony, 4 sz\u00e1zal\u00e9k k\u00f6r\u00fcl van - jegyezte meg.\n\u00a0\u00a0\u00a0\u00a0Azt mondta, a ter\u00fcleti eloszl\u00e1snak nincs olyan inform\u00e1ci\u00f3s \u00e9rt\u00e9ke, mint tavasszal, amikor g\u00f3cosan jelentkezett a j\u00e1rv\u00e1ny, mert most sokkal jellemz\u0151bb a k\u00f6z\u00f6ss\u00e9gi terjed\u00e9s. Jelenleg orsz\u00e1gos \u00e1tlagban sz\u00e1zezer lakos k\u00f6z\u00f6tt 253 pozit\u00edv eset van, Budapesten 534, Csongr\u00e1d-Csan\u00e1d megy\u00e9ben 280, Fej\u00e9rben 270, Tolna megy\u00e9ben 120, B\u00e9k\u00e9sben csak 85 igazolt fert\u0151z\u00f6tt jut sz\u00e1zezer lakosra.\n\u00a0\u00a0\u00a0\u00a0M\u00fcller Cec\u00edlia felh\u00edvta a figyelmet a hat\u00f3s\u00e1gi h\u00e1zi karant\u00e9n alapvet\u0151 szab\u00e1lyainak betart\u00e1s\u00e1ra. Ezek k\u00f6z\u00f6tt megeml\u00edtette, hogy a karant\u00e9nba helyezett ember nem hagyhatja az otthon\u00e1t, \u00e9s nem fogadhat l\u00e1togat\u00f3kat. Azt tan\u00e1csolta, hogy a karant\u00e9nba helyezettek lehet\u0151s\u00e9g szerint tart\u00f3zkodjanak k\u00fcl\u00f6n a csal\u00e1d t\u00f6bbi tagj\u00e1t\u00f3l. A c\u00e9l az, hogy mindenki \u00e9lje tov\u00e1bb a megszokott \u00e9let\u00e9t, min\u00e9l el\u0151bb t\u00e9rjen vissza a munk\u00e1j\u00e1hoz - fogalmazott.\n\u00a0\u00a0\u00a0\u00a0K\u00e9rd\u00e9sre v\u00e1laszolva k\u00f6z\u00f6lte, hogy egyel\u0151re nincs napirenden tov\u00e1bbi szigor\u00edt\u00f3 j\u00e1rv\u00e1ny\u00fcgyi int\u00e9zked\u00e9s, mert \u00fagy t\u0171nik, hogy az egy k\u00f6r\u00fcli reprodukci\u00f3s r\u00e1t\u00e1val stagn\u00e1l a j\u00e1rv\u00e1ny.\n\u00a0\u00a0\u00a0\u00a0Tov\u00e1bbi k\u00e9rd\u00e9sre adott v\u00e1lasz\u00e1ban kifejtette: a munkahelyeken \u00e1ltal\u00e1ban nem k\u00f6telez\u0151 a maszkvisel\u00e9s, de kock\u00e1zatbecsl\u00e9s ut\u00e1n a munk\u00e1ltat\u00f3 \u00e9s a foglalkoz\u00e1s-eg\u00e9szs\u00e9g\u00fcgyi orvos hat\u00e1rozza meg azt, hogy az adott munkak\u00f6rben kell-e maszkot viselni. A t\u00fcnetmentes dolgoz\u00f3k az egyszer haszn\u00e1latos maszkot 4-5 \u00f3r\u00e1n \u00e1t viselhetik, \u00e9s a textilmaszkokat is ilyen id\u0151nk\u00e9nt kell cser\u00e9lni.\n\u00a0\u00a0\u00a0\u00a0Szint\u00e9n k\u00e9rd\u00e9sre reag\u00e1lva azt mondta, az eg\u00e9szs\u00e9g\u00fcgyi ell\u00e1t\u00e1sban nem c\u00e9l a tervezett ell\u00e1t\u00e1sok felf\u00fcggeszt\u00e9se. A tervezett beavatkoz\u00e1sok zajlanak el\u0151jegyz\u00e9s alapj\u00e1n. \"Azt szeretn\u00e9nk, ha ezt min\u00e9l tov\u00e1bb fenn tudn\u00e1nk tartani\" - jelentette ki.\n\nMTI 2020. szeptember 29.\n\u00a0\n\u00a0\n\n"}]