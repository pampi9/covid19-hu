[{"date": "2020-09-10 09:26", "url": "https://koronavirus.gov.hu/cikkek/omsz-tobb-mint-haromszorosara-not-mintavetelek-szama", "h1": "OMSZ: t\u00f6bb mint h\u00e1romszoros\u00e1ra n\u0151t a mintav\u00e9telek sz\u00e1ma", "body": "\nAz ut\u00f3bbi napokban h\u00e1romszoros\u00e1ra n\u0151tt a ment\u0151k \u00e1ltal elv\u00e9gzett koronav\u00edrus-mintav\u00e9telek sz\u00e1ma - k\u00f6z\u00f6lte Csat\u00f3 G\u00e1bor, az Orsz\u00e1gos Ment\u0151szolg\u00e1lat (OMSZ) f\u0151igazgat\u00f3ja cs\u00fct\u00f6rt\u00f6k\u00f6n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\n\u00a0A f\u0151igazgat\u00f3 elmondta, arra t\u00f6rekednek, hogy 24-48 \u00f3r\u00e1n bel\u00fcl ki\u00e9rkezzenek mindenkihez, aki t\u00fcneteket mutat vagy bizony\u00edthat\u00f3an szoros kontaktusba ker\u00fclt egy fert\u0151z\u00f6ttel. A ment\u0151k megfelel\u0151 v\u00e9d\u0151felszerel\u00e9sben vesznek orr- \u00e9s garatmint\u00e1t, amelyet besz\u00e1ll\u00edtj\u00e1k a laborat\u00f3riumba - tette hozz\u00e1.\n\u00a0\u00a0\u00a0\u00a0Az egyre s\u00falyosbod\u00f3 j\u00e1rv\u00e1ny miatt a k\u00f6zfinansz\u00edroz\u00e1sban r\u00e9szes\u00fcl\u0151 betegsz\u00e1ll\u00edt\u00f3 szervezeteket is bevonj\u00e1k a munk\u00e1ba, mik\u00e9nt a tavaszi j\u00e1rv\u00e1nyhull\u00e1m alatt is tett\u00e9k - jelezte Csat\u00f3 G\u00e1bor.\n\u00a0K\u00e9rd\u00e9sre v\u00e1laszolva k\u00f6z\u00f6lte: bev\u00e1lt az az int\u00e9zked\u00e9s, hogy a fert\u0151z\u00f6ttekkel foglalkoz\u00f3 koll\u00e9g\u00e1ikat izol\u00e1lt\u00e1k, amit al\u00e1t\u00e1maszt, hogy a t\u00f6bb mint 4500 ment\u0151dolgoz\u00f3b\u00f3l janu\u00e1r \u00f3ta 30-an kapt\u00e1k el a v\u00edrust.\n\nMTI 2020. szeptember 10.\n\n"}]