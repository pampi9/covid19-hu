[{"date": "2020-09-11 11:31", "url": "https://koronavirus.gov.hu/cikkek/fulop-attila-jol-vizsgazott-vedekezesben-szocialis-intezmenyrendszer", "h1": "F\u00fcl\u00f6p Attila: j\u00f3l vizsg\u00e1zott a v\u00e9dekez\u00e9sben a szoci\u00e1lis int\u00e9zm\u00e9nyrendszer", "body": "\nJ\u00f3l vizsg\u00e1zott Magyarorsz\u00e1g szoci\u00e1lis int\u00e9zm\u00e9nyrendszere a koronav\u00edrus-j\u00e1rv\u00e1ny elleni v\u00e9dekez\u00e9sben az els\u0151 hull\u00e1m alatt, de Budapest kil\u00f3g a sorb\u00f3l, a probl\u00e9m\u00e1k z\u00f6me ott koncentr\u00e1l\u00f3dott - k\u00f6z\u00f6lte az Emberi Er\u0151forr\u00e1sok Miniszt\u00e9rium\u00e1nak szoci\u00e1lis \u00fcgyek\u00e9rt felel\u0151s \u00e1llamtitk\u00e1ra p\u00e9nteken az M1 aktu\u00e1lis csatorn\u00e1n.\n\nF\u00fcl\u00f6p Attila elmondta: Magyarorsz\u00e1gon 1600 szoci\u00e1lis int\u00e9zm\u00e9ny van, az els\u0151 hull\u00e1mban ezeknek csak h\u00e1rom sz\u00e1zal\u00e9k\u00e1ba jutott be a fert\u0151z\u00e9s. Tavasszal az int\u00e9zm\u00e9nyek fenntart\u00f3i \u00f6n\u00e1ll\u00f3 d\u00f6nt\u00e9seket hoztak, de l\u00e1tva a budapesti \u00e9s az orsz\u00e1g t\u00f6bbi r\u00e9sz\u00e9n l\u00e9v\u0151 int\u00e9zm\u00e9nyek k\u00f6z\u00f6tti k\u00fcl\u00f6nbs\u00e9geket, szakmailag azt tartott\u00e1k j\u00f3nak, hogy orsz\u00e1gos, egys\u00e9ges elj\u00e1r\u00e1srend legyen - k\u00f6z\u00f6lte az \u00e1llamtitk\u00e1r.\nA m\u0171sorban elhangzott, hogy l\u00e1togat\u00e1si \u00e9s int\u00e9zm\u00e9nyelhagy\u00e1si tilalmat rendeltek el a szoci\u00e1lis int\u00e9zm\u00e9nyekben a j\u00e1rv\u00e1ny terjed\u00e9s\u00e9nek lass\u00edt\u00e1s\u00e1\u00e9rt.\n\nMTI 2020. szeptember 11.\n\n"}]