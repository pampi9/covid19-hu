[{"date": "2020-09-18 17:27", "url": "https://koronavirus.gov.hu/cikkek/orszagos-tisztifoorvos-nincs-sok-uj-szabaly-de-azokat-be-kell-tartani", "h1": "Orsz\u00e1gos Tisztif\u0151orvos: nincs sok \u00faj szab\u00e1ly, de azokat be kell tartani", "body": "\nA szeptember 21-t\u0151l k\u00f6telez\u0151, a maszkvisel\u00e9s kiterjeszt\u00e9s\u00e9re hozott rendelkez\u00e9sek k\u00f6z\u00f6tt nincs sok \u00faj szab\u00e1ly, de azokat be kell tartani, hiszen szankci\u00f3val is j\u00e1r azok be nem tart\u00e1sa - nyilatkozta az orsz\u00e1gos tisztif\u0151orvos p\u00e9nteken az MTI-nek.\n\nA maszkvisel\u00e9sr\u0151l\nM\u00fcller Cec\u00edlia \u00fagy fogalmazott, az \u00faj rendelkez\u00e9sekkel nem a mindennapi \u00e9let korl\u00e1toz\u00e1sa a c\u00e9l, de az eddigi szab\u00e1lyokat szigor\u00fabban v\u00e9ve kell \u00e9lni.\n\u00a0\u00a0\u00a0\u00a0A r\u00e9szletekr\u0151l elmondta, h\u00e9tf\u0151t\u0151l k\u00f6telez\u0151 lesz a maszkvisel\u00e9s a bev\u00e1s\u00e1rl\u00f3k\u00f6zpontokban, a mozikban, sz\u00ednh\u00e1zakban, m\u00fazeumokban, k\u00f6nyvt\u00e1rakban, a postai \u00e9s egy\u00e9b \u00fcgyf\u00e9lszolg\u00e1latokon is, tov\u00e1bb\u00e1 a t\u00f6megk\u00f6zleked\u00e9si eszk\u00f6z\u00f6k\u00f6n t\u00fal azok meg\u00e1ll\u00f3iban, v\u00e1r\u00f3helyis\u00e9geiben is, valamint a sportl\u00e9tes\u00edtm\u00e9nyekben. Kiemelte, a rendelkez\u00e9s \u00e9rtelm\u00e9ben az arc eltakar\u00e1s\u00e1ra a s\u00e1l m\u00e1r nem lesz elegend\u0151, szab\u00e1lyos maszkot kell viselni.\n\u00a0\u00a0\u00a0\u00a0Hozz\u00e1tette: a szab\u00e1lyok be nem tart\u00e1s\u00e1t szankcion\u00e1lhatj\u00e1k, az \u00fczemeltet\u0151k, m\u0171k\u00f6dtet\u0151k maguk is felsz\u00f3l\u00edthatj\u00e1k az illet\u0151t a maszkvisel\u00e9sre, de rend\u0151ri seg\u00edts\u00e9get is k\u00e9rhetnek. Ezen k\u00edv\u00fcl a korm\u00e1nyhivatalok n\u00e9peg\u00e9szs\u00e9g\u00fcgyi szakemberei is ellen\u0151rizhetnek h\u00e9tf\u0151t\u0151l.\nA tesztekr\u0151l, rendezv\u00e9nyekr\u0151l\n\n\u00a0\u00a0\u00a0\u00a0M\u00fcller Cec\u00edlia besz\u00e9lt arr\u00f3l is, hogy szint\u00e9n h\u00e9tf\u0151t\u0151l hat\u00f3s\u00e1gi \u00e1ras lesz a PCR-teszt, 19 500 forintn\u00e1l t\u00f6bbet egyetlen eg\u00e9szs\u00e9g\u00fcgyi szolg\u00e1ltat\u00f3 vagy laborat\u00f3rium sem k\u00e9rhet ezek\u00e9rt a tesztek\u00e9rt, f\u00fcggetlen\u00fcl att\u00f3l, hogy mag\u00e1n- vagy k\u00f6zell\u00e1t\u00e1st ny\u00fajt.\n\u00a0\u00a0\u00a0\u00a0Ezzel kapcsolatban jelezte, hogy a tesztek t\u00falnyom\u00f3 t\u00f6bbs\u00e9ge eddig is t\u00e9r\u00edt\u00e9smentes volt, \u00e9s ez \u00edgy is lesz a tov\u00e1bbiakban is, ha j\u00e1rv\u00e1ny\u00fcgyi \u00e9rdekb\u0151l - a k\u00f3rh\u00e1z vagy a h\u00e1ziorvos rendel\u00e9s\u00e9re - v\u00e9gzik el a tesztel\u00e9st. Ezt az \u00e1rat azoknak kell megfizetnie, akik \u00f6nsz\u00e1ntukb\u00f3l teszteln\u00e9nek, vagy a k\u00e9t h\u00e9t k\u00f6telez\u0151 h\u00e1zi karant\u00e9nt v\u00e1ltan\u00e1k ki. Ezen \u00e1ron fel\u00fcl egy\u00e9b k\u00f6lts\u00e9g nem sz\u00e1molhat\u00f3 fel - tette hozz\u00e1.\n\u00a0\u00a0\u00a0\u00a0A v\u00e1ltoz\u00e1sokr\u00f3l a szakember elmondta m\u00e9g, hogy a sz\u00f3rakoz\u00f3- \u00e9s vend\u00e9gl\u00e1t\u00f3helyek h\u00e9tf\u0151t\u0151l csak 23 \u00f3r\u00e1ig lehetnek nyitva. Ott, ahol elvitelre k\u00e9sz\u00edtenek \u00e9telt, a szem\u00e9lyzet bent maradhat a megjel\u00f6lt id\u0151pont ut\u00e1n is, de vend\u00e9get nem fogadhatnak. Kit\u00e9rt arra, hogy az 500 f\u0151 feletti rendezv\u00e9nyek tov\u00e1bbra sem tarthat\u00f3k meg.\nIskolai testh\u0151m\u00e9rs\u00e9klet-m\u00e9r\u00e9sr\u0151l\n\n\u00a0\u00a0\u00a0\u00a0Az orsz\u00e1gos tisztif\u0151orvos elmondta azt is, hogy okt\u00f3ber 1-j\u00e9t\u0151l az \u00f3vod\u00e1kban, iskol\u00e1kban \u00e9s a szakk\u00e9pz\u0151 int\u00e9zm\u00e9nyekben bevezetik a k\u00f6telez\u0151 testh\u0151m\u00e9rs\u00e9klet-m\u00e9r\u00e9st. Az \u00f3vod\u00e1s \u00e9s als\u00f3s tagozatos gyerekkel sz\u00fcl\u0151 csak a m\u00e9r\u00e9si pontig mehet, de ide is csak sz\u00e1jmaszkban.\nA\u00a0k\u00f6z\u00e9ps\u00falyos \u00e9s s\u00falyos koronav\u00edrus-fert\u0151z\u00f6ttek ell\u00e1t\u00e1s\u00e1ra mind a szem\u00e9lyi, mind a t\u00e1rgyi felt\u00e9tel adott\n\n\u00a0\u00a0\u00a0\u00a0M\u00fcller Cec\u00edlia besz\u00e9lt arr\u00f3l is, hogy a koronav\u00edrus-pozit\u00edv esetek n\u00f6veked\u00e9s\u00e9vel v\u00e1rhat\u00f3an emelkedni fog azon id\u0151sek sz\u00e1ma is, akik k\u00f3rh\u00e1zi ell\u00e1t\u00e1sra szorulnak. Ezzel kapcsolatban - c\u00e1folva a sajt\u00f3ban megjelent h\u00edreket - elmondta, a k\u00f6z\u00e9ps\u00falyos \u00e9s s\u00falyos koronav\u00edrus-fert\u0151z\u00f6ttek ell\u00e1t\u00e1s\u00e1ra mind a szem\u00e9lyi, mind a t\u00e1rgyi felt\u00e9tel adott, \u00e9s az ell\u00e1t\u00e1s centraliz\u00e1l\u00e1sa a c\u00e9l.\n\u00a0\u00a0\u00a0\u00a0Ez ut\u00f3bbi kapcs\u00e1n kit\u00e9rt arra, el\u0151fordulhat, hogy egy-egy beteget nem a hozz\u00e1 legk\u00f6zelebbi k\u00f3rh\u00e1zba visznek majd, hanem a koronav\u00edrusos betegek ell\u00e1t\u00e1s\u00e1ra kijel\u00f6lt int\u00e9zm\u00e9nybe, ahol a gy\u00f3gy\u00edt\u00e1shoz minden felt\u00e9tel adott.\n\u00a0\u00a0\u00a0\u00a0Hozz\u00e1tette: az operat\u00edv t\u00f6rzs d\u00f6nt\u00e9se \u00e9rtelm\u00e9ben - ha az ig\u00e9nyek sz\u00fcks\u00e9gess\u00e9 teszik - bevonj\u00e1k az ell\u00e1t\u00e1sba a kiskunhalasi mobilk\u00f3rh\u00e1zat, de lesz egy \"katonai k\u00f3rh\u00e1z\" a Szent L\u00e1szl\u00f3 K\u00f3rh\u00e1z ter\u00fclet\u00e9n, \u00e9s egy tov\u00e1bbi Tatab\u00e1ny\u00e1n.\n\u00a0\nMTI\n\n"}]