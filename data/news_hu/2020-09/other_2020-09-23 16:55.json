[{"date": "2020-09-23 16:55", "url": "https://koronavirus.gov.hu/cikkek/rendorseg-jarvanyugyi-keszultseg-alatt-csak-kijelolt-hataratkelohelyek-vehetok-igenybe", "h1": "Rend\u0151rs\u00e9g: a j\u00e1rv\u00e1ny\u00fcgyi k\u00e9sz\u00fclts\u00e9g alatt csak a kijel\u00f6lt hat\u00e1r\u00e1tkel\u0151helyek vehet\u0151k ig\u00e9nybe", "body": "\nA j\u00e1rv\u00e1ny\u00fcgyi k\u00e9sz\u00fclts\u00e9gi id\u0151szakban csak a kijel\u00f6lt hat\u00e1r\u00e1tkel\u0151helyek vehet\u0151k ig\u00e9nybe - figyelmeztetett a Vas Megyei Rend\u0151r-f\u0151kapit\u00e1nys\u00e1g szerd\u00e1n a rend\u0151rs\u00e9g honlapj\u00e1n egy keddi \u00e9s egy szerdai eset kapcs\u00e1n, amikor tiltott hat\u00e1r\u00e1tl\u00e9p\u00e9s szab\u00e1lys\u00e9rt\u00e9s miatt \u00f6t emberre szabtak ki helysz\u00edni b\u00edrs\u00e1got.\n\n\nAz esetekr\u0151l k\u00f6z\u00f6lt\u00e9k: a rend\u0151r\u00f6k kedd este a Porn\u00f3ap\u00e1ti-Deutsch Sch\u00fctzen k\u00f6z\u00fati hat\u00e1r\u00e1tkel\u0151hely k\u00f6zel\u00e9ben igazoltattak n\u00e9gy szombathelyi lakost. A f\u00e9rfiak focizni mentek Ausztri\u00e1ba, majd a fizikai hat\u00e1rz\u00e1rat megker\u00fclve gyalog j\u00f6ttek vissza Magyarorsz\u00e1gra. Szerda d\u00e9lel\u0151tt Vaskeresztes t\u00e9rs\u00e9g\u00e9ben igazoltattak egy osztr\u00e1k \u00e1llampolg\u00e1rt, aki \"a fizikai hat\u00e1rz\u00e1rat traktorral megker\u00fclve\" j\u00f6tt \u00e1t Magyarorsz\u00e1gra. Tiltott hat\u00e1r\u00e1tl\u00e9p\u00e9s szab\u00e1lys\u00e9rt\u00e9s miatt a rend\u0151r\u00f6k valamennyi esetben helysz\u00edni b\u00edrs\u00e1got szabtak ki - tett\u00e9k hozz\u00e1.\n\u00a0\u00a0\u00a0\u00a0Egy\u00fattal arra h\u00edvt\u00e1k fel a figyelmet, hogy a hat\u00e1rellen\u0151rz\u00e9s ideiglenes vissza\u00e1ll\u00edt\u00e1s\u00e1nak id\u0151tartama alatt az orsz\u00e1ghat\u00e1r (a schengeni bels\u0151 hat\u00e1rokon is) is kiz\u00e1r\u00f3lag a megnyitott hat\u00e1r\u00e1tkel\u0151helyeken, nyitvatart\u00e1si id\u0151ben l\u00e9phet\u0151 \u00e1t.\n\u00a0\u00a0\u00a0\u00a0Szab\u00e1lys\u00e9rt\u00e9s eset\u00e9n a helysz\u00edni b\u00edrs\u00e1g \u00f6sszege \u00f6tezert\u0151l \u00f6tvenezer forintig, hat h\u00f3napon bel\u00fcl \u00fajabb szab\u00e1lys\u00e9rt\u00e9s elk\u00f6vet\u00e9se eset\u00e9n hetvenezer forintig terjedhet. Amennyiben szab\u00e1lys\u00e9rt\u00e9si elj\u00e1r\u00e1s indul, a p\u00e9nzb\u00edrs\u00e1g legmagasabb \u00f6sszege sz\u00e1z\u00f6tvenezer forint lehet - ismertett\u00e9k.\n\nMTI 2020. szeptember 23.\n\n"}]