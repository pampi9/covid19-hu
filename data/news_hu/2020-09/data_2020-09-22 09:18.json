[{"date": "2020-09-22 09:18", "url": "https://koronavirus.gov.hu/cikkek/633-fovel-emelkedett-beazonositott-fertozottek-szama-es-elhunyt-8-kronikus-beteg", "h1": "633 f\u0151vel emelkedett a beazonos\u00edtott fert\u0151z\u00f6ttek sz\u00e1ma \u00e9s elhunyt 8 kr\u00f3nikus beteg", "body": "\n633 \u00fajabb magyar \u00e1llampolg\u00e1rn\u00e1l mutatt\u00e1k ki az \u00faj koronav\u00edrus-fert\u0151z\u00e9st (COVID-19), ezzel 19\u00a0499 f\u0151re n\u0151tt a haz\u00e1nkban beazonos\u00edtott fert\u0151z\u00f6ttek sz\u00e1ma. Elhunyt 8 kr\u00f3nikus beteg, \u00edgy az elhunytak sz\u00e1ma 694 f\u0151re emelkedett, 4559-en pedig m\u00e1r meggy\u00f3gyultak. Az akt\u00edv fert\u0151z\u00f6ttek sz\u00e1ma 14 246 f\u0151. Az akt\u00edv fert\u0151z\u00f6ttek 40%-a, az elhunytak 57%-a, a gy\u00f3gyultak 40%-a budapesti. 534 koronav\u00edrusos beteget \u00e1polnak k\u00f3rh\u00e1zban, k\u00f6z\u00fcl\u00fck 36-an vannak l\u00e9legeztet\u0151g\u00e9pen.\n\nAhogy az \u00faj fert\u0151z\u00e9sek adatai is figyelmeztetnek, a j\u00e1rv\u00e1ny m\u00e1sodik hull\u00e1ma zajlik Magyarorsz\u00e1gon. A korm\u00e1ny c\u00e9lja, hogy az orsz\u00e1g m\u0171k\u00f6d\u0151k\u00e9pess\u00e9g\u00e9t megtartsuk, \u00e9s ne hagyjuk, hogy a v\u00edrus megb\u00e9n\u00edtsa a mindennapokat, ez\u00e9rt a k\u00f6nnyen betarthat\u00f3, \u00e1ltal\u00e1nos szab\u00e1lyoknak most m\u00e9g nagyobb a jelent\u0151s\u00e9ge.\u00a0\nK\u00f6telez\u0151 a maszk haszn\u00e1lata az \u00fczletek \u00e9s a t\u00f6megk\u00f6zleked\u00e9si eszk\u00f6z\u00f6k mellett a mozikban, sz\u00ednh\u00e1zakban, a bev\u00e1s\u00e1rl\u00f3 k\u00f6zpontok ter\u00fclet\u00e9n, az eg\u00e9szs\u00e9g\u00fcgyi \u00e9s szoci\u00e1lis int\u00e9zm\u00e9nyekben, valamint \u00fcgyf\u00e9lfogad\u00e1si irod\u00e1kban is. 23 \u00f3ra ut\u00e1n a vend\u00e9gl\u00e1t\u00f3helyeket \u00e9s sz\u00f3rakoz\u00f3helyeket be kell z\u00e1rni.\nA k\u00f6z\u00f6ss\u00e9gi terjed\u00e9s megf\u00e9kez\u00e9se \u00e9rdek\u00e9ben tov\u00e1bbra is ker\u00fclj\u00fck azokat a helyeket, ahol z\u00e1rt t\u00e9rben sokan vannak, lehet\u0151leg tartsuk a szoci\u00e1lis t\u00e1vols\u00e1got, gyakran \u00e9s alaposan mossunk kezet. Akin\u00e9l k\u00fclf\u00f6ldi tart\u00f3zkod\u00e1s vagy egy\u00e9b ok miatt hat\u00f3s\u00e1gi h\u00e1zi karant\u00e9nt rendeltek el, az szigor\u00faan tartsa be. B\u00e1rki, akinek t\u00fcnetei vannak, az ne menjen k\u00f6z\u00f6ss\u00e9gbe, hanem maradjon otthon \u00e9s telefonon \u00e9rtes\u00edtse h\u00e1ziorvos\u00e1t.\nKiemelten fontos az id\u0151sek \u00e9s kr\u00f3nikus betegek v\u00e9delme. Az id\u0151seket is k\u00e9rj\u00fck, hogy fokozottan figyeljenek magukra \u00e9s az \u00e1ltal\u00e1nos \u00f3vint\u00e9zked\u00e9sek betart\u00e1s\u00e1ra. A k\u00f3rh\u00e1zakban \u00e9s az id\u0151sotthonokban l\u00e1togat\u00e1si tilalom van \u00e9rv\u00e9nyben. Az id\u0151sotthonok fenntart\u00f3inak pedig mindent meg kell tenni a fert\u0151z\u00e9sek elker\u00fcl\u00e9s\u00e9\u00e9rt.\nSzeptemberben hagyom\u00e1nyos munkarendben, de szigor\u00fa biztons\u00e1gi int\u00e9zked\u00e9sek mellett kezd\u0151d\u00f6tt el a tan\u00e9v, csaknem hatezer k\u00f6znevel\u00e9si int\u00e9zm\u00e9ny t\u00f6bb, mint tizenh\u00e1romezer feladatell\u00e1t\u00e1si hely\u00e9n. Az Operat\u00edv T\u00f6rzs eddig 23 \u00f3vod\u00e1ban \u00e9s 6 iskol\u00e1ban rendelt el rendk\u00edv\u00fcli sz\u00fcnetet,\u00a0204 oszt\u00e1lyn\u00e1l \u00e9s 7 teljes iskol\u00e1n\u00e1l pedig\u00a0digit\u00e1lis munkarendet a\u00a0koronav\u00edrus-megbeteged\u00e9sek miatt.\nTartsuk be a szab\u00e1lyokat, \u00e9s akkor egy\u00fctt \u00fajra siker\u00fclni fog!\n\n"}]