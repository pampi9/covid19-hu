[{"date": "2020-09-21 17:15", "url": "https://koronavirus.gov.hu/cikkek/orban-viktor-tavasszal-egyszer-mar-sikerult-egyutt-ujra-sikerulni-fog", "h1": "Orb\u00e1n Viktor: tavasszal egyszer m\u00e1r siker\u00fclt, egy\u00fctt \u00fajra siker\u00fclni fog ", "body": "\nMost \u0151sszel \"felk\u00e9sz\u00fcltebbek vagyunk\" a koronav\u00edrus-j\u00e1rv\u00e1ny elleni v\u00e9dekez\u00e9sben, mint tavasszal - jelentette ki Orb\u00e1n Viktor minisztereln\u00f6k h\u00e9tf\u0151n, az Orsz\u00e1ggy\u0171l\u00e9s \u0151szi \u00fcl\u00e9sszak\u00e1nak nyit\u00f3napj\u00e1n, napirend el\u0151tt, hangs\u00falyozva: tavasszal a j\u00e1rv\u00e1ny els\u0151 hull\u00e1m\u00e1t sikeresen kiv\u00e9dt\u00e9k a magyar emberekkel \u00f6sszefogva, \u00e9s \"egy\u00fctt \u00fajra siker\u00fclni fog\".\n\n\nMagyarorsz\u00e1gnak m\u0171k\u00f6dnie kell\n\u00a0\u00a0\u00a0 \"Neh\u00e9z id\u0151szakon vagyunk t\u00fal, \u00e9s neh\u00e9z id\u0151szak el\u0151tt \u00e1llunk\" - mondta a koronav\u00edrus-j\u00e1rv\u00e1nyr\u00f3l a korm\u00e1nyf\u0151, jelezve, itt a v\u00edrus m\u00e1sodik hull\u00e1ma. A nemzetk\u00f6zi adatokat ismertetve felh\u00edvta a figyelmet arra, hogy a magyar szempontb\u00f3l laborat\u00f3riumnak tekintett Ausztri\u00e1ban egy nap alatt 35 sz\u00e1zal\u00e9kkal emelkedett a k\u00f3rh\u00e1zi ell\u00e1t\u00e1sra szorul\u00f3k sz\u00e1ma.\n\u00a0 \u00c1m \"most, 2020 \u0151sz\u00e9n felk\u00e9sz\u00fcltebbek vagyunk, mint 2020 m\u00e1rcius\u00e1ban voltunk\", aminek oka egyr\u00e9szt, hogy az orsz\u00e1g rendelkezik a tavaszi v\u00e9dekez\u00e9s tapasztalataival, m\u00e1sr\u00e9szt a nemzeti konzult\u00e1ci\u00f3ban az emberek egy\u00e9rtelm\u0171 \u00fczenetet k\u00fcldtek a korm\u00e1nynak: Magyarorsz\u00e1gnak m\u0171k\u00f6dnie kell. Az emberek azt v\u00e1rj\u00e1k a korm\u00e1nyt\u00f3l, hogy az \u00e9leteket \u00e9s a munkahelyeket is v\u00e9dje meg, hogy a v\u00e9dekez\u00e9s k\u00f6zben a mindennapi \u00e9letet ne b\u00e9n\u00edthassa le \u00fajra a v\u00edrus, vagyis \u00fagy kell v\u00e9dekezni, hogy a vesz\u00e9lyeztetett id\u0151sek \u00e9let\u00e9t, az iskol\u00e1k, \u00f3vod\u00e1k m\u0171k\u00f6d\u00e9s\u00e9t \u00e9s a munkahelyeket egyszerre v\u00e9dj\u00e9k meg - fejtette ki, jelezve, hogy ez egy m\u00e1s taktika, mint tavasszal volt, m\u00e1s a haditerv is, a v\u00e1lasz is. \"Ma m\u00e1r nem kell att\u00f3l tartani, hogy b\u00e1rki megfelel\u0151 ell\u00e1t\u00e1s n\u00e9lk\u00fcl maradna\" - jelentette ki.\nAz \u00e9rv\u00e9nyben l\u00e9v\u0151 szab\u00e1lyokr\u00f3l\n\u00a0\u00a0\u00a0 Ismertette a legut\u00f3bbi korm\u00e1nyzati d\u00f6nt\u00e9seket, \u00edgy a beutaz\u00e1si korl\u00e1toz\u00e1sok fenntart\u00e1s\u00e1t, a sz\u00e9les k\u00f6r\u0171 maszkhaszn\u00e1lat k\u00f6telez\u0151 t\u00e9tel\u00e9t - amellyel kapcsolatban jogszab\u00e1ly-m\u00f3dos\u00edt\u00e1st kezdem\u00e9nyezett, hogy a ma 50 ezer forintos b\u00fcntet\u00e9si t\u00e9tel emelhet\u0151 legyen -, a k\u00f3rh\u00e1zakban \u00e9s id\u0151sotthonokban bevezetett l\u00e1togat\u00e1si tilalmat, a k\u00f6telez\u0151 testh\u0151m\u00e9rs\u00e9klet-m\u00e9r\u00e9st az iskol\u00e1kban, a koronav\u00edrustesztek hat\u00f3s\u00e1gi \u00e1rass\u00e1 t\u00e9tel\u00e9t - a maximum \u00e1r 19 500 forint -, az ingyenes influenzaolt\u00e1st, valamint a sz\u00f3rakoz\u00f3- \u00e9s vend\u00e9gl\u00e1t\u00f3helyek 23 \u00f3rakor t\u00f6rt\u00e9n\u0151 bez\u00e1r\u00e1s\u00e1t.\n\"Most val\u00f3ban mindannyiunkon m\u00falik, hogy a v\u00e9dekez\u00e9s mennyire lesz sikeres\" - hangoztatta, k\u00fcl\u00f6n sz\u00f3lva a fiatalokhoz, akiket arra eml\u00e9keztetett, hogy ha nem tartj\u00e1k be a szab\u00e1lyokat, id\u0151s \u00e9s beteg embereket sodorhatnak vesz\u00e9lybe.\nAz eg\u00e9szs\u00e9g\u00fcgy felk\u00e9sz\u00fclt\n\u00a0\u00a0\u00a0 Matematikusokra, orvosokra hivatkozva Orb\u00e1n Viktor azt k\u00f6z\u00f6lte: a legrosszabb esetben 200 ezer ember egyidej\u0171 megfert\u0151z\u0151d\u00e9s\u00e9re lehet sz\u00e1m\u00edtani Magyarorsz\u00e1gon, \u00e9s ebben az esetben 16 ezer embernek lesz sz\u00fcks\u00e9ge egyidej\u0171leg k\u00f3rh\u00e1zi \u00e1gyra, \u00e9s 800 embernek lesz sz\u00fcks\u00e9ge egy id\u0151ben l\u00e9legeztet\u0151g\u00e9pre. Hozz\u00e1tette ugyanakkor, \u0151 a biztons\u00e1g kedv\u00e9\u00e9rt ennek a k\u00e9tszeres\u00e9vel sz\u00e1mol, \u00edgy a magyar eg\u00e9szs\u00e9g\u00fcgynek ki kell b\u00edrnia, hogy ha egyszerre 400 ezren fert\u0151z\u0151dnek meg, ha 32 ezer \u00e1gyra van sz\u00fcks\u00e9g, \u00e9s ha nem 800, hanem ennek ak\u00e1r a t\u00f6bbsz\u00f6r\u00f6se kell l\u00e9legeztet\u0151k\u00e9sz\u00fcl\u00e9kb\u0151l.\n\u00a0 T\u00e1j\u00e9koztat\u00e1sa szerint a mai napon 66 ezer k\u00f3rh\u00e1zi \u00e1gya van az orsz\u00e1gnak, \u00e9s ha kell, tov\u00e1bbi t\u00e1bori k\u00f3rh\u00e1zakat tudnak nyitni. A kidolgozott vez\u00e9nyl\u00e9si terv l\u00e9nyege pedig, hogy ha egy kijel\u00f6lt k\u00f3rh\u00e1zban elfogy a kapacit\u00e1s, egy k\u00f6vetkez\u0151 l\u00e9p be az ell\u00e1t\u00e1si k\u00f6rbe, ahov\u00e1 m\u00e1s int\u00e9zm\u00e9nyb\u0151l ir\u00e1ny\u00edtanak \u00e1t eg\u00e9szs\u00e9g\u00fcgyi dolgoz\u00f3kat.\nAz els\u0151 csat\u00e1t tavasszal megnyert\u00fck\nFelid\u00e9zte: m\u00e1rciusban, amikor egy \"ismeretlen ellens\u00e9ggel \u00e1lltunk szemben\" - \u00e9s mivel vakcina m\u00e1ig sincs -, nem volt m\u00e1s v\u00e1laszt\u00e1s, mint a v\u00edrus terjed\u00e9s\u00e9nek lass\u00edt\u00e1sa, \u00e9s fel kellett k\u00e9sz\u00edteni az eg\u00e9szs\u00e9g\u00fcgyet. Az orsz\u00e1g egy h\u00e9t alatt egy \u00faj m\u0171k\u00f6d\u00e9si modellre \u00e1llt \u00e1t, a v\u00e9dekez\u00e9st a legt\u00f6bb eur\u00f3pai orsz\u00e1gn\u00e1l hamarabb kezdte meg - mondta.\n\u00a0 A minisztereln\u00f6k k\u00f6z\u00f6lte: az els\u0151 hetek sokkol\u00f3ak voltak, de az orsz\u00e1g j\u00f3l \u00e1llta a sarat, \"az els\u0151 csat\u00e1t megnyert\u00fck\", a sokat kritiz\u00e1lt magyar eg\u00e9szs\u00e9g\u00fcgyi rendszer k\u00e9pes volt megv\u00e9deni az embereket. K\u00f6sz\u00f6netet mondott ez\u00e9rt az orvosoknak, j\u00e1rv\u00e1ny\u00fcgyi szakembereknek, \u00e1pol\u00f3knak, M\u00fcller Cec\u00edlia orsz\u00e1gos tisztif\u0151orvosnak, az operat\u00edv t\u00f6rzsnek, valamint K\u00e1sler Mikl\u00f3snak, az emberi er\u0151forr\u00e1sok miniszter\u00e9nek \u00e9s Pint\u00e9r S\u00e1ndor bel\u00fcgyminiszternek.\nA magyar emberek munkahely\u00e9nek v\u00e9delm\u00e9b\u0151l nem enged\u00fcnk\n\n\u00a0\u00a0\u00a0 A gazdas\u00e1g helyzet\u00e9r\u0151l a korm\u00e1nyf\u0151 nyomat\u00e9kos\u00edtotta: a magyar emberek munkahely\u00e9nek v\u00e9delm\u00e9b\u0151l nem engednek, \u00e9s jelen \u00e1ll\u00e1s szerint augusztusban t\u00f6bben dolgoztak, mint janu\u00e1rban, amikor 4 milli\u00f3 458 ezer ember dolgozott, augusztus v\u00e9g\u00e9n pedig 4,5 milli\u00f3. A k\u00fcl\u00f6nb\u00f6z\u0151 t\u00e1mogat\u00e1sokkal k\u00f6zel egymilli\u00f3 magyar r\u00e9szes\u00fclhetett valamilyen munkaer\u0151piaci vagy k\u00e9pz\u00e9si t\u00e1mogat\u00e1sban - tudatta.\nMunkahelyv\u00e9delmi b\u00e9rt\u00e1mogat\u00e1st 15 ezer hazai v\u00e1llalkoz\u00e1s ig\u00e9nyelt, \u00e9s ez t\u00f6bb mint 207 ezer munkav\u00e1llal\u00f3t \u00e9rintett. Munkahelyteremt\u0151 b\u00e9rt\u00e1mogat\u00e1sra mintegy 37 ezer c\u00e9g adott be k\u00e9relmet, \u00e9s ezekkel v\u00e1llalt\u00e1k 49 ezer \u00faj munkahely l\u00e9trehoz\u00e1s\u00e1t. A korm\u00e1ny 40 sz\u00e1zal\u00e9kos b\u00e9rt\u00e1mogat\u00e1st ny\u00fajtott a kutat\u00e1si, fejleszt\u00e9si \u00e9s innov\u00e1ci\u00f3s szektor magasan k\u00e9pzett munkav\u00e1llal\u00f3inak megtart\u00e1sa \u00e9rdek\u00e9ben 3 h\u00f3napra, amire t\u00f6bb mint 1100 v\u00e1llalat adott be k\u00e9relmet, \u00e9s ez 23 ezer embert \u00e9rintett - ismertette.\n\"Van \u00e9s lesz is munka\" - jelentette ki.\nA fizet\u00e9si morat\u00f3rium meghosszabb\u00edt\u00e1s\u00e1r\u00f3l\n\n\u00a0 Az otthonok v\u00e9delm\u00e9r\u0151l is sz\u00f3lt, k\u00f6z\u00f6lve, hogy ennek \u00e9rdek\u00e9ben d\u00f6nt\u00f6ttek a hitelt\u00f6rleszt\u00e9si morat\u00f3rium f\u00e9l \u00e9vvel t\u00f6rt\u00e9n\u0151 meghosszabb\u00edt\u00e1s\u00e1r\u00f3l - 2021. j\u00falius 1-j\u00e9ig - a gyermeket nevel\u0151 csal\u00e1dok, a nyugd\u00edjasok, a munkan\u00e9lk\u00fcliek \u00e9s a k\u00f6zfoglalkoztatottak k\u00f6r\u00e9ben. Hozz\u00e1f\u0171zte: a morat\u00f3rium seg\u00edts\u00e9g\u00e9vel 1,6 milli\u00f3 ember otthon\u00e1t tudhatj\u00e1k biztons\u00e1gban, \u00e9s 2 ezer milli\u00e1rd forint t\u00f6bbletforr\u00e1st hagytak vele a csal\u00e1dokn\u00e1l \u00e9s a c\u00e9gekn\u00e9l. \u00dagy \u00e9rt\u00e9kelt: nincs m\u00e9g egy nemzet, amely ilyen t\u00edpus\u00fa \u00e9s m\u00e9rt\u00e9k\u0171 szolidarit\u00e1sr\u00f3l tett volna tan\u00fabizonys\u00e1got.\nA gazdas\u00e1gr\u00f3l\nA befektet\u00e9sek t\u00e1mogat\u00e1s\u00e1r\u00f3l Orb\u00e1n Viktor azt mondta: a c\u00e9l, hogy most, amikor minden m\u00e1s orsz\u00e1g megszor\u00edt, Magyarorsz\u00e1g ne csak v\u00e9dekezzen, hanem fejl\u0151dni, n\u00f6vekedni is tudjon. Ez\u00e9rt ind\u00edtottak egy munkahelyeket v\u00e9d\u0151 beruh\u00e1z\u00e1s\u00f6szt\u00f6nz\u0151 programot, amelynek keret\u00e9t szinte r\u00f6gt\u00f6n az elej\u00e9n b\u0151v\u00edtett\u00e9k 50 milli\u00e1rdr\u00f3l 170 milli\u00e1rd forintra. 904 beruh\u00e1z\u00f3 jelentkezett azt v\u00e1llalva, hogy a k\u00f6vetkez\u0151 id\u0151szakban 424 milli\u00e1rd forint \u00e9rt\u00e9k\u0171 befektet\u00e9st visz v\u00e9ghez, \u00e9s ezzel megv\u00e9di 154 ezer magyar munkav\u00e1llal\u00f3 munkahely\u00e9t - k\u00f6z\u00f6lte.\n\u00a0\u00a0A magyar kis- \u00e9s k\u00f6z\u00e9pv\u00e1llalatok fejleszt\u00e9s\u00e9t szolg\u00e1l\u00f3 programra eddig 5,5 ezer t\u00e1mogat\u00e1si k\u00e9relmet ny\u00fajtottak be, a v\u00e1llalt beruh\u00e1z\u00e1sok \u00f6sszege 193 milli\u00e1rd forint, a megv\u00e9dett munkahelyek sz\u00e1ma pedig 130 ezer - ismertette a minisztereln\u00f6k.\n\u00a0 \"Eddig siker\u00fclt megv\u00e9den\u00fcnk a magyar emberek munkahelyeit \u00e9s otthonait, \u00e9s \u00fagy t\u0171nik, siker\u00fclt a v\u00e1llalatainkat is kell\u0151en meger\u0151s\u00edteni, vagyis \u00fajra tudjuk ind\u00edtani gazdas\u00e1gunkat\" - mondta, hozz\u00e1t\u00e9ve: \"a baloldal tragikus korm\u00e1nyz\u00e1sa ut\u00e1n\", 2010-2014 k\u00f6z\u00f6tt egyszer m\u00e1r siker\u00fclt Magyarorsz\u00e1got talpra \u00e1ll\u00edtani, \u00e9s a gazdas\u00e1got \u00fajra beind\u00edtani, 2010-t\u0151l m\u00e1ig k\u00f6zel egymilli\u00f3 munkahelyet teremtettek.\n\nEgyszer m\u00e1r siker\u00fclt, egy\u00fctt \u00fajra siker\u00fclni fog!\n\u00a0\u00a0\u00a0 \"Ez \u00e9v tavasz\u00e1n a j\u00e1rv\u00e1ny els\u0151 hull\u00e1m\u00e1t sikeresen kiv\u00e9dt\u00fck a magyar emberekkel \u00f6sszefogva, k\u00f6z\u00f6sen\", \"most ugyanezt tessz\u00fck: neh\u00e9z \u0151sz el\u00e9be n\u00e9z\u00fcnk, de egyszer m\u00e1r siker\u00fclt, egy\u00fctt \u00fajra siker\u00fclni fog\" - jelentette ki a korm\u00e1nyf\u0151.\n\nAz EU-cs\u00facsr\u00f3l \u00e9s a v\u00edrus miatti helyre\u00e1ll\u00edt\u00e1si alapr\u00f3l\n\u00a0\u00a0\u00a0 A ny\u00e1ron tartott n\u00e9gynapos EU-cs\u00facsr\u00f3l is besz\u00e1molt a parlamentben Orb\u00e1n Viktor, k\u00f6z\u00f6lve: az uni\u00f3s \u00e1llam- \u00e9s korm\u00e1nyf\u0151k megegyeztek a k\u00f6vetkez\u0151 7-10 \u00e9v p\u00e9nz\u00fcgyi-k\u00f6lts\u00e9gvet\u00e9si rendszer\u00e9r\u0151l, amely k\u00e9t r\u00e9szb\u0151l \u00e1ll, a szok\u00e1sos b\u00fcdzs\u00e9b\u0151l \u00e9s a koronav\u00edrus-j\u00e1rv\u00e1ny \"puszt\u00edt\u00e1sait\" ellens\u00falyozni hivatott p\u00e9nz\u00fcgyi alapb\u00f3l.\n\u00a0 Felid\u00e9zte, a br\u00fcsszeli t\u00e1rgyal\u00e1sok el\u0151tt az Orsz\u00e1ggy\u0171l\u00e9s feladatokat szabott neki \u00e9s a korm\u00e1nynak, amelyeket igyekeztek teljes\u00edteni. Az els\u0151 fontos elv\u00e1r\u00e1s az volt, hogy az azonos helyzet\u0171 tag\u00e1llamok azonos elb\u00e1n\u00e1sban r\u00e9szes\u00fclhessenek.\n\u00a0 Ezzel kapcsolatban kifejtette: nett\u00f3 31 milli\u00e1rd eur\u00f3 \u00e1ramlik majd be a magyar gazdas\u00e1gba, vagyis \u00e9vi 4-4,5 milli\u00e1rd eur\u00f3. \u00d6sszevet\u00e9s\u00fcl elmondta: 2019-ben a Magyarorsz\u00e1gon m\u0171k\u00f6d\u0151 k\u00fclf\u00f6ldi v\u00e1llalatok \u00f6sszesen 9,6 milli\u00e1rd eur\u00f3 profitot termeltek, a magyar c\u00e9gek k\u00fclf\u00f6ld\u00f6n tavaly pedig 1,6 milli\u00e1rd eur\u00f3 profitot termeltek, vagyis az egyenleg m\u00ednusz 8 milli\u00e1rd eur\u00f3 \u00e9vente. Ebb\u0151l levonva a Magyarorsz\u00e1gnak sz\u00e1nt EU-s forr\u00e1st a k\u00fcl\u00f6nb\u00f6zet \u00e9vi m\u00ednusz 3,5 milli\u00e1rd eur\u00f3.\n\u00a0 Ebb\u0151l a szempontb\u00f3l vizsg\u00e1lva a sz\u00e1mokat a Br\u00fcsszelben kit\u00e1rgyalt \u00f6sszeg jelent\u0151sen cs\u00f6kkenti Magyarorsz\u00e1g t\u0151kedeficitj\u00e9t - hangs\u00falyozta a minisztereln\u00f6k, jelezve ugyanakkor, hogy 2028-ra Magyarorsz\u00e1g k\u00f6zel ker\u00fcl ahhoz a helyzethez, hogy az EU-s k\u00f6lts\u00e9gvet\u00e9sbe nett\u00f3 befizet\u0151 legyen. \u00cdgy akkorra oda kellene eljutni, hogy \u00e9vente 9,6 milli\u00e1rd eur\u00f3nyi profitot \u00e1ll\u00edtsunk el\u0151 k\u00fclf\u00f6ld\u00f6n, akkor lenne egyens\u00faly - magyar\u00e1zta.\nK\u00f6z\u00f6lte: ehhez a c\u00e9lhoz k\u00e9tfajta \u00faton lehet eljutni, egyr\u00e9szt a Magyarorsz\u00e1gon dolgoz\u00f3 k\u00fclf\u00f6ldi c\u00e9gek kiv\u00e1s\u00e1rl\u00e1s\u00e1val - ami folyik -, m\u00e1sr\u00e9szt a magyar befektet\u00e9sek n\u00f6vel\u00e9s\u00e9vel k\u00fclf\u00f6ld\u00f6n, ami szint\u00e9n zajlik.\n\u00a0\u00a0\u00d6sszegz\u00e9se alapj\u00e1n az EU-ban Magyarorsz\u00e1g\u00e9 lett a 6. legmagasabb \u00f6sszeg, \u00e9s Litv\u00e1nia kiv\u00e9tel\u00e9vel csak olyan \u00e1llamok el\u0151zik meg, amelyek nemzeti j\u00f6vedelme a magyar alatt van, azaz teljes\u00fclt a parlament elv\u00e1r\u00e1sa.\n\u00a0\n\n"}]