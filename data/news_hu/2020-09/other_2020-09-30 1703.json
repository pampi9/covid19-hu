[{"date": "2020-09-30 17:03", "url": "https://koronavirus.gov.hu/cikkek/szijjarto-peter-magyar-gazdasag-eleterosse-valt", "h1": "Szijj\u00e1rt\u00f3 P\u00e9ter: a magyar gazdas\u00e1g \u00e9leter\u0151ss\u00e9 v\u00e1lt", "body": "\nAz elm\u00falt t\u00edz \u00e9vben a magyar gazdas\u00e1g \u00e9leter\u0151ss\u00e9 v\u00e1lt, \u00e9s minden beruh\u00e1z\u00e1s, amelyet a magyar v\u00e1llalkoz\u00f3k tesznek, egy-egy kis gy\u0151zelem a vil\u00e1gj\u00e1rv\u00e1ny okozta piaci kih\u00edv\u00e1sok felett - mondta a k\u00fclgazdas\u00e1gi \u00e9s k\u00fcl\u00fcgyminiszter szerd\u00e1n Debrecenben, amikor beruh\u00e1z\u00e1st\u00e1mogat\u00f3 szerz\u0151d\u00e9st adott \u00e1t a helyi Bumet Hungary Kft.-nek.\n\n\nSzijj\u00e1rt\u00f3 P\u00e9ter azt mondta, az \u00e1llamnak meg kell v\u00e9denie az emberek \u00e9lete \u00e9s eg\u00e9szs\u00e9ge mellett a munkahelyeket is, mert ahhoz, hogy az orsz\u00e1g m\u0171k\u00f6d\u0151k\u00e9pes maradjon, a gazdas\u00e1gnak is m\u0171k\u00f6d\u0151k\u00e9pesnek kell lennie. \"A magyar emberek munk\u00e1j\u00e1ra van sz\u00fcks\u00e9g ahhoz, hogy a magyar gazdas\u00e1g sikeres legyen\" - \u00f6sszegezte \u00e1ll\u00e1spontj\u00e1t a t\u00e1rcavezet\u0151.\n\u00a0\u00a0\u00a0\u00a0A magyar korm\u00e1ny a gazdas\u00e1gstrat\u00e9gia kialak\u00edt\u00e1sakor \u00fagy d\u00f6nt\u00f6tt, hogy nem a munkan\u00e9lk\u00fclis\u00e9get, hanem a munkan\u00e9lk\u00fclis\u00e9g elleni harcot t\u00e1mogatja, ez\u00e9rt is j\u00e1rul hozz\u00e1 p\u00e9ld\u00e1ul a debreceni Bumet Hungary Kft. 552 milli\u00f3 forintos beruh\u00e1z\u00e1s\u00e1hoz 276 milli\u00f3 forinttal, meg\u0151rizve ezzel 158 munkahelyet a v\u00e1llalkoz\u00e1sn\u00e1l - tette hozz\u00e1 a miniszter.\n\u00a0\u00a0\u00a0\u00a0A Bumet Hungary Kft. holland tulajdonosi h\u00e9tter\u00e9re utalva Szijj\u00e1rt\u00f3 P\u00e9ter kit\u00e9rt a magyar-holland egy\u00fcttm\u0171k\u00f6d\u00e9sre is. \u00a0\u00a0\u00a0\u00a0Hollandia jelenleg a 7. legjelent\u0151sebb kereskedelmi partnere Magyarorsz\u00e1gnak \u00e9s a 10. legjelent\u0151sebb beruh\u00e1z\u00f3: 550 holland v\u00e1llalat 16 ezer embernek ad munk\u00e1t haz\u00e1nkban - mutatott r\u00e1 a k\u00fcl\u00fcgyminiszter.\n\u00a0\u00a0\u00a0\u00a0K\u00f3sa Lajos (Fidesz), a t\u00e9rs\u00e9g orsz\u00e1ggy\u0171l\u00e9si k\u00e9pvisel\u0151je felid\u00e9zte, hogy a Bumet volt az egyik els\u0151 k\u00fclf\u00f6ldi v\u00e1llalkoz\u00e1s, amely 2011-ben Debrecenben \"megtelepedett\", visszaigazolva azt az 1998-ban indult gazdas\u00e1gfejleszt\u00e9si elk\u00e9pzel\u00e9st, amely a magas hozz\u00e1adott \u00e9rt\u00e9ket k\u00e9pvisel\u0151 v\u00e1llalkoz\u00e1sok t\u00e1mogat\u00e1s\u00e1t \u00e9s a szakk\u00e9pz\u00e9s gyakorlatorient\u00e1lt \u00e1talak\u00edt\u00e1s\u00e1t t\u0171zte ki c\u00e9lul.\n\u00a0\u00a0\u00a0\u00a0A Bumet j\u00f3 p\u00e9lda arra, hogy ha j\u00f3 a v\u00e1llalkoz\u00e1s, j\u00f3 a helysz\u00edn \u00e9s j\u00f3 az egy\u00fcttm\u0171k\u00f6d\u00e9s, akkor k\u00e9sz a siker - mondta a korm\u00e1nyp\u00e1rti politikus.\n\u00a0\u00a0\u00a0\u00a0Heged\u0171s Kriszti\u00e1n, a Bumet Hungary Kft. gy\u00e1rigazgat\u00f3ja, miut\u00e1n \u00e1tvette a t\u00e1mogat\u00e1si szerz\u0151d\u00e9st Szijj\u00e1rt\u00f3 P\u00e9ter k\u00fclgazdas\u00e1gi minisztert\u0151l, egyed\u00fcl\u00e1ll\u00f3nak nevezte a debreceni befektet\u0151i k\u00f6rnyezetet, ahol magas sz\u00ednvonal\u00fa termel\u00e9st tudtak megval\u00f3s\u00edtani a pr\u00e9selt alkatr\u00e9szgy\u00e1rt\u00e1sban, a k\u00e9zi robothegeszt\u0151 fel\u00fcletkezel\u00e9si technol\u00f3gi\u00e1ban.\n\u00a0\u00a0\u00a0\u00a0A 158 f\u0151t foglalkoztat\u00f3 debreceni gy\u00e1r tavalyi \u00e1rbev\u00e9tele el\u00e9rte a 11,6 milli\u00f3 eur\u00f3t, amelynek t\u00f6bb mint 99 sz\u00e1zal\u00e9ka exportb\u00f3l sz\u00e1rmazott - hangzott el.\n\u00a0\u00a0\u00a0\u00a0\nMTI 2020. szeptember 30.\n\n"}]