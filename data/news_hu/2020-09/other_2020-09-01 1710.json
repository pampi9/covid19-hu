[{"date": "2020-09-01 17:10", "url": "https://koronavirus.gov.hu/cikkek/itm-bertamogatasi-programok-270-ezer-embernek-nyujtottak-segitseget", "h1": "ITM: a b\u00e9rt\u00e1mogat\u00e1si programok 270 ezer embernek ny\u00fajtottak seg\u00edts\u00e9get", "body": "\nA korm\u00e1ny a munkahelyv\u00e9delmi, a kutat\u00e1s-fejleszt\u00e9si \u00e9s a munkahelyteremt\u0151 b\u00e9rt\u00e1mogat\u00e1ssal egy\u00fcttesen 270 ezer embernek ny\u00fajtott seg\u00edts\u00e9get - mondta az Innov\u00e1ci\u00f3s \u00e9s Technol\u00f3giai Miniszt\u00e9rium\u00a0 foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra.\n\nBod\u00f3\u00a0S\u00e1ndor kiemelte, a munkahelyv\u00e9delmi b\u00e9rt\u00e1mogat\u00e1s id\u0151tartama 3+1 h\u00f3nap, \u00edgy azok a munkaad\u00f3k, akik p\u00e1ly\u00e1zatukat augusztus 31-\u00e9n adt\u00e1k be, m\u00e9g december v\u00e9g\u00e9ig, janu\u00e1r elej\u00e9ig r\u00e9szes\u00fclnek ebben a t\u00e1mogat\u00e1si form\u00e1ban.\n\u00a0\u00a0\u00a0\u00a0A munkahelyteremt\u0151 b\u00e9rt\u00e1mogat\u00e1s az \u00e1ll\u00e1skeres\u0151k elhelyezked\u00e9s\u00e9t seg\u00edtette, a programban az \u00e1llam 6 h\u00f3napos b\u00e9rt\u00e1mogat\u00e1s mell\u00e9 3 h\u00f3napos tov\u00e1bbfoglalkoztat\u00e1st v\u00e1r el a v\u00e1llalkoz\u00e1sokt\u00f3l, \u00edgy a programban r\u00e9szt vev\u0151knek - amennyiben a foglalkoztat\u00f3juk h\u00e9tf\u0151n adta be p\u00e1ly\u00e1zat\u00e1t - 2021 ny\u00e1r elej\u00e9ig biztos\u00edtott az \u00e1ll\u00e1suk - ismertette az \u00e1llamtitk\u00e1r.\n\u00a0\u00a0\u00a0\u00a0K\u00f6z\u00f6lte, munkahelyv\u00e9delmi b\u00e9rt\u00e1mogat\u00e1st augusztus 31-ig t\u00f6bb mint 17 ezer v\u00e1llalkoz\u00e1s ig\u00e9nyelte, 205 ezer munkav\u00e1llal\u00f3 foglalkoztat\u00e1s\u00e1hoz, a t\u00e1mogat\u00e1s teljes \u00f6sszege 34 milli\u00e1rd forint. Erre a t\u00e1mogat\u00e1si form\u00e1ra a legt\u00f6bb ig\u00e9nyl\u00e9s a turizmus \u00e9s vend\u00e9gl\u00e1t\u00e1sb\u00f3l, a feldolgoz\u00f3iparb\u00f3l \u00e9s a kereskedelemb\u0151l \u00e9rkezett.\n\u00a0\u00a0\u00a0\u00a0Bod\u00f3\u00a0S\u00e1ndor szerint a korm\u00e1ny sz\u00e1m\u00e1ra fontos volt a kutat\u00e1s-fejleszt\u00e9s innov\u00e1ci\u00f3 ter\u00fclet\u00e9n a versenyszf\u00e9r\u00e1ban dolgoz\u00f3k t\u00e1mogat\u00e1sa, hiszen az ezeken a ter\u00fcleteken l\u00e9trej\u00f6tt munkak\u00f6r\u00f6k fogj\u00e1k meghat\u00e1rozni Magyarorsz\u00e1got a k\u00f6vetkez\u0151 \u00e9vekben, \u00e9vtizedekben. A kutat\u00e1s-fejleszt\u00e9si b\u00e9rt\u00e1mogat\u00e1st 1250 v\u00e1llalkoz\u00e1s ig\u00e9nyelte, \u00edgy a korm\u00e1ny 22 ezer kutat\u00e1s-fejleszt\u00e9s, innov\u00e1ci\u00f3 ter\u00fclet\u00e9n dolgoz\u00f3 szakember Magyarorsz\u00e1gon\u00a0\u00a0marad\u00e1s\u00e1hoz j\u00e1rult hozz\u00e1. A t\u00e1mogat\u00e1s \u00f6sszk\u00f6lts\u00e9ge el\u00e9rte a 17 milli\u00e1rd forintot. A legt\u00f6bb p\u00e1ly\u00e1zat a f\u0151v\u00e1rosb\u00f3l \u00e9s az egyetemi v\u00e1rosokb\u00f3l \u00e9rkezett.\n\u00a0\u00a0\u00a0\u00a0A 55 milli\u00e1rd forintos \u00f6sszk\u00f6lts\u00e9g\u0171 munkahelyteremt\u0151 b\u00e9rt\u00e1mogat\u00e1sra 35 ezer v\u00e1llalkoz\u00e1s p\u00e1ly\u00e1zott, a munkaad\u00f3k 48 ezer \u00e1ll\u00e1skeres\u0151nek tudtak munkahelyet biztos\u00edtani. A programra az \u00e1gazatok k\u00f6z\u00fcl a kereskedelemb\u0151l, a turizmusb\u00f3l, a vend\u00e9gl\u00e1t\u00e1sb\u00f3l \u00e9s \u00e9p\u00edt\u0151iparb\u00f3l \u00e9rkezett a legt\u00f6bb p\u00e1ly\u00e1zat.\n\u00a0\u00a0\u00a0\u00a0Gy\u00f6rgy L\u00e1szl\u00f3, az ITM gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra szerint a munkahelyv\u00e9delmi b\u00e9rt\u00e1mogat\u00e1sok eredm\u00e9nyess\u00e9g\u00e9t mutatja, hogy Magyarorsz\u00e1g a foglalkoztat\u00e1s m\u00e9lypontj\u00e1n nemzetk\u00f6zi kitekint\u00e9sben a 4. legjobb munkan\u00e9lk\u00fclis\u00e9gi r\u00e1t\u00e1val rendelkezett az uni\u00f3ban.\n\u00a0\u00a0\u00a0\u00a0Hozz\u00e1tette, bizakod\u00e1sra ad okot az is, hogy a regisztr\u00e1lt \u00e1ll\u00e1skeres\u0151k sz\u00e1ma m\u00e1r 12. hete folyamatosan cs\u00f6kken.\n\u00a0\u00a0\u00a0\u00a0Sz\u00f3lt arr\u00f3l is, hogy a h\u00e9ten adj\u00e1k ki a v\u00e1llalati feh\u00e9r k\u00f6nyvet, amely a koronav\u00edrus-j\u00e1rv\u00e1ny megel\u0151z\u00e9s\u00e9ben, a kock\u00e1zatok cs\u00f6kkent\u00e9s\u00e9ben, illetve a v\u00e1llalkoz\u00e1s folyamatos m\u0171k\u00f6d\u00e9s\u00e9nek fenntart\u00e1s\u00e1ban ad seg\u00edts\u00e9get a j\u00e1rv\u00e1ny idej\u00e9n.\n\u00a0\u00a0\u00a0\u00a0A korm\u00e1ny legfontosabb c\u00e9lkit\u0171z\u00e9se, hogy az eg\u00e9szs\u00e9g\u00fcgyi v\u00e9dekez\u00e9s sikeres, a magyar emberek pedig eg\u00e9szs\u00e9gesek legyenek - hangs\u00falyozta Gy\u00f6rgy L\u00e1szl\u00f3.\nMTI\n\n"}]