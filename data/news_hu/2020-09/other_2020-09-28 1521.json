[{"date": "2020-09-28 15:21", "url": "https://koronavirus.gov.hu/cikkek/varga-mihaly-jelentos-adougyi-konnyitesekrol-dontott-gazdasagvedelmi-operativ-torzs", "h1": "Varga Mih\u00e1ly: jelent\u0151s ad\u00f3\u00fcgyi k\u00f6nny\u00edt\u00e9sekr\u0151l d\u00f6nt\u00f6tt a Gazdas\u00e1gv\u00e9delmi operat\u00edv t\u00f6rzs", "body": "\nA csal\u00e1dok \u00e9s a v\u00e1llalkoz\u00e1sok \u00e9rdek\u00e9ben jelent\u0151s ad\u00f3\u00fcgyi k\u00f6nny\u00edt\u00e9sekr\u0151l d\u00f6nt\u00f6tt Gazdas\u00e1gv\u00e9delmi operat\u00edv t\u00f6rzs - jelentette be a test\u00fclet h\u00e9tf\u0151i \u00fcl\u00e9s\u00e9t k\u00f6vet\u0151en a p\u00e9nz\u00fcgyminiszter.\n\nVarga Mih\u00e1ly a k\u00f6z\u00f6ss\u00e9gi oldal\u00e1ra felt\u00f6lt\u00f6tt vide\u00f3ban elmondta, hogy a test\u00fclet d\u00f6nt\u00e9se alapj\u00e1n janu\u00e1rt\u00f3l a 11 sz\u00e1zal\u00e9kosra m\u00e9rs\u00e9kl\u0151d\u0151 kisv\u00e1llalati ad\u00f3 (kiva) bev\u00e9teli \u00e9rt\u00e9khat\u00e1ra a k\u00e9tszeres\u00e9re, azaz 3 milli\u00e1rd forintra emelkedik. Az egyszer\u0171s\u00edtett ad\u00f3nemet \u00edgy j\u00f3val t\u00f6bben v\u00e1laszthatj\u00e1k.\nAz adminisztr\u00e1ci\u00f3s terheket cs\u00f6kkenti, hogy 2021 m\u00e1sodik f\u00e9l\u00e9v\u00e9t\u0151l az ad\u00f3hivatal minden c\u00e9g sz\u00e1m\u00e1ra elk\u00e9sz\u00edti az \u00e1fabevall\u00e1s tervezet\u00e9t, \u00edgy csaknem f\u00e9lmilli\u00f3 t\u00e1rsas\u00e1g mentes\u00fcl a k\u00f6telezetts\u00e9g al\u00f3l - tette hozz\u00e1. A v\u00e1llalkoz\u00e1sok mellett a csal\u00e1dokat is seg\u00edti j\u00f6v\u0151re, hogy t\u00f6bb mint m\u00e1sf\u00e9l milli\u00f3 \u00e1llamigazgat\u00e1si \u00fcgy int\u00e9z\u00e9se ingyeness\u00e9 v\u00e1lik. Az int\u00e9zked\u00e9s csaknem 5 milli\u00e1rd forintot hagy az \u00e9rintettekn\u00e9l. A Gazdas\u00e1gv\u00e9delmi operat\u00edv t\u00f6rzs emellett javasolja, hogy a mag\u00e1nszem\u00e9lyeknek a c\u00e9gek \u00e1ltal biztos\u00edtott j\u00e1rv\u00e1ny\u00fcgyi sz\u0171r\u0151vizsg\u00e1lat mint juttat\u00e1s ad\u00f3mentes legyen. A v\u00e1ltoz\u00e1s tesztenk\u00e9nt t\u00f6bb mint 7 ezer forint ad\u00f3 megtakar\u00edt\u00e1s\u00e1t eredm\u00e9nyezi a foglalkoztat\u00f3nak\u00a0\u00a0- k\u00f6z\u00f6lte a t\u00e1rcavezet\u0151. \u00a0\u00a0\u00a0\u00a0Varga Mih\u00e1ly v\u00e9gezet\u00fcl bejelentette, hogy beruh\u00e1z\u00e1sok \u00f6szt\u00f6nz\u00e9se \u00e9rdek\u00e9ben d\u00f6nt\u00f6ttek a fejleszt\u00e9si tartal\u00e9k 10 milli\u00e1rd forintos fels\u0151 \u00e9rt\u00e9khat\u00e1r\u00e1nak elt\u00f6rl\u00e9s\u00e9r\u0151l is. A p\u00e9nz\u00fcgyminiszter hangs\u00falyozta, hogy az int\u00e9zked\u00e9sek \u00f6sszhangban \u00e1llnak a korm\u00e1ny eddigi ad\u00f3politik\u00e1j\u00e1val, de a rendk\u00edv\u00fcli helyzet miatt gyors\u00edtani kell az ad\u00f3k cs\u00f6kkent\u00e9s\u00e9t, \u00fcgyint\u00e9z\u00e9s\u00fck egyszer\u0171s\u00edt\u00e9s\u00e9t, \u00e9s a befektet\u00e9sek \u00f6szt\u00f6nz\u00e9s\u00e9t.\n\nMTI 2020. szeptember 28.\n\u00a0\n\n"}]