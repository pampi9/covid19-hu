[{"date": "2020-09-22 16:37", "url": "https://koronavirus.gov.hu/cikkek/palkovics-az-orvoskepzo-egyetemek-felkeszultek-koronavirussal-szembeni-vedekezes-uj", "h1": "Palkovics: Az orvosk\u00e9pz\u0151 egyetemek felk\u00e9sz\u00fcltek a koronav\u00edrussal szembeni v\u00e9dekez\u00e9s \u00faj szakasz\u00e1ra.", "body": "\nIsm\u00e9t sz\u00fcks\u00e9g lesz az orvosk\u00e9pz\u0151 egyetemek \u00f6sszehangolt helyt\u00e1ll\u00e1s\u00e1ra \u2013 mondta Palkovics L\u00e1szl\u00f3 innov\u00e1ci\u00f3s \u00e9s technol\u00f3giai miniszter az int\u00e9zm\u00e9nyek rektoraival, kancell\u00e1rjaival \u00e9s klinikai k\u00f6zpont eln\u00f6keivel t\u00f6rt\u00e9nt mai online egyeztet\u00e9st k\u00f6vet\u0151en.\n\n\nA tavaszi sikeres v\u00e9dekez\u00e9s tapasztalatai alapj\u00e1n a t\u00e1rcavezet\u0151 bizakodva n\u00e9z a k\u00f6vetkez\u0151 id\u0151szak el\u00e9, \u00fagy l\u00e1tja, az egyetemek magas sz\u00ednvonal\u00fa klinikai, betegell\u00e1t\u00f3, kutat\u00f3 munk\u00e1j\u00e1nak \u00e9s p\u00e9ld\u00e1tlan \u00f6sszefog\u00e1s\u00e1nak k\u00f6sz\u00f6nhet\u0151en az \u0151szi-t\u00e9li h\u00f3napokban is biztos\u00edtott lesz a betegek gyors \u00e9s szakszer\u0171 ell\u00e1t\u00e1sa.\nAz egyetemek vezet\u0151inek besz\u00e1mol\u00f3i szerint elmondhat\u00f3, hogy a v\u00e9d\u0151eszk\u00f6z\u00f6k a sz\u00fcks\u00e9ges mennyis\u00e9gben rendelkez\u00e9sre \u00e1llnak. Az orvosk\u00e9pz\u0151 egyetemek jelenleg 111 akt\u00edv fert\u0151z\u00f6ttet kezelnek a legkorszer\u0171bb klinikai k\u00f6r\u00fclm\u00e9nyek k\u00f6z\u00f6tt. Palkovics L\u00e1szl\u00f3 eml\u00e9keztetett, hogy az orvosegyetemek a folyamatos orvos- \u00e9s eg\u00e9szs\u00e9g\u00fcgyi k\u00e9pz\u00e9s biztos\u00edt\u00e1sa mellett vil\u00e1gsz\u00ednvonal\u00fa kutat\u00e1s-fejleszt\u00e9si teljes\u00edtm\u00e9nnyel is seg\u00edtik a sikeres v\u00e9dekez\u00e9st, \u00edgy p\u00e9ld\u00e1ul a Semmelweis Egyetem Kellermayer Mikl\u00f3s d\u00e9k\u00e1n \u00e1ltal vezetett munkacsoportja az els\u0151k k\u00f6z\u00f6tt tudta megvizsg\u00e1lni az akt\u00edv, fert\u0151z\u0151k\u00e9pes koronav\u00edrus szerkezet\u00e9t.\nA miniszter a megbesz\u00e9l\u00e9st k\u00f6vet\u0151en elmondta, hogy\u00a0 az Innov\u00e1ci\u00f3s \u00e9s Technol\u00f3giai Miniszt\u00e9rium \u00e1ltal kiadott szigor\u00fa elj\u00e1r\u00e1srendnek k\u00f6sz\u00f6nhet\u0151en az egyetemeken jelenleg a megszokott rendben zajlik az oktat\u00e1s, a kutat\u00e1s \u00e9s a gy\u00f3gy\u00edt\u00e1s is.\n(ITM Kommunik\u00e1ci\u00f3)\n\n"}]