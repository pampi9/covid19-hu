[{"date": "2020-09-17 12:58", "url": "https://koronavirus.gov.hu/cikkek/itm-fenntartottak-magyarorszag-mukodokepesseget-bertamogatasok", "h1": "ITM: fenntartott\u00e1k Magyarorsz\u00e1g m\u0171k\u00f6d\u0151k\u00e9pess\u00e9g\u00e9t a b\u00e9rt\u00e1mogat\u00e1sok", "body": "\nA korm\u00e1ny a koronav\u00edrus-v\u00e1ls\u00e1g hat\u00e1sainak enyh\u00edt\u00e9s\u00e9t c\u00e9lz\u00f3 Gazdas\u00e1gv\u00e9delmi akci\u00f3tervben meghirdetett\u00a0b\u00e9rt\u00e1mogat\u00e1sokkal \u00f6sszesen m\u00e1r 280 ezer munkav\u00e1llal\u00f3n seg\u00edtett. A 2020. augusztus 31-\u00e9n lez\u00e1rult p\u00e1ly\u00e1zatok feldolgoz\u00e1sa \u00e9s elb\u00edr\u00e1l\u00e1suk a befejez\u0151 szakasz\u00e1hoz \u00e9rkezett az augusztus legv\u00e9g\u00e9n beadott p\u00e1ly\u00e1zatok eset\u00e9n is - mondta Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra.\n\n\nA miniszt\u00e9rium cs\u00fct\u00f6rt\u00f6ki k\u00f6zlem\u00e9nye felid\u00e9zi: a v\u00edrusv\u00e1ls\u00e1g k\u00e1ros k\u00f6vetkezm\u00e9nyeit a korm\u00e1ny komplex int\u00e9zked\u00e9sekkel m\u00e9rs\u00e9kelte \u00e9s m\u00e9rs\u00e9keli. A Gazdas\u00e1gv\u00e9delmi akci\u00f3terv az ad\u00f3- \u00e9s j\u00e1rul\u00e9kkedvezm\u00e9nyeken, a hat\u00e9konys\u00e1gn\u00f6vel\u0151 \u00e9s versenyk\u00e9pess\u00e9g-jav\u00edt\u00f3 t\u00e1mogat\u00e1sokon t\u00fal munkaer\u0151piaci l\u00e9p\u00e9sekkel is v\u00e9di az elm\u00falt \u00e9vtizedben el\u00e9rt eredm\u00e9nyeket.\n\u00a0\u00a0\u00a0\u00a0A munkahelyv\u00e9delmi\u00a0b\u00e9rt\u00e1mogat\u00e1st k\u00f6zel 18 ezer v\u00e1llalkoz\u00e1s ig\u00e9nyelte 207 ezer munkav\u00e1llal\u00f3 foglalkoztat\u00e1s\u00e1hoz, \u00f6sszesen k\u00f6zel 35 milli\u00e1rd forint \u00e9rt\u00e9kben. Id\u0151tartama 3+1 h\u00f3nap, \u00edgy azok a munkaad\u00f3k, akik augusztus v\u00e9g\u00e9n adt\u00e1k be p\u00e1ly\u00e1zatukat, m\u00e9g az \u00e9v v\u00e9g\u00e9ig, janu\u00e1r elej\u00e9ig t\u00e1mogat\u00e1sban r\u00e9szes\u00fclnek.\n\u00a0\u00a0\u00a0\u00a0A munkahelyteremt\u0151\u00a0b\u00e9rt\u00e1mogat\u00e1s\u00a0az \u00e1ll\u00e1skeres\u0151k elhelyezked\u00e9s\u00e9t seg\u00edtette, az \u00e1llam 6 h\u00f3napos\u00a0b\u00e9rt\u00e1mogat\u00e1s\u00a0mell\u00e9 3 h\u00f3napos tov\u00e1bbfoglalkoztat\u00e1st v\u00e1r el a v\u00e1llalkoz\u00e1sokt\u00f3l. A programban r\u00e9sztvev\u0151k \u00e1ll\u00e1sa \u00edgy ak\u00e1r 2021 els\u0151 fel\u00e9ben is biztos\u00edtott lehet. Az 57 milli\u00e1rd forintos \u00f6sszk\u00f6lts\u00e9g\u0171 munkahelyteremt\u0151\u00a0b\u00e9rt\u00e1mogat\u00e1sra k\u00f6zel 37 ezer v\u00e1llalkoz\u00e1s p\u00e1ly\u00e1zott, a munkaad\u00f3k 49 ezer \u00e1ll\u00e1skeres\u0151nek tudtak munkahelyet biztos\u00edtani. Az \u00e1ltal\u00e1nos\u00a0b\u00e9rt\u00e1mogat\u00e1si programok ir\u00e1nt a turizmus \u00e9s vend\u00e9gl\u00e1t\u00e1s, a kereskedelem \u00e9s feldolgoz\u00f3ipar c\u00e9gei \u00e9rdekl\u0151dtek legink\u00e1bb.\n\u00a0\u00a0\u00a0\u00a0Az \u00e1llamtitk\u00e1r szerint a korm\u00e1ny sz\u00e1m\u00e1ra kiemelten fontos a kutat\u00e1s-fejleszt\u00e9s, innov\u00e1ci\u00f3 ter\u00fclet\u00e9n a versenyszf\u00e9r\u00e1ban dolgoz\u00f3k t\u00e1mogat\u00e1sa, hiszen a magasan k\u00e9pzett szakemberek teljes\u00edtm\u00e9nye hat\u00e1rozza meg Magyarorsz\u00e1g j\u00f6v\u0151j\u00e9t. A nemzetk\u00f6zi kitekint\u00e9sben is egyed\u00fcl\u00e1ll\u00f3 kutat\u00e1s-fejleszt\u00e9si\u00a0b\u00e9rt\u00e1mogat\u00e1st k\u00f6zel 1300 v\u00e1llalkoz\u00e1s ig\u00e9nyelte. A korm\u00e1ny majdnem 23 ezer kutat\u00f3, fejleszt\u0151m\u00e9rn\u00f6k munkahely\u00e9nek megtart\u00e1s\u00e1hoz j\u00e1rult hozz\u00e1. A t\u00e1mogat\u00e1s \u00f6sszk\u00f6lts\u00e9ge meghaladta a 17 milli\u00e1rd forintot, a legt\u00f6bb p\u00e1ly\u00e1zat az egyetemi v\u00e1rosokb\u00f3l \u00e9rkezett.\n\u00a0\u00a0\u00a0\u00a0\"A\u00a0b\u00e9rt\u00e1mogat\u00e1sok \u00e9s a Gazdas\u00e1gv\u00e9delmi akci\u00f3terv egy\u00e9b int\u00e9zked\u00e9sei \u00f6sszesen mintegy 1 milli\u00f3 munkav\u00e1llal\u00f3 kil\u00e1t\u00e1sait, lehet\u0151s\u00e9geit jav\u00edtott\u00e1k. A korm\u00e1nyzati l\u00e9p\u00e9seknek k\u00f6sz\u00f6nhet\u0151en Magyarorsz\u00e1gon v\u00e1ltozatlanul az egyik legalacsonyabb a munkan\u00e9lk\u00fclis\u00e9g az Eur\u00f3pai Uni\u00f3ban\" - tette hozz\u00e1 Bod\u00f3 S\u00e1ndor.\n\n\nMTI 2020. szeptember 17.\n\n"}]