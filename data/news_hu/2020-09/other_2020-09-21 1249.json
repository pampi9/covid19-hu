[{"date": "2020-09-21 12:49", "url": "https://koronavirus.gov.hu/cikkek/operativ-torzs-az-uj-szigoru-szabalyok-virus-terjedesenek-meggatolasat-szolgaljak", "h1": "Operat\u00edv t\u00f6rzs: az \u00faj szigor\u00fa szab\u00e1lyok a v\u00edrus terjed\u00e9s\u00e9nek megg\u00e1tol\u00e1s\u00e1t szolg\u00e1lj\u00e1k", "body": "\nA h\u00e9tf\u0151t\u0151l \u00e9letbe l\u00e9ptetett \u00faj v\u00e9delmi int\u00e9zked\u00e9si szigor\u00fa szab\u00e1lyok a koronav\u00edrus terjed\u00e9s\u00e9nek megg\u00e1tol\u00e1s\u00e1t szolg\u00e1lj\u00e1k - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a h\u00e9tf\u0151i online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes az egy\u00e9ni felel\u0151ss\u00e9g fontoss\u00e1g\u00e1t hangs\u00falyozva k\u00f6z\u00f6lte: azokon a helyeken, ahol a szigor\u00fabb szab\u00e1lyok l\u00e9ptek \u00e9letbe, hat\u00e9ves kor felett mindenki k\u00f6teles orvosi vagy munkav\u00e9delmi, textil, vagy m\u00e1s anyagb\u00f3l k\u00e9sz\u00fclt maszkot viselni, \u00fagy, hogy az a sz\u00e1jat \u00e9s az orrot folyamatosan elfedje.\n\u00a0\u00a0\u00a0\u00a0T\u00e1j\u00e9koztat\u00e1sa szerint a t\u00f6megk\u00f6zleked\u00e9si eszk\u00f6z\u00f6k\u00f6n maszk n\u00e9lk\u00fcl utaz\u00f3kat vagy az \u00e9rintett int\u00e9zm\u00e9nyek ter\u00fclet\u00e9t maszk n\u00e9lk\u00fcl l\u00e1togat\u00f3kat, illetve a maszkot nem el\u0151\u00edrt m\u00f3don visel\u0151ket a t\u00f6megk\u00f6zleked\u00e9si eszk\u00f6z vezet\u0151je az utaz\u00e1sb\u00f3l \u00e9s az \u00fczemeltet\u0151 az int\u00e9zm\u00e9nyek l\u00e1togat\u00e1s\u00e1b\u00f3l k\u00f6teles kiz\u00e1rni. Amennyiben a v\u00e9delmi int\u00e9zked\u00e9seket megszeg\u0151k a t\u00f6megk\u00f6zleked\u00e9si eszk\u00f6zt vagy az int\u00e9zm\u00e9ny ter\u00fclet\u00e9t felsz\u00f3l\u00edt\u00e1sra nem hagyj\u00e1k el, a vezet\u0151 vagy az \u00fczemeltet\u0151 k\u00f6teles rend\u0151ri int\u00e9zked\u00e9st kezdem\u00e9nyezni.\n\u00a0\u00a0\u00a0\u00a0Hozz\u00e1tette: a v\u00e9delmi int\u00e9zked\u00e9sek betart\u00e1s\u00e1t saj\u00e1t hat\u00e1sk\u00f6rben a rend\u0151rs\u00e9g is ellen\u0151rizheti. Ha mulaszt\u00e1st \u00e9szlelnek, a t\u00f6megk\u00f6zleked\u00e9sben, a j\u00e1rm\u0171 vezet\u0151j\u00e9t, int\u00e9zm\u00e9ny eset\u00e9n annak vezet\u0151j\u00e9t felh\u00edvj\u00e1k a szab\u00e1lyok betartat\u00e1s\u00e1ra, valamint egyes esetekben az illet\u00e9kes korm\u00e1nyhivatalt vagy a kereskedelmi hat\u00f3s\u00e1got is \u00e9rtes\u00edtik.\n\u00a0\u00a0\u00a0\u00a0Felh\u00edvta a figyelmet arra is, hogy zen\u00e9s-t\u00e1ncos rendezv\u00e9nyeket mostant\u00f3l csak 500 f\u0151 alatt lehet tartani. Az ilyen rendezv\u00e9nyek nem tarthat\u00f3k 23 \u00f3ra \u00e9s m\u00e1snap reggel 6 \u00f3ra k\u00f6z\u00f6tt, \u00e9s ez az id\u0151korl\u00e1t vonatkozik a vend\u00e9gl\u00e1t\u00f3helyekre is.\n\u00a0\u00a0\u00a0\u00a0Azt k\u00e9rte, hogy mindenki tartsa be ezeket a szab\u00e1lyokat a m\u00e1sok \u00e9lete, testi \u00e9ps\u00e9ge \u00e9s eg\u00e9szs\u00e9g\u00e9nek v\u00e9delme \u00e9rdek\u00e9ben.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta: m\u00e1r a j\u00e1rv\u00e1ny els\u0151 hull\u00e1ma alatt is jelentek meg megalapozatlan \u00e9s val\u00f3tlan h\u00edrek, t\u00f6bbek k\u00f6zt az az \u00e1lh\u00edr, hogy az operat\u00edv t\u00f6rzs a f\u0151v\u00e1rost lez\u00e1rn\u00e1. Hangs\u00falyozta: a r\u00e9mh\u00edrterjeszt\u00e9s b\u0171ncselekm\u00e9ny, a j\u00e1rv\u00e1nnyal \u00f6sszef\u00fcgg\u00e9sben m\u00e1rcius 11 \u00f3ta 467 b\u00fcntet\u0151elj\u00e1r\u00e1st ind\u00edtottak, ebb\u0151l 140-et r\u00e9mh\u00edrterjeszt\u00e9s miatt.\n\n\nMTI 2020. szeptember 21.\n\n"}]