[{"date": "2020-09-07 16:44", "url": "https://koronavirus.gov.hu/cikkek/kontrat-ket-idosavban-megnyitjak-pinkamindszenti-atkelot", "h1": "Kontr\u00e1t: k\u00e9t id\u0151s\u00e1vban megnyitj\u00e1k a pinkamindszenti \u00e1tkel\u0151t", "body": "\nKeddt\u0151l k\u00e9t id\u0151s\u00e1vban, reggel \u00e9s d\u00e9lut\u00e1n k\u00e9t-k\u00e9t \u00f3r\u00e1ban megnyitj\u00e1k az ing\u00e1z\u00f3k el\u0151tt a magyar-osztr\u00e1k hat\u00e1ron l\u00e9v\u0151 Pinkamindszent-Str\u00e9m \u00e1tkel\u0151t - jelentette be a Bel\u00fcgyminiszt\u00e9rium parlamenti \u00e1llamtitk\u00e1ra h\u00e9tf\u0151n a helysz\u00ednen.\n\nKontr\u00e1t\u00a0K\u00e1roly kifejtette: a korm\u00e1ny a szeptember elsej\u00e9n bevezetett utaz\u00e1si korl\u00e1toz\u00e1sokkal egy\u00fctt is figyelemmel van a hat\u00e1r menti t\u00e9rs\u00e9gben \u00e9l\u0151k szempontjaira. A munk\u00e1ba \u00e9s az iskol\u00e1ba j\u00e1r\u00f3k \u00e9rdek\u00e9ben ez\u00e9rt keddt\u0151l mindennap 6 \u00e9s 8 \u00f3ra, valamint 15 \u00e9s 17 \u00f3ra k\u00f6z\u00f6tt megnyitj\u00e1k a Pinkamindszent-Str\u00e9m \u00e1tkel\u0151t a magyar-osztr\u00e1k hat\u00e1ron.\nAz \u00e1llamtitk\u00e1r arra eml\u00e9keztetett, hogy Magyarorsz\u00e1got is el\u00e9rte a koronav\u00edrus-j\u00e1rv\u00e1ny m\u00e1sodik hull\u00e1ma, n\u0151 a fert\u0151z\u00f6ttek sz\u00e1ma, mindent meg kell tenni ebben a helyzetben annak \u00e9rdek\u00e9ben, hogy a fert\u0151z\u00e9s terjed\u00e9s\u00e9t meg tudjuk akad\u00e1lyozni. Egyszerre kell gondoskodni az id\u0151sek \u00e9s az iskol\u00e1skor\u00faak biztons\u00e1g\u00e1r\u00f3l, \u00e9s meg kell \u0151rizni a magyar gazdas\u00e1g m\u0171k\u00f6d\u0151k\u00e9pess\u00e9g\u00e9t.\nTavasszal, az els\u0151 hull\u00e1m idej\u00e9n m\u00e1r bev\u00e1lt az utaz\u00e1si korl\u00e1toz\u00e1s, amit a korm\u00e1ny szeptember elsej\u00e9vel \u00fajra elrendelt. A hat\u00e1r ment\u00e9n \u00e9l\u0151k \u00e9rdekeire tekintettel azonban lehet\u0151v\u00e9 tette 30 kilom\u00e9teres t\u00e9rs\u00e9gben, hogy az ing\u00e1z\u00f3k szabadon k\u00f6zlekedhessenek - id\u00e9zte fel\u00a0Kontr\u00e1t\u00a0K\u00e1roly.\nHozz\u00e1tette, hogy Pinkamindszenten a k\u00f6rny\u00e9k polg\u00e1rmestereivel egyeztettek arr\u00f3l, hogy milyen tapasztalatokat sz\u0171rtek le a korl\u00e1toz\u00e1s elm\u00falt egyhetes id\u0151szaka alatt. Az \u00e9rintettek azt k\u00e9rt\u00e9k, az \u00e1tj\u00e1r\u00e1s ne jelentsen s\u00falyos t\u00f6bbletterheket, az \u00e9szszer\u0171n\u00e9l hosszabb id\u0151t a dolgoz\u00f3knak vagy az iskol\u00e1soknak, ez\u00e9rt d\u00f6nt\u00f6ttek a Str\u00e9m fel\u00e9 vezet\u0151 \u00e1tkel\u0151 k\u00e9t id\u0151s\u00e1vban t\u00f6rt\u00e9n\u0151 megnyit\u00e1s\u00e1r\u00f3l.\nVargha Tam\u00e1s, a K\u00fcl\u00fcgyi \u00e9s K\u00fclgazdas\u00e1gi Miniszt\u00e9rium polg\u00e1ri h\u00edrszerz\u00e9s\u00e9rt felel\u0151s \u00e1llamtitk\u00e1ra ugyancsak azt hangs\u00falyozta, hogy a gazdas\u00e1g m\u0171k\u00f6d\u0151k\u00e9pess\u00e9g\u00e9nek fenntart\u00e1sa \u00e9rdek\u00e9ben d\u00f6nt\u00f6ttek arr\u00f3l, hogy seg\u00edtik a magyar-osztr\u00e1k hat\u00e1ron \u00e1t munk\u00e1ba \u00e9s iskol\u00e1ba j\u00e1r\u00f3kat.\nJelezte ugyanakkor, hogy a korm\u00e1ny m\u00e1r a m\u00falt h\u00e9t v\u00e9g\u00e9n lehet\u0151v\u00e9 tette az \u00fczleti \u00e9s gazdas\u00e1gi c\u00e9l\u00fa beutaz\u00e1st minden \u00e1llampolg\u00e1r sz\u00e1m\u00e1ra korl\u00e1toz\u00e1sok n\u00e9lk\u00fcl, amit szint\u00e9n a magyar gazdas\u00e1g zavartalan m\u0171k\u00f6d\u00e9s\u00e9nek biztos\u00edt\u00e1sa indokol.\nMTI 2020. szeptember 7.\n\n"}]