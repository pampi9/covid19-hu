[{"date": "2020-09-16 20:55", "url": "https://koronavirus.gov.hu/cikkek/kasler-minden-tanar-aki-iskolaban-betegedett-meg-teljes-osszegu-tappenzben-reszesul", "h1": "K\u00e1sler: minden tan\u00e1r, aki iskol\u00e1ban betegedett meg, teljes \u00f6sszeg\u0171 t\u00e1pp\u00e9nzben r\u00e9szes\u00fcl", "body": "\nMinden tan\u00e1r teljes \u00f6sszeg\u0171 t\u00e1pp\u00e9nzben r\u00e9szes\u00fcl, aki az iskol\u00e1ban fert\u0151z\u0151d\u00f6tt meg koronav\u00edrussal, vagy az int\u00e9zm\u00e9nybeli t\u00f6rt\u00e9n\u00e9s miatt k\u00e9nyszer\u00fcl karant\u00e9nba - k\u00f6z\u00f6lte K\u00e1sler Mikl\u00f3s, az emberi er\u0151forr\u00e1sok minisztere szerd\u00e1n a Facebook-oldal\u00e1n megjelent interj\u00faban.\n\nK\u00e1sler Mikl\u00f3st egyebek mellett arr\u00f3l k\u00e9rdezt\u00e9k, hogy a nemr\u00e9g lez\u00e1rult nemzeti konzult\u00e1ci\u00f3 sor\u00e1n a sz\u00fcl\u0151k \u00e9s a tan\u00e1rok nagy t\u00f6bbs\u00e9ge azt k\u00e9rte: szeptemberben a hagyom\u00e1nyos rendben induljon el az oktat\u00e1s.\nA miniszter kiemelte, hogy a nemzeti konzult\u00e1ci\u00f3 alapj\u00e1n a nemzet akarata \u00e9s a korm\u00e1ny d\u00f6nt\u00e9sei k\u00f6z\u00f6tt teljes az \u00f6sszhang: az emberi \u00e9letek ment\u00e9se, az orsz\u00e1g m\u0171k\u00f6d\u0151k\u00e9pess\u00e9g\u00e9nek fenntart\u00e1sa,\u00a0\u00a0ezen bel\u00fcl az oktat\u00e1s hagyom\u00e1nyos m\u00f3don val\u00f3 elind\u00edt\u00e1sa. Erre az\u00e9rt van lehet\u0151s\u00e9g, mert sz\u00e1mos tapasztalatot szereztek - mutatott r\u00e1 a t\u00e1rcavezet\u0151.\nK\u00e1sler Mikl\u00f3s hangs\u00falyozta: sz\u00e1moltak azzal, hogy a v\u00edrus egyes oszt\u00e1lyokban megjelenhet, de az, hogy mindegyikben, az teljesen kiz\u00e1rt. Magyarorsz\u00e1gon t\u00f6bb mint 13 ezer helysz\u00ednen folyik az oktat\u00e1s-nevel\u00e9s, jelen pillanatban ezrel\u00e9kben m\u00e9rhet\u0151 az \u00e9rintetts\u00e9g - k\u00f6z\u00f6lte. Kijelentette: ezt a helyzetet uralni lehet egyes oszt\u00e1lyok digit\u00e1lis oktat\u00e1sra val\u00f3 \u00e1tt\u00e9r\u00e9s\u00e9vel, illetve n\u00e9h\u00e1ny int\u00e9zm\u00e9ny eset\u00e9ben \u00e1tmeneti sz\u00fcnet bevezet\u00e9s\u00e9vel.\nR\u00f6gz\u00edtette: azok a tan\u00e1rok, akik a munkahely\u00fck\u00f6n fert\u0151z\u0151dtek meg a v\u00edrussal, teljes t\u00e1pp\u00e9nzre jogosultak, de nemcsak \u0151k, hanem mindenki, aki ilyen helyzet miatt k\u00e9nyszer\u00fcl otthoni karant\u00e9nra.\n\nMTI 2020. szeptember 16.\n\n"}]