[{"date": "2020-09-10 09:40", "url": "https://koronavirus.gov.hu/cikkek/turisztikai-ugynokseg-megjelent-palyazat-konnyuzenei-fesztivalok-tamogatasara", "h1": "Turisztikai \u00fcgyn\u00f6ks\u00e9g: megjelent a p\u00e1ly\u00e1zat a k\u00f6nny\u0171zenei fesztiv\u00e1lok t\u00e1mogat\u00e1s\u00e1ra", "body": "\nMegjelent a 700 milli\u00f3 forintos keret\u00f6sszeg\u0171 p\u00e1ly\u00e1zat, amely a koronav\u00edrus-j\u00e1rv\u00e1ny miatt elmaradt, vagy jelent\u0151sen cs\u00f6kkentett programmal megval\u00f3sult, 500-n\u00e1l nagyobb l\u00e9tsz\u00e1m\u00fa k\u00f6nny\u0171zenei fesztiv\u00e1lok szervez\u0151it t\u00e1mogatja - k\u00f6z\u00f6lte a Magyar Turisztikai \u00dcgyn\u00f6ks\u00e9g (MT\u00dc) az MTI-vel cs\u00fct\u00f6rt\u00f6k\u00f6n.\n\n\nAz MT\u00dc c\u00e9lja a t\u00e1mogat\u00e1ssal az, hogy a fesztiv\u00e1lpiac szerepl\u0151i talpon maradjanak, \u00e9s a szektor \u00fajraindul\u00e1sakor sz\u00ednvonalas programk\u00edn\u00e1latot \u00e9s min\u0151s\u00e9gi infrastrukt\u00far\u00e1t k\u00edn\u00e1lhassanak a l\u00e1togat\u00f3k sz\u00e1m\u00e1ra.\n\u00a0\u00a0\u00a0\u00a0A p\u00e1ly\u00e1zat megjelent az \u00fcgyn\u00f6ks\u00e9g weboldal\u00e1n (mtu.gov.hu) \u00e9s Facebook-oldal\u00e1n is.\n\u00a0\u00a0\u00a0\u00a0A p\u00e1ly\u00e1zatot a k\u00f6nny\u0171zenei fesztiv\u00e1lok szervez\u0151inek m\u0171k\u00f6d\u00e9si c\u00e9l\u00fa t\u00e1mogat\u00e1s\u00e1ra \u00edrt\u00e1k ki, a keret\u00f6sszege 699 650 000 forint, melyet az MT\u00dc az 1 milli\u00e1rd forintos vis maior keret terh\u00e9re bocs\u00e1t rendelkez\u00e9sre.\n\u00a0\u00a0\u00a0\u00a0A ki\u00edr\u00e1s szerint t\u00e1mogat\u00e1sban azok az 500 f\u0151 feletti, alkalmi zen\u00e9s, t\u00e1ncos szabadt\u00e9ri rendezv\u00e9nyek r\u00e9szes\u00fclhetnek, amelyek zenei programja kifejezetten k\u00f6nny\u0171zene k\u00f6zpont\u00fa, bel\u00e9p\u0151jegy-k\u00f6telesek, \u00e9s minimum 3 egym\u00e1st k\u00f6vet\u0151 napon, legal\u00e1bb napi 2 k\u00f6nny\u0171zenei programmal ker\u00fclnek megrendez\u00e9sre. Tov\u00e1bbi felt\u00e9tel, hogy a fesztiv\u00e1lok 2020. el\u0151tt legal\u00e1bb 3 egym\u00e1st k\u00f6vet\u0151 \u00e9vben megval\u00f3sultak, azonban id\u00e9n a Covid-j\u00e1rv\u00e1ny miatti tilt\u00e1s k\u00f6vetkezt\u00e9ben elmaradtak, vagy csak jelent\u0151sen cs\u00f6kkentett programmal val\u00f3sultak meg - \u00edrt\u00e1k.\n\u00a0\u00a0\u00a0\u00a0A p\u00e1ly\u00e1zat sor\u00e1n ig\u00e9nyelhet\u0151 t\u00e1mogat\u00e1s minimum \u00f6sszege egymilli\u00f3 forint, maximum \u00f6sszege a 2019. \u00e9vi nett\u00f3 fesztiv\u00e1ljegy-bev\u00e9tel 10 sz\u00e1zal\u00e9ka, de legfeljebb 35 milli\u00f3 forint. A t\u00e1mogat\u00e1s m\u00e9rt\u00e9ke 100 sz\u00e1zal\u00e9k.\n\u00a0\u00a0\u00a0\u00a0A t\u00e1mogat\u00e1s foly\u00f3s\u00edt\u00e1sa egy \u00f6sszegben, el\u0151legk\u00e9nt t\u00f6rt\u00e9nik, a foly\u00f3s\u00edt\u00e1snak nem felt\u00e9tele saj\u00e1t forr\u00e1s biztos\u00edt\u00e1sa, illetve rendelkez\u00e9sre \u00e1ll\u00e1sa.\n\u00a0\u00a0\u00a0\u00a0A p\u00e1ly\u00e1zati ki\u00edr\u00e1s el\u0151k\u00e9sz\u00edt\u00e9s\u00e9t az MT\u00dc koordin\u00e1lta, fesztiv\u00e1lszervez\u0151k \u00e9s zeneiparban dolgoz\u00f3 szakemberek bevon\u00e1s\u00e1val. Erre a c\u00e9lra munkacsoport alakult, melynek vezet\u0151je Lobenwein Norbert, fesztiv\u00e1lszervez\u0151, a Music Hungary Sz\u00f6vets\u00e9g aleln\u00f6ke. Tagjai: Borsa Kata, fesztiv\u00e1lszervez\u0151, a Magyar Fesztiv\u00e1lsz\u00f6vets\u00e9g aleln\u00f6ke, Ernhaft Attila, a M\u0171v\u00e9szetek V\u00f6lgye Fesztiv\u00e1l \u00fcgyvezet\u0151je, M\u00e1rta Istv\u00e1n, a Magyar Fesztiv\u00e1lsz\u00f6vets\u00e9g eln\u00f6ke, Podlovics P\u00e9ter menedzser, az XLNT Booking vezet\u0151je, T\u00f3th Gergely, a Supermanagement alap\u00edt\u00f3 tulajdonosa, Szepesi M\u00e1ty\u00e1s, a F\u00e1bi\u00e1n Juli Eml\u00e9kalap\u00edtv\u00e1ny kurat\u00f3riumi eln\u00f6ke, zen\u00e9sz, Weyer Bal\u00e1zs, a Music Hungary Sz\u00f6vets\u00e9g eln\u00f6ke.\n\n\nMTI 2020. szeptember 10.\n\n"}]