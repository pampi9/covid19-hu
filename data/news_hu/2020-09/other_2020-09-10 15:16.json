[{"date": "2020-09-10 15:16", "url": "https://koronavirus.gov.hu/cikkek/merkely-novekedett-virus-terjedesenek-kockazata", "h1": "Merkely: n\u00f6vekedett a v\u00edrus terjed\u00e9s\u00e9nek kock\u00e1zata", "body": "\nN\u00f6vekedett a koronav\u00edrus terjed\u00e9s\u00e9nek kock\u00e1zata - mondta a Semmelweis Egyetem rektora cs\u00fct\u00f6rt\u00f6k\u00f6n Budapesten egy szakmai konferenci\u00e1n.\n\nMerkely B\u00e9la a XI. n\u00e9peg\u00e9szs\u00e9g\u00fcgyi konferenci\u00e1n tartott nyit\u00f3el\u0151ad\u00e1s\u00e1ban azt hangs\u00falyozta, hogy a hat\u00e9kony j\u00e1rv\u00e1ny\u00fcgyi v\u00e9dekez\u00e9snek k\u00f6sz\u00f6nhet\u0151en egyetlen m\u00e1s orsz\u00e1gban sem volt olyan hossz\u00fa a nyugalmas id\u0151szak, mint Magyarorsz\u00e1gon. Az int\u00e9zked\u00e9sek gyorsan hatottak, a nyit\u00e1s ut\u00e1n is stabilan alacsony volt a j\u00e1rv\u00e1ny terjed\u00e9s\u00e9nek m\u00e9rt\u00e9ke. Az elm\u00falt k\u00e9t h\u00e9tben viszont minden megy\u00e9ben jelent\u0151sen n\u0151ttek ezek a j\u00e1rv\u00e1ny\u00fcgyi jelz\u0151sz\u00e1mok - h\u00edvta fel a figyelmet.\nAzt mondta: a v\u00edrus nem v\u00e1ltozott, l\u00e9nyeges mut\u00e1ci\u00f3t nem l\u00e1tnak a szakemberek. Ugyanakkor kiemelte: az els\u0151 hull\u00e1m abban jelent\u0151sen k\u00fcl\u00f6nb\u00f6z\u00f6tt a mostani m\u00e1sodik hull\u00e1mt\u00f3l, hogy akkor nagyon magas volt a fert\u0151z\u00f6ttek k\u00f6z\u00f6tt az id\u0151sek ar\u00e1nya. Most a pozit\u00edv esetek t\u00f6bbs\u00e9ge a fiatal koroszt\u00e1lyb\u00f3l ker\u00fcl ki, de a v\u00edrus egy id\u0151 ut\u00e1n \u00e1tterjed az id\u0151sekre is, ez\u00e9rt is kiemelten fontos a maszkhaszn\u00e1lat - figyelmeztetett.\nKit\u00e9rt arra is, hogy a koronav\u00edrusnak Magyarorsz\u00e1gon nem volt harminc\u00e9vesn\u00e9l fiatalabb hal\u00e1los \u00e1ldozata, valamint eur\u00f3pai \u00f6sszehasonl\u00edt\u00e1sban alacsonynak sz\u00e1m\u00edt a magyar hal\u00e1loz\u00e1si r\u00e1ta.\nMerkely B\u00e9la ismertette: a n\u00e9gy orvosegyetem \u00e1ltal tavasszal, t\u00f6bb mint t\u00edzezer ember bevon\u00e1s\u00e1val v\u00e9gzett orsz\u00e1gos sz\u0171r\u00e9s alapj\u00e1n is azt \u00e1llap\u00edtott\u00e1k meg, hogy a v\u00edrus ink\u00e1bb az id\u0151s koroszt\u00e1lyt \u00e9rintette.\nHangs\u00falyozta: fontos a szakmailag megalapozott \u00e9s hiteles kommunik\u00e1ci\u00f3. A \"v\u00edrusszkeptikus \u00e9s maszkszkeptikus hozz\u00e1\u00e1ll\u00e1s\" nem seg\u00edt. K\u00f6z\u00f6ss\u00e9gi \u00f6sszefog\u00e1ssal gy\u0151zhet\u0151 le a j\u00e1rv\u00e1ny - sz\u00f6gezte le a rektor, kiemelve: a legfontosabb a megel\u0151z\u00e9s, a maszkvisel\u00e9s, a k\u00e9zhigi\u00e9nia \u00e9s a megfelel\u0151 t\u00e1vols\u00e1gtart\u00e1s.\nMTI 2020. szeptember 10.\n\n"}]