[{"date": "2020-09-22 13:56", "url": "https://koronavirus.gov.hu/cikkek/szijjarto-rendkivuli-intezkedesek-kialltak-minden-nemzetkozi-jogrendszer-probajat", "h1": "Szijj\u00e1rt\u00f3: a rendk\u00edv\u00fcli int\u00e9zked\u00e9sek ki\u00e1llt\u00e1k minden nemzetk\u00f6zi jogrendszer pr\u00f3b\u00e1j\u00e1t", "body": "\nA koronav\u00edrus-j\u00e1rv\u00e1ny megf\u00e9kez\u00e9s\u00e9re a rendk\u00edv\u00fcli jogrend idej\u00e9n hozott \u00e9s a parlament \u00e1ltal j\u00f3v\u00e1hagyott magyarorsz\u00e1gi int\u00e9zked\u00e9sek ki\u00e1llt\u00e1k minden nemzetk\u00f6zi jogrendszer pr\u00f3b\u00e1j\u00e1t, \u00e9s semmilyen m\u00f3don nem voltak k\u00e1rosak az emberi \u00e9s szabads\u00e1gjogok szempontj\u00e1b\u00f3l - emelte ki Szijj\u00e1rt\u00f3 P\u00e9ter Strasbourgban az MTI-nek telefonon nyilatkozva kedden.\n\n\n\u00a0A k\u00fclgazdas\u00e1gi \u00e9s k\u00fcl\u00fcgyminiszter az Eur\u00f3pa Tan\u00e1cs vezet\u0151ivel folytatott tan\u00e1cskoz\u00e1s\u00e1t k\u00f6vet\u0151en k\u00f6z\u00f6lte: a j\u00e1rv\u00e1ny els\u0151 hull\u00e1ma idej\u00e9n Magyarorsz\u00e1gnak p\u00e9ld\u00e1tlan t\u00e1mad\u00e1sokkal kellett szemben\u00e9znie a nemzetk\u00f6zi int\u00e9zm\u00e9nyek vagy m\u00e1s uni\u00f3s tagorsz\u00e1gok r\u00e9sz\u00e9r\u0151l.\n\u00a0\u00a0\u00a0\u00a0A t\u00e1mad\u00e1sok mindegyikr\u0151l bebizonyosodott, hogy hazugs\u00e1gon alapultak, tisztess\u00e9gtelenek \u00e9s sportszer\u0171tlenek voltak - k\u00f6z\u00f6lte.\n\u00a0\u00a0\u00a0\u00a0Kijelentette: elv\u00e1rhat\u00f3, hogy a nemzetk\u00f6zi szervezetek seg\u00edts\u00e9k a v\u00e9dekez\u00e9s sikeress\u00e9g\u00e9t, \u00e9s ha seg\u00edteni nem tudj\u00e1k, legal\u00e1bb ne t\u00e1madj\u00e1k azokat az orsz\u00e1gokat, amelyek rendk\u00edv\u00fcli int\u00e9zked\u00e9seket hoznak saj\u00e1t polg\u00e1raik \u00e9s gazdas\u00e1guk megv\u00e9d\u00e9s\u00e9\u00e9rt a koronav\u00edrus-j\u00e1rv\u00e1ny m\u00e1sodik hull\u00e1m\u00e1nak idej\u00e9n. Magyarorsz\u00e1g arra sz\u00f3l\u00edtja fel a nemzetk\u00f6zi int\u00e9zm\u00e9nyeket, hogy a j\u00e1rv\u00e1ny m\u00e1sodik hull\u00e1ma idej\u00e9n tekintsenek el az ilyen t\u00e1mad\u00e1sokt\u00f3l - mondta Szijj\u00e1rt\u00f3 P\u00e9ter.\n\u00a0\u00a0\u00a0\u00a0\"Elv\u00e1r\u00e1sunk egy\u00e9rtelm\u0171: a nemzetk\u00f6zi szervezetek ragaszkodjanak a t\u00e9nyekhez, \u00e9s ne engedjenek politikai t\u00e1mad\u00e1soknak\" - fogalmazott.\n\u00a0\u00a0\u00a0\u00a0A magyar korm\u00e1ny nem a nemzetk\u00f6zi szervezeteknek vagy a nemzetk\u00f6zi sajt\u00f3nak akar megfelelni. Magyarorsz\u00e1g a k\u00f6vetkez\u0151 hetekben \u00e9s h\u00f3napokban is a magyar emberek \u00e9let\u00e9nek, eg\u00e9szs\u00e9g\u00e9nek \u00e9s munkahelyeinek v\u00e9delm\u00e9n, az orsz\u00e1g m\u0171k\u00f6d\u0151k\u00e9pess\u00e9g\u00e9nek meg\u0151rz\u00e9s\u00e9n fog dolgozni f\u00fcggetlen\u00fcl att\u00f3l, hogy annak milyen visszhangja lesz egyes nemzetk\u00f6zi szervezetekben - h\u00fazta al\u00e1.\nMTI 2020. szeptember 22.\n\u00a0\n\n"}]