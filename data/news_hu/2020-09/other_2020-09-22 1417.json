[{"date": "2020-09-22 14:17", "url": "https://koronavirus.gov.hu/cikkek/orszagos-tisztifoorvos-az-igazolt-fertozottek-kozott-valtozatlanul-fiatalok-vannak-tobbsegben", "h1": "Orsz\u00e1gos tisztif\u0151orvos: az igazolt fert\u0151z\u00f6ttek k\u00f6z\u00f6tt v\u00e1ltozatlanul a fiatalok vannak t\u00f6bbs\u00e9gben", "body": "\nAz igazolt fert\u0151z\u00f6ttek k\u00f6z\u00f6tt v\u00e1ltozatlanul a 20-29 \u00e9ves fiatalok vannak t\u00falnyom\u00f3 t\u00f6bbs\u00e9gben, ez\u00e9rt van sz\u00fcks\u00e9g a sz\u00f3rakoz\u00f3helyek bez\u00e1r\u00e1s\u00e1ra 23 \u00f3rakor - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n az orsz\u00e1gos tisztif\u0151orvos.\n\n\nTov\u00e1bbra is a koronav\u00edrus k\u00f6z\u00f6ss\u00e9gi terjed\u00e9s\u00e9nek megakad\u00e1lyoz\u00e1sa a c\u00e9l - k\u00f6z\u00f6lte M\u00fcller Cec\u00edlia.\n\u00a0\u00a0\u00a0\u00a0Hozz\u00e1tette: figyelik azt, hogy kisebb k\u00f6z\u00f6ss\u00e9gekben - p\u00e9ld\u00e1ul oktat\u00e1si int\u00e9zm\u00e9nyekben - terjed-e a j\u00e1rv\u00e1ny, az\u00e9rt, hogy helyben tudj\u00e1k a terjed\u00e9st megakad\u00e1lyozni.\n\u00a0\u00a0\u00a0\u00a0Besz\u00e1molt arr\u00f3l, hogy az igazolt fert\u0151z\u00f6ttek k\u00f6z\u00f6tt v\u00e1ltozatlanul a 20-29 \u00e9ves fiatalok vannak t\u00falnyom\u00f3 t\u00f6bbs\u00e9gben, de az alattuk \u00e9s f\u00f6l\u00f6tt\u00fck l\u00e9v\u0151 koroszt\u00e1lyt is jelent\u0151sen \u00e9rinti a j\u00e1rv\u00e1ny. Ez\u00e9rt tov\u00e1bbra is arra k\u00e9rik \u0151ket, hogy tarts\u00e1k be a szigor\u00fa magatart\u00e1si szab\u00e1lyokat, mindenhol hordj\u00e1k a maszkot, ahol el\u0151\u00edrt, illetve sz\u00fcks\u00e9ges.\n\u00a0\u00a0\u00a0\u00a0M\u00fcller Cec\u00edlia elmondta: az elm\u00falt 24 \u00f3r\u00e1ban 633-mal emelkedett az azonos\u00edtottan fert\u0151z\u00f6ttek sz\u00e1ma \u00e9s 8 kr\u00f3nikus beteg meghalt. Az elhunytak k\u00f6z\u00fcl a legfiatalabb 51 \u00e9ves, a legid\u0151sebb 94 \u00e9ves volt. Valamennyi\u00fcknek volt valamilyen alapbetegs\u00e9ge, illetve t\u00f6bb kr\u00f3nikus betegs\u00e9ge: jellemz\u0151en sz\u00edv- \u00e9s \u00e9rrendszeri, anyagcsere-betegs\u00e9g.\n\u00a0\u00a0\u00a0\u00a0Az elhunytak sz\u00e1ma keddre 694-re emelkedett, 4559-en viszont m\u00e1r meggy\u00f3gyultak.\n\u00a0\u00a0\u00a0\u00a0Jelenleg 14 246 akt\u00edv fert\u0151z\u00f6ttet tartanak nyilv\u00e1n. Kiemelte: nem mindenki beteg, vannak k\u00f6zt\u00fck t\u00fcnetmentesek is. A j\u00e1rv\u00e1ny kezdete \u00f3ta elv\u00e9gzett koronav\u00edrus-mintav\u00e9telek sz\u00e1ma m\u00e1r meghaladja a 600 ezret.\n\u00a0\u00a0\u00a0\u00a0A tisztif\u0151orvos kit\u00e9rt arra, hogy h\u00e9tf\u0151n sokf\u00e9le h\u00edr jelent meg az \u00faj elj\u00e1r\u00e1srendr\u0151l. Azt mondta: sz\u00e1mos int\u00e9zked\u00e9s m\u00e1r a j\u00faniusban kiadott elj\u00e1r\u00e1srendben is szerepelt.\n\u00a0\u00a0\u00a0\u00a0Ez egy olyan \u00f6sszefoglal\u00f3, amely az eg\u00e9szs\u00e9g\u00fcgyi ell\u00e1t\u00f3rendszer, minden hat\u00f3s\u00e1g r\u00e9sz\u00e9re valamennyi k\u00e9rd\u00e9st, minden a j\u00e1rv\u00e1ny kezdete \u00f3ta \u00f6sszegy\u0171jt\u00f6tt tud\u00e1st tartalmaz. Szerepel benne p\u00e9ld\u00e1ul a h\u00e1ziorvosi ell\u00e1t\u00e1si rend, a betegell\u00e1t\u00e1si rend. Az egyetlen l\u00e9nyegi v\u00e1ltoz\u00e1s, hogy 10 napra cs\u00f6kkent a hat\u00f3s\u00e1gi h\u00e1zi karant\u00e9n id\u0151tartama - k\u00f6z\u00f6lte.\n\u00a0\u00a0\u00a0\u00a0M\u00fcller Cec\u00edlia k\u00e9rd\u00e9sre v\u00e1laszolva is nyomat\u00e9kos\u00edtotta: az elj\u00e1r\u00e1srend szerint a h\u00e1ziorvos minden gyan\u00fas esetben k\u00e9rheti a laborat\u00f3riumi vizsg\u00e1latot. A tisztif\u0151orvos maga is k\u00e9rte, hogy ezt minden gyan\u00fas esetben tegy\u00e9k is meg a h\u00e1ziorvosok.\n\u00a0\u00a0\u00a0\u00a0Elmondta: a gyan\u00fas esetek tesztel\u00e9se minden esetben t\u00e9r\u00edt\u00e9smentes. A t\u00e9r\u00edt\u00e9ses mintav\u00e9telek ar\u00e1nya 3 \u00e9s 30 sz\u00e1zal\u00e9k k\u00f6z\u00f6tt mozog. A Nemzeti N\u00e9peg\u00e9szs\u00e9g\u00fcgyi K\u00f6zpontban p\u00e9ld\u00e1ul 3 sz\u00e1zal\u00e9k k\u00f6r\u00fcl volt azon vizsg\u00e1latok ar\u00e1nya, amelyet jellemz\u0151en a k\u00fclf\u00f6ldr\u0151l hazat\u00e9r\u0151k k\u00e9rtek a hat\u00f3s\u00e1gi h\u00e1zi karant\u00e9n kiv\u00e1lt\u00e1sa c\u00e9lj\u00e1b\u00f3l.\n\u00a0\u00a0\u00a0\u00a0Azt mondta: szem\u00e9lyaut\u00f3ban utazva az id\u0151sek a h\u00e1ts\u00f3 \u00fcl\u00e9sen, maszkban foglaljanak helyet. T\u00fcnetmentes beteg eset\u00e9ben a maszk visel\u00e9se elegend\u0151 v\u00e9delmet jelent a j\u00e1rm\u0171ben utaz\u00f3k r\u00e9sz\u00e9re - k\u00f6z\u00f6lte, kiemelve: t\u00fcneteket mutat\u00f3 beteget semmi esetben ne sz\u00e1ll\u00edtsanak szem\u00e9lyaut\u00f3ban.\n\u00a0\u00a0\u00a0\u00a0A k\u00e9rd\u00e9sek k\u00f6z\u00fcl t\u00f6bb kapcsol\u00f3dott di\u00e1kok megfert\u0151z\u0151d\u00e9s\u00e9hez. M\u00fcller Cec\u00edlia elmondta: kontaktkutat\u00e1skor az igazoltan fert\u0151z\u00f6tt di\u00e1k szoros kontaktjait \u00e9rintik az int\u00e9zked\u00e9sek. A kontaktk\u00e9nt otthon tart\u00f3zkod\u00f3 di\u00e1kok csal\u00e1dtagjai \u00e9lhetik \u00e9let\u00fcket.\n\u00a0\u00a0\u00a0\u00a0Ha a kontaktk\u00e9nt hat\u00f3s\u00e1gi h\u00e1zi karant\u00e9nba ker\u00fclt di\u00e1k a megfigyel\u00e9s ideje alatt nem mutat t\u00fcneteket, akkor 10 nap m\u00falva visszat\u00e9rhet az iskol\u00e1ba. Ha viszont t\u00fcneteket mutat, akkor gyan\u00fas esetnek min\u0151s\u00fcl, \u00e9s az elj\u00e1r\u00e1srend szerint h\u00edvni kell a h\u00e1ziorvost - mondta.\n\u00a0\u00a0\u00a0\u00a0A tisztif\u0151orvos azt javasolta, hogy a k\u00f6telez\u0151 l\u00e1zm\u00e9r\u0151z\u00e9shez az int\u00e9zm\u00e9nyek pr\u00f3b\u00e1lj\u00e1k t\u00f6bb bej\u00e1raton beengedni a gyermekeket, hogy ne legyen torl\u00f3d\u00e1s.\n\u00a0\u00a0\u00a0\u00a0C\u00e9lszer\u0171 t\u00f6bb h\u0151m\u00e9r\u0151vel, t\u00f6bb ember bevon\u00e1s\u00e1val v\u00e9gezni ezt - mondta M\u00fcller Cec\u00edlia, aki kiemelte: a h\u0151m\u00e9r\u00e9s gyorsan megy, k\u00e9t m\u00e1sodpercet vesz ig\u00e9nybe.\n\u00a0\u00a0\u00a0\u00a0Fontosnak tartj\u00e1k, hogy ne a sz\u00fcl\u0151 \u00edt\u00e9lje meg a gyermekek \u00e1llapot\u00e1t, hanem orvosi vizsg\u00e1lattal meger\u0151s\u00edtve, val\u00f3ban csak eg\u00e9szs\u00e9ges gyermek t\u00e9rjen vissza a k\u00f6z\u00f6ss\u00e9gbe.\n\u00a0\u00a0\u00a0\u00a0A betegell\u00e1t\u00e1sra vonatkoz\u00f3an volt k\u00e9rd\u00e9s arr\u00f3l, hogy esetleg \u00fajra bevonj\u00e1k-e az id\u0151s orvosokat, rezidenseket. Erre M\u00fcller Cec\u00edlia azt mondta: mindent megtesznek, hogy az \u00f6sszes beteget el tudj\u00e1k l\u00e1tni. Jelenleg a kijel\u00f6lt k\u00f3rh\u00e1zakban zajlik az ell\u00e1t\u00e1s, de ha a betegek sz\u00e1ma indokolja, ezt a k\u00f6rt kisz\u00e9les\u00edtik.\n\u00a0\u00a0\u00a0\u00a0Ugyancsak k\u00e9rd\u00e9sre elmondta: elegend\u0151 PCR-teszt van az orsz\u00e1gban \u00e9s a sz\u00fcks\u00e9ges reagensek is rendelkez\u00e9sre \u00e1llnak.\n\u00a0\u00a0\u00a0\u00a0M\u00fcller Cec\u00edlia sz\u00f3lt arr\u00f3l is, hogy a koronav\u00edrus-megbeteged\u00e9sr\u0151l \u00e9s k\u00f3rokoz\u00f3j\u00e1r\u00f3l szinte naponta jelennek meg \u00fajabb tudom\u00e1nyos cikkek.\n\u00a0\u00a0\u00a0\u00a0Most m\u00e1r azt is tudni p\u00e9ld\u00e1ul, hogy nem az influenzav\u00edrushoz hasonl\u00f3 fels\u0151- \u00e9s als\u00f3l\u00e9g\u00fati megbeteged\u00e9st okoz, hanem a teljes szervezetet ig\u00e9nybe vev\u0151 v\u00edrusr\u00f3l van sz\u00f3. Az erek fel\u00fclet\u00e9n is k\u00e9pes p\u00e9ld\u00e1ul gyullad\u00e1st l\u00e9trehozni. Az is ismert, hogy a betegs\u00e9g lefoly\u00e1sa sz\u00e9les hat\u00e1rok k\u00f6z\u00f6tt mozog: sok esetben t\u00fcnetmentesen zajlik, ugyanakkor vannak rendk\u00edv\u00fcl s\u00falyos esetek is - k\u00f6z\u00f6lte.\n\u00a0\u00a0\u00a0\u00a0A tisztif\u0151orvos azt mondta: gyarapodott a tud\u00e1s, a tapasztalat. A gy\u00f3gy\u00edt\u00e1s \u00e9s a kezel\u00e9s is sokat v\u00e1ltozott tavasz \u00f3ta. Ezzel egy\u00fctt felh\u00edvta a figyelmet, azt senki sem tudja megmondani, hogy ha valaki megfert\u0151z\u0151dik, n\u00e1la mik\u00e9nt zajlik le a betegs\u00e9g.\n\u00a0\u00a0\u00a0\u00a0\"Ez\u00e9rt a legbiztons\u00e1gosabb, ha nem kapjuk el a fert\u0151z\u00e9st\" - mondta a tisztif\u0151orvos, azt k\u00e9rve, hogy ennek \u00e9rdek\u00e9ben tarts\u00e1k be az \u00f6sszes szab\u00e1lyt.\n\u00a0\u00a0\u00a0\u00a0M\u00fcller Cec\u00edlia k\u00e9rd\u00e9sekre v\u00e1laszolva sz\u00f3lt arr\u00f3l is: t\u00f6bb szakirodalomban megjelent, hogy a D-vitamin jelent\u0151sen hozz\u00e1j\u00e1rulhat a fert\u0151z\u00e9s lek\u00fczd\u00e9s\u00e9hez. Kiemelte: a magyar lakoss\u00e1g D-vitamin bevitele alapesetben is alacsonyabb a k\u00edv\u00e1ntn\u00e1l.\n\u00a0\u00a0\u00a0\u00a0Ez\u00e9rt ilyenkor ny\u00e1r v\u00e9g\u00e9n k\u00fcl\u00f6n\u00f6sen javasolt odafigyelni a D-vitamin bevitelre. \u00c1ltal\u00e1ban napi 2 ezer egys\u00e9gre van sz\u00fcks\u00e9g. Valakin\u00e9l viszont enn\u00e9l t\u00f6bbre vagy kevesebbre van sz\u00fcks\u00e9g, ez\u00e9rt M\u00fcller Cec\u00edlia azt k\u00e9rte: err\u0151l konzult\u00e1ljanak orvosukkal.\n\n\nMTI 2020. szeptember 22.\n\u00a0\n\u00a0\n\u00a0\n\n"}]