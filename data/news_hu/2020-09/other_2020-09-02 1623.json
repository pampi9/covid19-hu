[{"date": "2020-09-02 16:23", "url": "https://koronavirus.gov.hu/cikkek/orszagos-tisztifoorvos-most-nagyobb-fiatalok-felelossege", "h1": "Orsz\u00e1gos tisztif\u0151orvos: most nagyobb a fiatalok felel\u0151ss\u00e9ge", "body": "\nAz elm\u00falt hetekben folyamatosan emelkedik az \u00faj koronav\u00edrus-fert\u0151z\u00f6ttek sz\u00e1ma Magyarorsz\u00e1gon, \u00e9s az l\u00e1tszik, hogy most ink\u00e1bb a fiatalok k\u00f6r\u00e9ben terjed a v\u00edrus - mondta az orsz\u00e1gos tisztif\u0151orvos az MTI-nek.\n\nM\u00fcller Cec\u00edlia hozz\u00e1tette: az adatokat elemezni kell, de m\u00edg a tavaszi j\u00e1rv\u00e1nyhull\u00e1m az id\u0151s, kr\u00f3nikus betegs\u00e9gben szenved\u0151ket \u00e9rintette, m\u00e1ra ez jelent\u0151sen megv\u00e1ltozott. A friss fert\u0151z\u00f6ttek \u00e1tlag\u00e9letkora 30 \u00e9v k\u00f6r\u00fcl van.\nA fiatalok felel\u0151ss\u00e9ge ez\u00e9rt n\u00f6vekszik ezekben a hetekben, a v\u00edrus k\u00f6z\u00f6ss\u00e9gi terjed\u00e9s\u00e9nek lehet\u0151s\u00e9ge nagyobb ebben a koroszt\u00e1lyban - emelte ki. Mint mondta, a fiatalokn\u00e1l tal\u00e1n nem tudatosult, hogy megbetegedhetnek, kev\u00e9sb\u00e9 \u00e9rzik a fert\u0151z\u00e9s vesz\u00e9ly\u00e9t, hiszen a betegs\u00e9g t\u00fcnetei n\u00e1luk enyh\u00e9k vagy nem is jelentkeznek, a v\u00edrust ugyanakkor tov\u00e1bbadhatj\u00e1k.\nM\u00fcller Cec\u00edlia ez\u00e9rt felel\u0151ss\u00e9gteljes magatart\u00e1st k\u00e9rt a fiatalokt\u00f3l.\nKiemelte, tov\u00e1bbra is be kell tartani a j\u00e1rv\u00e1ny\u00fcgyi el\u0151\u00edr\u00e1sokat, aj\u00e1nl\u00e1sokat: a t\u00e1vols\u00e1gtart\u00e1st, a maszk visel\u00e9s\u00e9t t\u00f6megk\u00f6zleked\u00e9si eszk\u00f6z\u00f6k\u00f6n \u00e9s z\u00e1rt helyeken, valamint a rendszeres k\u00e9zmos\u00e1st, k\u00e9zfert\u0151tlen\u00edt\u00e9st, a k\u00f6z\u00f6sen, gyakran haszn\u00e1lt fel\u00fcletek fert\u0151tlen\u00edt\u00e9s\u00e9t.\nAz orsz\u00e1gos tisztif\u0151orvos hangs\u00falyozta, az emberek felel\u0151ss\u00e9gteljes magatart\u00e1s\u00e1val megakad\u00e1lyozhat\u00f3, hogy azokat az orsz\u00e1gos int\u00e9zked\u00e9seket, amelyek \"tavasszal nagyban g\u00e1tolt\u00e1k az \u00e9let\u00fcnket\", ne kelljen \u00fajra bevezetni.\nA koronavirus.gov.hu port\u00e1l szerdai t\u00e1j\u00e9koztat\u00f3 adatai szerint 365 magyar \u00e1llampolg\u00e1rn\u00e1l mutatt\u00e1k ki \u00fajonnan a fert\u0151z\u00e9st, meghalt h\u00e1rom id\u0151s ember, az akt\u00edv fert\u0151z\u00f6ttek sz\u00e1ma 2100. \u00a0\u00a0\u00a0\u00a0Az akt\u00edv fert\u0151z\u00f6ttek 45 sz\u00e1zal\u00e9ka, az elhunytak 60 sz\u00e1zal\u00e9ka, a gy\u00f3gyultak 42 sz\u00e1zal\u00e9ka budapesti. \u00a0\u00a0\u00a0\u00a0K\u00f3rh\u00e1zban 98 koronav\u00edrusos beteget \u00e1polnak, k\u00f6z\u00fcl\u00fck heten vannak l\u00e9legeztet\u0151g\u00e9pen.\n\u00a0\n\n\n\nMTI\n\n"}]