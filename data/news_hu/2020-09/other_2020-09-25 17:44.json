[{"date": "2020-09-25 17:44", "url": "https://koronavirus.gov.hu/cikkek/szijjarto-elkeszultek-magyarorszagon-gyartott-vilagszinvonalu-lelegeztetogepek", "h1": "Szijj\u00e1rt\u00f3: elk\u00e9sz\u00fcltek a Magyarorsz\u00e1gon gy\u00e1rtott, vil\u00e1gsz\u00ednvonal\u00fa l\u00e9legeztet\u0151g\u00e9pek", "body": "\nNapokon bel\u00fcl a magyar eg\u00e9szs\u00e9g\u00fcgy rendelkez\u00e9s\u00e9re fog \u00e1llni a k\u00fcl\u00fcgyminiszt\u00e9rium \u00e1ltal megrendelt 1000 darab, vil\u00e1gsz\u00ednvonal\u00fa l\u00e9legeztet\u0151g\u00e9p, amelyet a hazai sz\u00e9khely\u0171 Celitron Medical Technologies Kft. m\u00e1r legy\u00e1rtott - mondta a k\u00fclgazdas\u00e1gi \u00e9s k\u00fcl\u00fcgyminiszter p\u00e9nteken V\u00e1con.\n\n\nSzijj\u00e1rt\u00f3 P\u00e9ter a Celitron Medical Technologies Kft. v\u00e1ci k\u00f6zpontj\u00e1ban tartott sajt\u00f3t\u00e1j\u00e9koztat\u00f3n elmondta, hogy a Magyarorsz\u00e1gon gy\u00e1rtott l\u00e9legeztet\u0151g\u00e9p technol\u00f3giai szempontb\u00f3l ma a legjobb a vil\u00e1gpiacon: korhat\u00e1r n\u00e9lk\u00fcl alkalmazhat\u00f3, alacsony energiafelhaszn\u00e1l\u00e1s\u00fa \u00e9s f\u00fcggetlen\u00edthet\u0151 a korh\u00e1zban l\u00e9v\u0151 intenz\u00edv oszt\u00e1lyokon rendelkez\u00e9sre \u00e1ll\u00f3 s\u0171r\u00edtett leveg\u0151t biztos\u00edt\u00f3 ki\u00e1ll\u00e1sokt\u00f3l.\n\u00a0\u00a0\u00a0\u00a0Hozz\u00e1tette, hogy a g\u00e9pet a Honv\u00e9dk\u00f3rh\u00e1zban, a Debreceni Egyetemi k\u00f3rh\u00e1zban \u00e9s a Semmelweis Orvostudom\u00e1nyi Egyetemen (SOTE) is tesztelt\u00e9k \u00e9s mindenhonnan csak a legjobb visszajelz\u00e9sek \u00e9rkeztek. A legy\u00e1rtott g\u00e9pekb\u0151l 900 darab sz\u00e1ll\u00edt\u00e1sra k\u00e9sz, 100 darabot m\u00e9g tesztelnek.\n\u00a0\u00a0\u00a0\u00a0R\u00e9tv\u00e1ri Bence, az Emberi Er\u0151forr\u00e1sok Miniszt\u00e9rium\u00e1nak (Emmi) parlamenti \u00e1llamtitk\u00e1ra, aki egyben a t\u00e9rs\u00e9g KDNP-s orsz\u00e1ggy\u0171l\u00e9si k\u00e9pvisel\u0151je elmondta, hogy a j\u00e1rv\u00e1ny alatt minden orsz\u00e1g sz\u00e1m\u00e1ra fel\u00e9rt\u00e9kel\u0151d\u00f6tt az \u00f6nell\u00e1t\u00e1s, \u00edgy nagy biztons\u00e1got jelent, hogy nagymennyis\u00e9gben tud Magyarorsz\u00e1g olyan l\u00e9legeztet\u0151g\u00e9peket el\u0151\u00e1ll\u00edtani, amelyek a vil\u00e1g b\u00e1rmelyik pontj\u00e1n, a vil\u00e1g b\u00e1rmelyik k\u00f3rh\u00e1z\u00e1ban meg\u00e1llj\u00e1k a hely\u00fcket. Nagy b\u00fcszkes\u00e9g, hogy mindez itt V\u00e1con a magyar emberek munk\u00e1j\u00e1nak k\u00f6sz\u00f6nhet\u0151en j\u00f6tt l\u00e9tre - f\u0171zte hozz\u00e1 az \u00e1llamtitk\u00e1r.\n\u00a0\u00a0\u00a0\u00a0A Celitron egy magyar gy\u00e1rt\u00f3 c\u00e9g, amely a kutat\u00e1sra \u00e9s a fejleszt\u00e9sre helyezi a hangs\u00falyt a steriliz\u00e1l\u00e1s \u00e9s a fert\u0151z\u00e9svesz\u00e9lyes hullad\u00e9kkezel\u00e9si rendszerek ter\u00e9n. Vil\u00e1gszerte t\u00f6bb mint 80 orsz\u00e1gban m\u00e1r t\u00f6bb mint 400 k\u00f3rh\u00e1zi vesz\u00e9lyeshullad\u00e9k-kezel\u0151 egys\u00e9get (hullad\u00e9kfert\u0151tlen\u00edt\u0151 berendez\u00e9st), valamint t\u00f6bb mint 4000 g\u0151zsteriliz\u00e1l\u00f3t telep\u00edtettek.\n\u00a0\u00a0\u00a0\u00a0A Celitron term\u00e9keit \u00e9s alkatr\u00e9szeit a 8898 n\u00e9gyzetm\u00e9ter alapter\u00fclet\u0171, \u00faj ipartelepen l\u00e9v\u0151 gy\u00e1r\u00e1ban \u00e1ll\u00edtja el\u0151. A v\u00e1llalat t\u00f6bb mint 80 teljes munkaid\u0151ben dolgoz\u00f3 alkalmazottat foglalkoztat.\n\u00a0\u00a0\u00a0\u00a0A nyilv\u00e1nosan el\u00e9rhet\u0151 c\u00e9gadatok szerint a Celitron Kft. \u00e1rbev\u00e9tele tavaly meghaladta az 1 milli\u00e1rd forintot, ami csaknem 20 sz\u00e1zal\u00e9kos cs\u00f6kken\u00e9s 2018-hoz k\u00e9pest. Ad\u00f3zott vesztes\u00e9ge tavaly valamivel t\u00f6bb mint 201 milli\u00f3 forint volt, szemben a 2018-as 280 milli\u00f3s vesztes\u00e9ggel.\n\n\nMTI 2020. szeptember 25.\n\n"}]