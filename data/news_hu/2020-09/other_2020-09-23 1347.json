[{"date": "2020-09-23 13:47", "url": "https://koronavirus.gov.hu/cikkek/orszagos-tisztifoorvos-jarvany-felszallo-szakaszaban-vagyunk", "h1": "Orsz\u00e1gos tisztif\u0151orvos: a j\u00e1rv\u00e1ny felsz\u00e1ll\u00f3 szakasz\u00e1ban vagyunk", "body": "\nCsaknem egy hete megk\u00f6zel\u00edti az ezret a napi \u00faj fert\u0151z\u00f6ttek sz\u00e1ma, teh\u00e1t a koronav\u00edrus-j\u00e1rv\u00e1ny m\u00e1sodik hull\u00e1m\u00e1nak felsz\u00e1ll\u00f3 szakasz\u00e1ban vagyunk - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n az orsz\u00e1gos tisztif\u0151orvos.\n\n\nM\u00fcller Cec\u00edlia felh\u00edvta a figyelmet a maszkhaszn\u00e1lat, illetve a m\u00e1sf\u00e9l m\u00e9teres t\u00e1vols\u00e1g fontoss\u00e1g\u00e1ra azokon helyeken is, ahol jogszab\u00e1ly ezt k\u00fcl\u00f6n nem \u00edrja el\u0151. P\u00e9ldak\u00e9nt eml\u00edtette a rokonl\u00e1togat\u00e1st, a sorban \u00e1ll\u00e1st, a lifthaszn\u00e1latot, a taxis utaz\u00e1st, illetve az esk\u00fcv\u0151ket.\n\u00a0\u00a0\u00a0\u00a0Az orsz\u00e1gos tisztif\u0151orvos k\u00f6z\u00f6lte: a j\u00e1rv\u00e1ny m\u00e1sodik hull\u00e1m\u00e1ban nehezebb a v\u00e9dekez\u00e9s, hiszen \"k\u00f6z\u00f6ss\u00e9gi terjed\u00e9s van\", szinte minden\u00fctt megjelenhetnek a betegek. Ism\u00e9telten felh\u00edvta a figyelmet arra, hogy aki l\u00e9g\u00fati t\u00fcneteket \u00e9szlel mag\u00e1n, ne menjen k\u00f6z\u00f6ss\u00e9gbe, \u00e9s ez \u00e9rv\u00e9nyes a gyerekekre is.\n\u00a0\u00a0\u00a0\u00a0M\u00fcller Cec\u00edlia besz\u00e1molt arr\u00f3l, hogy kedden K\u00e1sler Mikl\u00f3s, emberi er\u0151forr\u00e1sok minisztere videomegbesz\u00e9l\u00e9st tartott k\u00f3rh\u00e1zi f\u0151igazgat\u00f3kkal. Ezen \u00e1ttekintett\u00e9k az aktu\u00e1lis j\u00e1rv\u00e1ny\u00fcgyi k\u00e9rd\u00e9seket, \u00e9s arra k\u00e9rte a k\u00f3rh\u00e1zvezet\u0151ket, hogy tov\u00e1bbra is a megszokott fegyelmezetts\u00e9ggel hajts\u00e1k v\u00e9gre a j\u00e1rv\u00e1ny megf\u00e9kez\u00e9s\u00e9re hozott utas\u00edt\u00e1sokat.\n\u00a0\u00a0\u00a0\u00a0Az orsz\u00e1gos tisztif\u0151orvos k\u00f6z\u00f6lte, hogy az eg\u00e9szs\u00e9g\u00fcgyi ell\u00e1t\u00f3rendszert felk\u00e9sz\u00edtett\u00e9k a betegek fogad\u00e1s\u00e1ra, a k\u00f3rh\u00e1zak \u00e1gykihaszn\u00e1lts\u00e1ga 53 sz\u00e1zal\u00e9k.\n\u00a0\u00a0\u00a0\u00a0Hangs\u00falyozta: tervszer\u0171 a v\u00e9dekez\u00e9s, a betegutakat pontosan kijel\u00f6lt\u00e9k. Jelenleg h\u00e1rom budapesti k\u00f3rh\u00e1z, a D\u00e9l-Pesti Centrumk\u00f3rh\u00e1z, a Szent J\u00e1nos K\u00f3rh\u00e1z, illetve az Orsz\u00e1gos Kor\u00e1nyi TBC \u00e9s Pulmonol\u00f3giai Int\u00e9zet van kijel\u00f6lve a k\u00f6z\u00e9ps\u00falyos, illetve s\u00falyos, bizony\u00edtottan koronav\u00edrusos betegek ell\u00e1t\u00e1s\u00e1ra. Amennyiben sz\u00fcks\u00e9ges, tov\u00e1bbi int\u00e9zm\u00e9nyeket vonnak be a fert\u0151z\u00f6tt betegek ell\u00e1t\u00e1s\u00e1ba.\n\u00a0\u00a0\u00a0\u00a0Az ell\u00e1t\u00e1s centraliz\u00e1l\u00e1sa a c\u00e9l, hogy a s\u00falyos \u00e9s k\u00f6z\u00e9ps\u00falyos betegek olyan int\u00e9zm\u00e9nybe ker\u00fcljenek, ahol mind a szem\u00e9lyi, mind a t\u00e1rgyi felt\u00e9tel adott gy\u00f3gy\u00edt\u00e1sukhoz. Tov\u00e1bb\u00e1 c\u00e9l az is, hogy maradjanak \u00fagynevezett \"tiszta\" k\u00f3rh\u00e1zak, ahol nem \u00e1polnak koronav\u00edrusos beteget - k\u00f6z\u00f6lte.\n\u00a0\u00a0\u00a0\u00a0M\u00fcller Cec\u00edlia k\u00e9rd\u00e9s kapcs\u00e1n elmondta, a v\u00edrus \u00f6r\u00f6k\u00edt\u0151 anyag\u00e1nak felszaporod\u00e1sa a szennyv\u00edzben fontos el\u0151rejelz\u00e9s lehet arra vonatkoz\u00f3an, hogy egy h\u00e9t-t\u00edz nap m\u00falva mely helyeken v\u00e1rhat\u00f3 t\u00f6bb beteg.\n\u00a0\u00a0\u00a0\u00a0Az iskol\u00e1kban hordott egyszer haszn\u00e1latos maszkokkal kapcsolatban hangs\u00falyozta, hogy azokat \u00e9rdemes k\u00e9t napig dupla fal\u00fa szemeteszs\u00e1kban t\u00e1rolni, majd kidobhat\u00f3k a kommun\u00e1lis kuk\u00e1ba. Ezek a maszkok, szemben az eg\u00e9szs\u00e9g\u00fcgyi ell\u00e1t\u00e1s sor\u00e1n haszn\u00e1ltakkal, nem sz\u00e1m\u00edtanak vesz\u00e9lyes hullad\u00e9knak - tette hozz\u00e1.\n\u00a0\u00a0\u00a0\u00a0Szint\u00e9n k\u00e9rd\u00e9sre v\u00e1laszolva az orsz\u00e1gos tisztif\u0151orvos elmondta, az eg\u00e9szs\u00e9g\u00fcgyi int\u00e9zm\u00e9nyek adatszolg\u00e1ltat\u00e1sa r\u00e9sze a j\u00e1rv\u00e1ny\u00fcgyi megfigyel\u00e9si rendszernek, jogszab\u00e1lyi k\u00f6telezetts\u00e9g, hiszen a hat\u00f3s\u00e1gnak tudnia kell arr\u00f3l, hogy h\u00e1ny eg\u00e9szs\u00e9g\u00fcgyi dolgoz\u00f3 vez\u00e9nyelhet\u0151 oda, ahol munk\u00e1j\u00e1ra a legnagyobb sz\u00fcks\u00e9g van.\n\u00a0\u00a0\u00a0\u00a0K\u00f6z\u00f6lte, az sem \u00faj kelet\u0171 rendelkez\u00e9s, hogy a h\u00e1ziorvosnak jelentenie kell a fert\u0151z\u00e9sgyan\u00fas eseteket is. Ez az adatb\u00e1zis k\u00e9s\u0151bb \"\u00f6sszefut\" a laborat\u00f3riumb\u00f3l kapott eredm\u00e9nyekkel, \u00edgy ha a gyan\u00fa beigazol\u00f3dik, akkor megkezd\u0151dhet a kontaktkutat\u00e1s \u00e9s a t\u00edznapos karant\u00e9n elrendel\u00e9se.\n\u00a0\u00a0\u00a0\u00a0M\u00fcller Cec\u00edlia k\u00e9rd\u00e9s kapcs\u00e1n besz\u00e9lt arr\u00f3l is, hogy szerencs\u00e9re a m\u00e1sodik hull\u00e1mban sem jellemz\u0151ek az atipikus esetek, amikor fiatal, eg\u00e9szs\u00e9ges, alapbetegs\u00e9ggel nem k\u00fczd\u0151 emberekn\u00e9l lesz s\u00falyos lefoly\u00e1s\u00fa a betegs\u00e9g. Azonban hozz\u00e1tette, van n\u00e9h\u00e1ny fiatal l\u00e9legeztet\u0151g\u00e9pen, akik kor\u00e1bban j\u00f3 eg\u00e9szs\u00e9gi \u00e1llapotban voltak.\n\u00a0\u00a0\u00a0\u00a0A szakember kit\u00e9rt arra is, hogy v\u00e1rhat\u00f3an okt\u00f3ber m\u00e1sodik fel\u00e9ben lesz el\u00e9rhet\u0151 a szezon\u00e1lis influenza elleni v\u00e9d\u0151olt\u00e1s, imm\u00e1r mindenki sz\u00e1m\u00e1ra t\u00e9r\u00edt\u00e9smentesen. Jelezte, a v\u00e9d\u0151olt\u00e1s beadat\u00e1s\u00e1ra a h\u00e1ziorvossal t\u00f6rt\u00e9nt id\u0151pontegyeztet\u00e9s ut\u00e1n lesz lehet\u0151s\u00e9g.\n\nMTI 2020. szeptember 23.\n\u00a0\n\n"}]