[{"date": "2020-09-30 16:21", "url": "https://koronavirus.gov.hu/cikkek/szijjarto-peter-155-ezer-munkahelyet-vedenek-meg-versenykepesseg-novelo-tamogatasokkal", "h1": "Szijj\u00e1rt\u00f3 P\u00e9ter: 155 ezer munkahelyet v\u00e9denek meg a versenyk\u00e9pess\u00e9g-n\u00f6vel\u0151 t\u00e1mogat\u00e1sokkal", "body": "\nAz orsz\u00e1gban 904 v\u00e1llalat vette ig\u00e9nybe a korm\u00e1ny versenyk\u00e9pess\u00e9g-n\u00f6vel\u0151 t\u00e1mogat\u00e1s\u00e1t, amivel 30 ipar\u00e1gban 425 milli\u00e1rd forint \u00e9rt\u00e9k\u0171 beruh\u00e1z\u00e1s val\u00f3sul meg ezekben a h\u00f3napokban, \u00e9s 155 ezer munkahelyet v\u00e9denek meg - k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter szerd\u00e1n Debrecenben, amikor t\u00e1mogat\u00e1si szerz\u0151d\u00e9st adott \u00e1t a helyi MST-Engineering Kft.-nek.\n\n\nSzijj\u00e1rt\u00f3 P\u00e9ter hozz\u00e1tette: a korm\u00e1ny azokkal a v\u00e1llalkoz\u00e1sokkal k\u00f6t\u00f6tt sz\u00f6vets\u00e9get, amelyek v\u00e1llalj\u00e1k, hogy fejlesztenek \u00e9s megtartj\u00e1k a munkaer\u0151t.\n\u00a0\u00a0\u00a0\u00a0Er\u0151fesz\u00edt\u00e9seik eredm\u00e9nyek\u00e9nt augusztus v\u00e9g\u00e9re a munk\u00e1ban l\u00e9v\u0151k sz\u00e1ma m\u00e1r meghaladta a 4,5 milli\u00f3t, ami 54 ezerrel t\u00f6bb foglalkoztatottat jelent a j\u00faliusi l\u00e9tsz\u00e1mn\u00e1l - mutatott r\u00e1 a politikus.\n\u00a0\u00a0\u00a0\u00a0Szijj\u00e1rt\u00f3 P\u00e9ter jelezte, a g\u00e9pipari berendez\u00e9seket tervez\u0151, gy\u00e1rt\u00f3 \u00e9s forgalmaz\u00f3 debreceni MST-Engineering Kft., amely term\u00e9keinek 99 sz\u00e1zal\u00e9k\u00e1t export\u00e1lja, 565 milli\u00f3 forintos beruh\u00e1z\u00e1shoz 282 milli\u00f3 forint t\u00e1mogat\u00e1st kapott, amivel 80 munkahelyet tud megtartani.\n\u00a0\u00a0\u00a0\u00a0A k\u00fclgazdas\u00e1gi miniszter azt mondta, a magyar gazdas\u00e1g meghat\u00e1roz\u00f3 \u00e1gazata a g\u00e9pipar, amely t\u00f6bb mint 380 ezer embert foglalkoztat, az exporth\u00e1nyada pedig meghaladja a 90 sz\u00e1zal\u00e9kot.\n\u00a0\u00a0\u00a0\u00a0Szijj\u00e1rt\u00f3 P\u00e9ter kit\u00e9rt a hajd\u00fa-bihari beruh\u00e1z\u00e1sokra is. Azt mondta: a megy\u00e9re mindig sz\u00e1m\u00edthat az orsz\u00e1g, 35 helyi v\u00e1llalkoz\u00e1s k\u00f6telezte el mag\u00e1t beruh\u00e1z\u00e1sok mellett. A 16,5 milli\u00e1rd forint \u00f6ssz\u00e9rt\u00e9k\u0171 fejleszt\u00e9seket a korm\u00e1ny 8,2 milli\u00e1rd forinttal t\u00e1mogatja, \u00e9s ezzel 4100 munkahelyet tudnak megv\u00e9deni - sorolta.\n\u00a0\u00a0\u00a0\u00a0K\u00f3sa Lajos (Fidesz), a t\u00e9rs\u00e9g orsz\u00e1ggy\u0171l\u00e9si k\u00e9pvisel\u0151je szerint sok olyan export\u00e1l\u00f3 c\u00e9g kellene, mint az MST-Engineering Kft., amely exporttev\u00e9kenys\u00e9g\u00e9vel \u00e9s technol\u00f3giai fejleszt\u00e9sekkel seg\u00edti a magyar gazdas\u00e1got.\n\u00a0\u00a0\u00a0\u00a0Bocskai Istv\u00e1n, a c\u00e9g \u00e9rt\u00e9kes\u00edt\u00e9si vezet\u0151je, miut\u00e1n \u00e1tvette Szijj\u00e1rt\u00f3 P\u00e9tert\u0151l a t\u00e1mogat\u00e1si szerz\u0151d\u00e9st elmondta: c\u00e9g\u00fck magyar tulajdonban van, a 99 sz\u00e1zal\u00e9kban exportb\u00f3l sz\u00e1rmaz\u00f3 \u00e1rbev\u00e9tel\u00fck az elm\u00falt \u00f6t \u00e9vben \u00e9vente 17 sz\u00e1zal\u00e9kkal n\u00f6vekedett, \u00e9s meghaladja az egymilli\u00e1rd forintot. A mostani beruh\u00e1z\u00e1ssal cs\u00f6kkenteni k\u00edv\u00e1nj\u00e1k a besz\u00e1ll\u00edt\u00e1si k\u00f6lts\u00e9geket \u00e9s r\u00f6videbb sz\u00e1ll\u00edt\u00e1si hat\u00e1rid\u0151ket tudnak majd v\u00e1llalni. A n\u00f6veked\u00e9s nem \u00e1ll meg: \u00faj gy\u00e1rt\u00f3csarnokot \u00e9s iroda\u00e9p\u00fcletet \u00e9p\u00edtenek az \u00faj debreceni d\u00e9li ipari \u00f6vezetben - jelezte Bocskai Istv\u00e1n.\n\nMTI 2020. szeptember 30.\n\n"}]