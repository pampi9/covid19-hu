[{"date": "2020-09-16 10:05", "url": "https://koronavirus.gov.hu/cikkek/palkovics-hatekony-kontaktkutatasban-elengedhetetlen-mobiltelefonos-applikaciok-hasznalata", "h1": "Palkovics: a hat\u00e9kony kontaktkutat\u00e1sban elengedhetetlen a mobiltelefonos applik\u00e1ci\u00f3k haszn\u00e1lata", "body": "\nA korm\u00e1ny \u00e1ltal fejlesztett mobilapplik\u00e1ci\u00f3k, p\u00e9ld\u00e1ul a V\u00edrusRadar alkalmaz\u00e1s haszn\u00e1lata a koronav\u00edrus-j\u00e1rv\u00e1ny m\u00e1sodik hull\u00e1m\u00e1ban \u00e9leteket menthet - mondta az innov\u00e1ci\u00f3s \u00e9s technol\u00f3giai miniszter szerd\u00e1n Budapesten, sajt\u00f3t\u00e1j\u00e9koztat\u00f3n.\n\n\nPalkovics\u00a0L\u00e1szl\u00f3 elmondta: mivel a fiatalabb koroszt\u00e1ly egyre nagyobb ar\u00e1nyban \u00e9rintett a fert\u0151z\u00e9s terjed\u00e9s\u00e9ben, a kontaktkutat\u00e1st seg\u00edt\u0151 V\u00edrusRadar haszn\u00e1lata tal\u00e1n m\u00e9g fontosabb most, mint tavasszal volt, ez\u00e9rt azt k\u00e9ri, min\u00e9l t\u00f6bben t\u00f6lts\u00e9k le azt.\n\u00a0\u00a0\u00a0\u00a0A miniszter felid\u00e9zte: a t\u00e1rca 25 kutat\u00e1si projektet ind\u00edtott a v\u00edrus terjed\u00e9s\u00e9nek megakad\u00e1lyoz\u00e1s\u00e1\u00e9rt, ennek egyik eleme a V\u00edrusRadar applik\u00e1ci\u00f3, amelynek m\u00e1rciusban kezd\u0151d\u00f6tt a fejleszt\u00e9se.\n\u00a0\u00a0\u00a0\u00a0Az applik\u00e1ci\u00f3t m\u00e1jus \u00f3ta 35 ezren t\u00f6lt\u00f6tt\u00e9k le. (Az alkalmaz\u00e1s szeptember k\u00f6zep\u00e9ig hozz\u00e1f\u00e9rhet\u0151 volt iOS rendszerre is, de ez a verzi\u00f3 jelenleg nem futtathat\u00f3.)\n\u00a0\u00a0\u00a0\u00a0A miniszter elmondta: az alkalmaz\u00e1s lehet\u0151v\u00e9 teszi azoknak az ismeretleneknek a beazonos\u00edt\u00e1s\u00e1t is, akikkel egy fert\u0151z\u00f6tt huzamosabb ideig egy helyis\u00e9gben tart\u00f3zkodott, de akiknek az adatait, el\u00e9rhet\u0151s\u00e9g\u00e9t nem tudja megadni. A V\u00edrusRadar jelenleg androidos k\u00e9sz\u00fcl\u00e9keken, Magyarorsz\u00e1gon t\u00f6bb mint 4 milli\u00f3 eszk\u00f6z\u00f6n futtathat\u00f3.\n\u00a0\u00a0\u00a0\u00a0Az alkalmaz\u00e1s a mobiltelefonok r\u00e1di\u00f3jeles, bluetooth-kapcsolat\u00e1t felhaszn\u00e1lva, a h\u00e1tt\u00e9rben folyamatosan futva r\u00f6gz\u00edti azoknak a k\u00e9sz\u00fcl\u00e9kek egyedi, titkos\u00edtott azonos\u00edt\u00f3it, amelyek legal\u00e1bb negyed \u00f3r\u00e1n \u00e1t, k\u00e9tm\u00e9teres k\u00f6zels\u00e9gben vannak. Egy fert\u0151z\u00e9s eset\u00e9n a felhaszn\u00e1l\u00f3 eld\u00f6ntheti, megosztja-e a j\u00e1rv\u00e1ny\u00fcgyi szakemberekkel a telefon \u00e1ltal r\u00f6gz\u00edtett adatokat.\n\u00a0\u00a0\u00a0\u00a0A miniszter arra k\u00e9rt mindenkit, t\u00f6ltse le az alkalmaz\u00e1st.\n\u00a0\u00a0\u00a0\u00a0Sz\u00f3lt arr\u00f3l is, hogy folynak az egy\u00e9b kutat\u00e1si projektek, amelyek t\u00f6bbek k\u00f6z\u00f6tt a vakcin\u00e1ra, a gy\u00f3gyszerre vonatkoznak, \u00e9s dolgoznak a magyar vakcinagy\u00e1rt\u00f3-k\u00e9pess\u00e9g kialak\u00edt\u00e1s\u00e1n is. Emellett kialak\u00edtott\u00e1k a l\u00e9legeztet\u0151g\u00e9p-kapacit\u00e1st, a maszk- \u00e9s fert\u0151tlen\u00edt\u0151szer-gy\u00e1rt\u00e1si kapacit\u00e1st, \u00edgy fel vannak k\u00e9sz\u00fclve a j\u00e1rv\u00e1ny m\u00e1sodik hull\u00e1m\u00e1ra.\n\n\u00a0\u00a0\u00a0\u00a0A sajt\u00f3t\u00e1j\u00e9koztat\u00f3n Szentkir\u00e1lyi Alexandra korm\u00e1nysz\u00f3viv\u0151 kiemelte: a koronav\u00edrus-j\u00e1rv\u00e1ny els\u0151 hull\u00e1m\u00e1t j\u00f3l kezelte az orsz\u00e1g, k\u00f6sz\u00f6nhet\u0151en a gyors \u00e9s hat\u00e9kony korm\u00e1nyzati int\u00e9zked\u00e9seknek \u00e9s az emberek fegyelmezetts\u00e9g\u00e9nek. Hozz\u00e1tette: a m\u00e1sodik hull\u00e1mban erre legal\u00e1bb akkora sz\u00fcks\u00e9g lesz, mint az els\u0151 hull\u00e1m alatt.\n\u00a0\u00a0\u00a0\u00a0Elmondta azt is, a nemzeti konzult\u00e1ci\u00f3ban mintegy k\u00e9tmilli\u00f3an azt mondt\u00e1k, szeretn\u00e9k, ha nem kellene visszat\u00e9rni a szigor\u00fa int\u00e9zked\u00e9sekhez, ez\u00e9rt a korm\u00e1ny azon dolgozik, hogy \u00fagy v\u00e9dje meg az emberek \u00e9let\u00e9t \u00e9s eg\u00e9szs\u00e9g\u00e9t, hogy k\u00f6zben nem \u00e1ll le a gazdas\u00e1g, m\u0171k\u00f6dik az orsz\u00e1g \u00e9s nem ker\u00fclnek vesz\u00e9lybe a munkahelyek.\n\u00a0\u00a0\u00a0\u00a0Felh\u00edvta a figyelmet arra, hogy 5,5 milli\u00f3 ember haszn\u00e1l mobiltelefont Magyarorsz\u00e1gon, ezek az okos eszk\u00f6z\u00f6k pedig a v\u00e9dekez\u00e9s hat\u00e9konys\u00e1g\u00e1t tudj\u00e1k szolg\u00e1lni, p\u00e9ld\u00e1ul a kontaktkutat\u00e1s hat\u00e9konys\u00e1g\u00e1nak n\u00f6vel\u00e9s\u00e9vel.\n\u00a0\u00a0\u00a0\u00a0Megjegyezte: a 40 \u00e9v alattiak gyakrabban mozdulnak ki otthonr\u00f3l, t\u00f6bbekkel tal\u00e1lkoznak, \u00edgy sz\u00e9lesebb k\u00f6rben terjeszthetik a v\u00edrust, ez pedig fel\u00e9rt\u00e9keli az eredm\u00e9nyes kontaktkutat\u00e1s jelent\u0151s\u00e9g\u00e9t, amelyben seg\u00edts\u00e9get ny\u00fajthat a V\u00edrusRadar.\n\u00a0\u00a0\u00a0\u00a0A korm\u00e1nysz\u00f3viv\u0151 felh\u00edvta a figyelmet a Koronav\u00edrusInf\u00f3 applik\u00e1ci\u00f3ra is, amely a\u00a0www.koronavirus.gov.hu\u00a0internetes oldal v\u00e1ltozata. Az applik\u00e1ci\u00f3 naprak\u00e9sz \u00e9s hiteles inform\u00e1ci\u00f3kat tartalmaz \u00e9s mostant\u00f3l m\u00e1r push \u00fczenetek form\u00e1j\u00e1ban azonnali \u00e9rtes\u00edt\u00e9st k\u00fcld, ha valamilyen \u00faj h\u00edr, inform\u00e1ci\u00f3 jelent meg a rendszerben.\n\u00a0\u00a0\u00a0\u00a0Szentkir\u00e1lyi Alexandra felh\u00edvta a figyelmet a H\u00e1zi Karant\u00e9n Rendszer applik\u00e1ci\u00f3ra is. Mint mondta, ma Magyarorsz\u00e1gon t\u00f6bb mint 28 ezer ember van hat\u00f3s\u00e1gi h\u00e1zikarant\u00e9nban, akiket a hat\u00f3s\u00e1gok folyamatosan ellen\u0151riznek, \u00e9s az applik\u00e1ci\u00f3 seg\u00edts\u00e9g\u00e9vel lehet\u0151s\u00e9g van a h\u00e1zi karant\u00e9n t\u00e1vellen\u0151rz\u00e9s\u00e9re, mentes\u00edtve ezzel a hat\u00f3s\u00e1gokat.\n\n\n\nMTI 2020. szeptember 16.\n\n"}]