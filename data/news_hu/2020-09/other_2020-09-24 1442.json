[{"date": "2020-09-24 14:42", "url": "https://koronavirus.gov.hu/cikkek/orszagos-tisztifoorvos-magyarorszagon-pcr-teszt-mindenkinek-ingyenes-akinel-azt-haziorvos", "h1": "Orsz\u00e1gos tisztif\u0151orvos: Magyarorsz\u00e1gon a PCR teszt mindenkinek ingyenes, akin\u00e9l azt a h\u00e1ziorvos, j\u00e1rv\u00e1ny\u00fcgy, k\u00f3rh\u00e1z indokoltnak tartja", "body": "\nEgy hete stagn\u00e1l az \u00fa beazonos\u00edtott koronav\u00edrus-fert\u0151z\u00f6ttek sz\u00e1ma - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n az orsz\u00e1gos\u00a0tisztif\u0151orvos. Al\u00e1h\u00fazta: Magyarorsz\u00e1gon a PCR teszt mindenkinek ingyenes, akin\u00e9l azt a h\u00e1ziorvos, j\u00e1rv\u00e1ny\u00fcgy, k\u00f3rh\u00e1z indokoltnak tartja.\n\n\nM\u00fcller Cec\u00edlia hozz\u00e1tette: tov\u00e1bbra is fontos, hogy ahol nem tarthat\u00f3 a m\u00e1sf\u00e9l m\u00e9teres t\u00e1vols\u00e1g, mindenki viseljen maszkot.\n\u00a0\u00a0\u00a0\u00a0K\u00f6z\u00f6lte: mindenki sz\u00e1m\u00e1ra ingyenes a PCR-teszt Magyarorsz\u00e1gon, akinek arra sz\u00fcks\u00e9ge van. Tov\u00e1bbra is \u00e9rv\u00e9nyes az elj\u00e1r\u00e1srend, amely szerint a fert\u0151z\u00e9s gyan\u00faja eset\u00e9n a h\u00e1ziorvos rendeli meg az Orsz\u00e1gos Ment\u0151szolg\u00e1latn\u00e1l a vizsg\u00e1latot.\n\u00a0\u00a0\u00a0\u00a0Az eddig elv\u00e9gzett 657 437 teszt k\u00f6z\u00f6tt eleny\u00e9sz\u0151 sz\u00e1mban volt olyan, amelyet t\u00e9r\u00edt\u00e9s ellen\u00e9ben v\u00e9geztek - jegyezte meg M\u00fcller Cec\u00edlia.\n\u00a0\u00a0\u00a0\u00a0A teszt hat\u00f3s\u00e1gi \u00e1r\u00e1r\u00f3l sz\u00f3lva azt mondta: az \u00e1r kalkul\u00e1l\u00e1sa \u00f6nk\u00f6lts\u00e9gsz\u00e1m\u00edt\u00e1s alapj\u00e1n t\u00f6rt\u00e9nt, \u00e9s igyekeztek olyan \u00e1rat meg\u00e1llap\u00edtani, ami nem egy \"elrugaszkodott\" \u00e1r, \u00e9s ne lehessen a PCR-tesztekkel \"nyer\u00e9szkedni\".\n\u00a0\u00a0\u00a0\u00a0M\u00fcller Cec\u00edlia a legfrissebb adatokat ismertetve elmondta, \u00fajabb 750 magyar \u00e1llampolg\u00e1rn\u00e1l mutatt\u00e1k ki az \u00faj koronav\u00edrus-fert\u0151z\u00e9st, h\u00e9t beteg elhunyt. Az elhunytak k\u00f6z\u00f6tt a legfiatalabb 40 \u00e9ves, a legid\u0151sebb 81 \u00e9ves volt. K\u00f3rh\u00e1zi \u00e1pol\u00e1sra 549-en szorulnak, k\u00f6z\u00fcl\u00fck harmincketten vannak l\u00e9legeztet\u0151g\u00e9pen - ismertette.\n\u00a0\u00a0\u00a0\u00a0Szint\u00e9n a WHO elj\u00e1r\u00e1sa alapj\u00e1n annak eset\u00e9ben, aki legal\u00e1bb h\u00e1rom napja t\u00fcnetmentes, l\u00e1ztalan, l\u00e9g\u00fati t\u00fcnetei megsz\u0171ntek \u00e9s a t\u00fcnetek kezdete \u00f3ta legal\u00e1bb t\u00edz nap eltelt, megsz\u00fcntethet\u0151 az elk\u00fcl\u00f6n\u00edt\u00e9s. Ann\u00e1l is feloldhat\u00f3 az izol\u00e1ci\u00f3, aki t\u00fcnetmentes a karant\u00e9n alatt t\u00edz napig, nincs sz\u00fcks\u00e9g PCR-tesztre. K\u00f3rh\u00e1zban kezelt beteg eset\u00e9n, ha onnan k\u00e9t negat\u00edv teszteredm\u00e9nnyel k\u00fcldik haza, akkor nincs sz\u00fcks\u00e9g elk\u00fcl\u00f6n\u00edt\u00e9sre. Abban az esetben, ha a k\u00f3rh\u00e1zi \u00e1pol\u00e1s kedvez\u0151en alakul, \u00e9s hazaengedik a beteget, annyi napig kell otthon kell maradnia, amennyi h\u00e1travan a t\u00edznapos karant\u00e9nb\u00f3l.\n\u00a0\u00a0\u00a0\u00a0Az orsz\u00e1gos\u00a0tisztif\u0151orvos\u00a0hangs\u00falyozta, rendelkez\u00e9sre \u00e1ll minden j\u00e1rv\u00e1ny\u00fcgyi vizsg\u00e1lathoz a sz\u00fcks\u00e9ges kapacit\u00e1s, a vizsg\u00e1latokhoz van el\u00e9g reagens.\n\u00a0\u00a0\u00a0\u00a0Arra a k\u00e9rd\u00e9sre, hogy nincs-e kock\u00e1zat akkor, ha valaki esetleg koronav\u00edrusosan kapja meg a szezon\u00e1lis influenza elleni v\u00e9d\u0151olt\u00e1st, M\u00fcller Cec\u00edlia azt mondta, az olthat\u00f3s\u00e1gr\u00f3l mindig a kezel\u0151orvos d\u00f6nt a p\u00e1ciens vizsg\u00e1lata ut\u00e1n.\n\u00a0\u00a0\u00a0\u00a0Ebben a j\u00e1rv\u00e1nyban is ugyan\u00edgy t\u00f6rt\u00e9nik mindez. Kit\u00e9rt arra, hogy a 65 \u00e9v felettieknek mindenk\u00e9ppen javasolt az influenza elleni v\u00e9d\u0151olt\u00e1s.\n\u00a0\u00a0\u00a0\u00a0Szint\u00e9n k\u00e9rd\u00e9s kapcs\u00e1n besz\u00e9lt arr\u00f3l, hogy nincs k\u00f6zponti utas\u00edt\u00e1s az \u00f3vodai fogmos\u00e1s tilt\u00e1s\u00e1ra, s\u0151t azt k\u00e9rte az \u00f3vodapedag\u00f3gusokt\u00f3l, hogy ne mell\u0151zz\u00e9k a kicsik fog\u00e1pol\u00e1s\u00e1t.\n\n\nMTI 2020. szeptember 24.\n\n"}]