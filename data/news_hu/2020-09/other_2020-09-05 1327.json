[{"date": "2020-09-05 13:27", "url": "https://koronavirus.gov.hu/cikkek/kontrat-kormanynak-fontos-hatarmenti-telepuleseken-elok-velemenye-es-biztonsaga", "h1": "Kontr\u00e1t: a korm\u00e1nynak fontos a hat\u00e1rmenti telep\u00fcl\u00e9seken \u00e9l\u0151k v\u00e9lem\u00e9nye \u00e9s biztons\u00e1ga", "body": "\nA korm\u00e1nynak fontos a hat\u00e1rmenti telep\u00fcl\u00e9seken \u00e9l\u0151k v\u00e9lem\u00e9nye \u00e9s biztons\u00e1ga - hangoztatta Kontr\u00e1t K\u00e1roly, a Bel\u00fcgyminiszt\u00e9rium parlamenti \u00e1llamtitk\u00e1ra \u00e9s Nagy Istv\u00e1n agr\u00e1rminiszter, a t\u00e9rs\u00e9g orsz\u00e1ggy\u0171l\u00e9si k\u00e9pvisel\u0151je szombaton az M1-es aut\u00f3p\u00e1ly\u00e1n a hegyeshalmi hat\u00e1r\u00e1tkel\u0151n\u00e9l tartott sajt\u00f3t\u00e1j\u00e9koztat\u00f3n, miut\u00e1n tal\u00e1lkoztak a t\u00e9rs\u00e9g polg\u00e1rmestereivel.\n\n\nKontr\u00e1t K\u00e1roly kiemelte, hogy a koronav\u00edrus-j\u00e1rv\u00e1ny m\u00e1sodik hull\u00e1ma el\u00e9rte Magyarorsz\u00e1got is, jelent\u0151sen megn\u0151tt a fert\u0151z\u00e9sek sz\u00e1ma. Ebben a helyzetben h\u00e1rom feladata van a korm\u00e1nynak: gondoskodni az id\u0151sek \u00e9s az iskol\u00e1k biztons\u00e1g\u00e1r\u00f3l, valamint a magyar gazdas\u00e1g zavartalan m\u0171k\u00f6d\u00e9s\u00e9r\u0151l.\nE h\u00e1rom feladat egyik legfontosabb eszk\u00f6ze a beutaz\u00e1si korl\u00e1toz\u00e1s, amely tavasszal is meghozta az eredm\u00e9nyeket \u00e9s a siker egyik z\u00e1loga volt. Jelenleg is ez az egyik v\u00e9dvonal, amelyet alkalmazunk a magyar emberek eg\u00e9szs\u00e9g\u00e9nek \u00e9rdek\u00e9ben - mondta.\nHozz\u00e1tette: a korm\u00e1ny fontosnak tartja, hogy ezeket a szab\u00e1lyokat mindenki betartsa, ugyanakkor azt is fontos, hogy a hat\u00e1rmenti telep\u00fcl\u00e9seken \u00e9l\u0151k v\u00e9lem\u00e9ny\u00e9t megismerje. Ez\u00e9rt t\u00e1rgyaltak szombat d\u00e9lel\u0151tt a Hegyeshalom k\u00f6rny\u00e9ki telep\u00fcl\u00e9sek polg\u00e1rmestereivel.\n\nNagy Istv\u00e1n azt mondta, hogy speci\u00e1lis helyzet alakult ki a hat\u00e1rmenti t\u00e9rs\u00e9gekben, hiszen a szigor\u00edt\u00e1ssal a munkav\u00e1llal\u00f3k \u00e9let\u00e9ben v\u00e1ltoz\u00e1sokat hoztak.\nA t\u00e1rcavezet\u0151 is lesz\u00f6gezte: mindenkinek meg kell \u00e9rtenie, hogy a hat\u00e1r\u00e1tl\u00e9p\u00e9s szigor\u00edt\u00e1s\u00e1nak c\u00e9lja az, hogy a magyar gazdas\u00e1g m\u0171k\u00f6d\u0151k\u00e9pes maradjon, a bels\u0151 \u00e9let zavartalanul folytat\u00f3djon. A kontaktkutat\u00e1sok azt bizony\u00edtj\u00e1k, hogy k\u00fclf\u00f6ldr\u0151l ker\u00fclt be a v\u00edrus az orsz\u00e1gba ism\u00e9t - f\u0171zte hozz\u00e1.\nKiemelte, hogy a hat\u00e1rment\u00e9n \u00e9l\u0151k \u00e9szrev\u00e9tel\u00e9t meghallgatta a korm\u00e1ny \u00e9s biztos\u00edtja sz\u00e1mukra a mindennapos hat\u00e1r\u00e1tl\u00e9p\u00e9st.\nR\u00e9szletezte, hogy a harminc kilom\u00e9teres k\u00f6rzetben \u00e9l\u0151k zavartalanul tudnak minden nap \u00e1tl\u00e9pni a magyar-osztr\u00e1k hat\u00e1ron, legyen annak a c\u00e9lja a munkav\u00e1llal\u00e1s, vagy a szolg\u00e1ltat\u00e1sok ig\u00e9nybev\u00e9tele. Ennek a rendelkez\u00e9snek az a c\u00e9lja, hogy a szolg\u00e1ltat\u00f3szektor a hat\u00e1rment\u00e9n m\u0171k\u00f6d\u0151k\u00e9pes maradjon - mondta.\nHozz\u00e1tette: egy p\u00e9nteki korm\u00e1nyd\u00f6nt\u00e9ssel lehet\u0151v\u00e9 v\u00e1lt az is, hogy akik gazdas\u00e1gi c\u00e9lb\u00f3l k\u00edv\u00e1nnak Magyarorsz\u00e1gra utazni ak\u00e1r t\u00e1volabbi ter\u00fcletr\u0151l, ak\u00e1r nem kapcsolt gazdas\u00e1gi v\u00e1llalkoz\u00e1s r\u00e9v\u00e9n is, minden tov\u00e1bbi n\u00e9lk\u00fcl bej\u00f6hetnek Magyarorsz\u00e1gra. Az els\u0151 k\u00fclf\u00f6ld\u00f6n v\u00e9gzett PCR-tesztet elfogadj\u00e1k itthon - mondta.\n\u00a0Az agr\u00e1rminiszter, elmondta azt is, hogy szombatt\u00f3l a v\u00e1mosszabadi hat\u00e1r 0-24 \u00f3r\u00e1ban m\u0171k\u00f6dik.\nMTI 2020. szeptember 5.\n\n"}]