[{"date": "2020-09-19 11:55", "url": "https://koronavirus.gov.hu/cikkek/orban-viktor-hat-honappal-meghosszabbitja-kormany-hitelmoratoriumot", "h1": "Orb\u00e1n Viktor: hat h\u00f3nappal meghosszabb\u00edtja a korm\u00e1ny a hitelmorat\u00f3riumot", "body": "\nA munkahelyeket \u00e9s a csal\u00e1dok \u00e9letsz\u00ednvonal\u00e1t a j\u00e1rv\u00e1ny ideje alatt is meg kell v\u00e9deni - hangoztatta Orb\u00e1n Viktor minisztereln\u00f6k szombaton a Facebook-oldal\u00e1n k\u00f6zz\u00e9tett vide\u00f3ban, bejelentve, hogy a h\u00e1ztart\u00e1soknak ny\u00fajtott hitelmorat\u00f3riumot - bizonyos t\u00e1rsadalmi csoportok eset\u00e9ben - 2021. janu\u00e1r 1-j\u00e9t\u0151l tov\u00e1bbi hat h\u00f3napig meghosszabb\u00edtj\u00e1k.\n\n\n\u00a0\u00a0\u00a0\u00a0A korm\u00e1nyf\u0151 a gazdas\u00e1gv\u00e9delmi operat\u00edv t\u00f6rzs \u00fcl\u00e9se ut\u00e1n k\u00f6z\u00f6lte: meghosszabb\u00edtj\u00e1k a morat\u00f3riumot a gyermeket nevel\u0151 csal\u00e1dokn\u00e1l - f\u00fcggetlen\u00fcl att\u00f3l, h\u00e1ny gyermeket nevelnek -, a nyugd\u00edjasokn\u00e1l, a munkan\u00e9lk\u00fcliekn\u00e9l \u00e9s a k\u00f6zfoglalkoztatottakn\u00e1l.\n\u00a0\u00a0\u00a0\u00a0A v\u00e1llalkoz\u00e1sok eset\u00e9ben a v\u00e1llalkoz\u00f3knak be kell jelenteni\u00fck, ha meg akarj\u00e1k hosszabb\u00edtani a morat\u00f3riumot, \u00e9s ha a bev\u00e9tel\u00fck t\u00f6bb mint 25 sz\u00e1zal\u00e9kkal cs\u00f6kkent, akkor meg fogj\u00e1k kapni a lehet\u0151s\u00e9get - ismertette Orb\u00e1n Viktor.\n\u00a0\u00a0\u00a0\u00a0\"A gyermekeseknek, nyugd\u00edjasoknak, munkan\u00e9lk\u00fclieknek \u00e9s k\u00f6zfoglalkoztatottaknak semmit sem kell tenni\u00fck, ha nem akarnak fizetni, a morat\u00f3rium automatikusan meghosszabbodik\" eset\u00fckben - mondta, hozz\u00e1t\u00e9ve: csak akkor kell felkeresni\u00fck a bankjukat, ha a morat\u00f3rium lehet\u0151s\u00e9ge ellen\u00e9re fizetni szeretn\u00e9nek.\n\u00a0\u00a0\u00a0\u00a0Emellett a korm\u00e1ny - a gazdas\u00e1gv\u00e9delmi operat\u00edv t\u00f6rzs javaslata alapj\u00e1n - hat h\u00f3napra felmond\u00e1si tilalmat rendel el a koronav\u00edrus-j\u00e1rv\u00e1ny kezdete el\u0151tt felvett \u00f6sszes h\u00e1ztart\u00e1si \u00e9s v\u00e1llalkoz\u00e1si hitelre - t\u00e1j\u00e9koztatott Orb\u00e1n Viktor.\n\u00a0\u00a0\u00a0\u00a0A minisztereln\u00f6k kifejtette: a hitelmorat\u00f3rium eddig 1,6 milli\u00f3 csal\u00e1dnak \u00e9s 60 ezer v\u00e1llalkoz\u00e1snak adott seg\u00edts\u00e9get.\n\u00a0\u00a0\u00a0\u00a0Ez azt jelenti, hogy decemberig 2 ezer milli\u00e1rd forint marad a csal\u00e1dokn\u00e1l \u00e9s a v\u00e1llalkoz\u00e1sokn\u00e1l - emelte ki.\n\nMTI\n\n"}]