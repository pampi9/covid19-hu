[{"date": "2020-09-08 16:23", "url": "https://koronavirus.gov.hu/cikkek/nnk-tobb-telepulesen-jelez-emelkedest-szennyvizben-koronavirus-orokitoanyaga", "h1": "NNK: T\u00f6bb telep\u00fcl\u00e9sen jelez emelked\u00e9st a szennyv\u00edzben a koronav\u00edrus \u00f6r\u00f6k\u00edt\u0151anyaga", "body": "\nNy\u00edregyh\u00e1z\u00e1n, Budapest \u00e9szak \u00e9s k\u00f6zponti ter\u00fcletein, Debrecenben n\u00f6veked\u0151 tendenci\u00e1t mutattak ki az \u00faj koronav\u00edrus \u00f6r\u00f6k\u00edt\u0151anyag\u00e1nak mennyis\u00e9g\u00e9ben a 36. h\u00e9ten v\u00e9gzett szennyv\u00edzvizsg\u00e1latok. A szennyv\u00edzben kimutathat\u00f3 koncentr\u00e1ci\u00f3n\u00f6veked\u00e9s 4-10 nappal el\u0151zi meg a t\u00fcnetes megbeteged\u00e9sek sz\u00e1m\u00e1nak n\u00f6veked\u00e9s\u00e9t. Fontos hangs\u00falyozni, hogy a m\u00f3dszer a behurcolt eseteket \u00e9s az egyedi g\u00f3cokat nem m\u00e9ri, teh\u00e1t az eredm\u00e9nyek arra utalnak, hogy az orsz\u00e1g nagyobb r\u00e9sz\u00e9n megindult a k\u00f6z\u00f6ss\u00e9gi terjed\u00e9s.\n\nA Nemzeti N\u00e9peg\u00e9szs\u00e9g\u00fcgyi K\u00f6zpont (NNK) \u00e1ltal v\u00e9gzett szennyv\u00edzvizsg\u00e1latok eredm\u00e9nyei \u00e9s a megn\u0151tt pozit\u00edv esetsz\u00e1mok azt mutatj\u00e1k, hogy a j\u00e1rv\u00e1ny nem \u00e9rt v\u00e9get, ez\u00e9rt nagyon fontos tov\u00e1bbra is a fegyelmezetts\u00e9g, a beutaz\u00e1si korl\u00e1toz\u00e1sok \u00e9s az \u00e1ltal\u00e1nos higi\u00e9n\u00e9s szab\u00e1lyok betart\u00e1sa.\nB\u00e1rki, akinek t\u00fcnetei vannak, az ne menjen k\u00f6z\u00f6ss\u00e9gbe, hanem maradjon otthon \u00e9s telefonon \u00e9rtes\u00edtse h\u00e1ziorvos\u00e1t!\nKer\u00fclj\u00fck azokat a helyeket, ahol z\u00e1rt t\u00e9rben sokan vannak!\nLehet\u0151leg tartsuk a szoci\u00e1lis t\u00e1vols\u00e1got, ahol nem lehet ott viselj\u00fcnk orrot \u00e9s sz\u00e1jat eltakar\u00f3 maszkot!\nViselj\u00fck maszkot az \u00fczletekben \u00e9s a t\u00f6megk\u00f6zleked\u00e9si eszk\u00f6z\u00f6k\u00f6n.\nGyakran \u00e9s alaposan mossunk kezet!\nAkin\u00e9l k\u00fclf\u00f6ldi tart\u00f3zkod\u00e1s vagy egy\u00e9b ok miatt hat\u00f3s\u00e1gi h\u00e1zi karant\u00e9nt rendeltek el, az szigor\u00faan tartsa be.\nHa mindezeket betartjuk, akkor el tudjuk ker\u00fclni a fert\u0151z\u00e9s terjed\u00e9s\u00e9t \u00e9s a tov\u00e1bbi a mindennapi \u00e9let\u00fcnket korl\u00e1toz\u00f3 int\u00e9zked\u00e9sek bevezet\u00e9s\u00e9t.\n\nForr\u00e1s:\u00a0Nemzeti N\u00e9peg\u00e9szs\u00e9g\u00fcgyi K\u00f6zpont\n\n"}]