[{"date": "2020-09-21 08:55", "url": "https://koronavirus.gov.hu/cikkek/orban-viktor-egyutt-ujra-sikerulni-fog", "h1": "Orb\u00e1n Viktor: egy\u00fctt \u00fajra siker\u00fclni fog ", "body": "\nTavasszal egyszer m\u00e1r siker\u00fclt, egy\u00fctt \u0151sszel is siker\u00fclni fog - \u00edrta a koronav\u00edrus-j\u00e1rv\u00e1ny elleni v\u00e9dekez\u00e9sr\u0151l Orb\u00e1n Viktor minisztereln\u00f6k a Magyar Nemzet h\u00e9tf\u0151i sz\u00e1m\u00e1ban megjelent \u00edr\u00e1s\u00e1ban, amelyben a liberalizmus \u00e9s a kereszt\u00e9nydemokr\u00e1cia harc\u00e1r\u00f3l, Eur\u00f3pa helyzet\u00e9r\u0151l \u00e9s a 2022-es v\u00e1laszt\u00e1sr\u00f3l is kifejtette \u00e1ll\u00e1spontj\u00e1t.\n\n\u00a0\n\u00a0\u00a0\u00a0A korm\u00e1nyf\u0151 a koronav\u00edrus-j\u00e1rv\u00e1nyr\u00f3l kifejtette: \u00fajra v\u00e9dekezni kell, \u00e9s \"lesznek meleg pillanatok, de mindenki, akinek sz\u00fcks\u00e9ge lesz r\u00e1, megfelel\u0151 ell\u00e1t\u00e1shoz jut majd\".\n\u00a0\u00a0\u00a0\u00a0\"Meg tudjuk \u00e9s meg is v\u00e9dj\u00fck az emberek eg\u00e9szs\u00e9g\u00e9t \u00e9s \u00e9let\u00e9t\" - jelentette ki, kiemelve, a nemzeti konzult\u00e1ci\u00f3ban k\u00f6zel k\u00e9tmilli\u00f3an v\u00e9lem\u00e9nyt mondtak, ezzel pedig eld\u00f6nt\u00f6tt\u00e9k, hogyan kell v\u00e9dekezni az \u0151sszel, \u00e9s az akarat egybehangz\u00f3: Magyarorsz\u00e1gnak m\u0171k\u00f6dnie kell!\nA v\u00edrus ellen \u00fagy kell v\u00e9dekezni, hogy a vesz\u00e9lyeztetett id\u0151sek \u00e9let\u00e9t, az iskol\u00e1k, \u00f3vod\u00e1k m\u0171k\u00f6d\u00e9s\u00e9t \u00e9s a munkahelyeket egyszerre v\u00e9dj\u00fck meg - hangs\u00falyozta a korm\u00e1nyf\u0151.\n\u00a0\u00a0\u00a0\u00a0Jelezte, tavasszal sz\u00fcks\u00e9g volt a teljes lez\u00e1r\u00e1sra, mert egy ismeretlen ellens\u00e9ggel \u00e1lltunk szemben, id\u0151t kellett nyerni az eg\u00e9szs\u00e9g\u00fcgy felk\u00e9sz\u00edt\u00e9s\u00e9re, ami siker\u00fclt is, \"az els\u0151 csat\u00e1t megnyert\u00fck\".\nMinden rendelkez\u00e9sre \u00e1ll a v\u00e9dekez\u00e9shez, a sz\u00fcks\u00e9ges eszk\u00f6z\u00f6ket mi gy\u00e1rtjuk, mindenb\u0151l annyit, amennyi kell, \"tudjuk, mikor, melyik k\u00f3rh\u00e1z fogad koronav\u00edrusos betegeket, \u00e9s orvosokat \u00e9s \u00e1pol\u00f3kat is tudunk k\u00fcldeni a sz\u00fcks\u00e9ges helyekre\" - k\u00f6z\u00f6lte. R\u00e1mutatott ugyanakkor, a v\u00e9dekez\u00e9s sikere azon m\u00falik, hogy a szab\u00e1lyokat mindannyian betartjuk-e.\n\u00a0\u00a0\u00a0\u00a0\"Felk\u00e9sz\u00edtett eg\u00e9szs\u00e9g\u00fcgy, lelkiismeretes szakemberek, sz\u00e9les \u00f6sszefog\u00e1s. Tavasszal egyszer m\u00e1r siker\u00fclt, egy\u00fctt \u0151sszel is siker\u00fclni fog!\" - jelentette ki.\n\u00a0\u00a0\u00a0\u00a0\"Azt tudjuk, hogy 2022 tavasz\u00e1n v\u00e1laszt\u00e1s lesz. Addig v\u00e9dekez\u00e9s lesz\" - \u00edrta, megjegyezve, ha 2021-ben meglesz a vakcina, meg kell szerezn\u00fcnk n\u00e9h\u00e1ny milli\u00f3 d\u00f3zist, majd k\u00f6vetkezhet a jelentkez\u0151k tervszer\u0171 beolt\u00e1sa, k\u00f6zben folyamatosan er\u0151s\u00edteni kell az eg\u00e9szs\u00e9g\u00fcgyet. Kiemelte: az \u00e1pol\u00f3n\u0151k most zajl\u00f3 70 sz\u00e1zal\u00e9kos b\u00e9remel\u00e9se mellett \u00e1tt\u00f6r\u00e9s erej\u0171 b\u00e9rrendez\u00e9s kellene az orvosoknak is.\n\u00a0\u00a0\u00a0\u00a0A gazdas\u00e1gi helyzetr\u0151l azt \u00edrta: nemcsak megv\u00e9deni akarj\u00e1k azt a szintet \u00e9s sz\u00ednvonalat, ahov\u00e1 t\u00edz \u00e9v alatt eljutott Magyarorsz\u00e1g, hanem azt is, hogy ezut\u00e1n is minden \u00e9vben mindenki l\u00e9phessen egyet el\u0151re. Magyarorsz\u00e1g nem h\u00faz\u00f3dhat vissza csiga m\u00f3dj\u00e1ra a h\u00e1z\u00e1ba, haladnia, \u00e1radnia, n\u00f6vekednie, emelkednie kell, mint egy Liszt-rapsz\u00f3di\u00e1nak - fogalmazott.\n\u00a0\u00a0\u00a0\u00a0Rem\u00e9nyei szerint \u00edgy, egy sikeres j\u00e1rv\u00e1ny elleni v\u00e9dekez\u00e9ssel, felizmos\u00edtott eg\u00e9szs\u00e9g\u00fcggyel, soha nem l\u00e1tott magass\u00e1gba lend\u00edtett gazdas\u00e1gi n\u00f6veked\u00e9ssel, teljes foglalkoztat\u00e1ssal, m\u00e9g a kor\u00e1bbiakat is t\u00falsz\u00e1rnyal\u00f3 otthonteremt\u00e9si boommal, a vissza\u00e9p\u00edt\u00e9s alatt \u00e1ll\u00f3 13. havi nyugd\u00edjjal \u00e9rkez\u00fcnk meg a 2022-es v\u00e1laszt\u00e1shoz.\n\u00a0\u00a0\u00a0\u00a0\"\u00dagy, hogy k\u00f6zben nem lesz nyugtunk a baloldalt\u00f3l sem\", akikre m\u00e9g most, a legnagyobb neh\u00e9zs\u00e9gek, egy vil\u00e1gj\u00e1rv\u00e1ny idej\u00e9n sem lehet sz\u00e1m\u00edtani. \"Csak a f\u00far\u00e1s, farag\u00e1s, a nemzeti er\u0151k \u00e9s \u00f6sszefog\u00e1s gyeng\u00edt\u00e9se, orvl\u00f6v\u00e9szet az orsz\u00e1g v\u00e9dekez\u00e9s\u00e9t ir\u00e1ny\u00edt\u00f3 szakemberekre \u00e9s politikai vezet\u0151kre, be- \u00e9s el\u00e1rul\u00e1s Br\u00fcsszelben, g\u00e1ncs \u00e9s cselvet\u00e9s. Nek\u00fcnk ez a baloldal jutott. R\u00e1ad\u00e1sul most a Jobbikkal bes\u0171r\u00edtve. Most egy\u00fctt dunsztol\u00f3dnak a bef\u0151ttes \u00fcvegben. Az ember nem is tudja, s\u00edrjon vagy nevessen\" - fogalmazott, hangs\u00falyozva: a t\u00e9t \u00f3ri\u00e1si, \"a szabads\u00e1gunkr\u00f3l lesz sz\u00f3 2022-ben is\".\u00a0\n\nMTI 2020. szeptember 21.\n\u00a0\n\n"}]