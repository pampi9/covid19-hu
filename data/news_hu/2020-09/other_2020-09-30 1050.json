[{"date": "2020-09-30 10:50", "url": "https://koronavirus.gov.hu/cikkek/klebelsberg-kozpont-minden-intezmeny-felkeszult-csutortoktol-kotelezo-lazmeresre", "h1": "Klebelsberg K\u00f6zpont: minden int\u00e9zm\u00e9ny felk\u00e9sz\u00fclt a cs\u00fct\u00f6rt\u00f6kt\u0151l k\u00f6telez\u0151 l\u00e1zm\u00e9r\u00e9sre", "body": "\nA Klebelsberg K\u00f6zpont fenntart\u00e1s\u00e1ban m\u0171k\u00f6d\u0151 valamennyi int\u00e9zm\u00e9nybe ker\u00fcltek testh\u0151m\u00e9rs\u00e9klet m\u00e9r\u00e9s\u00e9re szolg\u00e1l\u00f3 eszk\u00f6z\u00f6k, az iskol\u00e1k felk\u00e9sz\u00fcltek a cs\u00fct\u00f6rt\u00f6kt\u0151l k\u00f6telez\u0151 l\u00e1zm\u00e9r\u00e9sre - mondta el a szervezet eln\u00f6ke szerda reggeli sajt\u00f3t\u00e1j\u00e9koztat\u00f3j\u00e1n, Sz\u00e9kesfeh\u00e9rv\u00e1ron.\n\n\nHajnal Gabriella a sz\u00e9kesfeh\u00e9rv\u00e1ri T\u00f3parti Gimn\u00e1zium \u00e9s M\u0171v\u00e9szeti Szakgimn\u00e1ziumban hangs\u00falyozta, hogy a legt\u00f6bb helyre k\u00e9zi l\u00e1zm\u00e9r\u0151k ker\u00fcltek. A fennakad\u00e1sok elker\u00fcl\u00e9s\u00e9re a nagyobb int\u00e9zm\u00e9nyekben alternat\u00edv megold\u00e1sokat alkalmaznak, \u00edgy p\u00e9ld\u00e1ul a T\u00f3partiban fali automata h\u0151m\u00e9r\u0151t helyeztek \u00fczembe, a legnagyobb int\u00e9zm\u00e9nyekben pedig, ahol reggelente egy kapun legal\u00e1bb n\u00e9gysz\u00e1z di\u00e1k megy be, h\u0151kapukat fognak beszerelni.\n\u00a0\u00a0\u00a0\u00a0Az eln\u00f6k jelezte, ut\u00f3bbiak beszerz\u00e9s alatt \u00e1llnak, de \u00f6t m\u00e1r teszt\u00fczemm\u00f3dban van Budapesten; a h\u0151kapu egyszerre ak\u00e1r h\u00fasz-harminc gyerek testh\u0151m\u00e9rs\u00e9klet\u00e9t is m\u00e9ri, \u00edgy t\u00edz perc alatt t\u00f6bb sz\u00e1z di\u00e1kot be tud engedni.\n\u00a0\u00a0\u00a0\u00a0T\u00f6r\u00f6k Szabolcs, a Sz\u00e9kesfeh\u00e9rv\u00e1ri Tanker\u00fcleti K\u00f6zpont igazgat\u00f3ja k\u00f6z\u00f6lte, hatvan sz\u00e9khelyint\u00e9zm\u00e9ny\u00fck mintegy 130 feladatell\u00e1t\u00e1si helyen biztos\u00edt mindennapos oktat\u00e1st, ami 22 ezer di\u00e1kot \u00e9s 3500 dolgoz\u00f3t jelent. Hozz\u00e1tette: a tanker\u00fclet minden int\u00e9zm\u00e9ny\u00e9ben biztos\u00edtottak a felt\u00e9telek a szerd\u00e1t\u00f3l k\u00f6telez\u0151 testh\u0151m\u00e9rs\u00e9klet-m\u00e9r\u00e9shez.\n\u00a0\u00a0\u00a0\u00a0Vizi L\u00e1szl\u00f3 Tam\u00e1sn\u00e9, a T\u00f3parti Gimn\u00e1zium \u00e9s M\u0171v\u00e9szeti Szakgimn\u00e1zium int\u00e9zm\u00e9nyvezet\u0151je elmondta, hogy 750 di\u00e1k, 80 pedag\u00f3gus \u00e9s egy\u00e9b munkat\u00e1rs bejut\u00e1s\u00e1t kell megoldaniuk minden reggel. A szerda reggeli tesztid\u0151szakban fennakad\u00e1s n\u00e9lk\u00fcl, becsenget\u00e9sre mindenki a tanterembe \u00e9rt, pedig a szenzoros homlokh\u0151m\u00e9r\u00e9s ut\u00e1n k\u00f6telez\u0151 k\u00e9zfert\u0151tlen\u00edt\u00e9st is v\u00e9geztek. K\u00e9rd\u00e9sre v\u00e1laszolva elmondta, hogy az iskol\u00e1nak \u00f6tven k\u00e9zi h\u0151m\u00e9r\u0151je, k\u00e9t szenzoros fali h\u0151m\u00e9r\u0151je van, de hamarosan h\u0151kaput is fel\u00e1ll\u00edtanak.\n\nMTI 2020. szeptember 30.\n\n"}]