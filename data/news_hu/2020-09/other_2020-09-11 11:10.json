[{"date": "2020-09-11 11:10", "url": "https://koronavirus.gov.hu/cikkek/orban-viktor-magyarorszagnak-mukodnie-kell", "h1": "Orb\u00e1n Viktor: Magyarorsz\u00e1gnak m\u0171k\u00f6dnie kell!", "body": "\nAz emberek egy\u00e9rtelm\u0171en azt nyilv\u00e1n\u00edtott\u00e1k ki a koronav\u00edrus-j\u00e1rv\u00e1ny els\u0151 tapasztalatair\u00f3l sz\u00f3l\u00f3 nemzeti konzult\u00e1ci\u00f3n, hogy Magyarorsz\u00e1gnak m\u0171k\u00f6dnie kell, nem engedhet\u0151 meg, hogy a v\u00edrus \u00fajra megb\u00e9n\u00edtsa az orsz\u00e1got - mondta Orb\u00e1n Viktor minisztereln\u00f6k p\u00e9nteken, a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\nA j\u00e1rv\u00e1ny m\u00e1sodik hull\u00e1ma elleni v\u00e9dekez\u00e9sr\u0151l\n\u00a0\u00a0\u00a0\u00a0A korm\u00e1nyf\u0151 hangs\u00falyozta, a kabinetnek van egy haditerve a j\u00e1rv\u00e1ny m\u00e1sodik hull\u00e1ma elleni v\u00e9dekez\u00e9sre, amely els\u0151sorban a nemzeti konzult\u00e1ci\u00f3 eredm\u00e9nyeire \u00e9s k\u00fcl\u00f6nb\u00f6z\u0151 szak\u00e9rt\u0151k jelz\u00e9seire \u00e9p\u00fcl.\n\u00a0\u00a0\u00a0\u00a0Hangs\u00falyozta, a korm\u00e1ny \u00e9ppen azon szigor\u00fa korl\u00e1toz\u00e1sok ellenkez\u0151j\u00e9re k\u00e9sz\u00fcl, mint amelyek a j\u00e1rv\u00e1ny els\u0151 hull\u00e1m\u00e1ban voltak tapasztalhat\u00f3k, mik\u00f6zben term\u00e9szetesen meg akarja v\u00e9deni az id\u0151sek \u00e9let\u00e9t. \"A c\u00e9l most nem az, hogy mindenki maradjon otthon \u00e9s \u00e1lljon meg az orsz\u00e1g, a c\u00e9l az, hogy megv\u00e9dj\u00fck Magyarorsz\u00e1g m\u0171k\u00f6d\u0151k\u00e9pess\u00e9g\u00e9t\" - fogalmazott Orb\u00e1n Viktor.\nA j\u00e1rv\u00e1ny els\u0151 hull\u00e1m\u00e1ban j\u00f3l vizsg\u00e1ztunk, nemzeti egy\u00fcttm\u0171k\u00f6d\u00e9s volt \n\n\u00a0\u00a0\u00a0\u00a0A minisztereln\u00f6k azt mondta, a teljes magyar lakoss\u00e1g j\u00f3l vizsg\u00e1zott a j\u00e1rv\u00e1ny els\u0151 hull\u00e1m\u00e1ban, amikor is er\u0151s fegyelmezetts\u00e9g, \u00f6sszetart\u00e1s, felel\u0151ss\u00e9g \u00e9s k\u00f6lcs\u00f6n\u00f6s seg\u00edts\u00e9gny\u00fajt\u00e1s volt tapasztalhat\u00f3 az emberek r\u00e9sz\u00e9r\u0151l. \"Mondhatom, hogy nemzeti egy\u00fcttm\u0171k\u00f6d\u00e9s volt\" - tette hozz\u00e1.\n\u00a0\u00a0\u00a0\u00a0Kiemelte, a j\u00e1rv\u00e1ny els\u0151 \u00e9s m\u00e1sodik hull\u00e1ma sz\u00e1mos ponton k\u00fcl\u00f6nb\u00f6zik, k\u00f6z\u00f6s pont ugyanakkor, hogy els\u0151sorban az id\u0151seket fenyegeti a v\u00edrus, ez\u00e9rt r\u00e1juk tov\u00e1bbra is kiemelten vigy\u00e1zni kell, az id\u0151sotthonok most is vesz\u00e9lyeztetett helynek sz\u00e1m\u00edtanak.\n\u00a0\u00a0\u00a0 A korm\u00e1nyf\u0151 ez\u00e9rt arra k\u00e9rte a f\u0151polg\u00e1rmestert, hogy \"politikai c\u00e9l\u00fa lev\u00e9l\u00edr\u00e1sok\" helyett ink\u00e1bb \"kell\u0151 komolys\u00e1ggal\" v\u00e9gezze a feladat\u00e1t a hozz\u00e1 tartoz\u00f3 int\u00e9zm\u00e9nyekben, \u00edgy p\u00e9ld\u00e1ul a kamaraerdei id\u0151sek otthon\u00e1ban is. \"Ne k\u00eds\u00e9rletezz\u00fcnk, ez nem olyan, mint egy biciklis\u00e1v felfest\u00e9se, ami vagy siker\u00fcl, vagy nem\" - mondta.\nJ\u00f6nnek az \u00fajabb j\u00e1rv\u00e1ny\u00fcgyi \u00e9s gazdas\u00e1gi int\u00e9zked\u00e9sek\n\n\u00a0\u00a0\u00a0\u00a0Hangs\u00falyozta, a korm\u00e1ny a k\u00f6vetkez\u0151 hetekben egym\u00e1s ut\u00e1n hozza majd a j\u00e1rv\u00e1ny\u00fcgyi int\u00e9zked\u00e9seket \u00e9s a jelent\u0151sebb gazdas\u00e1gi n\u00f6veked\u00e9st c\u00e9lz\u00f3 int\u00e9zked\u00e9seket. Az operat\u00edv t\u00f6rzs szombaton kora reggel, a gazdas\u00e1gi kabinet pedig szombat d\u00e9lel\u0151tt tart \u00fcl\u00e9st - k\u00f6z\u00f6lte a minisztereln\u00f6k, eml\u00e9keztetve arra, hogy p\u00e9nteken a V4-es orsz\u00e1gok vezet\u0151ivel tal\u00e1lkozik egy j\u00e1rv\u00e1ny\u00fcgyi koordin\u00e1ci\u00f3 ki\u00e9p\u00edt\u00e9se \u00fcgy\u00e9ben.\n\u00c1ltal\u00e1nos korl\u00e1toz\u00e1sra nem kell sz\u00e1m\u00edtani az oktat\u00e1sban\n\n\u00a0\u00a0\u00a0\u00a0Orb\u00e1n Viktor al\u00e1h\u00fazta, \u00e1ltal\u00e1nos korl\u00e1toz\u00e1sra nem kell sz\u00e1m\u00edtani az oktat\u00e1sban, a j\u00e1rv\u00e1ny megjelen\u00e9sekor pedig nem z\u00e1rj\u00e1k be azonnal az \u00e9rintett int\u00e9zm\u00e9nyeket, hanem pr\u00f3b\u00e1lj\u00e1k izol\u00e1lni a fert\u0151z\u00f6tteket. Az iskola bez\u00e1r\u00e1s\u00e1ra csak akkor ker\u00fclhet sor, ha egy oszt\u00e1ly elszigetel\u00e9se sem seg\u00edt, de ez akkor is csak \u00fagy t\u00f6rt\u00e9nhet meg, hogy k\u00f6zben gondoskodnak a nem fert\u0151z\u00f6tt gyermekek meg\u0151rz\u00e9s\u00e9r\u0151l, hogy a sz\u00fcl\u0151k k\u00f6zben folytathass\u00e1k megszokott \u00e9let\u00fcket.\nL\u00e1togat\u00e1si tilalom van \u00e9rv\u00e9nyben az id\u0151sotthonokban \u00e9s a k\u00f3rh\u00e1zakban\n\n\u00a0\u00a0\u00a0\u00a0Meger\u0151s\u00edtette, a korm\u00e1ny az id\u0151sek v\u00e9delme \u00e9rdek\u00e9ben lez\u00e1rta az id\u0151sotthonokat \u00e9s a k\u00f3rh\u00e1zakat, a l\u00e1togat\u00e1si tilalomnak pedig ak\u00e1r rend\u0151ri er\u0151vel is \u00e9rv\u00e9nyt kell szerezni.\nA maszkhaszn\u00e1latr\u00f3l, tesztekr\u0151l, ingyenes lehet az influenzaolt\u00e1s \n\n\u00a0\u00a0\u00a0\u00a0A minisztereln\u00f6k kit\u00e9rt arra, sz\u00fcks\u00e9g eset\u00e9n sz\u00e9les\u00edteni kell majd a maszkhaszn\u00e1latot, az iskol\u00e1kba val\u00f3 bel\u00e9p\u00e9sn\u00e9l ellen\u0151rizni kell a testh\u0151m\u00e9rs\u00e9kletet, az influenza elleni olt\u00e1st pedig mindenki ingyenesen kaphatja. Jelezte, r\u00f6vid id\u0151n bel\u00fcl szeretn\u00e9 el\u00e9rni, hogy hat\u00f3s\u00e1gi \u00e1rass\u00e1 v\u00e1ljanak a koronav\u00edrus-tesztek.\nA gazdas\u00e1gr\u00f3l \u00e9s a munkahelyekr\u0151l\n\n\u00a0\u00a0\u00a0\u00a0Orb\u00e1n Viktor kiemelte, a k\u00f6vetkez\u0151 napokban gyakorlati l\u00e9p\u00e9sekre is lebontj\u00e1k a korm\u00e1ny haditerv\u00e9t, amellyel munkahelyteremt\u00e9st, b\u00e9remel\u00e9st, beruh\u00e1z\u00e1sokat szeretne el\u00e9rni. \"Ism\u00e9t visszamegyek ilyen Facebook-husz\u00e1rnak, \u00e9s majd gyakrabban jelentkezem a Facebookon egy-egy d\u00f6nt\u00e9st ismertetve \u00e9s elmagyar\u00e1zva\" - fogalmazott.\n\u00a0\u00a0\u00a0\u00a0Eml\u00e9keztetett, a korm\u00e1ny annyi munkahelyet akar l\u00e9trehozni, amennyit a v\u00edrus megsz\u00fcntetett, a kabinet int\u00e9zked\u00e9sei hat\u00e1s\u00e1ra pedig m\u00e1r ma t\u00f6bben dolgoznak, mint janu\u00e1rban.\n\u00a0\u00a0\u00a0\u00a0K\u00f6z\u00f6lte, a kabinet l\u00e9p\u00e9seinek k\u00f6sz\u00f6nhet\u0151en id\u00e9n minden kor\u00e1bbin\u00e1l jobban teljes\u00edtett a belf\u00f6ldi turizmus, a nagyr\u00e9szt k\u00fclf\u00f6ldiekre \u00e9p\u00fcl\u0151 budapesti idegenforgalom azonban \"beszakadt\". Emiatt a f\u0151v\u00e1rosnak 50-60 milli\u00e1rd forintot fel kellene haszn\u00e1lnia abb\u00f3l a t\u00f6bb mint 100 milli\u00e1rd forintos megtakar\u00edt\u00e1sb\u00f3l, amit az el\u0151z\u0151 f\u0151polg\u00e1rmester, Tarl\u00f3s Istv\u00e1n halmozott fel - tette hozz\u00e1.\nA hat\u00e1rlez\u00e1r\u00e1sokr\u00f3l\n\n\u00a0\u00a0\u00a0\u00a0A minisztereln\u00f6k szerint a \"br\u00fcsszeli b\u00fcrokrat\u00e1k\" l\u00e1that\u00f3an idegesen reag\u00e1ltak arra, hogy Magyarorsz\u00e1g r\u00e9szben lez\u00e1rta a hat\u00e1rait, de szerinte \u0151k majd ism\u00e9t \u00e1t fogj\u00e1k venni a magyar szab\u00e1lyokat, \"ahogy az lenni szokott\".\n\u00a0\u00a0\u00a0\u00a0Elmondta, abban b\u00edzik, hogy az \u00f6sszeur\u00f3pai bajban l\u00e9tre tudnak hozni egy k\u00f6z\u00e9p-eur\u00f3pai biztons\u00e1gos szigetet, amelyen bel\u00fcl a mozg\u00e1s \u00e9s a k\u00f6z\u00f6s \u00e9let lehet\u0151s\u00e9ge biztos\u00edtott a szlov\u00e1kokkal, csehekkel \u00e9s lengyelekkel.\nAz USA eln\u00f6k\u00e9vel t\u00e1rgyalt Orb\u00e1n Viktor\n\n\u00a0\u00a0\u00a0\u00a0Orb\u00e1n Viktor besz\u00e1molt arr\u00f3l is, hogy cs\u00fct\u00f6rt\u00f6k este \u00e9ppen a konyh\u00e1ban volt, amikor felh\u00edvta Donald Trump, az Egyes\u00fclt \u00c1llamok eln\u00f6ke, akivel hosszabban besz\u00e9ltek a j\u00e1rv\u00e1ny\u00fcgyi v\u00e9dekez\u00e9sr\u0151l, az eln\u00f6kv\u00e1laszt\u00e1sr\u00f3l \u00e9s m\u00e9g sz\u00e1mos amerikai-magyar egy\u00fcttm\u0171k\u00f6d\u00e9si k\u00e9rd\u00e9sr\u0151l.\n\u00a0\u00a0\u00a0\u00a0Elmondta, az amerikai eln\u00f6k kifejezetten szoros, majdnem bar\u00e1ti viszonyt \u00e1pol a kelet-eur\u00f3pai orsz\u00e1gok vezet\u0151ivel, mert amit \u0151 k\u00e9pvisel, az j\u00f3 K\u00f6z\u00e9p-Eur\u00f3p\u00e1nak. \"Ugyan\u00edgy vagyunk a n\u00e9met kancell\u00e1rral is\" - mondta Orb\u00e1n Viktor, aki megeml\u00edtette azt is, szurkol Donald Trump \u00fajrav\u00e1laszt\u00e1s\u00e1nak.\n\u00a0\u00a0\u00a0\u00a0A korm\u00e1nyf\u0151 megjegyezte, ha most nem lenne j\u00e1rv\u00e1ny, akkor a k\u00ednai-eur\u00f3pai egy\u00fcttm\u0171k\u00f6d\u00e9s lenne a politika egyik \"sl\u00e1gert\u00e9m\u00e1ja\", hiszen a vil\u00e1g \u00e1talakul\u00f3ban van, az \"Egyes\u00fclt \u00c1llamok m\u00e1r nem egyed\u00fcl \u00fcl a tr\u00f3nj\u00e1n\", hanem bonyolultabb geopolitikai helyzet alakult ki, amelyben Eur\u00f3pa sem szeretne beszorulni az USA \u00e9s K\u00edna k\u00f6z\u00e9.\n\n\n"}]