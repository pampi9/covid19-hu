[{"date": "2020-09-15 12:48", "url": "https://koronavirus.gov.hu/cikkek/itm-felkeszulten-all-az-epitoipar-vilagjarvany-masodik-hullama-elott", "h1": "ITM: felk\u00e9sz\u00fclten \u00e1ll az \u00e9p\u00edt\u0151ipar a vil\u00e1gj\u00e1rv\u00e1ny m\u00e1sodik hull\u00e1ma el\u0151tt", "body": "\nJ\u00f3l vette az \u00e9p\u00edt\u0151ipar a koronav\u00edrus-j\u00e1rv\u00e1ny els\u0151 hull\u00e1m\u00e1nak akad\u00e1lyait, \u00e9s felk\u00e9sz\u00fclten \u00e1ll a m\u00e1sodik hull\u00e1ma el\u0151tt, a szakt\u00e1rca javaslatai elk\u00e9sz\u00fcltek - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) \u00e9p\u00edt\u00e9sgazdas\u00e1g\u00e9rt, infrastruktur\u00e1lis k\u00f6rnyezet\u00e9rt \u00e9s fenntarthat\u00f3s\u00e1g\u00e9rt felel\u0151s \u00e1llamtitk\u00e1ra kedden sajt\u00f3t\u00e1j\u00e9koztat\u00f3n, Budapesten.\n\n\n\u00a0Boros Anita ismertette, hogy a j\u00e1rv\u00e1ny ellen\u00e9re az \u00e9p\u00edt\u0151ipar uni\u00f3s \u00f6sszevet\u00e9sben tov\u00e1bbra is j\u00f3l teljes\u00edt, az \u00e9p\u00edt\u00e9si alapanyaggy\u00e1rt\u00e1sban \u00e9len j\u00e1r. Az Eur\u00f3pai Uni\u00f3 (EU) 2020. j\u00faniusi, illetve Magyarorsz\u00e1g 2020. j\u00faliusi szezon\u00e1lisan \u00e9s napt\u00e1rhat\u00e1ssal kiigaz\u00edtott adatai alapj\u00e1n: a 2014-es \u00e9vhez viszony\u00edtva az EU tagorsz\u00e1gokban az \u00e9p\u00edt\u0151ipari termel\u00e9s \u00f6sszesen \u00e1tlagban 4,6 sz\u00e1zal\u00e9kkal, m\u00edg Magyarorsz\u00e1gon 36,6 sz\u00e1zal\u00e9kkal volt magasabb.\n\u00a0\u00a0\u00a0\u00a0A K\u00f6zponti Statisztikai Hivatal (KSH) \u00e1ltal kedden k\u00f6z\u00f6lt adatokra reag\u00e1lva elmondta, hogy j\u00faliusban az \u00e9p\u00edt\u0151ipari termel\u00e9s volumene a nyers adatok szerint 21,0 sz\u00e1zal\u00e9kkal elmaradt az egy \u00e9vvel kor\u00e1bbi, magas b\u00e1zist\u00f3l. Ugyanakkor az int\u00e9zked\u00e9sek pozit\u00edv hat\u00e1s\u00e1nak tudhat\u00f3 be, hogy m\u00edg m\u00e1jusban 20,4 sz\u00e1zal\u00e9kkal cs\u00f6kkent a termel\u00e9s az el\u0151z\u0151 h\u00f3naphoz k\u00e9pest, addig j\u00faniusra 6,0 sz\u00e1zal\u00e9kos, j\u00faliusra pedig 3,5 sz\u00e1zal\u00e9kos n\u00f6veked\u00e9sre v\u00e1ltott.\n\u00a0\u00a0\u00a0\u00a0A hazai \u00e9p\u00edt\u0151ipari visszaes\u00e9s okai minden jel szerint a nemzetk\u00f6zi trendeknek megfelel\u0151en a\u00a0koronav\u00edrus-j\u00e1rv\u00e1ny, \u00e9s az, hogy az \u00e9p\u00edt\u0151ipar tavaly el\u00e9rte cs\u00facspontj\u00e1t: a 2019-es nagyon magasra felfut\u00f3 \u00e9p\u00edt\u0151ipari termel\u00e9s korrig\u00e1l egy fenntarthat\u00f3 szintre - tette hozz\u00e1.\n\u00a0\u00a0\u00a0\u00a0Boros Anita ismertette, hogy a gazdas\u00e1gv\u00e9delmi akci\u00f3terven bel\u00fcl 6843 \u00e9p\u00edt\u0151ipari k\u00e9relmet ny\u00fajtottak be, 52 milli\u00e1rd forintra, ami t\u00f6bb mint 43 ezer munkav\u00e1llal\u00f3t \u00e9rint. A legn\u00e9pszer\u0171bb konstrukci\u00f3k a munkahelyv\u00e9delmi \u00e9s munkahelyteremt\u00e9si b\u00e9rt\u00e1mogat\u00e1sok, illetve a kis- \u00e9s k\u00f6z\u00e9pv\u00e1llalkoz\u00e1sokat seg\u00edt\u0151 (kkv) t\u00e1mogat\u00e1sok voltak. Az akci\u00f3terv r\u00e9szek\u00e9nt k\u00f6zel 4000 \u00e9p\u00edt\u0151ipari hitelk\u00e9relmet fogadtak be, amelyek \u00f6sszege meghaladja 165 milli\u00e1rd forintot.\n\u00a0\u00a0\u00a0\u00a0A gazdas\u00e1gv\u00e9delmi int\u00e9zked\u00e9sek eredm\u00e9nye, hogy a brutt\u00f3 hazai term\u00e9k (GDP) visszaes\u00e9se a nagyobb \u00e9s fejlettebb orsz\u00e1gokban a magyarorsz\u00e1gin\u00e1l jelent\u0151sebb volt. A\u00a0koronav\u00edrus-j\u00e1rv\u00e1ny hat\u00e1sak\u00e9nt a m\u00e1sodik negyed\u00e9vben a hazai GDP 13,6 sz\u00e1zal\u00e9kkal cs\u00f6kkent az el\u0151z\u0151 \u00e9v azonos id\u0151szak\u00e1hoz k\u00e9pest. Ebb\u0151l az \u00e9p\u00edt\u0151ipar r\u00e9szesed\u00e9se 0,7 sz\u00e1zal\u00e9kpont - mondta az \u00e1llamtitk\u00e1r.\n\u00a0\u00a0\u00a0\u00a0Kit\u00e9rt arra is, hogy 2020 els\u0151 f\u00e9l\u00e9v\u00e9ben 2010 azonos id\u0151szak\u00e1hoz k\u00e9pest az \u00e1tlagkereset megdupl\u00e1z\u00f3dott, 153 ezer forintr\u00f3l 305 ezer forintra n\u0151tt az \u00e1gazatban.\n\u00a0\u00a0\u00a0\u00a0Az \u00e9p\u00edt\u0151iparban 351 ezren dolgoztak 2020 m\u00e1sodik negyed\u00e9v\u00e9ben, \u00edgy a szektorban dolgoz\u00f3k sz\u00e1ma 2010 \u00f3ta 84 ezerrel, t\u00f6bb mint 30 sz\u00e1zal\u00e9kkal n\u0151tt - jegyezte meg.\n\u00a0\u00a0\u00a0\u00a0Az \u00e1gazatra kedvez\u0151en hatott az is, hogy az id\u00e9n megdupl\u00e1z\u00f3dtak a csal\u00e1di otthonteremt\u00e9si kedvezm\u00e9ny (csok) kifizet\u00e9sei, az els\u0151 f\u00e9l \u00e9vben meghaladt\u00e1k a 63 milli\u00e1rd forintot. J\u00f3l teljes\u00edtett a falusi csok is, j\u00falius v\u00e9g\u00e9ig k\u00f6zel 13 ezer csal\u00e1d otthonteremt\u00e9s\u00e9t seg\u00edtette, 900 olyan kistelep\u00fcl\u00e9s n\u00e9pess\u00e9g\u00e9nek n\u00f6veked\u00e9s\u00e9hez j\u00e1rult hozz\u00e1, ahol kor\u00e1bban cs\u00f6kkent a l\u00e9leksz\u00e1m - f\u0171zte hozz\u00e1 Boros Anita.\n\n\nMTI 2020. szeptember 15.\n\n"}]