[{"date": "2020-09-18 14:58", "url": "https://koronavirus.gov.hu/cikkek/varga-mihaly-gazdasag-ujraindulasa-most-tet", "h1": "Varga Mih\u00e1ly: a gazdas\u00e1g \u00fajraindul\u00e1sa most a t\u00e9t", "body": "\nA gazdas\u00e1g \u00e9rdek\u00e9ben most az a legfontosabb, hogy a m\u0171k\u00f6d\u0151k\u00e9pess\u00e9g fenntart\u00e1sa mellett a legt\u00f6bb \u00e1gazatban megt\u00f6rt\u00e9nhessen az \u00fajraindul\u00e1s - mondta a p\u00e9nz\u00fcgyminiszter az Integr\u00e1l \u00c9lelmiszeripari \u00e9s Kereskedelmi Zrt. Baromfifeldolgoz\u00f3 \u00faj v\u00e1g\u00f3\u00fczem\u00e9nek \u00e1tad\u00e1s\u00e1n p\u00e9nteken Kiskunf\u00e9legyh\u00e1z\u00e1n.\n\n\nA mintegy 1,4 milli\u00e1rd forint \u00f6sszeg\u0171 fejleszt\u00e9st a P\u00e9nz\u00fcgyminiszt\u00e9rium a nagyv\u00e1llalati beruh\u00e1z\u00e1si t\u00e1mogat\u00e1si programban 559 milli\u00f3 forint vissza nem t\u00e9r\u00edtend\u0151 t\u00e1mogat\u00e1ssal seg\u00edtette.\n\u00a0\u00a0\u00a0\u00a0Varga\u00a0Mih\u00e1ly kiemelte: a korm\u00e1ny a gazdas\u00e1g \u00fajraindul\u00e1s\u00e1n dolgozik, ehhez azonban az alkalmazkod\u00f3k\u00e9pess\u00e9g mellett az is sz\u00fcks\u00e9ges, hogy a magyar c\u00e9gek folyamatosan fejl\u0151d\u0151 szolg\u00e1ltat\u00e1sokat ny\u00fajtsanak \u00e9s min\u0151s\u00e9gi term\u00e9keket tudjanak el\u0151\u00e1ll\u00edtani.\n\u00a0\u00a0\u00a0\u00a0Er\u0151s hazai \u00e9lelmiszeriparra van sz\u00fcks\u00e9g, mert csak \u00edgy biztos\u00edthat\u00f3 az orsz\u00e1g folyamatos \u00e9lelmiszerell\u00e1t\u00e1sa, \u00e9s az esetleges hat\u00e1rlez\u00e1r\u00e1sok eset\u00e9n az ell\u00e1t\u00e1sbiztons\u00e1g - hangs\u00falyozta a p\u00e9nz\u00fcgyminiszter. \u00a0\u00a0\u00a0\u00a0\nEml\u00e9keztetett: 2008-ban a v\u00e1ls\u00e1g kit\u00f6r\u00e9s\u00e9t k\u00f6vet\u0151en az akkori magyar korm\u00e1ny a Nemzetk\u00f6zi Valutaalaphoz, az IMF-hez, illetve az Eur\u00f3pai Bizotts\u00e1ghoz \u00e9s a Vil\u00e1gbankhoz fordult k\u00fcls\u0151 seg\u00edts\u00e9g\u00e9rt, mert egy\u00e9bk\u00e9nt nem tudta volna rendezni a lej\u00e1r\u00f3 \u00e1llamad\u00f3s\u00e1g\u00e1t. \"\u00c1llamcs\u0151d k\u00f6vetkezett be, m\u00e9g akkor is, ha ezt nem mondjuk ki, de m\u00e1ra m\u00e1r t\u00faljutott ezen az orsz\u00e1g\" - fogalmazott.\u00a0\u00a0 \u00a0\u00a0\u00a0\n\u00a0A p\u00e9nz\u00fcgyminiszter szerint a jelenlegi v\u00e1ls\u00e1g m\u00e1r egy er\u0151teljesebb gazdas\u00e1got \u00e9rt el, kisebb az \u00e1llamad\u00f3s\u00e1g, kevesebb a kock\u00e1zat, \u00e9s m\u00edg 2008-ban a hitelek nagyj\u00e1b\u00f3l 60 sz\u00e1zal\u00e9ka devizaalap\u00fa volt, ez jelenleg mind\u00f6ssze 1 sz\u00e1zal\u00e9k. Az elm\u00falt \u00e9vek \u00e1trendez\u0151d\u00e9s\u00e9nek eredm\u00e9nyek\u00e9nt pedig a v\u00e1llalatok is sokkal ink\u00e1bb forintban ad\u00f3s\u00f3dnak el, \u00e9s kisebb m\u00e9rt\u00e9kben deviz\u00e1ban. \u00a0\u00a0\u00a0\u00a0\nKiemelte: m\u00e1ra azonban nemcsak a helyzet v\u00e1lt jobb\u00e1, hanem a terhek is cs\u00f6kkentek, hiszen a korm\u00e1ny nem a j\u00f6vedelmeket \u00e9s a v\u00e1llalkoz\u00e1sokat terheli ad\u00f3val, hanem a fogyaszt\u00e1s ad\u00f3terh\u00e9n kereszt\u00fcl l\u00e1tja el az eg\u00e9szs\u00e9g\u00fcgyet, az oktat\u00e1st, a honv\u00e9delmet vagy \u00e9ppen a k\u00f6zbiztons\u00e1got. \"A v\u00e1llalkoz\u00e1sok pedig Eur\u00f3pa legalacsonyabb ad\u00f3terh\u00e9t fizetik\" - tette hozz\u00e1.\nVarga\u00a0Mih\u00e1ly hangs\u00falyozta: a magyar korm\u00e1ny olyan programon dolgozik, amelynek seg\u00edts\u00e9g\u00e9vel a v\u00e1llalkoz\u00e1sok m\u0171k\u00f6d\u0151k\u00e9pesek maradhatnak, munkahelyeiket megtarthatj\u00e1k \u00e9s az elvesztett kapacit\u00e1saikat \u00fajra tudj\u00e1k \u00e9p\u00edteni.\n\u00a0\nMTI 2020. szeptember 18.\n\u00a0\n\n"}]