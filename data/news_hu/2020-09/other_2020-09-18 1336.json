[{"date": "2020-09-18 13:36", "url": "https://koronavirus.gov.hu/cikkek/magyarorszagnak-mukodnie-kell-hetfotol-eletbe-lepnek-mar-bejelentett-uj-vedelmi-intezkedesek", "h1": "Magyarorsz\u00e1gnak m\u0171k\u00f6dnie kell - H\u00e9tf\u0151t\u0151l \u00e9letbe l\u00e9pnek a m\u00e1r bejelentett, \u00faj v\u00e9delmi int\u00e9zked\u00e9sek", "body": "\nAz orsz\u00e1gnak m\u0171k\u00f6dnie kell, \u00fagy, hogy k\u00f6zben fegyelmezetten, a szab\u00e1lyokat betartva v\u00e9dekez\u00fcnk, ez\u00e9rt szeptember 21 - t\u0151l l\u00e9pnek \u00e9letbe az \u00fajabb, m\u00e1r bejelentett v\u00e9delmi int\u00e9zked\u00e9sek. A r\u00e9szleteket a Magyar K\u00f6zl\u00f6nyben megjelent korm\u00e1nyrendeletek tartalmazz\u00e1k.\n\n\nH\u00e9tf\u0151t\u0151l teh\u00e1t k\u00f6telez\u0151 lesz a megfelel\u0151 maszkvisel\u00e9s m\u00e1r nem csak a t\u00f6megk\u00f6zleked\u00e9si eszk\u00f6z\u00f6k\u00f6n \u00e9s az \u00fczletekben, hanem a bev\u00e1s\u00e1rl\u00f3k\u00f6zpontok, mozik, sz\u00ednh\u00e1zak, m\u00fazeumok, k\u00f6nyvt\u00e1rak k\u00f6z\u00f6ns\u00e9g \u00e1ltal l\u00e1togatott ter\u00fclet\u00e9n, valamint eg\u00e9szs\u00e9g\u00fcgyi \u00e9s szoci\u00e1lis int\u00e9zm\u00e9nyekben, k\u00f6zszolg\u00e1lati \u00e9s postai \u00fcgyf\u00e9lszolg\u00e1latokon is.\u00a0\u00a0A megfelel\u0151 maszkviselet azt jelenti, hogy a maszknak el kell fednie a sz\u00e1jat \u00e9s az orrot is. Fontos v\u00e1ltoz\u00e1s az is, hogy val\u00f3ban maszkot kell viselni, nem el\u00e9g p\u00e9ld\u00e1ul s\u00e1llal vagy kend\u0151vel eltakarni a sz\u00e1jat.\u00a0\u00a0\nUgyancsak h\u00e9tf\u0151t\u0151l l\u00e9p \u00e9letbe PCR-tesztek hat\u00f3s\u00e1gi \u00e1ra, valamint a zen\u00e9s, t\u00e1ncos rendezv\u00e9nyek, a vend\u00e9gl\u00e1t\u00f3 \u00fczletek \u00e9s sz\u00f3rakoz\u00f3helyek eset\u00e9ben a 23 \u00f3r\u00e1s nyitvatart\u00e1si korl\u00e1t. Term\u00e9szetesen tov\u00e1bbra is fennmarad az 500 f\u0151 feletti rendezv\u00e9nyek tilalma.\u00a0\u00a0A korm\u00e1ny d\u00f6nt\u00e9se \u00e9rtelm\u00e9ben okt\u00f3ber 1-j\u00e9t\u0151l \u00e9letkort\u00f3l f\u00fcggetlen\u00fcl b\u00e1rki ig\u00e9nyelheti ingyenesen az influenza elleni v\u00e9d\u0151olt\u00e1st.\nA maszkvisel\u00e9si k\u00f6teless\u00e9g be nem tart\u00e1sa szigor\u00fabb szankci\u00f3kkal fog j\u00e1rni. A t\u00f6megk\u00f6zleked\u00e9si eszk\u00f6zr\u0151l lesz\u00e1ll\u00edthat\u00f3 lesz az, aki nem visel maszkot, \u00e9s emellett ak\u00e1r 50 ezer forintra lesz b\u00edrs\u00e1golhat\u00f3. M\u00e9g szigor\u00fabb lehet a b\u00fcntet\u00e9s, ha az illet\u0151 egy\u00fcttm\u0171k\u00f6d\u00e9s hi\u00e1ny\u00e1ban megzavarja a k\u00f6z\u00f6ss\u00e9gi k\u00f6zleked\u00e9st, ez esetben ellene rend\u0151ri int\u00e9zked\u00e9st is lehet kezdem\u00e9nyezni \u00e9s elz\u00e1r\u00e1ssal is b\u00fcntethet\u0151.\nA maszkvisel\u00e9si k\u00f6telezetts\u00e9ggel kapcsolatos szab\u00e1lyokat- az \u00fczletek, a mozik \u00e9s a bev\u00e1s\u00e1rl\u00f3k\u00f6zpontok eset\u00e9ben a kereskedelmi hat\u00f3s\u00e1g, minden m\u00e1s helyen a korm\u00e1nyhivatal, a rend\u0151rs\u00e9g pedig b\u00e1rmely helysz\u00ednen ellen\u0151rizheti. A maszkvisel\u00e9s betart\u00e1sa az \u00fczletek, bev\u00e1s\u00e1rl\u00f3k\u00f6zpontok mozik \u00fczemeltet\u0151inek felel\u0151ss\u00e9ge is.\u00a0\u00a0Ha az \u00fczemeltet\u0151 azt \u00e9szleli, hogy valaki nem hord maszkot, akkor a jogs\u00e9rt\u0151 szem\u00e9lyt a maszkvisel\u00e9sre felsz\u00f3l\u00edthatja, ha az illet\u0151 ennek ellen\u00e9re sem vesz fel maszkot, akkor t\u00e1voz\u00e1sra kell felsz\u00f3l\u00edtani \u00e9s kiszolg\u00e1l\u00e1s is megtagadhat\u00f3 t\u0151le. Az \u00fczemeltet\u0151 csak akkor b\u00fcntethet\u0151, ha semmit nem tesz a jogs\u00e9rt\u00e9s ellen. Ez esetben a kereskedelmi hat\u00f3s\u00e1g az ellen\u0151rz\u00e9s sor\u00e1n vagy a rend\u0151rs\u00e9g \u00e9rtes\u00edt\u00e9se alapj\u00e1n t\u00f6bb fokozatban szankci\u00f3t szabhat ki az \u00fczletre is. Els\u0151 alkalommal figyelmeztet\u00e9st alkalmaz, m\u00e1sodik alkalommal 100 ezer forintt\u00f3l 1 milli\u00f3 forintig terjed\u0151 b\u00edrs\u00e1got szab ki, harmadik alkalommal az \u00fczletet, illetve a helyis\u00e9get legal\u00e1bb 3 napra, legfeljebb egy \u00e9v id\u0151tartamra ideiglenesen bez\u00e1rathatja.\n\nTesth\u0151m\u00e9rs\u00e9klet-m\u00e9r\u00e9s az Iskol\u00e1kban \u00e9s \u00f3vod\u00e1kban\nOkt\u00f3ber 1-j\u00e9t\u0151l az \u00f3vod\u00e1kba, iskol\u00e1ba, szakk\u00e9pz\u0151 int\u00e9zm\u00e9nyekbe az ott dolgoz\u00f3k \u00e9s a tanul\u00f3k csak testh\u0151m\u00e9rs\u00e9klet m\u00e9r\u00e9s ut\u00e1n l\u00e9phetnek be.\u00a0\u00a0L\u00e1zas gyermeket azonnal el kell k\u00fcl\u00f6n\u00edteni \u00e9s a sz\u00fcl\u0151t \u00e9rtes\u00edteni.\u00a0\u00a0A gyermeket az \u00f3vod\u00e1ba, iskol\u00e1ba k\u00eds\u00e9r\u0151 sz\u00fcl\u0151 illetve m\u00e1s nagykor\u00fa szem\u00e9ly int\u00e9zm\u00e9ny ter\u00fclet\u00e9re a testh\u0151m\u00e9rs\u00e9klet-m\u00e9r\u00e9si pontig l\u00e9phet be, ha az orrot \u00e9s a sz\u00e1jat folyamatosan elfed\u0151 maszkot visel.\n\u00a0\nA sz\u00f3rakoz\u00f3helyekkel kapcsolatos szab\u00e1lyok\n\nH\u00e9tt\u0151l a vend\u00e9gl\u00e1t\u00f3helyek \u00e9s sz\u00f3rakoz\u00f3helyek 23 \u00f3r\u00e1ig lehetnek nyitva \u00e9s tov\u00e1bbra is \u00e9rv\u00e9nyben marad az 500 f\u0151s l\u00e9tsz\u00e1mkorl\u00e1t. A z\u00e1rt helyen vagy a nem z\u00e1rt helyen tartott zen\u00e9s, t\u00e1ncos rendezv\u00e9ny - f\u00fcggetlen\u00fcl annak nyilv\u00e1nos vagy nem nyilv\u00e1nos, valamint alkalmi vagy rendszeres jelleg\u00e9t\u0151l - abban az esetben tarthat\u00f3 meg, ha a rendezv\u00e9ny helysz\u00edn\u00e9n a jelenl\u00e9v\u0151k l\u00e9tsz\u00e1ma - bele\u00e9rtve az ott foglalkoztatott szem\u00e9lyeket - egy id\u0151ben nem haladja meg az 500 f\u0151t, \u00e9s az legfeljebb 23.00 \u00f3r\u00e1ig tarthat.\nH\u00e9tf\u0151t\u0151l hat\u00f3s\u00e1gi \u00e1rasak lesznek a\u00a0\u00a0PCR-tesztek\n\nUgyancsak h\u00e9tf\u0151t\u0151l l\u00e9p \u00e9letbe az \u00f6nk\u00f6lts\u00e9ges PCR-tesztek 19.500 Ft-os hat\u00f3s\u00e1gi \u00e1ra. Itt fontos tudni, hogy Magyarorsz\u00e1gon a mai nappal k\u00f6zel 600 ezer PCR-tesztet v\u00e9geztek, ezek d\u00f6nt\u0151 r\u00e9sz\u00e9t teljesen ingyenesen, az \u00e1llam k\u00f6lts\u00e9g\u00e9re.\u00a0\u00a0A potenci\u00e1lis koronav\u00edrus-fert\u0151z\u00f6ttekn\u00e9l a h\u00e1ziorvos, a k\u00f3rh\u00e1zak illetve j\u00e1rv\u00e1ny\u00fcgyi hat\u00f3s\u00e1g \u00e1ltal elrendelt PCR-tesztek tov\u00e1bbra is ingyenesek. Fizetnie teh\u00e1t kiz\u00e1r\u00f3lag csak annak kell a teszt\u00e9rt, aki saj\u00e1t maga \u00fagy d\u00f6nt, hogy szeretne tesztet csin\u00e1ltatni vagy k\u00fclf\u00f6ldr\u0151l hazat\u00e9rve 2 db negat\u00edv PCR-teszttel mentes\u00fclni szeretne a hat\u00f3s\u00e1gi h\u00e1zi karant\u00e9n al\u00f3l. Az eg\u00e9szs\u00e9g\u00fcgyi szolg\u00e1ltat\u00f3 erre legfeljebb 19. 500 Ft-os \u00e1rat sz\u00e1molhat fel, amely mag\u00e1ba foglalja a mintav\u00e9tel \u00e9s a vizsg\u00e1lat \u00e1r\u00e1t is, \u00e9s ezen t\u00fal semmilyen kieg\u00e9sz\u00edt\u0151 k\u00f6lts\u00e9g nem sz\u00e1molhat\u00f3 fel.\n\nA Magyar K\u00f6zl\u00f6nyben megjelent rendelet\u00a0itt\u00a0\u00e9rhet\u0151 el.\n\n\n\n\n\n\n\n\n\n\u00a0\u00a0\u00a0\u00a0\nKorm\u00e1nyzati T\u00e1j\u00e9koztat\u00e1si K\u00f6zpont\n\u00a0\n\n"}]