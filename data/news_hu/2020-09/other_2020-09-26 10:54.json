[{"date": "2020-09-26 10:54", "url": "https://koronavirus.gov.hu/cikkek/orban-minden-egeszsegugyi-feltetel-adott-vedekezeshez-magyarorszagon", "h1": "Orb\u00e1n: minden eg\u00e9szs\u00e9g\u00fcgyi felt\u00e9tel adott a v\u00e9dekez\u00e9shez Magyarorsz\u00e1gon", "body": "\nRendelkez\u00e9sre \u00e1ll a sz\u00fcks\u00e9ges sz\u00e1m\u00fa k\u00f3rh\u00e1zi \u00e1gy, eg\u00e9szs\u00e9g\u00fcgyi eszk\u00f6z \u00e9s szem\u00e9lyzet Magyarorsz\u00e1gon - mondta Orb\u00e1n Viktor minisztereln\u00f6k a koronav\u00edrus-j\u00e1rv\u00e1ny elleni v\u00e9dekez\u00e9sr\u0151l a Facebook-oldal\u00e1ra szombat reggel felt\u00f6lt\u00f6tt vide\u00f3ban.\n\n\nA minisztereln\u00f6k az operat\u00edv t\u00f6rzs reggeli \u00fcl\u00e9se ut\u00e1n kiemelte: a koronav\u00edrus-j\u00e1rv\u00e1ny m\u00e1sodik hull\u00e1ma nagy lend\u00fclettel megindult Magyarorsz\u00e1gon is.\n\u00a0\u00a0\u00a0\u00a0Eml\u00e9keztetett arra, hogy az operat\u00edv t\u00f6rzs \u00fcl\u00e9sein rendszeresen \u00e1ttekintik a k\u00f3rh\u00e1zi kapacit\u00e1sokat, vagyis azt, hogy van-e elegend\u0151 \u00e1gy, eszk\u00f6z, l\u00e9legeztet\u0151g\u00e9p, orvos \u00e9s szem\u00e9lyzet.\n\u00a0\u00a0\u00a0\u00a0A szombati \u00fcl\u00e9sen azt a t\u00e1j\u00e9koztat\u00e1st kapta - tette hozz\u00e1 -, hogy ezek k\u00f6z\u00fcl minden rendelkez\u00e9sre \u00e1ll, \u00e9s b\u00e1r vannak \"lezs\u00edrozott\" j\u00e1rv\u00e1nyk\u00f3rh\u00e1z-kapacit\u00e1sok is, ezeknek a megnyit\u00e1sa most m\u00e9g nem sz\u00fcks\u00e9ges.\n\u00a0\u00a0\u00a0\u00a0A betegek sz\u00e1ma val\u00f3sz\u00edn\u0171leg emelkedni fog, \"\u00e9s valamikor ezeket meg kell nyitnunk, de egyel\u0151re biztons\u00e1gos mennyis\u00e9g\u0171 tartal\u00e9kkal rendelkez\u00fcnk\" - mondta Orb\u00e1n Viktor.\n\nMTI 2020. szeptember 26.\n\n"}]