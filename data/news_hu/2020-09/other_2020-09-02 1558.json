[{"date": "2020-09-02 15:58", "url": "https://koronavirus.gov.hu/cikkek/szijjarto-peter-meg-kell-orizni-jarvany-elleni-vedekezes-eredmenyeit", "h1": "Szijj\u00e1rt\u00f3 P\u00e9ter: meg kell \u0151rizni a j\u00e1rv\u00e1ny elleni v\u00e9dekez\u00e9s eredm\u00e9nyeit", "body": "\nA koronav\u00edrus elleni eg\u00e9szs\u00e9g\u00fcgyi v\u00e9dekez\u00e9s els\u0151 szakasz\u00e1t Magyarorsz\u00e1g megnyerte, de figyelni kell arra, hogy a k\u00f6z\u00f6sen hozott er\u0151fesz\u00edt\u00e9sek, \u00e1ldozatok ne v\u00e1ljanak \u00e9rtelmetlenn\u00e9 - hangs\u00falyozta Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter szerd\u00e1n M\u00e1t\u00e9szalk\u00e1n, a M\u00e1t\u00e9szalkai S\u00fct\u0151ipari Kft. Versenyk\u00e9pess\u00e9g n\u00f6vel\u0151 t\u00e1mogat\u00e1si okirat \u00e1tad\u00e1s\u00e1n.\n\nKiemelte, az eg\u00e9szs\u00e9g\u00fcgyi v\u00e9dekez\u00e9s id\u0151szak\u00e1t kieg\u00e9sz\u00edti a gazdas\u00e1gi v\u00e9dekez\u00e9s id\u0151szaka, \u00e9s ahogy Magyarorsz\u00e1got megv\u00e9dt\u00e9k az eg\u00e9szs\u00e9g\u00fcgyi v\u00e9dekez\u00e9s sor\u00e1n, \u00fagy meg fogj\u00e1k nyerni a gazdas\u00e1gi v\u00e9dekez\u00e9s korszak\u00e1t is.\nA vil\u00e1gj\u00e1rv\u00e1ny nyom\u00e1n el\u0151\u00e1llt gazdas\u00e1gi vesz\u00e9lyhelyzet kezel\u00e9s\u00e9vel kapcsolatban a korm\u00e1ny \u00fagy d\u00f6nt\u00f6tt, hogy nem a munkan\u00e9lk\u00fclis\u00e9get, hanem a munkan\u00e9lk\u00fclis\u00e9g elleni harcot finansz\u00edrozza, \u00e9s ebben azok a v\u00e1llalatok a sz\u00f6vets\u00e9gesek, amelyek hajland\u00f3k a neh\u00e9z helyzetben is kapacit\u00e1st b\u0151v\u00edteni, \u00faj technol\u00f3gi\u00e1t bevezetni, \u00faj g\u00e9peket v\u00e1s\u00e1rolni - mutatott r\u00e1 a k\u00fclgazdas\u00e1gi miniszter.\nBesz\u00e9d\u00e9ben a k\u00fclgazdas\u00e1gi miniszter kit\u00e9rt arra, a vesz\u00e9lyhelyzet megmutatta azt is, er\u0151s hazai \u00e9lelmiszeripar n\u00e9lk\u00fcl kiszolg\u00e1ltatott lehet az orsz\u00e1g, \u00e9s megk\u00f6sz\u00f6nte az \u00e9lelmiszeripar valamennyi szerepl\u0151j\u00e9nek, hogy biztos\u00edtott\u00e1k az elm\u00falt h\u00f3napokban az orsz\u00e1g folyamatos \u00e9s akad\u00e1lytalan \u00e9lelmiszerell\u00e1t\u00e1s\u00e1t.\nHozz\u00e1tette, a fert\u0151z\u00e9s m\u00e1sodik hull\u00e1ma r\u00e1vil\u00e1g\u00edt arra, hogy a hazai \u00e9lelmiszeripar, az \u00f6nell\u00e1t\u00e1s k\u00e9pess\u00e9ge soha nem volt annyira fontos, mint most.\nFelid\u00e9zte, hogy tavaly a magyar \u00e9lelmiszeripar termel\u00e9si \u00e9rt\u00e9ke 10 sz\u00e1zal\u00e9kkal n\u0151tt, az id\u00e9n az els\u0151 f\u00e9l \u00e9vben \u00fajabb 10 sz\u00e1zal\u00e9kos n\u00f6veked\u00e9st \u00e9rt el, az \u00e1gazatban 140 ezren dolgoznak. A beruh\u00e1z\u00e1s\u00f6szt\u00f6nz\u00e9ssel foglalkoz\u00f3 \u00fcgyn\u00f6ks\u00e9gn\u00e9l pedig 19 olyan \u00e9lelmiszeripari v\u00e1llalattal t\u00e1rgyalnak, amelyek \u00fajabb magyarorsz\u00e1gi beruh\u00e1z\u00e1st terveznek.\nA k\u00fclgazdas\u00e1gi miniszter elmondta, a M\u00e1t\u00e9szalkai S\u00fct\u0151ipari Kft. 530 milli\u00f3 forint \u00e9rt\u00e9k\u0171 beruh\u00e1z\u00e1st hajt v\u00e9gre, ehhez 265 milli\u00f3 forint t\u00e1mogat\u00e1st ad a korm\u00e1ny, ezzel 62 munkahelyet v\u00e9denek meg.\nA beruh\u00e1z\u00e1ssal a c\u00e9g k\u00f6veti a piaci trendeket, a piaci ig\u00e9nyek \u00e1talakul\u00e1s\u00e1t, m\u00e9g eg\u00e9szs\u00e9gesebb term\u00e9keket \u00e1ll\u00edt el\u0151, a kov\u00e1szol\u00e1s technol\u00f3gi\u00e1t alkalmaz\u00f3 \u00faj keny\u00e9rvonal pedig egy \u00faj 1000 n\u00e9gyzetm\u00e9teres csarnokban kap helyet.\n\n\nMTI\n\n"}]