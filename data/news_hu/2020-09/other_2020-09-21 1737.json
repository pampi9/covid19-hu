[{"date": "2020-09-21 17:37", "url": "https://koronavirus.gov.hu/cikkek/ket-hataratkelo-nyilt-meg-hetfon-magyar-osztrak-hataron", "h1": "K\u00e9t hat\u00e1r\u00e1tkel\u0151 ny\u00edlt meg h\u00e9tf\u0151n a magyar-osztr\u00e1k hat\u00e1ron", "body": "\nK\u00e9t hat\u00e1r\u00e1tkel\u0151 ny\u00edlt meg a magyar-osztr\u00e1k hat\u00e1ron h\u00e9tf\u0151n - k\u00f6z\u00f6lte az Orsz\u00e1gos Rend\u0151r-f\u0151kapit\u00e1nys\u00e1g az MTI-vel.\n\n\nMint \u00edrt\u00e1k, a Porn\u00f3ap\u00e1ti \u00e9s Bildein k\u00f6z\u00f6tti k\u00f6z\u00fati \u00e1tkel\u0151 reggel 6 \u00e9s este 7 \u00f3ra k\u00f6z\u00f6tt vehet\u0151 ig\u00e9nybe, az \u00c1gfalva-Schatterdorf k\u00f6z\u00f6tti \u00e1tkel\u0151t pedig reggel 8-10 \u00e9s d\u00e9lut\u00e1n 2-4 \u00f3ra k\u00f6z\u00f6tt haszn\u00e1lhatj\u00e1k a k\u00e9toldal\u00fa szem\u00e9lyforgalomban.\n\u00a0\u00a0\u00a0\u00a0Kontr\u00e1t K\u00e1roly, a Bel\u00fcgyminiszt\u00e9rium parlamenti \u00e1llamtitk\u00e1ra szeptember 10-\u00e9n az akkor m\u00e9g lez\u00e1rt hat\u00e1r\u00e1tkel\u0151helyn\u00e9l, Porn\u00f3ap\u00e1tiban azt mondta, a j\u00e1rv\u00e1ny megf\u00e9kez\u00e9s\u00e9ben fontos korm\u00e1nyzati eszk\u00f6z a szeptember elsej\u00e9vel bevezetett utaz\u00e1si korl\u00e1toz\u00e1s, ugyanakkor a korm\u00e1ny sz\u00e1m\u00e1ra fontos a hat\u00e1r menti t\u00e9rs\u00e9gben \u00e9l\u0151k v\u00e9lem\u00e9nye, akik k\u00f6z\u00fcl sokan dolgoznak a szomsz\u00e9dos Ausztri\u00e1ban, teh\u00e1t nem mindegy, hogy milyen ker\u00fcl\u0151vel tudnak naponta \u00e1tkelni a hat\u00e1ron.\n\u00a0\u00a0\u00a0\u00a0Hende Csaba (Fidesz), a t\u00e9rs\u00e9g orsz\u00e1ggy\u0171l\u00e9si k\u00e9pvisel\u0151je ezen a sajt\u00f3t\u00e1j\u00e9koztat\u00f3n k\u00f6z\u00f6lte: a k\u00f6rny\u00e9kbeliek egy pet\u00edci\u00f3t juttattak el hozz\u00e1, amelyben azt k\u00e9rik, hogy - t\u00f6bb hasonl\u00f3 \u00e1tkel\u0151 megnyit\u00e1sa ut\u00e1n - a Porn\u00f3ap\u00e1ti \u00e9s Bildein (Beled) k\u00f6z\u00f6tti hat\u00e1r\u00e1tkel\u0151hely is ny\u00edljon meg.\n\u00a0\u00a0\u00a0\u00a0Ezt k\u00f6vet\u0151en sz\u00fcletett meg a hat\u00e1r menti t\u00e9rs\u00e9gben ing\u00e1z\u00f3k sz\u00e1m\u00e1ra kedvez\u0151 d\u00f6nt\u00e9s, amit Facebook-posztj\u00e1ban Hende Csaba m\u00e1r kor\u00e1bban tudatott.\n\nMTI 2020. szeptember 21.\n\n"}]