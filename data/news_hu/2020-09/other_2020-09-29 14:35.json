[{"date": "2020-09-29 14:35", "url": "https://koronavirus.gov.hu/cikkek/operativ-torzs-szerdan-targyal-kormany-schengeni-belso-hatarellenorzes-meghosszabbitasarol", "h1": "Operat\u00edv t\u00f6rzs: szerd\u00e1n t\u00e1rgyal a korm\u00e1ny a schengeni bels\u0151 hat\u00e1rellen\u0151rz\u00e9s meghosszabb\u00edt\u00e1s\u00e1r\u00f3l", "body": "\nSzerd\u00e1n t\u00e1rgyal a korm\u00e1ny a Magyarorsz\u00e1g teljes schengeni bels\u0151 hat\u00e1rszakasz\u00e1ra elrendelt hat\u00e1rellen\u0151rz\u00e9s meghosszabb\u00edt\u00e1s\u00e1r\u00f3l - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s\u00a0operat\u00edv\u00a0t\u00f6rzs \u00fcgyeleti k\u00f6zpontj\u00e1nak vezet\u0151helyettese a keddi online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes eml\u00e9keztetett: a korm\u00e1ny szeptember elsej\u00e9n Magyarorsz\u00e1g teljes schengeni bels\u0151 hat\u00e1rszakasz\u00e1n ideiglenesen vissza\u00e1ll\u00edtotta a hat\u00e1rforgalom-ellen\u0151rz\u00e9st \u00e9s a hat\u00e1r\u0151rizetet. Ezen a szakaszon 127 hat\u00e1r\u00e1tkel\u0151hely vagy hat\u00e1r\u00e1tl\u00e9p\u00e9si pont van, amelyekb\u0151l t\u00edzen van a szem\u00e9ly- \u00e9s a teherforgalomban is hat\u00e1rellen\u0151rz\u00e9s. Ebb\u0151l \u00f6t \u00e1tkel\u0151t - tornyiszentmikl\u00f3si, hegyeshalmi, rajkai,\u00a0\u00a0parassapuszta, tornyosn\u00e9meti - lehet haszn\u00e1lni a nemzetk\u00f6zi tranzitforgalomban.\n\u00a0\u00a0\u00a0\u00a0Kiz\u00e1r\u00f3lag szem\u00e9lyforgalmi bel\u00e9p\u00e9sre 31 \u00e1tkel\u0151hely \u00e1ll rendelkez\u00e9sre, emellett 86 kisebb mez\u0151gazdas\u00e1gi f\u00f6ld\u00fat, erdei d\u0171l\u0151\u00fat vagy turista\u00fat fizikai z\u00e1r\u00e1s\u00e1nak hat\u00e1r\u0151rizeti ellen\u0151rz\u00e9s\u00e9t is v\u00e9gzi a rend\u0151rs\u00e9g - tette hozz\u00e1.\n\u00a0\u00a0\u00a0\u00a0Mint mondta, a nemzetk\u00f6zi teherforgalomban, ha a bel\u00e9p\u00e9skor az eg\u00e9szs\u00e9g\u00fcgyi vizsg\u00e1lat sor\u00e1n a j\u00e1rm\u0171vezet\u0151 nem mutatja a koronav\u00edrus-fert\u0151z\u00e9s t\u00fcneteit, bel\u00e9phet az orsz\u00e1gba. Felh\u00edvta a figyelmet arra, hogy a kijel\u00f6lt tranzit\u00fatvonalr\u00f3l nem szabad let\u00e9rni, \u00e9s csak a kijel\u00f6lt hat\u00e1r\u00e1tkel\u0151kn\u00e9l, \u00fczemanyagt\u00f6lt\u0151 \u00e1llom\u00e1sokon, aut\u00f3p\u00e1lya-pihen\u0151kn\u00e9l lehet meg\u00e1llni. Az orsz\u00e1g ter\u00fclet\u00e9r\u0151l 24 \u00f3r\u00e1n bel\u00fcl ki kell l\u00e9pni.\n\u00a0\u00a0\u00a0\u00a0Kiss R\u00f3bert k\u00f6z\u00f6lte: h\u00e9tf\u0151n 2633, tranzitc\u00e9llal \u00e9rkez\u0151 teherg\u00e9pj\u00e1rm\u0171vet l\u00e9ptettek be az orsz\u00e1gba, nemzetk\u00f6zi teherforgalomban magyarorsz\u00e1gi c\u00e9llal 2510 teherg\u00e9pj\u00e1rm\u0171 \u00e9rkezett. Szeptember 1-je \u00f3ta a schengeni bels\u0151 hat\u00e1rszakaszon 72 121 teherg\u00e9pj\u00e1rm\u0171 l\u00e9pett be Magyarorsz\u00e1g ter\u00fclet\u00e9re, tranzitc\u00e9llal.\n\u00a0\u00a0\u00a0\u00a0Az alezredes elmondta: Szlov\u00e9nia kor\u00e1bban a kock\u00e1zatosnak \u00edt\u00e9lt orsz\u00e1gokb\u00f3l \u00e9rkez\u0151knek t\u00edznapos karant\u00e9nt \u00edrt el\u0151, ez keddt\u0151l kiv\u00e1lthat\u00f3 schengeni tag\u00e1llamban k\u00e9sz\u00edtett, k\u00e9t negat\u00edv eredm\u00e9ny\u0171 PCR-teszttel.\n\u00a0\u00a0\u00a0\u00a0Kiss R\u00f3bert hangs\u00falyozta, arra k\u00e9rik a k\u00fclf\u00f6ldre utaz\u00f3kat, minden alkalommal ellen\u0151rizz\u00e9k, hogy bel\u00e9p\u00e9s\u00fck a c\u00e9lorsz\u00e1gba biztos\u00edtott-e.\n\u00a0\u00a0\u00a0\u00a0A hat\u00e1rhelyzettel kapcsolatban elmondta, a bel\u00e9p\u0151 teherforgalomban Csan\u00e1dpalot\u00e1n\u00e1l, R\u00f6szk\u00e9n\u00e9l \u00e9s Tomp\u00e1n\u00e1l 3-3 \u00f3ra a v\u00e1rakoz\u00e1s, szem\u00e9lyforgalomban pedig a Beregsur\u00e1nyn\u00e1l bel\u00e9p\u0151knek kell k\u00e9t\u00f3r\u00e1s v\u00e1rakoz\u00e1sra sz\u00e1m\u00edtaniuk.\n\u00a0\u00a0\u00a0\u00a0Az alezredes k\u00e9rd\u00e9sre v\u00e1laszolva elmondta: a j\u00e1rv\u00e1ny\u00fcgyi k\u00e9sz\u00fclts\u00e9g v\u00e9delmi int\u00e9zked\u00e9seir\u0151l sz\u00f3l\u00f3 korm\u00e1nyrendelet szerint a keresked\u0151, amennyiben \u00e9szleli, hogy az \u00fczletben a v\u00e1s\u00e1rl\u00f3 nem vagy nem megfelel\u0151en viseli a maszkot, k\u00f6teles felsz\u00f3l\u00edtani a maszk helyes visel\u00e9s\u00e9re, \u00e9s sz\u00fcks\u00e9g eset\u00e9n gondoskodnia kell arr\u00f3l, hogy a v\u00e9delmi int\u00e9zked\u00e9st megszeg\u0151 hagyja el az \u00fczletet. Ha a v\u00e1s\u00e1rl\u00f3 nem hagyja el a felsz\u00f3l\u00edt\u00e1s ellen\u00e9re az \u00fczletet \u00e9s nem viseli a maszkot el\u0151\u00edr\u00e1sszer\u0171en, akkor a keresked\u0151 kezdem\u00e9nyezheti a rend\u0151rs\u00e9g int\u00e9zked\u00e9s\u00e9t.\n\u00a0\u00a0\u00a0\u00a0A rend\u0151rs\u00e9g a j\u00e1rv\u00e1ny\u00fcgyi k\u00e9sz\u00fclts\u00e9g alatt is felk\u00e9sz\u00fclt a megn\u00f6vekedett j\u00e1rv\u00e1ny\u00fcgyi v\u00e9dekez\u00e9si feladatok ell\u00e1t\u00e1s\u00e1ra, ezt megfelel\u0151 l\u00e9tsz\u00e1mban tudja biztos\u00edtani. Erre k\u00fcl\u00f6n, meger\u0151s\u00edtett l\u00e9tsz\u00e1mot nem kellett elk\u00fcl\u00f6n\u00edteni, ugyanis minden rend\u0151r a megl\u00e9v\u0151 feladatai mellett hajtja v\u00e9gre a int\u00e9zked\u00e9seket - tette hozz\u00e1.\n\nMTI 2020. szeptember 29.\n\n"}]