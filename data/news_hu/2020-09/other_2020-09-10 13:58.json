[{"date": "2020-09-10 13:58", "url": "https://koronavirus.gov.hu/cikkek/fokozottan-fertotlenit-mav-es-volanbusz", "h1": "Fokozottan fert\u0151tlen\u00edt a M\u00c1V \u00e9s a Vol\u00e1nbusz", "body": "\n\u00dajra minden nap fert\u0151tlen\u00edtik a nemzetk\u00f6zi, a budapesti el\u0151v\u00e1rosi \u00e9s a f\u0151v\u00e1rost \u00e9rint\u0151 szem\u00e9lysz\u00e1ll\u00edt\u00f3 vonatokat, valamint a Vol\u00e1nbusz j\u00e1ratait \u00e9s az aut\u00f3busz-\u00e1llom\u00e1sokat is - t\u00e1j\u00e9koztatta a M\u00c1V cs\u00fct\u00f6rt\u00f6k\u00f6n az MTI-t.\n\n\n\nA k\u00f6zlem\u00e9ny szerint a Budapest el\u0151v\u00e1ros\u00e1ban k\u00f6zleked\u0151 valamennyi \u00e9s a f\u0151v\u00e1rost \u00e9rint\u0151 szerelv\u00e9nyek t\u00f6bbs\u00e9g\u00e9t ism\u00e9t naponta fert\u0151tlen\u00edtik szeptember 8-\u00e1t\u00f3l. Ez naponta a teljes j\u00e1rm\u0171park majdnem felt, \u00e1tlagosan mintegy 600 j\u00e1rm\u0171vet jelent.\n\u00a0\u00a0\u00a0\u00a0A M\u00c1V-Start a vesz\u00e9lyhelyzet ideje alatt naponta, a megsz\u0171n\u00e9se \u00f3ta, j\u00fanius 19-t\u0151l hetente fert\u0151tlen\u00edtette j\u00e1rm\u0171parkj\u00e1t.\n\u00a0\u00a0\u00a0\u00a0A Vol\u00e1nbusz fokozottan takar\u00edtja az aut\u00f3busz-\u00e1llom\u00e1sokat \u00e9s az aut\u00f3buszokat, v\u00edrus\u00f6l\u0151 szerrel mossa le a kapaszkod\u00f3kat, k\u00e9zfert\u0151tlen\u00edt\u0151 szert biztos\u00edt az utasokkal k\u00f6zvetlen kapcsolatban \u00e1ll\u00f3 munkav\u00e1llal\u00f3inak, \u00e9s helyez ki a munkahelyi mosd\u00f3kba \u00e9s tiszt\u00e1lkod\u00f3 helyis\u00e9gekbe. A t\u00e1rsas\u00e1g az aut\u00f3buszokat minden \u00e9jjel \u00e9s napk\u00f6zben is takar\u00edtja - \u00edrt\u00e1k.\n\nMTI 2020. szeptember 10.\n\n"}]