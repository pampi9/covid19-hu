[{"date": "2020-09-30 16:18", "url": "https://koronavirus.gov.hu/cikkek/szijjarto-peter-gyogyszeripar-kitoresi-agazat", "h1": "Szijj\u00e1rt\u00f3 P\u00e9ter: a gy\u00f3gyszeripar kit\u00f6r\u00e9si \u00e1gazat", "body": "\nSzijj\u00e1rt\u00f3 P\u00e9ter szerint a gy\u00f3gyszeripar a magyar gazdas\u00e1g kit\u00f6r\u00e9si \u00e1gazata, amelyben minden t\u00e1mogat\u00e1s megt\u00e9r\u00fcl, ez\u00e9rt a korm\u00e1ny ezut\u00e1n is mindent megtesz, hogy a magyar gy\u00f3gyszergy\u00e1rt\u00e1s a vil\u00e1g \u00e9lvonal\u00e1ban maradjon.\n\n\u00a0\n\u00a0A k\u00fclgazdas\u00e1gi \u00e9s k\u00fcl\u00fcgyminiszter szerd\u00e1n Debrecenben, a Richter Gedeon Nyrt. \u00faj irodah\u00e1z\u00e1nak \u00e1tad\u00e1sakor azt is elmondta, hogy a magyar gy\u00f3gyszeripar termel\u00e9si \u00e9rt\u00e9ke tavaly 910 milli\u00e1rd forint volt, ami 5 sz\u00e1zal\u00e9kos n\u00f6veked\u00e9s az el\u0151z\u0151 \u00e9vhez k\u00e9pest, 86 sz\u00e1zal\u00e9kos exporth\u00e1nyaddal.\n\u00a0\u00a0\u00a0\u00a0Hozz\u00e1tette: Magyarorsz\u00e1gon a gy\u00f3gyszeripar komoly hagyom\u00e1nyokkal rendelkezik, az orsz\u00e1g kiemelked\u0151 szerepet j\u00e1tszik a vil\u00e1g gy\u00f3gyszergy\u00e1rt\u00e1s\u00e1ban, \u00e9s \u00edgy a gy\u00f3gyszeripar is kiemelked\u0151 szerepet j\u00e1tszik a magyar gazdas\u00e1g teljes\u00edtm\u00e9ny\u00e9ben.\n\u00a0\u00a0\u00a0\u00a0A gy\u00f3gyszeripar a leginnovat\u00edvabb ter\u00fclete a magyar gazdas\u00e1gnak - folytatta a miniszter - megjegyezve, hogy bev\u00e9telar\u00e1nyosan a legt\u00f6bb kutat\u00e1s-fejleszt\u00e9si c\u00e9l\u00fa r\u00e1ford\u00edt\u00e1s a gy\u00f3gyszeriparban jelenik meg, amivel Magyarorsz\u00e1g \u00e9lenj\u00e1r a k\u00f6z\u00e9p-kelet-eur\u00f3pai orsz\u00e1gok k\u00f6z\u00f6tt.\n\u00a0\u00a0\u00a0\u00a0Szijj\u00e1rt\u00f3 P\u00e9ter kit\u00e9rt a jelent\u0151s gy\u00f3gyszerexportra is: \"tavaly 2000 milli\u00e1rd forint \u00e9rt\u00e9k\u0171 gy\u00f3gyszerexport hagyta el Magyarorsz\u00e1got, ennek k\u00f6sz\u00f6nhet\u0151en b\u00e1r csak kilencvenkettedikek vagyunk a vil\u00e1gon lakoss\u00e1gsz\u00e1m tekintet\u00e9ben, a 19. legnagyobb gy\u00f3gyszeripari exportot Magyarorsz\u00e1g k\u00f6nyvelhette el\" 2019-ben.\n\u00a0\u00a0\u00a0\u00a0T\u00edz \u00e9v alatt 93 sz\u00e1zal\u00e9kkal n\u0151tt a magyar gy\u00f3gyszeripar exportja - f\u0171zte hozz\u00e1.\n\u00a0\u00a0\u00a0\u00a0A gy\u00f3gyszeripar a koronav\u00edrus-j\u00e1rv\u00e1ny id\u0151szak\u00e1ban is fejl\u0151d\u00e9st tudott felmutatni: janu\u00e1rt\u00f3l nyolc h\u00f3nap alatt h\u00e9t sz\u00e1zal\u00e9kkal n\u0151tt a magyar gy\u00f3gyszeripar teljes\u00edtm\u00e9nye, \u00e9s m\u00e1ra 25 ezren dolgoznak az \u00e1gazatban - jelezte a k\u00fclgazdas\u00e1gi miniszter.\n\u00a0\u00a0\u00a0\u00a0Hozz\u00e1f\u0171zte: \"ezek a rekordok\" nem j\u00f6hettek volna l\u00e9tre a Richter n\u00e9lk\u00fcl, amely nemcsak a legnagyobb magyar gy\u00f3gyszeripari v\u00e1llalat, de Eur\u00f3pa egyik legjelent\u0151sebb, legeredm\u00e9nyesebb \u00e9s leginnovat\u00edvabb gy\u00f3gyszeripari v\u00e1llalata is, \"a mi region\u00e1lis multink\", amely Magyarorsz\u00e1gon k\u00edv\u00fcl Nyugat-Eur\u00f3p\u00e1ban, Latin-Amerik\u00e1ban, Oroszorsz\u00e1gban \u00e9s K\u00edn\u00e1ban is eredm\u00e9nyesen tud m\u0171k\u00f6dni, \u00e9s m\u00e1ra a Richter nyeres\u00e9g\u00e9nek 90 sz\u00e1zal\u00e9ka k\u00fclf\u00f6ld\u00f6n termel\u0151dik.\n\u00a0\u00a0\u00a0\u00a0A Richter Gedeon Nyrt. tavaly 508 milli\u00e1rd forint rekordbev\u00e9telt \u00e9rt el, negyven orsz\u00e1gban van jelen t\u00f6bb mint 200 gy\u00f3gyszerrel \u00e9s 13 ezer alkalmazottal - mutatott r\u00e1 Szijj\u00e1rt\u00f3 P\u00e9ter, aki a 3500 n\u00e9gyzetm\u00e9teres irodah\u00e1z avat\u00e1s\u00e1n azt is kiemelte, hogy a Richter az elm\u00falt \u00e9vekben 15 milli\u00e1rd forint \u00e9rt\u00e9k\u0171 kapacit\u00e1sb\u0151v\u00edt\u0151 \u00e9s technol\u00f3gia-fejleszt\u0151 beruh\u00e1z\u00e1st val\u00f3s\u00edtott meg Debrecenben, amit a korm\u00e1ny 5 milli\u00e1rd forinttal t\u00e1mogatott, \u00e9s ezzel 125 \u00faj munkahely is l\u00e9trej\u00f6tt.\n\u00a0\u00a0\u00a0\u00a0K\u00f3sa Lajos (Fidesz), a t\u00e9rs\u00e9g orsz\u00e1ggy\u0171l\u00e9si k\u00e9pvisel\u0151je elismer\u0151en sz\u00f3lt arr\u00f3l, hogy a Richter 2012 \u00f3ta folyamatosan fejleszt Debrecenben. A v\u00e1ros \u00e9s a Richter \u00f6sszefog\u00e1sa, korm\u00e1nyzati t\u00e1mogat\u00e1ssal hozz\u00e1j\u00e1rul ahhoz, hogy Debrecen a 21. sz\u00e1zadi magyar gazdas\u00e1g hajt\u00f3motorja legyen - jegyezte meg.\n\u00a0\u00a0\u00a0\u00a0Papp L\u00e1szl\u00f3 (Fidesz-KDNP), Debrecen polg\u00e1rmestere azt mondta, a v\u00e1rosba \u00e9rkez\u0151 beruh\u00e1z\u00e1sok - k\u00f6zte a Richter Gedeon folyamatos fejleszt\u00e9sei - visszaigazolj\u00e1k, hogy Debrecen kiemelked\u0151en versenyk\u00e9pes, innovat\u00edv v\u00e1ros, aminek tov\u00e1bbi garanci\u00e1ja az ipari infrastrukt\u00fara fejletts\u00e9ge, a szakk\u00e9pzett munkaer\u0151 megl\u00e9te \u00e9s az egyetem tud\u00e1sb\u00e1zisa.\n\u00a0\u00a0\u00a0\u00a0Bogsch Erik, a Richter Gedeon Nyrt. eln\u00f6ke kiemelte: \"ez az \u00e1tad\u00f3 \u00fajabb fontos \u00e1llom\u00e1st k\u00e9pvisel abban a t\u00f6rekv\u00e9s\u00fcnkben, hogy versenyk\u00e9pes \u00e9s inspir\u00e1l\u00f3 k\u00f6rnyezetet biztos\u00edtsunk a magasan k\u00e9pzett munkaer\u0151 sz\u00e1m\u00e1ra, amivel haz\u00e1nkban tudjuk tartani a tehets\u00e9ges p\u00e1lyakezd\u0151ket \u00e9s a tapasztalt szakembereket\".\n\u00a0\u00a0\u00a0\u00a0Orb\u00e1n G\u00e1bor vez\u00e9rigazgat\u00f3 hozz\u00e1tette: a debreceni beruh\u00e1z\u00e1saink r\u00e9v\u00e9n l\u00e9trej\u00f6tt Magyarorsz\u00e1g egyetlen biotechnol\u00f3giai telephelye, amely a k\u00f6z\u00e9p-kelet-eur\u00f3pai r\u00e9gi\u00f3ban is egyed\u00fcl\u00e1ll\u00f3nak sz\u00e1m\u00edt azzal, hogy egy helyen t\u00f6rt\u00e9nik a sejtvonal kutat\u00e1s-fejleszt\u00e9s, a gy\u00e1rt\u00e1s, a t\u00f6lt\u00e9s \u00e9s a min\u0151s\u00e9g-ellen\u0151rz\u00e9s.\n\u00a0\u00a0\u00a0\u00a0A 3500 n\u00e9gyzetm\u00e9ter alapter\u00fclet\u0171, t\u00f6bbszintes \u00e9p\u00fcletkomplexumban a 68 \u00faj irodai munka\u00e1llom\u00e1s mellett \u00e9ttermet, konferenciatermet, a legmodernebb infokommunik\u00e1ci\u00f3s technol\u00f3gi\u00e1val felszerelt t\u00e1rgyal\u00f3kat, \u00fczemorvosi rendel\u0151t, g\u00e9p\u00e9szeti- \u00e9s elektromos rendszerekhez sz\u00fcks\u00e9ges helyis\u00e9geket, valamint szervertermet alak\u00edtottak ki.\n\n\nMTI 2020. szeptember 30.\n\n"}]