[{"date": "2020-09-10 11:04", "url": "https://koronavirus.gov.hu/cikkek/pm-allamtitkar-koltsegvetes-elsodleges-celja-koronavirus-jarvany-negativ-hatasainak-kivedese", "h1": "PM-\u00e1llamtitk\u00e1r: a k\u00f6lts\u00e9gvet\u00e9s els\u0151dleges c\u00e9lja a koronav\u00edrus-j\u00e1rv\u00e1ny negat\u00edv hat\u00e1sainak kiv\u00e9d\u00e9se", "body": "\nA k\u00f6lts\u00e9gvet\u00e9s els\u0151dleges c\u00e9lja a koronav\u00edrus-j\u00e1rv\u00e1ny negat\u00edv hat\u00e1sainak kiv\u00e9d\u00e9se, ezt t\u00fckr\u00f6zik a bev\u00e9teli \u00e9s a kiad\u00e1si sz\u00e1mok - mondta Banai P\u00e9ter Ben\u0151, a P\u00e9nz\u00fcgyminiszt\u00e9rium (PM) \u00e1llamh\u00e1ztart\u00e1s\u00e9rt felel\u0151s \u00e1llamtitk\u00e1ra cs\u00fct\u00f6rt\u00f6k\u00f6n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nHangs\u00falyozta, az augusztusi adatok alapj\u00e1n is \u00fagy l\u00e1tja a t\u00e1rca, hogy re\u00e1lis GDP ar\u00e1nyosan a 7-9 sz\u00e1zal\u00e9kos idei hi\u00e1ny, ami a jelenlegi helyzetben toler\u00e1lhat\u00f3. A magyar k\u00f6lts\u00e9gvet\u00e9si hi\u00e1ny eur\u00f3pai m\u00e9rc\u00e9vel nem kiugr\u00f3, \u00f6sszhangban van azokkal a sz\u00e1mokkal, amelyek Eur\u00f3pa m\u00e1s orsz\u00e1gaiban l\u00e1that\u00f3k - tette hozz\u00e1.\n\u00a0\u00a0\u00a0\u00a0Banai P\u00e9ter Ben\u0151 felid\u00e9zte, hogy a bev\u00e9teli \u00e9s a kiad\u00e1si oldalon is nyomot hagyott a koronav\u00edrus-j\u00e1rv\u00e1ny, illetve ennek kezel\u00e9se.\n\u00a0\u00a0\u00a0\u00a0Jelent\u0151s t\u00e9telk\u00e9nt eml\u00edtette az \u00e1llamtitk\u00e1r, hogy eg\u00e9szs\u00e9g\u00fcgyi eszk\u00f6zbeszerz\u00e9sre t\u00f6bb mint 553 milli\u00e1rd forintot ford\u00edtott a korm\u00e1ny, \u00e9s az eg\u00e9szs\u00e9g\u00fcgyi dolgoz\u00f3k egyszeri 500 ezer forintos t\u00e1mogat\u00e1sa is t\u00f6bb mint 100 milli\u00e1rd forintos brutt\u00f3 kiad\u00e1st jelentett. Ezeken a t\u00f6bbletkiad\u00e1sokon t\u00fal\u00a0\u00a0a k\u00f6lts\u00e9gvet\u00e9sben t\u00fckr\u00f6z\u0151dnek a gazdas\u00e1g v\u00e9delm\u00e9re, a munkahelyek megv\u00e9d\u00e9s\u00e9re, illetve a megsz\u0171nt munkahelyek helyett \u00fajak teremt\u00e9s\u00e9re tett int\u00e9zked\u00e9sek - mutatott r\u00e1.\n\u00a0\u00a0\u00a0\u00a0A gazdas\u00e1g visszaes\u00e9se ugyanakkor a bev\u00e9telek cs\u00f6kken\u00e9s\u00e9t okozta, valamint sz\u00e1mos ad\u00f3cs\u00f6kkent\u00e9st is v\u00e9grehajtott a korm\u00e1ny. \u00cdgy az els\u0151 nyolchavi hi\u00e1ny kimagasl\u00f3an nagy lett, 2261 milli\u00e1rd forint\u00a0\u00a0- er\u0151s\u00edtette meg.\n\u00a0\u00a0\u00a0\u00a0Vannak olyan ter\u00fcletek, ahol jelent\u0151s bev\u00e9telekre sz\u00e1m\u00edtanak az \u00e9v v\u00e9g\u00e9n, ugyanakkor az id\u0151ar\u00e1nyos sz\u00e1mokb\u00f3l \u00e9s a gazdas\u00e1gi progn\u00f3zisokb\u00f3l az l\u00e1tszik, hogy az eredetileg tervezett bev\u00e9telek megk\u00f6zel\u00edt\u00e9se sem re\u00e1lis - fejtette ki Banai P\u00e9ter Ben\u0151.\n\u00a0\u00a0\u00a0\u00a0A gazdas\u00e1gi visszaes\u00e9s Magyarorsz\u00e1gon is elker\u00fclhetetlennek t\u0171nik, az Eur\u00f3pai Uni\u00f3 minden tag\u00e1llama gazdas\u00e1g visszaes\u00e9ssel sz\u00e1mol - fogalmazott a PM \u00e1llamtitk\u00e1ra.\n\u00a0\u00a0\u00a0\u00a0Kit\u00e9rt arra is, hogy gazdas\u00e1gi v\u00e1ls\u00e1g idej\u00e9n, amikor a c\u00e9geknek kevesebb megrendel\u00e9s\u00fck van a piacr\u00f3l, az \u00e1llamnak kell ezt a szerepet bet\u00f6lteni, valamint ad\u00f3cs\u00f6kkent\u00e9ssel leveg\u0151h\u00f6z kell juttatni a v\u00e1llalatokat -\u00a0\u00a0ezt a politik\u00e1t folytatja a korm\u00e1ny \u00e9s a Magyar Nemzeti Bank is komoly eszk\u00f6z\u00f6ket vett ig\u00e9nybe a c\u00e9gek seg\u00edt\u00e9se \u00e9rdek\u00e9ben.\n\u00a0\u00a0\u00a0\u00a0Banai P\u00e9ter Ben\u0151 \u00fagy fogalmazott: b\u00edznak abban, hogy az idei nagyobb hi\u00e1ny \u00e9s n\u00f6vekv\u0151 \u00e1llamad\u00f3ss\u00e1g befektet\u00e9snek tekinthet\u0151, mert ezekkel munkahelyeket lehet megv\u00e9deni \u00e9s \u00fajakat lehet teremteni, valamint a beruh\u00e1z\u00e1si t\u00e1mogat\u00e1sokkal a negat\u00edv folyamatok ut\u00e1n er\u0151sebben lehet majd piacokat szerezni a vil\u00e1ggazdas\u00e1gban, \u00edgy a magyar gazdas\u00e1g a k\u00f6vetkez\u0151 \u00e9vekben folytatni tudja azt a felz\u00e1rk\u00f3z\u00e1si p\u00e1ly\u00e1t, amely az elm\u00falt \u00e9vekben jellemezte.\n\nMTI 2020. szeptember 10.\n\n"}]