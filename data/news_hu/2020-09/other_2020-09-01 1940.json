[{"date": "2020-09-01 19:40", "url": "https://koronavirus.gov.hu/cikkek/szijjarto-konzuli-szolgalat-segit-magyarokon", "h1": "Szijj\u00e1rt\u00f3: a konzuli szolg\u00e1lat seg\u00edt a magyarokon", "body": "\nA konzuli szolg\u00e1lat munkat\u00e1rsai tov\u00e1bbra is \u00e1llom\u00e1shelyeiken vannak, hogy az esetlegesen bajbajutott magyar \u00e1llampolg\u00e1roknak seg\u00edteni tudjanak - emelte ki a k\u00fclgazdas\u00e1gi \u00e9s k\u00fcl\u00fcgyminiszter kedden d\u00e9lut\u00e1n a Facebook-oldal\u00e1n.\n\n\u00a0 Szijj\u00e1rt\u00f3 P\u00e9ter azt mondta: a koronav\u00edrus-fert\u0151z\u00f6ttek sz\u00e1m\u00e1nak dr\u00e1mai emelked\u00e9se azt mutatja, az eg\u00e9sz vil\u00e1gon \u00fajra berobbant a j\u00e1rv\u00e1ny. A korm\u00e1ny legfontosabb feladata, hogy megg\u00e1tolj\u00e1k ennek begy\u0171r\u0171z\u00e9s\u00e9t Magyarorsz\u00e1gra, hogy megv\u00e9dj\u00e9k a magyar embereket. Ez\u00e9rt kell \u00fajra szigor\u00fa int\u00e9zked\u00e9seket bevezetni, ez\u00e9rt vezettek be ism\u00e9t utaz\u00e1si korl\u00e1toz\u00e1sokat a hat\u00e1rokon - tette hozz\u00e1.\n\u00a0\u00a0\u00a0\u00a0Elmondta azt is, hogy jelenleg a megszokottn\u00e1l kevesebb hat\u00e1r\u00e1tkel\u0151helyet lehet ig\u00e9nybe venni. Ezek list\u00e1ja megtal\u00e1lhat\u00f3 a rend\u0151rs\u00e9g honlapj\u00e1n - ismertette.\n\u00a0\u00a0\u00a0\u00a0A miniszter eml\u00e9keztetett: a konzuli szolg\u00e1lat piros kateg\u00f3ri\u00e1j\u00fav\u00e1 min\u0151s\u00edtette a vil\u00e1g valamennyi orsz\u00e1g\u00e1t. Ez azt jelenti, hogy nem tiltj\u00e1k, de nem aj\u00e1nlj\u00e1k a k\u00fclf\u00f6ldre utaz\u00e1st.\n\u00a0\u00a0\u00a0\u00a0Ennek jogi k\u00f6vetkezm\u00e9nye, hogy azok, akik kor\u00e1bban befizettek k\u00fclf\u00f6ldi utaz\u00e1sra, el\u00e1llhatnak az utaz\u00e1si szerz\u0151d\u00e9s\u00fckt\u0151l \u00e9s jogukban \u00e1ll a teljes befizetett \u00f6sszeget visszaig\u00e9nyelni - ismertette.\n\u00a0\u00a0\u00a0\u00a0Szijj\u00e1rt\u00f3 P\u00e9ter felid\u00e9zte azt is, hogy amikor tavasszal le kellett z\u00e1rni a hat\u00e1rokat, a legfontosabb k\u00e9rd\u00e9s az ing\u00e1z\u00e1s volt. Most lehet\u0151v\u00e9 teszik az ing\u00e1z\u00e1st, hogy a hat\u00e1r t\u00faloldal\u00e1n dolgoz\u00f3 magyarok \u00e1t tudjanak menni dolgozni. Kiemelte: a hat\u00e1r\u00e1tl\u00e9p\u00e9s id\u0151pontj\u00e1t a hat\u00e1ron r\u00f6gz\u00edtik, s ahhoz k\u00e9pest 24 \u00f3r\u00e1n bel\u00fcl vissza kell t\u00e9rni a karant\u00e9n elker\u00fcl\u00e9se \u00e9rdek\u00e9ben.\n\u00a0\u00a0\u00a0\u00a0Sz\u00f3lt arr\u00f3l is, hogy folyamatosan kapcsolatban vannak m\u00e1s orsz\u00e1gok hat\u00f3s\u00e1gaival, k\u00fcl\u00fcgyminiszt\u00e9riumaival. A k\u00f6z\u00e9p-eur\u00f3pai \u00e9s a visegr\u00e1di orsz\u00e1gok minisztereivel m\u00e1r h\u00e9tf\u0151n egyeztettek. Ezek sor\u00e1n megkapt\u00e1k a sz\u00fcks\u00e9ges biztons\u00e1gi garanci\u00e1kat, \u00edgy a cseh, a lengyel \u00e9s a szlov\u00e1k \u00e1llampolg\u00e1rok kor\u00e1bban befizetett utaz\u00e1saikra, bel\u00e9phetnek Magyarorsz\u00e1gra egy negat\u00edv teszteredm\u00e9nnyel. Tov\u00e1bb\u00e1 hasonl\u00f3 szab\u00e1lyok szerint a magyar \u00e1llampolg\u00e1rok is utazhatnak a visegr\u00e1di orsz\u00e1gokba.\n\u00a0\u00a0\u00a0\u00a0Szijj\u00e1rt\u00f3 P\u00e9ter kiemelte: folyamatosan figyelik a j\u00e1rv\u00e1ny\u00fcgyi helyzet alakul\u00e1s\u00e1t \u00e9s sz\u00fcks\u00e9g eset\u00e9n v\u00e1ltoztatnak a kedden hat\u00e1lyba l\u00e9pett, egyel\u0151re egy h\u00f3napra \u00e9rv\u00e9nyes szab\u00e1lyokon.\n\nMTI\n\n"}]