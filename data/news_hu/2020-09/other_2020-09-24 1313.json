[{"date": "2020-09-24 13:13", "url": "https://koronavirus.gov.hu/cikkek/operativ-torzs-legszigorubb-egeszsegugyi-rendszabalyok-mellett-rendezik-meg-szuperkupa", "h1": "Operat\u00edv t\u00f6rzs: a legszigor\u00fabb eg\u00e9szs\u00e9g\u00fcgyi rendszab\u00e1lyok mellett rendezik meg a Szuperkupa-m\u00e9rk\u0151z\u00e9st", "body": "\nA legszigor\u00fabb eg\u00e9szs\u00e9g\u00fcgyi rendszab\u00e1lyok mellett rendezik meg a Szuperkupa d\u00f6nt\u0151j\u00e9t, a Bayern M\u00fcnchen-Sevilla m\u00e9rk\u0151z\u00e9st cs\u00fct\u00f6rt\u00f6k este a Pusk\u00e1s Ar\u00e9n\u00e1ban - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151je cs\u00fct\u00f6rt\u00f6k\u00f6n online sajt\u00f3t\u00e1j\u00e9koztat\u00f3n.\n\n\nLakatos Tibor arra k\u00e9rte a szurkol\u00f3kat, hogy m\u00e1r a bel\u00e9ptet\u00e9sn\u00e9l viselj\u00e9k a maszkot. Mint mondta, jelent\u0151s l\u00e9tsz\u00e1m\u00fa eg\u00e9szs\u00e9g\u00fcgyi szem\u00e9lyzet lesz jelen a stadionban, ahol s\u00e1trakat \u00e1ll\u00edtottak f\u00f6l, hogy a bel\u00e9p\u00e9sn\u00e9l kisz\u0171rt, magasabb testh\u0151m\u00e9rs\u00e9klet\u0171 vagy esetleg t\u00fcnetekkel rendelkez\u0151 vend\u00e9gek tov\u00e1bbi vizsg\u00e1lata megt\u00f6rt\u00e9nhessen.\n\u00a0\u00a0\u00a0\u00a0A n\u00e9z\u0151t\u00e9ren csak az egy k\u00f6z\u00f6ss\u00e9get alkot\u00f3k - csal\u00e1dtagok, bar\u00e1tok - \u00fclhetnek egym\u00e1s mell\u00e9, \u00e9s a sorokat sem t\u00f6ltik f\u00f6l teljes eg\u00e9sz\u00e9ben - k\u00f6z\u00f6lte a dand\u00e1rt\u00e1bornok.\n\u00a0\u00a0\u00a0\u00a0A m\u00e9rk\u0151z\u00e9sre f\u0151k\u00e9nt magyar szurkol\u00f3k v\u00e1ltottak bel\u00e9p\u0151t, mellett\u00fck kisebb l\u00e9tsz\u00e1m\u00fa spanyol \u00e9s mintegy 1500 n\u00e9met drukker \u00e9rkezik. A k\u00fclf\u00f6ldi szurkol\u00f3k egy darab h\u00e1rom napon bel\u00fcl elv\u00e9gzett negat\u00edv PCR-teszt birtok\u00e1ban l\u00e9phetnek be Magyarorsz\u00e1gra \u00e9s 72 \u00f3r\u00e1n bel\u00fcl el kell hagyniuk az orsz\u00e1got - tudatta Lakatos Tibor.\n\u00a0\u00a0\u00a0\u00a0Hozz\u00e1tette: a k\u00fclf\u00f6ldr\u0151l \u00e9rkez\u0151 szurkol\u00f3kat egy\u00fctt tartj\u00e1k; a spanyolok charterj\u00e1ratokkal \u00e9rkeznek, \u00e9s erre a feladatra kijel\u00f6lt buszflotta sz\u00e1ll\u00edtja \u0151ket a v\u00e1rosban, a n\u00e9met szurkol\u00f3knak pedig k\u00fcl\u00f6n parkol\u00f3t jel\u00f6ltek ki.\n\u00a0\u00a0\u00a0\u00a0A magyar szurkol\u00f3kt\u00f3l a dand\u00e1rt\u00e1bornok azt k\u00e9rte, hogy azokat a rendszab\u00e1lyokat, amelyeket a labdar\u00fag\u00f3-sz\u00f6vets\u00e9gek \u00e9s a Nemzeti N\u00e9peg\u00e9szs\u00e9g\u00fcgyi K\u00f6zpont munkat\u00e1rsai meghat\u00e1roztak, mindenki tartsa be.\n\u00a0\u00a0\u00a0\u00a0A csapattagok \u00e9s az edz\u0151k, a csapatok technikai szem\u00e9lyzete is komoly sz\u0171r\u00e9sen esett \u00e1t. Az Eur\u00f3pai Labdar\u00fag\u00f3 Sz\u00f6vets\u00e9g \"bubor\u00e9kban\" tartja \u0151ket a magyarorsz\u00e1gi tart\u00f3zkod\u00e1suk teljes id\u0151tartama alatt, nem \u00e9rintkezhetnek olyannal, akinek nincs negat\u00edv koronav\u00edrus-tesztje \u00e9s az \u00e1llapotukat is folyamatosan figyelemmel k\u00eds\u00e9rik - mondta Lakatos Tibor.\n\u00a0\u00a0\u00a0\u00a0Mindk\u00e9t csapathoz kijel\u00f6ltek egy-egy, ugyancsak negat\u00edv teszteredm\u00e9nnyel rendelkez\u0151 rend\u0151ri \u00f6sszek\u00f6t\u0151t, \u0151k tartj\u00e1k a kapcsolatot a csapatok \u00e9s a rend\u0151ri biztos\u00edt\u00e1st v\u00e9gz\u0151 parancsnoki \u00e1llom\u00e1ny k\u00f6z\u00f6tt.\n\u00a0\u00a0\u00a0\u00a0Jelezte: a m\u00e9rk\u0151z\u00e9s miatt k\u00f6zleked\u00e9srend\u00e9szeti int\u00e9zked\u00e9sekre is sz\u00e1m\u00edtani kell.\n\u00a0\u00a0\u00a0\u00a0\u00dajs\u00e1g\u00edr\u00f3i k\u00e9rd\u00e9sre elmondta: a korm\u00e1ny vissza\u00e1ll\u00edtotta a schengeni bels\u0151 hat\u00e1ron a hat\u00e1rellen\u0151rz\u00e9st, \u00edgy az osztr\u00e1k-magyar hat\u00e1ron is folyamatosan szolg\u00e1latot l\u00e1tnak el a rend\u0151r\u00f6k annak \u00e9rdek\u00e9ben, hogy csak azok l\u00e9phessenek be az orsz\u00e1gba, akik erre a korm\u00e1nyrendelet alapj\u00e1n jogosultak.\n\u00a0\u00a0\u00a0\u00a0Egy m\u00e1sik k\u00e9rd\u00e9sre v\u00e1laszolva elmondta: b\u00e1r t\u00f6bb helyen - p\u00e9ld\u00e1ul nemcsak a vonatokon, buszokon, de a v\u00e1r\u00f3termekben is - kell maszkot hordani, az emberek megfelel\u0151 komolys\u00e1ggal veszik ezt tudom\u00e1sul, \u00e9s kisebb sz\u00e1mban tal\u00e1lnak szab\u00e1lytalans\u00e1got. \u00a0\u00a0\u00a0\u00a0T\u00f6bbs\u00e9g\u00e9ben eleget tesznek ennek a k\u00f6telezetts\u00e9gnek az \u00e1llampolg\u00e1rok - tette hozz\u00e1.\u00a0\u00a0\n\u00a0\u00a0\u00a0\u00a0A sz\u00f3rakoz\u00f3helyek ellen\u0151rz\u00e9s\u00e9vel \u00f6sszef\u00fcgg\u00e9sben kiemelte: nem razziaszer\u0171en, hanem a napi szolg\u00e1latuk sor\u00e1n folyamatosan ellen\u0151rzik a szab\u00e1lyok betart\u00e1s\u00e1t.\n\u00a0\u00a0\u00a0\u00a0Szint\u00e9n k\u00e9rd\u00e9sre v\u00e1laszolva elmondta: aki \u00e1tesett a fert\u0151z\u00e9sen, beutazhat az orsz\u00e1gba, ezt sz\u0171r\u00e9ssel \u00e9s err\u0151l sz\u00f3l\u00f3 igazol\u00e1ssal tudja megtenni.\n\n\nMTI 2020. szeptember 24.\n\n"}]