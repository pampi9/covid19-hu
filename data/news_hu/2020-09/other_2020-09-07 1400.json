[{"date": "2020-09-07 14:00", "url": "https://koronavirus.gov.hu/cikkek/bvop-hazai-bortonok-felkeszultek-jarvany-masodik-hullamara", "h1": "BvOP: a hazai b\u00f6rt\u00f6n\u00f6k felk\u00e9sz\u00fcltek a j\u00e1rv\u00e1ny m\u00e1sodik hull\u00e1m\u00e1ra", "body": "\nA b\u00fcntet\u00e9s-v\u00e9grehajt\u00e1si szervezet minden sz\u00fcks\u00e9ges int\u00e9zked\u00e9st meghozott \u00e9s meg fog hozni annak \u00e9rdek\u00e9ben, hogy a koronav\u00edrus ne ker\u00fclhessen be a\u00a0b\u00f6rt\u00f6nfalak m\u00f6g\u00e9 - k\u00f6z\u00f6lte a B\u00fcntet\u00e9s-v\u00e9grehajt\u00e1s Orsz\u00e1gos Parancsnoks\u00e1ga (BvOP) h\u00e9tf\u0151n az MTI-vel.\n\nMint \u00edrt\u00e1k, a b\u00fcntet\u00e9s-v\u00e9grehajt\u00e1si szervezet fenntartotta a koronav\u00edrus els\u0151 hull\u00e1makor bevezetett v\u00e9delmi int\u00e9zked\u00e9seket a munkat\u00e1rsai \u00e9s a fogvatartottak eg\u00e9szs\u00e9g\u00e9nek meg\u00f3v\u00e1sa \u00e9rdek\u00e9ben. Hozz\u00e1tett\u00e9k: mivel a v\u00edrus a z\u00e1rt k\u00f6z\u00f6ss\u00e9gekben jobban terjed, a j\u00e1rv\u00e1ny elleni v\u00e9dekez\u00e9s sikeress\u00e9ge \u00e9rdek\u00e9ben a\u00a0b\u00f6rt\u00f6n\u00f6kben m\u00e9g ink\u00e1bb indokolt a megel\u0151z\u00e9st szolg\u00e1l\u00f3 szab\u00e1lyok betart\u00e1sa.\nA t\u00e1j\u00e9koztat\u00e1s szerint a BvOP folyamatos fel\u00fclet- \u00e9s eszk\u00f6zfert\u0151tlen\u00edt\u00e9st rendelt el valamennyi b\u00fcntet\u00e9s-v\u00e9grehajt\u00e1si int\u00e9zetben, illetve gondoskodott a szem\u00e9lyzet v\u00e9d\u0151eszk\u00f6z\u00f6kkel val\u00f3 felszerel\u00e9s\u00e9r\u0151l. Minden\u00a0b\u00f6rt\u00f6nben kijel\u00f6lt\u00e9k az elk\u00fcl\u00f6n\u00edt\u0151 helyis\u00e9geket, az int\u00e9zetekbe \u00fajonnan \u00e9rkez\u0151 fogvatartottak pedig minden esetben j\u00e1rv\u00e1ny\u00fcgyi vizsg\u00e1laton esnek \u00e1t. Rendszeresen t\u00e1j\u00e9koztatj\u00e1k a szem\u00e9lyi \u00e1llom\u00e1nyt \u00e9s az el\u00edt\u00e9lteket a prevenci\u00f3s higi\u00e9niai szab\u00e1lyok betart\u00e1s\u00e1r\u00f3l is. Biztos\u00edtott a napi t\u00f6bbsz\u00f6ri k\u00e9zmos\u00e1s \u00e9s k\u00e9zfert\u0151tlen\u00edt\u00e9s lehet\u0151s\u00e9ge, emellett minden fogvatartottat moshat\u00f3, fert\u0151tlen\u00edthet\u0151 textil sz\u00e1jmaszkot is ell\u00e1ttak.\nK\u00f6z\u00f6lt\u00e9k azt is, hogy minden fogvatartott sz\u00e1m\u00e1ra el\u00e9rhet\u0151v\u00e9 tett\u00e9k a Skype-alap\u00fa, \u00e9l\u0151, online telefon\u00e1l\u00e1si lehet\u0151s\u00e9get, \u00e9s megn\u00f6velt\u00e9k a hagyom\u00e1nyos telefonos besz\u00e9lget\u00e9sek id\u0151tartam\u00e1t is a hozz\u00e1tartoz\u00f3kkal val\u00f3 kapcsolattart\u00e1s \u00e9rdek\u00e9ben.\nAzoknak a fogvatartottaknak, akik nem rendelkeznek telefonnal, a szervezet saj\u00e1t k\u00f6lts\u00e9g\u00e9re biztos\u00edtja a havi h\u00e1romszor \u00f6tperces telefon\u00e1l\u00e1st. Skype felhaszn\u00e1l\u00e1si \u00fatmutat\u00f3t is k\u00e9sz\u00edtettek a fogvatartottak hozz\u00e1tartoz\u00f3i r\u00e9sz\u00e9re.\nA BvOP t\u00f6bb plak\u00e1tot \u00e9s t\u00e1j\u00e9koztat\u00f3 vide\u00f3t is k\u00e9sz\u00edtett, amelyek a fogvatartottaknak \u00e9s a csal\u00e1dtagjaiknak is hasznos inform\u00e1ci\u00f3kkal szolg\u00e1lnak a j\u00e1rv\u00e1nyhelyzet kezel\u00e9s\u00e9r\u0151l, a megel\u0151z\u00e9ssel kapcsolatos legfontosabb tudnival\u00f3kr\u00f3l.\nEmellett az \u00f6sszes magyarorsz\u00e1gi\u00a0b\u00f6rt\u00f6nben elindult a j\u00e1rv\u00e1ny\u00fcgyi call center, a\u00a0B\u00f6rt\u00f6n\u00fajs\u00e1g pedig a j\u00e1rv\u00e1nnyal kapcsolatos k\u00fcl\u00f6nsz\u00e1mot is megjelentetett.\nKiemelt\u00e9k: az \u00fcgyv\u00e9di l\u00e1togat\u00e1st egyetlen esetben sem korl\u00e1tozt\u00e1k, a v\u00e9delemhez val\u00f3 jog \u00e9rv\u00e9nyes\u00fcl\u00e9s\u00e9t - a fert\u0151z\u00e9s megel\u0151z\u00e9se \u00e9rdek\u00e9ben sz\u00fcks\u00e9ges \u00f3vint\u00e9zked\u00e9sek szigor\u00fa betart\u00e1sa mellett - a j\u00e1rv\u00e1ny\u00fcgyi vesz\u00e9lyhelyzet ideje alatt is teljes k\u00f6r\u0171en biztos\u00edtja a b\u00fcntet\u00e9s-v\u00e9grehajt\u00e1s.\nA k\u00f6zlem\u00e9ny szerint a fogvatartottak a b\u00fcntet\u00e9s-v\u00e9grehajt\u00e1si int\u00e9zetbe t\u00f6rt\u00e9n\u0151 befogad\u00e1suk sor\u00e1n eg\u00e9szs\u00e9g\u00fcgyi vizsg\u00e1laton esnek \u00e1t, a vizsg\u00e1latot k\u00f6vet\u0151en - amennyiben nem tapasztalhat\u00f3k fels\u0151l\u00e9g\u00fati t\u00fcnetek - a kor\u00e1bban bevezetett szab\u00e1lyoknak megfelel\u0151en k\u00f6z\u00f6ss\u00e9gbe helyez\u00e9s\u00fck kiz\u00e1r\u00f3lag 14 nap elk\u00fcl\u00f6n\u00edt\u00e9st k\u00f6vet\u0151en t\u00f6rt\u00e9nik meg.\nA b\u00fcntet\u00e9s-v\u00e9grehajt\u00e1si szervezet \u00e1ltal meghozott megel\u0151z\u0151 int\u00e9zked\u00e9seknek k\u00f6sz\u00f6nhet\u0151en haz\u00e1nkban a mai napig egyetlen fogvatartott sem betegedett meg az \u00faj t\u00edpus\u00fa koronav\u00edrussal - tudatt\u00e1k.\n\nMTI 2020. szeptember 7.\n\u00a0\n\n"}]