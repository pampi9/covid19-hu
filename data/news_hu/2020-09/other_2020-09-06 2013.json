[{"date": "2020-09-06 20:13", "url": "https://koronavirus.gov.hu/cikkek/kormanyszovivo-folyamatosan-figyelik-az-ovodak-iskolak-adatait", "h1": "Korm\u00e1nysz\u00f3viv\u0151: folyamatosan figyelik az \u00f3vod\u00e1k, iskol\u00e1k adatait", "body": "\nA korm\u00e1ny, az operat\u00edv t\u00f6rzs \u00e9s a j\u00e1rv\u00e1ny\u00fcgyi hat\u00f3s\u00e1g folyamatosan figyeli a v\u00edrushelyzetet, kiemelten az \u00f3vod\u00e1k, iskol\u00e1k adatait \u00e9s ha kell, azonnal int\u00e9zkednek - mondta Szentkir\u00e1lyi Alexandra vas\u00e1rnap este a Facebook-oldal\u00e1n k\u00f6zz\u00e9tett vide\u00f3ban.\n\n\nA korm\u00e1nysz\u00f3viv\u0151 hangs\u00falyozta: a korm\u00e1ny c\u00e9lja, hogy a j\u00e1rv\u00e1ny elleni v\u00e9dekez\u00e9s fenntart\u00e1sa mellett a mindennapi \u00e9letet korl\u00e1toz\u00f3 int\u00e9zked\u00e9seket elker\u00fclje, a magyar emberek eg\u00e9szs\u00e9g\u00e9t \u00e9s munkahely\u00e9t megv\u00e9dje.\n\u00a0\u00a0\u00a0\u00a0T\u00f6bb mint egymilli\u00f3 gyermek \u00e9s sz\u00fcleik sz\u00e1m\u00e1ra kezd\u0151d\u00f6tt meg az \u00faj tan\u00e9v. A digit\u00e1lis oktat\u00e1s lehet\u0151s\u00e9gk\u00e9nt adott, m\u00e9gis k\u00f6z\u00f6sen \u00f6r\u00fclt\u00fcnk, hogy a megszokott rendben indulhatott el a tan\u00e9v - fogalmazott Szentkir\u00e1lyi Alexandra.\n\u00a0\u00a0\u00a0\u00a0Mint mondta, az iskol\u00e1kat k\u00fcl\u00f6n j\u00e1rv\u00e1ny\u00fcgyi protokoll seg\u00edti abban, hogy min\u00e9l hat\u00e9konyabb biztons\u00e1gi int\u00e9zked\u00e9seket hozzanak a v\u00edrus ellen. Ezek k\u00f6z\u00f6tt eml\u00edtette, hogy a bej\u00e1ratokn\u00e1l k\u00e9zfert\u0151tlen\u00edt\u0151t kell kihelyezni, a t\u00e1vols\u00e1gtart\u00e1si szab\u00e1lyok betart\u00e1sa \u00e9rdek\u00e9ben t\u00f6rekedni kell a tanul\u00f3k min\u00e9l szell\u0151sebb elhelyez\u00e9s\u00e9re \u00e9s ker\u00fclni kell az oszt\u00e1lyok kevered\u00e9s\u00e9t, p\u00e9ld\u00e1ul a csenget\u00e9si rend m\u00f3dos\u00edt\u00e1s\u00e1val. Gondoskodni kell a rendszeres szell\u0151ztet\u00e9sr\u0151l \u00e9s a t\u00f6bbi k\u00f6z\u00f6tt a padok, sporteszk\u00f6z\u00f6k, mosd\u00f3k folyamatos fert\u0151tlen\u00edt\u00e9s\u00e9r\u0151l.\n\u00a0\u00a0\u00a0\u00a0Kit\u00e9rt arra, hogy a beteg gyerekeket azonnal el kell k\u00fcl\u00f6n\u00edteni az iskol\u00e1ban \u00e9s a koll\u00e9giumban is. Hi\u00e1nyz\u00e1suk a hat\u00f3s\u00e1gi karant\u00e9n idej\u00e9n igazoltnak min\u0151s\u00fcl.\n\u00a0\u00a0\u00a0\u00a0Jelenleg az oktat\u00e1s norm\u00e1l rend szerint zajlik, de ha egy-egy int\u00e9zm\u00e9nyben \u00e1tmenetileg m\u00e9gis el kell rendelni a digit\u00e1lis munkarendet, most is biztos\u00edtani kell a gyermekfel\u00fcgyeletet, hogy ezzel seg\u00edts\u00e9k a sz\u00fcl\u0151ket - h\u00edvta fel a figyelmet a korm\u00e1nysz\u00f3viv\u0151.\n\u00a0\u00a0\u00a0\u00a0A gyermekek \u00e9s a sz\u00fcl\u0151k \u00e9rdeke is, hogy az iskol\u00e1k m\u0171k\u00f6d\u00e9se zavartalan legyen - emelte ki Szentkir\u00e1lyi Alexandra.\n\u00a0\u00a0\u00a0\u00a0A korm\u00e1nysz\u00f3viv\u0151 megk\u00f6sz\u00f6nte az egy\u00fcttm\u0171k\u00f6d\u00e9st \u00e9s az elm\u00falt h\u00f3napok helyt\u00e1ll\u00e1s\u00e1t a di\u00e1koknak, a pedag\u00f3gusoknak \u00e9s a sz\u00fcl\u0151knek.\n\nMTI 2020. szeptember 6.\n\n"}]