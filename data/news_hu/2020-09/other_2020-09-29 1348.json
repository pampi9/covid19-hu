[{"date": "2020-09-29 13:48", "url": "https://koronavirus.gov.hu/cikkek/retvari-novemberben-husz-szazalekkal-emelik-az-apolok-szakdolgozok-fizeteset", "h1": "R\u00e9tv\u00e1ri: novemberben h\u00fasz sz\u00e1zal\u00e9kkal emelik az \u00e1pol\u00f3k, szakdolgoz\u00f3k fizet\u00e9s\u00e9t", "body": "\nNovemberben h\u00fasz sz\u00e1zal\u00e9kkal emeli a korm\u00e1ny az \u00e1pol\u00f3k \u00e9s az eg\u00e9szs\u00e9g\u00fcgyi szakdolgoz\u00f3k fizet\u00e9s\u00e9t, azon az 500 ezer forinton k\u00edv\u00fcl, amit m\u00e9g a ny\u00e1ron biztos\u00edtott az eg\u00e9szs\u00e9g\u00fcgyi dolgoz\u00f3k sz\u00e1m\u00e1ra - mondta az Emberi Er\u0151forr\u00e1sok Miniszt\u00e9rium\u00e1nak (Emmi) parlamenti \u00e1llamtitk\u00e1ra kedden Magl\u00f3don.\n\n\nR\u00e9tv\u00e1ri Bence a t\u00f6bb mint h\u00e1romsz\u00e1zmilli\u00f3 forintos beruh\u00e1z\u00e1ssal l\u00e9trehozott magl\u00f3di eg\u00e9szs\u00e9g\u00fcgyi k\u00f6zpont \u00fcnnep\u00e9lyes \u00e1tad\u00f3j\u00e1n arr\u00f3l besz\u00e9lt, nagy seg\u00edts\u00e9g a telep\u00fcl\u00e9seknek, hogy az \u00e1llam az eg\u00e9szs\u00e9g\u00fcgyi fejleszt\u00e9seikhez t\u00e1mogat\u00e1st ny\u00fajt, mert az \u00f6nr\u00e9sz kigazd\u00e1lkod\u00e1sa is sokszor neh\u00e9zs\u00e9get okoz. Hozz\u00e1tette: fontos, hogy legyen, aki ezekben az eg\u00e9szs\u00e9gh\u00e1zakban dolgozik, ez\u00e9rt meghat\u00e1roz\u00f3, hogy Magyarorsz\u00e1gon 68,6 sz\u00e1zal\u00e9kkal cs\u00f6kkent az elm\u00falt \u00e9vtizedben a k\u00fclf\u00f6ldi munkav\u00e1llal\u00e1shoz enged\u00e9lyt k\u00e9r\u0151 orvosok sz\u00e1ma \u00e9s megfelez\u0151d\u00f6tt az ilyet k\u00e9r\u0151 \u00e1pol\u00f3k\u00e9 is.\n\u00a0\u00a0\u00a0\u00a0Az orvosi egyetemeken 30-50 sz\u00e1zal\u00e9kkal t\u00f6bben v\u00e9geznek, mint egy \u00e9vtizede, ez\u00e9rt a m\u0171k\u00f6d\u00e9si enged\u00e9llyel rendelkez\u0151 orvosok sz\u00e1ma 34 ezerr\u0151l 39 ezerre emelkedett - f\u0171zte hozz\u00e1.\n\u00a0\u00a0\u00a0\u00a0Az \u00e1llamtitk\u00e1r elmondta, hogy ebben az \u00e9vtizedben 915 milli\u00e1rd forinttal, 76 sz\u00e1zal\u00e9kkal n\u00f6velte a korm\u00e1nyzat az eg\u00e9szs\u00e9g\u00fcgyi r\u00e1ford\u00edt\u00e1sokat, amelyek egy r\u00e9sz\u00e9t a magl\u00f3dihoz hasonl\u00f3 fejleszt\u00e9sekre, k\u00f3rh\u00e1zakra, rendel\u0151kre, ment\u0151\u00e1llom\u00e1sokra ford\u00edtott\u00e1k.\n\u00a0\u00a0\u00a0\u00a0R\u00e9tv\u00e1ri Bence besz\u00e9lt arr\u00f3l is, hogy ez az \u00faj int\u00e9zm\u00e9ny m\u00e1r egy 21. sz\u00e1zadi szeml\u00e9let\u0171 eg\u00e9szs\u00e9g\u00fcgyi rendszer r\u00e9sze, amely a megel\u0151z\u00e9snek, az eg\u00e9szs\u00e9gmeg\u0151rz\u00e9snek is teret ad. Az \u00faj szeml\u00e9lettel az eg\u00e9szs\u00e9gben elt\u00f6lt\u00f6tt \u00e9s a v\u00e1rhat\u00f3 \u00e9let\u00e9vek sz\u00e1m\u00e1t is siker\u00fclt egy \u00e9vtized alatt csaknem kett\u0151vel megn\u00f6velni - tette hozz\u00e1.\n\n\nMTI 2020. szeptember 29.\n\n"}]