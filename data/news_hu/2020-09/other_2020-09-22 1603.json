[{"date": "2020-09-22 16:03", "url": "https://koronavirus.gov.hu/cikkek/mav-egy-het-alatt-osszesen-172-perces-vonatkeses-maszkviseles-hianya-miatt", "h1": "M\u00c1V: egy h\u00e9t alatt \u00f6sszesen 172 perces vonatk\u00e9s\u00e9s a maszkvisel\u00e9s hi\u00e1nya miatt", "body": "\nA maszkvisel\u00e9s szab\u00e1lyainak megs\u00e9rt\u00e9se az elm\u00falt h\u00e9ten t\u00edz esetben, \u00f6sszesen 172 perces vonatk\u00e9s\u00e9st okozott - k\u00f6z\u00f6lte a M\u00c1V-Start Zrt. kedden a\u00a0www.mavcsoport.hu\u00a0oldalon.\n\n\nMint \u00edrt\u00e1k, hi\u00e1ba k\u00f6telez\u0151 maszkot viselni a vonatokon, az elm\u00falt h\u00e9ten t\u00edz esetben kellett int\u00e9zkednie jegyvizsg\u00e1l\u00f3nak az\u00e9rt, mert n\u00e9h\u00e1ny utas nem viselte a v\u00e9d\u0151eszk\u00f6zt, \u00edgy t\u00f6bbek k\u00f6z\u00f6tt n\u00e9gy el\u0151v\u00e1rosi vonalon - a pusztaszabolcsi, a szolnoki, az esztergomi \u00e9s a v\u00e1ci vonalon is - f\u00e9l\u00f3r\u00e1s k\u00e9s\u00e9st okozott \"n\u00e9h\u00e1ny utas figyelmetlens\u00e9ge vagy nemt\u00f6r\u0151d\u00f6ms\u00e9ge\". Egy balatoni vonaton pedig az utast figyelmeztette a vezet\u0151 jegyvizsg\u00e1l\u00f3 a maszkhaszn\u00e1latra, mire az utas meg\u00fct\u00f6tte a vezet\u0151 jegyvizsg\u00e1l\u00f3t, ez\u00e9rt rend\u0151ri int\u00e9zked\u00e9s t\u00f6rt\u00e9nt \u00e9s a vas\u00fatt\u00e1rsas\u00e1g feljelent\u00e9st tett. A jegyvizsg\u00e1l\u00f3nak orvosi seg\u00edts\u00e9gre volt sz\u00fcks\u00e9ge, a vonat emiatt nem k\u00f6zlekedett tov\u00e1bb - \u00edrt\u00e1k.\n\u00a0\u00a0\u00a0\u00a0Kiemelt\u00e9k: ezekb\u0151l az esetekb\u0151l j\u00f3l l\u00e1that\u00f3, hogy aki a felsz\u00f3l\u00edt\u00e1s ellen\u00e9re sem tartja be az el\u0151\u00edr\u00e1sokat, nemcsak a maga \u00e9s utast\u00e1rsai eg\u00e9szs\u00e9g\u00e9t vesz\u00e9lyezteti, hanem felesleges, elker\u00fclhet\u0151 bossz\u00fas\u00e1got is okoz a vonaton k\u00f6zleked\u0151knek.\n\u00a0\u00a0\u00a0\u00a0Hozz\u00e1tett\u00e9k: a szeptember 18-\u00e1n megjelent korm\u00e1nyrendelet \u00e9rtelm\u00e9ben szeptember 21-t\u0151l a maszk haszn\u00e1lata m\u00e1r nemcsak a vonatokon, hanem azon \u00e1llom\u00e1si \u00e9s meg\u00e1ll\u00f3helyi helyis\u00e9gekben is k\u00f6telez\u0151, ahol az utas a felsz\u00e1ll\u00e1s el\u0151tt vagy ut\u00e1n tart\u00f3zkodik. Megjegyezt\u00e9k: ezek alapj\u00e1n k\u00f6telez\u0151 a maszk haszn\u00e1lata a v\u00e1r\u00f3teremben, az alulj\u00e1r\u00f3ban, a z\u00e1rt fel\u00fclj\u00e1r\u00f3ban, a p\u00e9nzt\u00e1rcsarnokban, valamint a budapesti fejp\u00e1lyaudvarok eset\u00e9n a v\u00e1g\u00e1nycsarnokban.\n\u00a0\u00a0\u00a0\u00a0A vas\u00fatt\u00e1rsas\u00e1g a nyitott peronokon, tov\u00e1bb\u00e1 a nyitott fel\u00fclj\u00e1r\u00f3kon is javasolja mind saj\u00e1t, mind utast\u00e1rsaik eg\u00e9szs\u00e9g\u00e9nek v\u00e9delm\u00e9ben a maszkhord\u00e1st.\n\u00a0\u00a0\u00a0\u00a0Kiemelt\u00e9k: a rendelet a hatodik \u00e9let\u00e9v\u00e9t be nem t\u00f6lt\u00f6tt kiskor\u00fa kiv\u00e9tel\u00e9vel mindenkire vonatkozik, \u00e9s a vas\u00fatt\u00e1rsas\u00e1g minden olyan utas\u00e1t kiz\u00e1rja az utaz\u00e1sb\u00f3l, aki nem a rendeletben el\u0151\u00edrt m\u00f3don viseli az orrot \u00e9s a sz\u00e1jat eltakar\u00f3 maszkot.\n\nMTI 2020. szeptember 22\n\n"}]