[{"date": "2020-09-14 11:13", "url": "https://koronavirus.gov.hu/cikkek/kormanyszovivo-szigoruan-be-kell-tartatni-jarvanyugyi-szabalyokat", "h1": "Korm\u00e1nysz\u00f3viv\u0151: szigor\u00faan be kell tartatni a j\u00e1rv\u00e1ny\u00fcgyi szab\u00e1lyokat", "body": "\nA korm\u00e1nynak nem az a c\u00e9lja, hogy b\u00fcntessen, de a j\u00e1rv\u00e1ny\u00fcgyi szab\u00e1lyokat szigor\u00faan be kell tartatni - mondta Szentkir\u00e1lyi Alexandra korm\u00e1nysz\u00f3viv\u0151 h\u00e9tf\u0151n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nA korm\u00e1nysz\u00f3viv\u0151 hangs\u00falyozta, a tavaszi helyzethez k\u00e9pest most nem fogj\u00e1k \u00fajra lez\u00e1rni az orsz\u00e1got - ezzel egy\u00e9bk\u00e9nt a nemzeti konzult\u00e1ci\u00f3 alapj\u00e1n az emberek is egyet\u00e9rtenek -, de ahol el\u0151 van valami \u00edrva, azt szigor\u00faan be kell tartatni.\n\u00a0\u00a0\u00a0\u00a0Ezen rendelkez\u00e9sek k\u00f6z\u00f6tt megeml\u00edtette, hogy a boltokban \u00e9s a t\u00f6megk\u00f6zleked\u00e9si j\u00e1rm\u0171veken maszkot kell hordani, nem szabad l\u00e1togatni a k\u00f3rh\u00e1zakat \u00e9s a szoci\u00e1lis int\u00e9zm\u00e9nyeket.\n\u00a0\u00a0\u00a0\u00a0A konzult\u00e1ci\u00f3b\u00f3l az is kider\u00fclt, hogy az emberek nem szeretn\u00e9k, ha a munkahely\u00fck vesz\u00e9lybe ker\u00fclne, \u00e9s azt sem, ha az iskol\u00e1k bez\u00e1rn\u00e1nak. Ez\u00e9rt c\u00e9lzottan kezelik majd a fert\u0151z\u00e9s felbukkan\u00e1s\u00e1t az oktat\u00e1si int\u00e9zm\u00e9nyekben, ennek r\u00e9sze, hogy okt\u00f3ber 1-t\u0151l csak \u00fagy l\u00e9phetnek be az iskol\u00e1ba a di\u00e1kok, ha el\u0151tte megm\u00e9rik a testh\u0151m\u00e9rs\u00e9klet\u00fcket - mondta.\n\u00a0\u00a0\u00a0\u00a0Szentkir\u00e1lyi Alexandra felh\u00edvta a figyelmet, m\u00e1r eddig is t\u00f6bb ezer milli\u00e1rd forintba ker\u00fclt a j\u00e1rv\u00e1ny\u00fcgyi v\u00e9dekez\u00e9s, de ennek is k\u00f6sz\u00f6nhet\u0151en a v\u00edrus nem tudott akkora puszt\u00edt\u00e1st okozni, mint m\u00e1shol. Eml\u00e9keztetett, j\u00faliusban 4,7 sz\u00e1zal\u00e9kos volt a munkan\u00e9lk\u00fclis\u00e9g, ami az Eur\u00f3pai Uni\u00f3ban 7,7 sz\u00e1zal\u00e9k volt. \u00a0\u00a0\u00a0\u00a0\n\u00a0\u00a0\u00a0\u00a0Az eddigi int\u00e9zked\u00e9sek mellett a korm\u00e1ny tov\u00e1bbi gazdas\u00e1gv\u00e9delmi eszk\u00f6z\u00f6k bevezet\u00e9s\u00e9n dolgozik, amelyek azt szolg\u00e1lj\u00e1k, hogy tov\u00e1bbi munkahelyeket v\u00e9djenek meg, \u00e9s \u00fajabbakat teremtsenek - emelte ki.\n\n\nMTI 2020. szeptember 14.\n\n"}]