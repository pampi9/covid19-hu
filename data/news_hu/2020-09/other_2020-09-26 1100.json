[{"date": "2020-09-26 11:00", "url": "https://koronavirus.gov.hu/cikkek/domotor-tobb-mint-egymillio-embernek-segit-hiteltorlesztesi-moratorium-meghosszabbitasa", "h1": "D\u00f6m\u00f6t\u00f6r: t\u00f6bb mint egymilli\u00f3 embernek seg\u00edt a hitelt\u00f6rleszt\u00e9si morat\u00f3rium meghosszabb\u00edt\u00e1sa", "body": "\nA hitelt\u00f6rleszt\u00e9si morat\u00f3rium meghosszabb\u00edt\u00e1sa t\u00f6bb mint egymilli\u00f3 embernek jelent \u00e9rdemi seg\u00edts\u00e9get - mondta a Minisztereln\u00f6ki Kabinetiroda parlamenti \u00e1llamtitk\u00e1ra szombati video\u00fczenet\u00e9ben.\n\n\n\u00a0D\u00f6m\u00f6t\u00f6r Csaba a morat\u00f3rium meghosszabb\u00edt\u00e1s\u00e1val kapcsolatban felmer\u00fclt k\u00e9rd\u00e9seket tiszt\u00e1zva kijelentette: a morat\u00f3rium minden, m\u00e1rcius 18-a el\u0151tt felvett hitelre, k\u00f6lcs\u00f6nre \u00e9s l\u00edzingre, \u00edgy a lak\u00e1shitelekre, az aut\u00f3hitelekre, valamint a babav\u00e1r\u00f3 t\u00e1mogat\u00e1sra is vonatkozik.\n\u00a0\u00a0\u00a0\u00a0K\u00f6z\u00f6lte: a mag\u00e1nszem\u00e9lyeknek a morat\u00f3riumba val\u00f3 bel\u00e9p\u00e9shez vagy hosszabb\u00edt\u00e1shoz nem kell bemenni a bankba, de a bank ellen\u0151rizheti, hogy az illet\u0151 jogosult-e a hosszabb\u00edt\u00e1sra.\n\u00a0\u00a0\u00a0\u00a0A v\u00e1llalkoz\u00e1sokn\u00e1l a hosszabb\u00edt\u00e1s azonban csak azokra vonatkozik, amelyek \u00e1rbev\u00e9tele legal\u00e1bb 25 sz\u00e1zal\u00e9kkal cs\u00f6kkent. Nekik jelezni kell a bank fel\u00e9, ha hosszabb\u00edt\u00e1st szeretn\u00e9nek, \u00e9s a jogosults\u00e1got dokumentumokkal is igazolniuk kell - h\u00edvta fel a figyelmet az \u00e1llamtitk\u00e1r.\n\u00a0\u00a0\u00a0\u00a0Hozz\u00e1tette: azok a p\u00e1rok is \u00e9lhetnek a lehet\u0151s\u00e9ggel, akik m\u00e9g csak most v\u00e1rj\u00e1k gyermek\u00fcket, \u00e9s azok a sz\u00fcl\u0151k is, akik egyed\u00fcl nevelik gyermek\u00fcket.\n\u00a0\u00a0\u00a0\u00a0A korm\u00e1ny nem \u00e1ll meg itt, \"tov\u00e1bbi gazdas\u00e1gv\u00e9d\u0151 l\u00e9p\u00e9sek j\u00f6nnek\" - fogalmazott D\u00f6m\u00f6t\u00f6r Csaba.\n\n\nMTI 2020. szeptember 26.\n\n"}]