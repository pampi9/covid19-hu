[{"date": "2020-09-07 15:20", "url": "https://koronavirus.gov.hu/cikkek/itm-magyarorszag-fenn-tudja-tartani-gazdasagi-aktivitasat", "h1": "ITM: Magyarorsz\u00e1g fenn tudja tartani gazdas\u00e1gi aktivit\u00e1s\u00e1t", "body": "\nMagyarorsz\u00e1g fenn tudja tartani\u00a0\u00a0gazdas\u00e1gi aktivit\u00e1s\u00e1t, \u00e9s ezt seg\u00edti egyebek k\u00f6zt a nemr\u00e9giben megjelent v\u00e1llalati feh\u00e9r k\u00f6nyv, \u00e9s az \u00fczleti c\u00e9l\u00fa be- \u00e9s kiutaz\u00e1sok g\u00f6rd\u00fcl\u00e9kenyebb\u00e9 t\u00e9tele - hangs\u00falyozta\u00a0Gy\u00f6rgy\u00a0L\u00e1szl\u00f3, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra h\u00e9tf\u0151n a gazdas\u00e1gv\u00e9delmi akci\u00f3terv v\u00e9grehajt\u00e1s\u00e1nak el\u0151rehalad\u00e1s\u00e1r\u00f3l tartott sajt\u00f3t\u00e1j\u00e9koztat\u00f3n, Budapesten.\n\nElmondta, a c\u00e9gek folyamatos, biztons\u00e1gos m\u0171k\u00f6d\u00e9s\u00e9nek fenntart\u00e1sa \u00e9rdek\u00e9ben az ITM praktikus seg\u00edts\u00e9get ny\u00fajt a v\u00e1llalatoknak a j\u00e1rv\u00e1nyhull\u00e1mra val\u00f3 felk\u00e9sz\u00fcl\u00e9sben, az\u00a0\u00a0online el\u00e9rhet\u0151 kiadv\u00e1nyban esettanulm\u00e1nyokon kereszt\u00fcl v\u00e9dekez\u00e9si, munkaszervez\u00e9si javaslatokat fogalmaznak meg az \u0151szi-t\u00e9li id\u0151szakra.\nAz ITM \u00e1llamtitk\u00e1ra felid\u00e9zte, hogy a leg\u00fajabb szab\u00e1lyoz\u00e1s szerint \u00fczleti vagy gazdas\u00e1gi tev\u00e9kenys\u00e9g c\u00e9lj\u00e1val Magyarorsz\u00e1gra \u00e9rkez\u0151k korl\u00e1toz\u00e1s n\u00e9lk\u00fcl beutazhatnak, nincs k\u00f6telez\u0151 h\u00e1zikarant\u00e9n, \u00e9s ez igaz azokra a magyar \u00e1llampolg\u00e1rokra is, akik \u00fczleti c\u00e9llal utaznak k\u00fclf\u00f6ldre, \u00e9s visszaj\u00f6nnek Magyarorsz\u00e1gra.\nGy\u00f6rgy\u00a0L\u00e1szl\u00f3 besz\u00e1molt arr\u00f3l, hogy tizenharmadik hete folyamatosan cs\u00f6kken a regisztr\u00e1lt \u00e1ll\u00e1skeres\u0151k sz\u00e1ma,\u00a0\u00a0Magyarorsz\u00e1gon, az elm\u00falt h\u00e9ten mintegy 2500-zal m\u00e9rs\u00e9kl\u0151d\u00f6tt, a cs\u00facsot jelent\u0151 j\u00falius k\u00f6zep\u00e9hez viszony\u00edtva pedig 42 ezerrel cs\u00f6kkent az adat.\nKijelentette: tov\u00e1bbra is legf\u0151bb c\u00e9l, hogy Magyarorsz\u00e1gon megv\u00e9dj\u00e9k a munkahelyeket a megl\u00e9v\u0151k meger\u0151s\u00edt\u00e9s\u00e9vel \u00e9s \u00fajak l\u00e9trehoz\u00e1s\u00e1val.\u00a0 Gy\u00f6rgy\u00a0L\u00e1szl\u00f3 kit\u00e9rt arra is, hogy j\u00faliusban a foglalkoztat\u00e1si szint meghaladta a m\u00e1rciusit, a janu\u00e1rit, \u00e9s mind\u00f6ssze 60 ezerrel maradt el a tavaly j\u00faliusi \u00e9rt\u00e9kt\u0151l.\nAz \u00e1llamtitk\u00e1r ismertette, hogy magyar korm\u00e1ny a gazdas\u00e1gv\u00e9delmi akci\u00f3terv keret\u00e9ben 920 ezer munkav\u00e1llal\u00f3t t\u00e1mogat valamilyen m\u00f3don, 127 ezer embert seg\u00edtenek a munkakeres\u00e9sben, a Di\u00e1khitel plusz konstrukci\u00f3t pedig 19 600\u00a0\u00a0hallgat\u00f3 vette ig\u00e9nybe.\nA k\u00fcl\u00f6nb\u00f6z\u0151 t\u00e1mogat\u00e1si programokkal t\u00f6bb mint 508 ezer \u00e1ll\u00e1shelyet v\u00e9denek meg, a munkahelyteremt\u0151 programmal pedig t\u00f6bb mint 70 ezer munkahely l\u00e9trehoz\u00e1s\u00e1t seg\u00edtik, a k\u00f6zfoglalkoztat\u00e1sban jelenleg 93 ezren vesznek r\u00e9szt - r\u00e9szletezte az \u00e1llamtitk\u00e1r.\nGy\u00f6rgy\u00a0L\u00e1szl\u00f3 kijelentette: a v\u00e1llalkoz\u00e1sok j\u00f6v\u0151be vetett hit\u00e9t mutatja, hogy a v\u00e1ls\u00e1g ut\u00e1n kialak\u00edtott \u00e1llamilag t\u00e1mogatott hitelkonstrukci\u00f3kra 1360 milli\u00e1rd forint hitelig\u00e9nyl\u00e9s \u00e9rkezett, \u00e9s 842 milli\u00e1rd forintra m\u00e1r leszerz\u0151dtek.\n\nMTI 2020. szeptember 7.\n\n"}]