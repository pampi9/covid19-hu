[{"date": "2020-09-01 14:55", "url": "https://koronavirus.gov.hu/cikkek/amit-kulfoldrol-hazateroknek-tudni-kell-karanten-teszt-felmentes-karanten-alol", "h1": "Amit a k\u00fclf\u00f6ldr\u0151l hazat\u00e9r\u0151knek tudni kell \u2013 karant\u00e9n, teszt, felment\u00e9s a karant\u00e9n al\u00f3l", "body": "\nSzeptember 1-j\u00e9t\u0151l ism\u00e9t szigorodtak a beutaz\u00e1s felt\u00e9telei. Erre az\u00e9rt van sz\u00fcks\u00e9g, mert eg\u00e9sz Eur\u00f3p\u00e1ban \u00e9rz\u00e9kelhet\u0151 a j\u00e1rv\u00e1ny m\u00e1sodik hull\u00e1ma. A magyar emberek eg\u00e9szs\u00e9g\u00e9re \u00e9s munkahely\u00e9re\u00a0 az egyik legf\u0151bb vesz\u00e9lyt most a v\u00edrus behurcol\u00e1sa jelenti.\u00a0 A k\u00fclf\u00f6ldr\u0151l hazat\u00e9r\u0151 magyar \u00e1llampolg\u00e1rok f\u0151 szab\u00e1ly szerint 14 napos hat\u00f3s\u00e1gi h\u00e1zi karant\u00e9nra sz\u00e1m\u00edthatnak, az al\u00f3l csak 2 db beutaz\u00e1st k\u00f6vet\u0151en Magyarorsz\u00e1gon k\u00e9sz\u00fclt negat\u00edv PCR-teszt eset\u00e9n kaphatnak felment\u00e9st. \u00cdme a r\u00e9szletek.\n\nA hat\u00e1ron val\u00f3 bel\u00e9p\u00e9s\nK\u00fclf\u00f6ldr\u0151l \u00e9rkez\u0151 magyar \u00e1llampolg\u00e1r, illetve a\u00a0 magyar \u00e1llampolg\u00e1r magyar \u00e1llampolg\u00e1rs\u00e1ggal nem rendelkez\u0151 csal\u00e1dtagja szem\u00e9lyforgalomban Magyarorsz\u00e1gra t\u00f6rt\u00e9n\u0151 bel\u00e9p\u00e9se sor\u00e1n eg\u00e9szs\u00e9g\u00fcgyi vizsg\u00e1laton eshet \u00e1t, amelynek t\u0171r\u00e9s\u00e9re k\u00f6teles. \n14 napos hat\u00f3s\u00e1gi h\u00e1zi karant\u00e9n\nHa a\u00a0 magyar \u00e1llampolg\u00e1r eset\u00e9ben a hat\u00e1r\u00e1tl\u00e9p\u00e9skor v\u00e9gzett eg\u00e9szs\u00e9g\u00fcgyi vizsg\u00e1lat a\u00a0 fert\u0151z\u00e9s gyan\u00faj\u00e1t \u00e1llap\u00edtja meg, az illet\u00e9kes j\u00e1rv\u00e1ny\u00fcgyi hat\u00f3s\u00e1g (a magyarorsz\u00e1gi lak\u00f3hely/tart\u00f3zkod\u00e1si hely szerint illet\u00e9kes j\u00e1r\u00e1si/ker\u00fcleti hivatal) \u00e1ltal kijel\u00f6lt karant\u00e9nban vagy\u00a0 \u2013 ha az\u00a0nem jelent j\u00e1rv\u00e1ny\u00fcgyi kock\u00e1zatot \u2013 14 napos\u00a0hat\u00f3s\u00e1gi h\u00e1zi karant\u00e9nban\u00a0(az otthon\u00e1ban) ker\u00fcl elhelyez\u00e9sre.\u00a0Ugyancsak hat\u00f3s\u00e1gi h\u00e1zi karant\u00e9nra k\u00f6teles az a k\u00fclf\u00f6ldr\u0151l hazat\u00e9r\u0151 magyar \u00e1llampolg\u00e1r, akin\u00e9l az\u00a0eg\u00e9szs\u00e9g\u00fcgyi vizsg\u00e1lat fert\u0151z\u00e9s gyan\u00faj\u00e1t nem \u00e1llap\u00edtja meg.\u00a0Err\u0151l m\u00e1r a hat\u00e1r\u00e1tl\u00e9p\u00e9skor hivatalos dokumentumot kap. A\u00a0hat\u00f3s\u00e1gi h\u00e1zi karant\u00e9nt jelz\u0151 piros c\u00e9dul\u00e1t\u00a0pedig k\u00f6teles a lak\u00e1s bej\u00e1rati ajtaj\u00e1ra kiragasztani, \u00e9s otthon\u00e1ban tart\u00f3zkodni. A hat\u00f3s\u00e1gi h\u00e1zi karant\u00e9n betart\u00e1s\u00e1t a rend\u0151rs\u00e9g ellen\u0151rzi szem\u00e9lyesen, vagy az \u00e9rintett hozz\u00e1j\u00e1rul\u00e1sa eset\u00e9n elektronikusan. L\u00e1sd:\u00a0https://hazikaranten.hu/\nIng\u00e1z\u00f3kra vonatkoz\u00f3 szab\u00e1lyok \nMind a szomsz\u00e9dos orsz\u00e1gok \u00e1llampolg\u00e1rai, mind a magyar \u00e1llampolg\u00e1rok is karant\u00e9n mentesen j\u00f6hetnek be az orsz\u00e1gba vagy t\u00e9rhetnek haza, amennyiben a hat\u00e1rt\u00f3l 30 km-en bel\u00fcl laknak \u00e9s Magyarorsz\u00e1gon vagy a szomsz\u00e9dos orsz\u00e1gban is csak a hat\u00e1rt\u00f3l sz\u00e1m\u00edtott 30 km-es s\u00e1vban jogosultak tart\u00f3zkodni. Ez a munk\u00e1juk miatt ing\u00e1z\u00f3kat seg\u00edti.\nFelment\u00e9s a karant\u00e9n al\u00f3l\nAz \u00e9rintett v\u00e1laszthat, hogy let\u00f6lti a 14 napos kijel\u00f6lt vagy hat\u00f3s\u00e1gi h\u00e1zi karant\u00e9nt, vagy ha szeretne az al\u00f3l felment\u00e9st kapni, azt k\u00e9relemre, \u00a0\u00f6nk\u00f6lts\u00e9gen - a bel\u00e9p\u00e9st k\u00f6vet\u0151en 5 napon bel\u00fcl legal\u00e1bb 48 \u00f3ra k\u00fcl\u00f6nbs\u00e9ggel - k\u00e9t alkalommal elv\u00e9geztetett negat\u00edv PCR-teszt megl\u00e9te eset\u00e9n teheti meg.\u00a0 A PCR-teszt teh\u00e1t nem k\u00f6telez\u0151, csak abban az esetben kell elv\u00e9geztetni, ha az illet\u0151 szeretne felment\u00e9st kapni a karant\u00e9n al\u00f3l.\nEz esetben az \u00fcgyint\u00e9z\u00e9s menete a k\u00f6vetkez\u0151. Az orsz\u00e1gba l\u00e9p\u00e9st k\u00f6vet\u0151en k\u00e9relmet kell beny\u00fajtania a magyarorsz\u00e1gi lak\u00f3/tart\u00f3zkod\u00e1si hely szerint illet\u00e9kes j\u00e1r\u00e1si hivatalhoz, illetve Budapesten a ker\u00fcleti hivatalhoz, amelynek d\u00edja h\u00e1romezer forint. A k\u00e9relmet \u00fcgyf\u00e9lkapun kereszt\u00fcl vagy email \u00fatj\u00e1n sz\u00fcks\u00e9ges beny\u00fajtani. Az \u00fcgyf\u00e9lkapus k\u00e9relmet a k\u00e9relmez\u0151 \u00fcgyf\u00e9lkapun kereszt\u00fcl ny\u00fajtja be. Az \u00dcgyf\u00e9lkapura t\u00f6rt\u00e9n\u0151 bejelentkez\u00e9s ut\u00e1n az\u00a0https://epapir.gov.hu/ fel\u00fcleten a Dokumentumok alatt t\u00f6lthetik fel a k\u00e9relmet, amelyet a lak\u00f3hely, tart\u00f3zkod\u00e1si hely szerint illet\u00e9kes korm\u00e1nyhivatalhoz vagy j\u00e1r\u00e1si hivatalhoz kell megk\u00fcldeni.\u00a0\nAz illet\u00e9k megfizet\u00e9se utal\u00e1ssal t\u00f6rt\u00e9nik a Magyar \u00c1llamkincst\u00e1r \u00e1ltal vezetett Elj\u00e1r\u00e1si illet\u00e9kbev\u00e9teli sz\u00e1ml\u00e1ra, amelynek sz\u00e1ma: 10032000-01012107. A k\u00e9relmez\u0151 ezut\u00e1n kapja meg az enged\u00e9lyt, amelynek birtok\u00e1ban a tesztel\u00e9s idej\u00e9re elhagyhatja a karant\u00e9nt \u00e9s felkeresheti az \u00e1ltala v\u00e1lasztott mintav\u00e9teli helyet.\nHa\u00a0 mindk\u00e9t PCR-teszt negat\u00edv,\u00a0 akkor a\u00a0ter\u00fcletileg illet\u00e9kes j\u00e1r\u00e1si/ker\u00fcleti j\u00e1rv\u00e1ny\u00fcgyi hat\u00f3s\u00e1g hat\u00e1rozatot ad ki a hat\u00f3s\u00e1gi h\u00e1zi karant\u00e9n al\u00f3li felment\u00e9sr\u0151l.\u00a0 Csak a hat\u00e1rozat meg\u00e9rkez\u00e9s\u00e9t (ezt elektronikusan k\u00fcldik meg) k\u00f6vet\u0151en hagyhat\u00f3 el a karant\u00e9n \u00e9s vehet\u0151 le az ajt\u00f3r\u00f3l a piros c\u00e9dul\u00e1s karant\u00e9n figyelmeztet\u00e9s.\nLaborok, ahol SARS-CoV-2 PCR- teszt rendelhet\u0151 \nL\u00e1sd itt: https://www.nnk.gov.hu/index.php/mintavetel-celjabol-felkeresheto-intezmenyek\nT\u00fcnetek megjelen\u00e9se a karant\u00e9n alatt\nHa valakin\u00e9l k\u00fclf\u00f6ldr\u0151l hazat\u00e9rve a hat\u00f3s\u00e1gi h\u00e1zi karant\u00e9n ideje alatt megjelenn\u00e9nek a koronav\u00edrus-fert\u0151z\u00e9s t\u00fcnetei, akkor fontos, hogy maradjon otthon, ne menjen k\u00f6z\u00f6ss\u00e9gbe \u00e9s telefonon \u00e9rtes\u00edtse h\u00e1ziorvos\u00e1t.\nA koronav\u00edrus-fert\u0151z\u00e9s t\u00fcnetei\nA legismertebbek\u00a0 t\u00fcnetek: a l\u00e1z, a f\u00e1radts\u00e1g \u00e9s a sz\u00e1raz k\u00f6h\u00f6g\u00e9s. Egyes betegekn\u00e9l jelentkezhet\u00a0izomf\u00e1jdalom, orrdugul\u00e1s, orrfoly\u00e1s, torokf\u00e1j\u00e1s, hasmen\u00e9s, l\u00e9gszomj. Emellett az \u00faj koronav\u00edrus fert\u0151z\u00e9s egyik jellegzetes t\u00fcnete az \u00edz- \u00e9s a szagl\u00e1s\u00e9rz\u00e9kel\u00e9s zavara, vagy elveszt\u00e9se, amely sokszor az egyetlen t\u00fcnet. Ha valaki a\u00a0felsorolt t\u00fcneteket \u00e9szleli mag\u00e1n, akkor k\u00e9rj\u00fck, hogy maradjon otthon, ne menjen k\u00f6z\u00f6ss\u00e9gbe. H\u00e1ziorvos\u00e1t ne szem\u00e9lyesen keresse fel, hanem\u00a0telefonon h\u00edvja fel. Ha a h\u00e1ziorvos\u00a0telefonos kik\u00e9rdez\u00e9se alapj\u00e1n felmer\u00fcl a koronav\u00edrus fert\u0151z\u00e9s gyan\u00faja, de a t\u00fcnetek alapj\u00e1n a beteg nem ig\u00e9nyel k\u00f3rh\u00e1zi kezel\u00e9st,\u00a0akkor otthoni karant\u00e9nba ker\u00fcl. Ha a t\u00fcnetek s\u00falyosak (pl. neh\u00e9zl\u00e9gz\u00e9s, t\u00fcd\u0151gyullad\u00e1s), akkor a h\u00e1ziorvos int\u00e9zkedik a beteg k\u00f3rh\u00e1zi elhelyez\u00e9s\u00e9r\u0151l.\u00a0\n\u00a0\n\n\n"}]