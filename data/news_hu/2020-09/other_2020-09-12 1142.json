[{"date": "2020-09-12 11:42", "url": "https://koronavirus.gov.hu/cikkek/orban-viktor-az-egeszsegugy-felkeszult-jarvany-kovetkezo-hullamanak-kezelesere", "h1": "Orb\u00e1n Viktor: az eg\u00e9szs\u00e9g\u00fcgy felk\u00e9sz\u00fclt a j\u00e1rv\u00e1ny k\u00f6vetkez\u0151 hull\u00e1m\u00e1nak kezel\u00e9s\u00e9re", "body": "\nAz eg\u00e9szs\u00e9g\u00fcgy felk\u00e9sz\u00fclt a koronav\u00edrus-j\u00e1rv\u00e1ny k\u00f6vetkez\u0151 hull\u00e1m\u00e1nak kezel\u00e9s\u00e9re - jelentette ki\u00a0k\u00f6z\u00f6ss\u00e9gi oldal\u00e1ra felt\u00f6lt\u00f6tt vide\u00f3j\u00e1ban Orb\u00e1n Viktor minisztereln\u00f6k.\n\n\u00a0\n\nNem b\u00e9n\u00edthat meg benn\u00fcnket \u00fajra a v\u00edrus - jelentette ki Orb\u00e1n Viktor.\nA korm\u00e1nyf\u0151, miut\u00e1n az operat\u00edv t\u00f6rzzsel az eg\u00e9szs\u00e9g\u00fcgyi v\u00e9dekez\u00e9st \u00e1ttekintette, \u00fagy fogalmazott: \"er\u0151s reggel volt\".\nKiemelte: t\u00f6bb mint t\u00edzezer szabad k\u00f3rh\u00e1zi \u00e1gy van, ha romlana a helyzet, a l\u00e9legeztet\u0151k\u00e9sz\u00fcl\u00e9kek \"rendben vannak\", a k\u00f3rh\u00e1zi kapacit\u00e1sok szinte korl\u00e1tlanul \u00e1llnak rendelkez\u00e9sre. Ell\u00e1tatlanul egyetlen magyar ember sem marad, ha elkapja a koronav\u00edrust - sz\u00f6gezte le a korm\u00e1nyf\u0151.\u00a0\u00a0\u00a0\u00a0\nA vide\u00f3ban Orb\u00e1n Viktor arr\u00f3l besz\u00e9lt: a szerdai korm\u00e1ny\u00fcl\u00e9sre k\u00e9sz\u00edtettek el\u0151 j\u00f3n\u00e9h\u00e1ny d\u00f6nt\u00e9st. Szeretn\u00e9k kik\u00e9nyszer\u00edteni, hogy azt a kev\u00e9s szab\u00e1lyt, amelyet a maszkvisel\u00e9sre, a boltok l\u00e1togat\u00e1s\u00e1ra, k\u00f6zleked\u00e9si eszk\u00f6z\u00f6k haszn\u00e1lat\u00e1ra kidolgoztak, \u00e9rv\u00e9nyes\u00edteni is tudj\u00e1k - mondta.\nHangs\u00falyozta: tisztelettel k\u00e9rik az embereket, hogy tarts\u00e1k be ezeket a szab\u00e1lyokat, de ha nem tartj\u00e1k be, most m\u00e1r szankci\u00f3kat is kell hozz\u00e1juk k\u00f6tni. \u00a0\u00a0\u00a0\u00a0A korm\u00e1nyf\u0151 t\u00e1j\u00e9koztat\u00e1sa szerint az iskol\u00e1kat tudj\u00e1k \u00fczemeltetni, h\u00e1rom iskol\u00e1t \u00e9s tizenhat \u00f3vod\u00e1t kellett eddig bez\u00e1rni, a t\u00f6bbi helyen az oktat\u00e1s \"t\u00f6bb\u00e9-kev\u00e9sb\u00e9 megszokott rendben zajlik\". Hozz\u00e1tette: okt\u00f3ber elsej\u00e9t\u0151l az iskol\u00e1ba bel\u00e9p\u00e9skor lesz k\u00f6telez\u0151 testh\u0151m\u00e9rs\u00e9klet-m\u00e9r\u00e9s is. \u00a0\u00a0\u00a0\u00a0Bejelentette: a korm\u00e1ny k\u00f6zel \u00e1ll ahhoz, hogy a tesztek hat\u00f3s\u00e1gi \u00e1r\u00e1t meg tudj\u00e1k hat\u00e1rozni. A tesztek hat\u00f3s\u00e1gi \u00e1rasak lesznek, hogy pontosan h\u00e1ny forint, arr\u00f3l a szerdai korm\u00e1ny\u00fcl\u00e9sen d\u00f6ntenek majd - mondta. K\u00f6z\u00f6lte: az influenza elleni v\u00e9d\u0151olt\u00e1st, amit \u00f6nk\u00e9ntesen lehet k\u00e9rni, ingyeness\u00e9 tudj\u00e1k tenni az eg\u00e9sz orsz\u00e1gban. \u00a0\u00a0\u00a0\u00a0A minisztereln\u00f6k az operat\u00edv t\u00f6rzs \u00fcl\u00e9se ut\u00e1n gazdas\u00e1gi kabinet tagjaival folytat megbesz\u00e9l\u00e9st, \"mert a v\u00e9dekez\u00e9s egyik c\u00e9lja, hogy ments\u00fck az ember\u00e9letet, a m\u00e1sik pedig, hogy megv\u00e9dj\u00fck Magyarorsz\u00e1g m\u0171k\u00f6d\u0151k\u00e9pess\u00e9g\u00e9t\" - fogalmazott.\n\n\nMTI\n\n"}]