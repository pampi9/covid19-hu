[{"date": "2020-09-28 10:34", "url": "https://koronavirus.gov.hu/cikkek/farkas-ors-ugy-kell-megvedenunk-az-emberek-egeszseget-hogy-az-orszag-kozben-ne-alljon-le", "h1": "Farkas \u00d6rs: \u00dagy kell megv\u00e9den\u00fcnk az emberek eg\u00e9szs\u00e9g\u00e9t, hogy az orsz\u00e1g k\u00f6zben ne \u00e1lljon le", "body": "\n1,8 milli\u00f3 ember mondta el a v\u00e9lem\u00e9ny\u00e9t, amit \u00fagy lehet \u00f6sszefoglalni, hogy \"v\u00e9dj\u00fck meg mindenkinek az eg\u00e9szs\u00e9g\u00e9t, de az orsz\u00e1g az\u00e9rt k\u00f6zben ne \u00e1lljon le, s ebben a szellemis\u00e9gben dolgozunk\" - mondta a Korm\u00e1nyzati T\u00e1j\u00e9koztat\u00e1si K\u00f6zpont (KTK) sz\u00f3viv\u0151je h\u00e9tf\u0151 reggel az M1 aktu\u00e1lis csatorn\u00e1n.\n\n\n\u00a0Farkas \u00d6rs hozz\u00e1tette: a koronav\u00edrus-j\u00e1rv\u00e1ny m\u00e1sodik hull\u00e1m\u00e1ban m\u00e1s lesz a v\u00e9dekez\u00e9s, mint az els\u0151ben. Az els\u0151 hull\u00e1m v\u00e1ratlanul \u00e9rte a vil\u00e1got, ez\u00e9rt a magyar korm\u00e1ny c\u00e9lja az volt, hogy id\u0151t nyerjen, fel tudja k\u00e9sz\u00edteni az eg\u00e9szs\u00e9g\u00fcgyet a megfelel\u0151 ell\u00e1t\u00e1s biztos\u00edt\u00e1s\u00e1ra.\n\u00a0\u00a0\u00a0\u00a0\"Az els\u0151 hull\u00e1mban Magyarorsz\u00e1g sikerrel v\u00e9dekezett: minden olyan elemz\u00e9s, ami az eg\u00e9sz vil\u00e1got g\u00f3rcs\u0151 al\u00e1 veszi, s rangsorolja az orsz\u00e1gokat, Magyarorsz\u00e1got a legjobban v\u00e9dekez\u0151 25 orsz\u00e1g k\u00f6z\u00e9 szokta sorolni\" - emelte ki.\n\u00a0\u00a0\u00a0\u00a0A m\u00e1sodik hull\u00e1m azonban m\u00e1r felk\u00e9sz\u00fclten \u00e9rte az eg\u00e9szs\u00e9g\u00fcgyi rendszert, \u00edgy most az a c\u00e9l, hogy Magyarorsz\u00e1gon ne \u00e1lljon meg az \u00e9let - tette hozz\u00e1 Farkas \u00d6rs.\n\u00a0\u00a0\u00a0\u00a0Az eg\u00e9szs\u00e9g\u00fcgy eset\u00e9ben most egyfajta \"vonul\u00e1si tervet\" alak\u00edtottak ki, ami azt jelenti, hogy orsz\u00e1gszerte kezelik azokat a koronav\u00edrusos betegeket, akiknek erre sz\u00fcks\u00e9g\u00fck van - mutatott r\u00e1.\n\u00a0\u00a0\u00a0\u00a0A sz\u00f3viv\u0151 szerint jelenleg kevesebb ilyen beteg van, mint ah\u00e1ny k\u00f3rh\u00e1zi \u00e1gy, \u00edgy a kijel\u00f6lt int\u00e9zm\u00e9nyek el tudj\u00e1k l\u00e1tni a feladatukat.\n\u00a0\u00a0\u00a0\u00a0Hangs\u00falyozta, a nemzeti konzult\u00e1ci\u00f3n mintegy 1,8 milli\u00f3 ember mondta el a v\u00e9lem\u00e9ny\u00e9t, amit \u00fagy lehet \u00f6sszefoglalni, hogy \"v\u00e9dj\u00fck meg mindenkinek az eg\u00e9szs\u00e9g\u00e9t, de az orsz\u00e1g az\u00e9rt k\u00f6zben ne \u00e1lljon le, s ebben a szellemis\u00e9gben dolgozunk\".\n\u00a0\u00a0\u00a0\u00a0A korm\u00e1ny kiemelten kezeli az id\u0151sek \u00e9s a di\u00e1kok v\u00e9delm\u00e9t, \u00e9s szigor\u00faan szab\u00e1lyozza az orsz\u00e1gba val\u00f3 beutaz\u00e1st is - tette hozz\u00e1.\n\u00a0\u00a0\u00a0\u00a0K\u00e9rd\u00e9sre elmondta azt is, arra sz\u00e1m\u00edt, hogy az ellenz\u00e9ki p\u00e1rtok - ahogy az els\u0151 hull\u00e1m idej\u00e9n - tov\u00e1bbra is akad\u00e1lyozni fogj\u00e1k a korm\u00e1ny int\u00e9zked\u00e9seit.\n\u00a0\u00a0\u00a0\u00a0A Moody's hitelmin\u0151s\u00edt\u0151 m\u00falt heti d\u00f6nt\u00e9s\u00e9r\u0151l azt k\u00f6z\u00f6lte, az orsz\u00e1g ad\u00f3sbesorol\u00e1s\u00e1nak kil\u00e1t\u00e1sait az\u00e9rt jav\u00edthatj\u00e1k, mert elismerik, hogy 2010 \u00f3ta Magyarorsz\u00e1g stabil gazdas\u00e1gi p\u00e1ly\u00e1ra \u00e1llt, r\u00e1ad\u00e1sul a j\u00e1rv\u00e1ny okozta v\u00e1ls\u00e1ghelyzetb\u0151l is gyorsabban l\u00e1balhat ki, mint m\u00e1s \u00e1llamok. \"Ez nyilv\u00e1n a korm\u00e1ny \u00e9s a jegybank sz\u00e1m\u00e1ra is egy egy\u00e9rtelm\u0171en pozit\u00edv visszajelz\u00e9s\" - fogalmazott Farkas \u00d6rs.\n\u00a0\u00a0\u00a0\u00a0A sz\u00f3viv\u0151 a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban elmondta azt is, hogy a vil\u00e1g sz\u00e1mos pontj\u00e1n zajlanak k\u00eds\u00e9rletek a koronav\u00edrus elleni vakcina kifejleszt\u00e9s\u00e9re. Biztat\u00f3nak nevezte az Egyes\u00fclt \u00c1llamokban, Oroszorsz\u00e1gban, K\u00edn\u00e1ban \u00e9s Jap\u00e1nban zajl\u00f3 k\u00eds\u00e9rleteket. Hozz\u00e1tette, hogy az Eur\u00f3pai Uni\u00f3 is kutatja az ellenanyagot, amihez Magyarorsz\u00e1g anyagilag j\u00e1rul hozz\u00e1.\n\u00a0\u00a0\u00a0\u00a0Ugyanakkor elt\u00e9r\u0151ek a v\u00e9lem\u00e9nyek arr\u00f3l, hogy mikor \u00e1llhat k\u00e9szen a vakcina: az Egyes\u00fclt \u00c1llamok eln\u00f6k\u00e9nek v\u00e9leked\u00e9se szerint m\u00e1r id\u00e9n, az Eg\u00e9szs\u00e9g\u00fcgyi Vil\u00e1gszervezet (WHO) viszont csak a k\u00f6vetkez\u0151 \u00e9vre prognosztiz\u00e1lja ezt.\n\n\nMTI 2020. szeptember 28.\n\n"}]