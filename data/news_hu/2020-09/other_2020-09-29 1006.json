[{"date": "2020-09-29 10:06", "url": "https://koronavirus.gov.hu/cikkek/nemeth-szilard-megkerulhetetlen-honvedseg-szerepe-vedekezesben", "h1": "N\u00e9meth Szil\u00e1rd: megker\u00fclhetetlen a honv\u00e9ds\u00e9g szerepe a v\u00e9dekez\u00e9sben", "body": "\nAhogy a koronav\u00edrus-j\u00e1rv\u00e1ny els\u0151 szakasz\u00e1ban rendk\u00edv\u00fcl fontos szerep h\u00e1rult a Magyar Honv\u00e9ds\u00e9gre, a m\u00e1sodik szakaszban is megker\u00fclhetetlen a szerepe a v\u00e9dekez\u00e9sben - jelentette ki a Honv\u00e9delmi Miniszt\u00e9rium (HM) parlamenti \u00e1llamtitk\u00e1ra kedden Debrecenben.\n\n\nN\u00e9meth Szil\u00e1rd \u00e9s Ruszin Romulusz hum\u00e1npolitik\u00e1\u00e9rt felel\u0151s helyettes \u00e1llamtitk\u00e1r a Kratochvil K\u00e1roly Honv\u00e9d K\u00f6z\u00e9piskola \u00e9s Koll\u00e9giumban j\u00e1rt, ahol megtekintette a hallgat\u00f3k testh\u0151m\u00e9rs\u00e9klet-m\u00e9r\u00e9s\u00e9t. Az \u00e1llamtitk\u00e1r k\u00f6z\u00f6lte: az\u00e9rt l\u00e1togattak el az int\u00e9zm\u00e9nybe, hogy megn\u00e9zz\u00e9k, egy olyan iskol\u00e1ban, ahol a katonai fegyelemnek nagy szerepe van, mik\u00e9nt tudj\u00e1k megoldani az okt\u00f3ber 1-t\u0151l k\u00f6telez\u0151 h\u0151m\u00e9r\u0151z\u00e9st.\n\u00a0\u00a0\u00a0\u00a0N\u00e9meth Szil\u00e1rd az iskola \u00e9p\u00fclete el\u0151tt katon\u00e1s rendben, egym\u00e1st\u00f3l m\u00e1sf\u00e9l m\u00e9ter t\u00e1vols\u00e1gban felsorakozott, sz\u00e1jmaszkot visel\u0151 202 hallgat\u00f3 el\u0151tt fontosnak nevezte, hogy \u00fczenni tudjanak mindenkinek: \"egy ilyen int\u00e9zm\u00e9nyben, ahol leend\u0151 honv\u00e9deket nevelnek, ahol hadapr\u00f3dok sorakoznak fel p\u00e9ld\u00e1s rendben, itt egy k\u00f6z\u00f6s ellens\u00e9g, a koronav\u00edrus ellen is hat\u00e9konyabban, gyorsabban \u00e9s sokkal szakszer\u0171bben lehet v\u00e9dekezni\".\n\u00a0\u00a0\u00a0\u00a0Hozz\u00e1tette: a j\u00e1rv\u00e1ny m\u00e1sodik szakasz\u00e1ban a k\u00f6z\u00f6ss\u00e9gi terjed\u00e9st kell megakad\u00e1lyozni, \u00e9s ez \u00e9pp az iskol\u00e1kat \u00e9rinti.\n\u00a0\u00a0\u00a0\u00a0Az \u00e1llamtitk\u00e1r eml\u00e9keztetett arra, az operat\u00edv t\u00f6rzs a korm\u00e1ny javaslat\u00e1ra olyan d\u00f6nt\u00e9st hozott, hogy okt\u00f3bert\u0151l a k\u00f6z\u00f6ss\u00e9gi v\u00e9dekez\u00e9sben haszn\u00e1lni kell a testh\u0151m\u00e9rs\u00e9klet-m\u00e9r\u00e9st, mivel ez az egyik olyan jel, ami arra utal, hogy valaki megfert\u0151z\u0151d\u00f6tt a koronav\u00edrussal.\n\u00a0\u00a0\u00a0\u00a0Ennek a gyakorl\u00e1s\u00e1t l\u00e1ttuk itt: 202 hallgat\u00f3, rendk\u00edv\u00fcl szervezetten, az iskola n\u00e9gy bej\u00e1rat\u00e1n \u00e1t h\u00e1rom \u00e9s f\u00e9l perc alatt bejutott az \u00e9p\u00fcletbe - jelezte N\u00e9meth Szil\u00e1rd, p\u00e9ldamutat\u00f3nak nevezve a tapasztaltakat.\n\u00a0\u00a0\u00a0\u00a0Ezzel \u00f6sszef\u00fcgg\u00e9sben azt mondta, a magyar emberek mindig sz\u00e1m\u00edthatnak a Magyar Honv\u00e9ds\u00e9gre, mik\u00e9nt a honv\u00e9dhallgat\u00f3kra is. Felid\u00e9zte, a v\u00e9dekez\u00e9s els\u0151 szakasz\u00e1nak lek\u00fczd\u00e9s\u00e9ben ott voltak a katon\u00e1k az id\u0151sotthonok fert\u0151tlen\u00edt\u00e9s\u00e9n\u00e9l, a hat\u00e1rv\u00e9delemben, a j\u00e1r\u0151r\u00f6z\u00e9sben, kiemelte a k\u00f3rh\u00e1zparancsnoki rendszert \u00e9s a l\u00e9tfontoss\u00e1g\u00fa v\u00e1llalatok \u00e9l\u00e9n v\u00e9gzett munk\u00e1jukat, majd hozz\u00e1tette: most, a v\u00e9dekez\u00e9s m\u00e1sodik szakasz\u00e1ban ugyanilyen megker\u00fclhetetlen a honv\u00e9ds\u00e9g.\n\u00a0 \u00a0\n\nMTI 2020. szeptember 29.\n\n"}]