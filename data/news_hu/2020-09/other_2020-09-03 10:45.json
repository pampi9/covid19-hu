[{"date": "2020-09-03 10:45", "url": "https://koronavirus.gov.hu/cikkek/szijjarto-elengedhetetlenek-beutazasi-korlatozasok", "h1": "Szijj\u00e1rt\u00f3: elengedhetetlenek a beutaz\u00e1si korl\u00e1toz\u00e1sok", "body": "\nA magyar emberek, csal\u00e1dok \u00e9s a gazdas\u00e1g biztons\u00e1g\u00e1hoz elengedhetetlen a koronav\u00edrus-j\u00e1rv\u00e1ny miatt a hat\u00e1rokon \u00e9letbe l\u00e9ptetett korl\u00e1toz\u00f3 int\u00e9zked\u00e9sek rendszere - mondta Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter cs\u00fct\u00f6rt\u00f6k\u00f6n a Facebook-oldal\u00e1n k\u00f6zvet\u00edtett nyilatkozat\u00e1ban.\n\nA t\u00e1rcavezet\u0151 kifejtette: az elm\u00falt h\u00f3napokban a nemzetk\u00f6zi h\u00edrekben a legt\u00f6bbsz\u00f6r tal\u00e1n a j\u00e1rv\u00e1ny m\u00e1sodik hull\u00e1m\u00e1nak lehet\u0151s\u00e9g\u00e9r\u0151l volt sz\u00f3, \u00e9s m\u00e1ra kijelenthet\u0151, hogy ez t\u00e9nny\u00e9 v\u00e1lt, az eur\u00f3pai \u00e9s a glob\u00e1lis adatok alapj\u00e1n is az l\u00e1that\u00f3, hogy a fert\u0151z\u00f6ttek sz\u00e1ma exponenci\u00e1lisan emelkedik.\nHangs\u00falyozta: annak \u00e9rdek\u00e9ben, hogy megv\u00e9dj\u00e9k azokat az eredm\u00e9nyeket, er\u0151fesz\u00edt\u00e9seket, amelyeket a magyar emberek k\u00f6z\u00f6sen \u00e9rtek el \u00e9s tettek tavasz \u00f3ta, musz\u00e1j volt meghozni azt az int\u00e9zked\u00e9st, amellyel korl\u00e1tozt\u00e1k a beutaz\u00e1st Magyarorsz\u00e1gra. Ha ezt nem tett\u00e9k volna meg, az jelent\u0151sen n\u00f6veln\u00e9 a fert\u0151z\u00e9s behurcol\u00e1s\u00e1nak vesz\u00e9ly\u00e9t az orsz\u00e1gba, \u00e9s azt\u00e1n a hat\u00e1rokon bel\u00fcl kellene olyan szigor\u00edt\u00e1sokat \u00e9letbe l\u00e9ptetni, amelyek neh\u00e9zs\u00e9geket okozn\u00e1nak a magyar embereknek, csal\u00e1doknak \u00e9s gazdas\u00e1gnak - mutatott r\u00e1.\nSzijj\u00e1rt\u00f3 P\u00e9ter k\u00f6z\u00f6lte: ezt akart\u00e1k elker\u00fclni, ez\u00e9rt van most ez az egyh\u00f3napos szab\u00e1lyoz\u00e1s szeptember v\u00e9g\u00e9ig, azt\u00e1n megl\u00e1tj\u00e1k, milyen tov\u00e1bbi int\u00e9zked\u00e9seket kell hozni, a laz\u00edt\u00e1s vagy a szigor\u00edt\u00e1s ir\u00e1ny\u00e1ba kell-e menni.\n\u00dagy v\u00e9lte, ha a magyar gazdas\u00e1got m\u00e9g egyszer le kellene \u00e1ll\u00edtani \u00e9s az iskol\u00e1kat m\u00e9g egyszer be kellene z\u00e1rni, az dr\u00e1mai k\u00f6vetkezm\u00e9nyekkel j\u00e1rna gazdas\u00e1gi, illetve t\u00e1rsadalmi szempontb\u00f3l, \u00e9s sokkal jobb lenne, ha a kialakul\u00f3 \u00faj vil\u00e1grend nyertesei k\u00f6z\u00e9 tartozn\u00e1nk, \u00e9s nem a vesztesek k\u00f6z\u00e9.\nMeger\u0151s\u00edtette: a gazdas\u00e1g m\u0171k\u00f6d\u0151k\u00e9pess\u00e9g\u00e9t fenn kell tartani, s\u0151t arra kell t\u00f6rekedni, hogy Magyarorsz\u00e1g az \u00faj vil\u00e1ggazdas\u00e1gi korszak nyertesei k\u00f6z\u00e9 tartozzon \u00e9s min\u00e9l t\u00f6bb beruh\u00e1z\u00e1st meg tudjon szerezni. Tov\u00e1bbra is lehet\u0151s\u00e9g van az ing\u00e1z\u00e1sra, \u00e9s a c\u00e9gcsoporton bel\u00fcli hivatalos k\u00fclf\u00f6ldi utaz\u00e1s tov\u00e1bbra is korl\u00e1toz\u00e1smentes - k\u00f6z\u00f6lte.\nMegjegyezte: azok a magyar \u00e1llampolg\u00e1rok, akik az elm\u00falt h\u00f3napokban m\u00e1r \u00e1testek a megbeteged\u00e9sen, karant\u00e9n-k\u00f6telezetts\u00e9g n\u00e9lk\u00fcl j\u00f6hetnek be az orsz\u00e1gba.\nA k\u00fcl\u00fcgyminiszter kit\u00e9rt r\u00e1: egy magyar futballcsapathoz vend\u00e9gk\u00e9nt \u00e9rkez\u0151 k\u00fclf\u00f6ldi csapat j\u00e1t\u00e9kosainak, a deleg\u00e1ci\u00f3 tagjainak egy negat\u00edv tesztet kell felmutatni a bel\u00e9p\u00e9st megel\u0151z\u0151 h\u00e1rom napb\u00f3l, ez az UEFA protokollja alapj\u00e1n k\u00e9sz\u00fclt szab\u00e1lyoz\u00e1s. A k\u00fclf\u00f6ldi szerepl\u00e9sr\u0151l hazat\u00e9r\u0151 magyar csapatok eset\u00e9ben k\u00e9t negat\u00edv tesztre van sz\u00fcks\u00e9g, hiszen \u0151k itt maradnak, m\u00edg a k\u00fclf\u00f6ldi sportol\u00f3k a m\u00e9rk\u0151z\u00e9st k\u00f6vet\u0151en szinte azonnal elhagyj\u00e1k az orsz\u00e1got - tette hozz\u00e1.\nA t\u00e1rcavezet\u0151 arr\u00f3l is besz\u00e9lt, hogy folyamatos a konzult\u00e1ci\u00f3 a szomsz\u00e9dos orsz\u00e1gokkal, a k\u00fcl\u00fcgyminiszterekkel, a hat\u00e1rmenti v\u00e1laszt\u00f3ker\u00fcletek k\u00e9pvisel\u0151ivel, \u00e9s ha l\u00e1tj\u00e1k, milyen v\u00e1ltoztat\u00e1sokra van sz\u00fcks\u00e9g vagy lehet\u0151s\u00e9g, akkor azokat azonnal megl\u00e9pik.\n\u00a0\n\nMTI\n\u00a0\n\n"}]