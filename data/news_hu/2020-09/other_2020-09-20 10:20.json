[{"date": "2020-09-20 10:20", "url": "https://koronavirus.gov.hu/cikkek/nehany-egyszeru-magatartasi-szabaly-betartasaval-sokat-tehetunk-fertozes-ellen", "h1": "N\u00e9h\u00e1ny egyszer\u0171 magatart\u00e1si szab\u00e1ly betart\u00e1s\u00e1val sokat tehet\u00fcnk a fert\u0151z\u00e9s ellen", "body": "\nA j\u00e1rv\u00e1ny most zajl\u00f3 m\u00e1sodik hull\u00e1m\u00e1ban ism\u00e9t mindannyian sokat tehet\u00fcnk a sikeres v\u00e9dekez\u00e9s\u00e9rt \u00e9s az\u00e9rt, hogy a tov\u00e1bbi korl\u00e1toz\u00f3 int\u00e9zked\u00e9seket elker\u00fclj\u00fck. N\u00e9h\u00e1ny egyszer\u0171 magatart\u00e1si szab\u00e1ly betart\u00e1s\u00e1val sokat tehet\u00fcnk a fert\u0151z\u00e9s terjed\u00e9se ellen, saj\u00e1t magunk \u00e9s m\u00e1sok eg\u00e9szs\u00e9ge v\u00e9delm\u00e9ben.\u00a0 A honlapra felt\u00f6lt\u00f6tt t\u00e1j\u00e9koztat\u00f3ban a\u00a0 maszkvisel\u00e9ssel, k\u00e9zmos\u00e1ssal, bev\u00e1s\u00e1rl\u00e1ssal, az otthonukban, a k\u00f6z\u00f6ss\u00e9gi terekben, a munkahelyeken, a sportol\u00e1s,\u00a0 kutyas\u00e9t\u00e1ltat\u00e1s kapcs\u00e1n javasolt\u00a0 k\u00f6nnyen betarthat\u00f3 h\u00e9tk\u00f6znapi szab\u00e1lyokat foglaltuk \u00f6ssze.\u00a0\u00a0\n\n\nAz egyik legfontosabb szab\u00e1ly, hogy viselj\u00fcnk maszkot az \u00fczletekben, t\u00f6megk\u00f6zleked\u00e9si eszk\u00f6z\u00f6k\u00f6n, bev\u00e1s\u00e1rl\u00f3k\u00f6zpontok ter\u00fclet\u00e9n, mozikban, sz\u00ednh\u00e1zakban, \u00fcgyf\u00e9lszolg\u00e1lati irod\u00e1kban \u00e9s alapvet\u0151en minden olyan \u00e9lethelyzetbe, ahol a 1,5 m\u00e9teres t\u00e1vols\u00e1got nem tudjuk tartani. K\u00fcl\u00f6n\u00f6sen aj\u00e1nlott a maszkviselet, ha p\u00e9ld\u00e1ul id\u0151s csal\u00e1dtagunkat l\u00e1togatjuk meg. A helyes maszkviselet szab\u00e1lyait is \u00fajra \u00f6sszefoglaltuk.\nA gyakori \u00e9s alapos k\u00e9zmos\u00e1s az egyik leghat\u00e9konyabb v\u00e9delem a fert\u0151z\u00e9s ellen. Itt a legfontosabb, hogy foly\u00f3, meleg v\u00edzzel \u00e9s szappannal mossunk kezet, figyelve a k\u00e9z minden r\u00e9sz\u00e9re, \u00e9s a szappanos bed\u00f6rzs\u00f6l\u00e9s legal\u00e1bb 30 m\u00e1sodpercig tartson.\nA k\u00f6h\u00f6g\u00e9si, t\u00fcsszent\u00e9si etikett betart\u00e1sa most k\u00fcl\u00f6n\u00f6sen fontos. Ha k\u00f6h\u00f6g\u00e9s vagy t\u00fcsszent\u00e9s sor\u00e1n maszkot visel\u00fcnk, akkor is tegy\u00fcnk a maszk el\u00e9 zsebkend\u0151t (vagy haszn\u00e1ljuk a k\u00f6ny\u00f6khajlatunkat), \u00e9s ut\u00e1na a lehet\u0151 legr\u00f6videbb id\u0151n bel\u00fcl cser\u00e9lj\u00fcnk maszkot \u00e9s mossunk kezet.\nAz otthonunkat, a k\u00f6z\u00f6ss\u00e9gi tereket, az irod\u00e1kat takar\u00edtsuk, fert\u0151tlen\u00edts\u00fck rendszeresen.\u00a0 Szell\u0151ztess\u00fcnk gyakran \u00e9s haza\u00e9rve mossunk alaposan kezet. Ha id\u0151s, kr\u00f3nikus beteggel vagy koronav\u00edrusfert\u0151z\u00f6ttel egy h\u00e1ztart\u00e1sban \u00e9l\u00fcnk, akkor mindezekre a szab\u00e1lyokra fokozottan figyelj\u00fcnk. Az id\u0151sek v\u00e9delme \u00e9rdek\u00e9ben k\u00e9rj\u00fck, hogy id\u0151s csal\u00e1dtagot csak akkor l\u00e1togassunk, ha eg\u00e9szs\u00e9gesek vagyunk.\nLehet\u0151leg ker\u00fclj\u00fck a felesleges k\u00f6zvetlen testi kontaktusokat, hagyom\u00e1nyos \u00fcdv\u00f6zl\u00e9si form\u00e1kat (puszi, \u00f6lel\u00e9s). Csal\u00e1di \u00f6sszej\u00f6vetelekn\u00e9l, esk\u00fcv\u0151k, temet\u00e9sek szervez\u00e9s\u00e9n\u00e9l is igyekezz\u00fcnk figyelni az \u00f3vint\u00e9zked\u00e9sekre. Lehet\u0151leg most a szabadban sportoljunk \u00e9s ker\u00fclj\u00fck az olyan edz\u00e9seket, ahol sokan vannak egy\u00fctt z\u00e1rt t\u00e9rben.\nAz \u00fczletekben c\u00e9ltudatosan v\u00e1s\u00e1roljunk, a\u00a0 maszk takarja el az orrot \u00e9s a sz\u00e1jat, ne fogdossuk feleslegesen a term\u00e9keket \u00e9s ne ny\u00faljunk az arcunkhoz. Ahol lehet, lehet\u0151leg \u00e9rint\u00e9smentes fizet\u00e9si m\u00f3dot v\u00e1lasszunk. Haza\u00e9rkez\u00e9skor a v\u00e1s\u00e1rolt term\u00e9kek kipakol\u00e1sa el\u0151tt \u00e9s ut\u00e1n mossunk kezet!\nItt olvashatja r\u00e9szletesen az aj\u00e1nlott magatart\u00e1si szab\u00e1lyokat:\u00a0\n\n\n\n\n\n\n\n\n\n\n\n\n\n\n\n\n\u00a0\n\n\u00a0\n\n"}]