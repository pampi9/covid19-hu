[{"date": "2020-09-09 14:42", "url": "https://koronavirus.gov.hu/cikkek/itm-allamtitkar-gazdasagfejlesztesre-forditjak-az-unios-forrasok-jelentos-reszet", "h1": "ITM-\u00e1llamtitk\u00e1r: gazdas\u00e1gfejleszt\u00e9sre ford\u00edtj\u00e1k az uni\u00f3s forr\u00e1sok jelent\u0151s r\u00e9sz\u00e9t", "body": "\n\u00d6tven milli\u00e1rd eur\u00f3nyi forr\u00e1s \u00e1ll Magyarorsz\u00e1g rendelkez\u00e9s\u00e9re a 2021-2027 k\u00f6z\u00f6tti eur\u00f3pai uni\u00f3s k\u00f6lts\u00e9gvet\u00e9si id\u0151szakban, ennek jelent\u0151s r\u00e9sz\u00e9t gazdas\u00e1gfejleszt\u00e9sre \u00e9s innov\u00e1ci\u00f3ra, a magyarorsz\u00e1gi v\u00e1llalkoz\u00e1sok versenyk\u00e9pess\u00e9g\u00e9nek n\u00f6vel\u00e9s\u00e9re ford\u00edtj\u00e1k - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra szerd\u00e1n Miskolcon.\n\nGy\u00f6rgy L\u00e1szl\u00f3 err\u0151l a kkv-k sz\u00e1m\u00e1ra rendezett, a k\u00f6vetkez\u0151 uni\u00f3s programoz\u00e1si id\u0151szak forr\u00e1sainak v\u00e1rhat\u00f3 felhaszn\u00e1l\u00e1s\u00e1t ismertet\u0151 orsz\u00e1gos konzult\u00e1ci\u00f3-sorozat miskolci rendezv\u00e9nye el\u0151tt besz\u00e9lt \u00fajs\u00e1g\u00edr\u00f3knak.\nKiemelte, hogy az eddigi uni\u00f3s programoz\u00e1si id\u0151szakok k\u00f6z\u00fcl a k\u00f6vetkez\u0151 id\u0151szakban \u00e1llhat Magyarorsz\u00e1g rendelkez\u00e9s\u00e9re a legnagyobb forr\u00e1s.\nA t\u00e1mogat\u00e1soknak azt a c\u00e9lt kell szolg\u00e1lniuk, hogy a v\u00e1llalkoz\u00e1sok mind szervezetileg, mind technol\u00f3giailag meg tudjanak \u00fajulni \u00e9s n\u00f6velni tudj\u00e1k a termel\u00e9kenys\u00e9g\u00fcket, versenyk\u00e9pess\u00e9g\u00fcket - tette hozz\u00e1.\u00a0\u00a0\nAz \u00e1llamtitk\u00e1r besz\u00e9lt arr\u00f3l is, hogy az id\u00e9n a gazdas\u00e1gi teljes\u00edtm\u00e9ny legfeljebb 5 sz\u00e1zal\u00e9kkal cs\u00f6kken, 7-9 sz\u00e1zal\u00e9k k\u00f6z\u00f6tti GDP-ar\u00e1nyos \u00e1llamh\u00e1ztart\u00e1si hi\u00e1ny mellett, ami nemzetk\u00f6zi \u00f6sszehasonl\u00edt\u00e1sban j\u00f3nak mondhat\u00f3. A koronav\u00edrus-j\u00e1rv\u00e1ny okozta v\u00e1ls\u00e1g ellen\u00e9re azonban a magyar gazdas\u00e1g k\u00f6z\u00e9pt\u00e1v\u00fa kil\u00e1t\u00e1sai m\u00e1r b\u0151v\u00fcl\u00e9st jeleznek. A k\u00f6z\u00e9pt\u00e1v\u00fa gazdas\u00e1gi progn\u00f3zisok egyik alapja, hogy a mostani v\u00e1ls\u00e1g a 2007-2008-as recesszi\u00f3val ellent\u00e9tben nem struktur\u00e1lis, hanem bizalmi eredet\u0171 - mondta.\nA korm\u00e1ny gazdas\u00e1gv\u00e9delmi akci\u00f3terv\u00e9r\u0151l sz\u00f3lva elmondta: a vesz\u00e9lyhelyzeti int\u00e9zked\u00e9sek kihirdet\u00e9se \u00f3ta t\u00f6bb mint 500 milli\u00e1rd forint beruh\u00e1z\u00e1s-\u00f6szt\u00f6nz\u0151 t\u00e1mogat\u00e1sr\u00f3l d\u00f6nt\u00f6ttek.\u00a0\u00a0\nAz \u00e1llamtitk\u00e1r szerint minden eszk\u00f6z \u00e9s megold\u00e1s rendelkez\u00e9s \u00e1ll ahhoz, hogy ne kelljen a tavaszihoz hasonl\u00f3 m\u00f3don lez\u00e1rni a gazdas\u00e1got.\nMTI 2020. szeptember 9.\n\n"}]