[{"date": "2020-09-01 09:48", "url": "https://koronavirus.gov.hu/cikkek/orban-viktor-harcolni-kell-minden-munkahelyert-es-minden-beruhazasert", "h1": "Orb\u00e1n Viktor: harcolni kell minden munkahely\u00e9rt \u00e9s minden beruh\u00e1z\u00e1s\u00e9rt", "body": "\nB\u00e1r az elm\u00falt \u00e9vekben nem sz\u00fclettek meg azok a v\u00e1laszok, amelyek Eur\u00f3p\u00e1t versenyk\u00e9pess\u00e9 tett\u00e9k volna, Lengyelorsz\u00e1g vezet\u00e9s\u00e9vel K\u00f6z\u00e9p-Eur\u00f3pa gazdas\u00e1ga sikert\u00f6rt\u00e9netet \u00edg\u00e9r. A j\u00e1rv\u00e1ny, l\u00e9ket \u00fct\u00f6tt a mi gazdas\u00e1gainkon is, de harcolni kell minden munkahely\u00e9rt \u00e9s minden beruh\u00e1z\u00e1s\u00e9rt \u2013 mondta Orb\u00e1n Viktor a 15.Bledi Strat\u00e9giai F\u00f3rumon a k\u00f6z\u00e9p-eur\u00f3pai minisztereln\u00f6k\u00f6k megbesz\u00e9l\u00e9s\u00e9n.\n\nA korm\u00e1nyf\u0151 h\u00e9tf\u0151n r\u00e9szt vett a Bledi Strat\u00e9giai F\u00f3rumon, k\u00e9toldal\u00fa megbesz\u00e9l\u00e9seket folytatott k\u00f6z\u00e9p-eur\u00f3pai minisztereln\u00f6k\u00f6kkel, valamint a szlov\u00e9niai magyar k\u00f6z\u00f6ss\u00e9g k\u00e9pvisel\u0151ivel is t\u00e1rgyalt.\nOrb\u00e1n Viktor kifejtette, hogy fontos k\u00e9rd\u00e9s a versenyk\u00e9pess\u00e9g az \u00e1rutermel\u00e9s szempontj\u00e1b\u00f3l. Az\u00e9rt nem veszik meg az eur\u00f3pai \u00e1rukat, mert a sz\u00ednvonaluk m\u00e1r nem olyan, mint volt r\u00e9gen, vagy a versenyt\u00e1rsak term\u00e9keinek a sz\u00ednvonala jobb, t\u00fal magas \u00e1rat k\u00e9r\u00fcnk \u00e9rt\u00fck, az ad\u00f3k t\u00fal magasak \u00e9s a b\u00fcrokr\u00e1cia t\u00fal nagy - sorolta.\n\u00a0\u00a0\u00a0\u00a0Kijelentette: az eur\u00f3pai gazdas\u00e1got \"\u00e1ramvonalas\u00edtani\" kell, hogy versenyk\u00e9pes legyen. A minisztereln\u00f6k k\u00f6z\u00f6lte: a probl\u00e9m\u00e1k r\u00e9giek, ezeket m\u00e1r azonos\u00edtott\u00e1k, de az elm\u00falt \u00e9vekben nem sz\u00fclettek meg azok a v\u00e1laszok, amelyek Eur\u00f3p\u00e1t versenyk\u00e9pess\u00e9 tett\u00e9k volna.\n\u00a0\u00a0\u00a0\u00a0Kiemelte: ugyanakkor j\u00f3 h\u00edr, hogy Lengyelorsz\u00e1g vezet\u00e9s\u00e9vel - amelynek gazdas\u00e1ga a legrobusztusabb K\u00f6z\u00e9p-Eur\u00f3p\u00e1ban - a V4 \u00e9s a t\u00e9rs\u00e9g gazdas\u00e1ga sikert\u00f6rt\u00e9netet \u00edg\u00e9r. Benn\u00fcnket is oldalba v\u00e1gott ez a j\u00e1rv\u00e1ny. L\u00e9ket \u00fct\u00f6tt a mi gazdas\u00e1gainkon is, harcolni kell minden munkahely\u00e9rt \u00e9s minden beruh\u00e1z\u00e1s\u00e9rt, de m\u00e9gis \u00f6sszess\u00e9g\u00e9ben ez a t\u00e9rs\u00e9g a versenyk\u00e9pess\u00e9g, a nemzetk\u00f6zi versenyk\u00e9pess\u00e9g szempontj\u00e1b\u00f3l sokkal biztat\u00f3bb k\u00e9pet mutat, mint az Eur\u00f3pai Uni\u00f3 t\u00f6bbi r\u00e9sze. Ez a j\u00f3 h\u00edr \u00e9s a legjobb h\u00edr, hogy mi ebben a r\u00e9sz\u00e9ben \u00e9l\u00fcnk Eur\u00f3p\u00e1nak \u2013 eml\u00e9keztetett.\n\nMTI/hirado.hu\n\n"}]