[{"date": "2020-09-18 09:33", "url": "https://koronavirus.gov.hu/cikkek/orban-az-orszagnak-mukodnie-kell-es-kozben-fegyelmezetten-kell-vedekezni", "h1": "Orb\u00e1n: az orsz\u00e1gnak m\u0171k\u00f6dnie kell, \u00e9s k\u00f6zben fegyelmezetten kell v\u00e9dekezni", "body": "\nAz orsz\u00e1gnak m\u0171k\u00f6dnie kell, \u00fagy, hogy k\u00f6zben fegyelmezetten, a szab\u00e1lyokat betartva v\u00e9dekezik a koronav\u00edrus-j\u00e1rv\u00e1nnyal szemben - mondta Orb\u00e1n Viktor minisztereln\u00f6k p\u00e9nteken a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nK\u00f6z\u00f6lte: van egy haditervszer\u0171 int\u00e9zked\u00e9si terv\u00fck arra, hogy ha n\u0151 a koronav\u00edrusos megbeteged\u00e9sek sz\u00e1ma, \u00e9s n\u0151 az ig\u00e9ny a k\u00f3rh\u00e1zi ell\u00e1t\u00e1sra, akkor hogyan alkalmazkodik ehhez az eg\u00e9szs\u00e9g\u00fcgy.\nAz eg\u00e9szs\u00e9g\u00fcgy\u00a0felk\u00e9sz\u00fclt\u00a0a j\u00e1rv\u00e1ny m\u00e1sodik hull\u00e1m\u00e1ra\n\n\u00a0\u00a0\u00a0\u00a0Orb\u00e1n Viktor megjegyezte: miut\u00e1n cs\u00fct\u00f6rt\u00f6k\u00f6n elterjedt a baloldali sajt\u00f3ban az az \u00e1ll\u00edt\u00e1s, hogy nincs el\u00e9g kapacit\u00e1s az Orsz\u00e1gos Kor\u00e1nyi Pulmonol\u00f3giai Int\u00e9zetben, p\u00e9ntek reggel szem\u00e9lyesen t\u00e1j\u00e9koz\u00f3dott a k\u00f3rh\u00e1zban, ahol azt az inform\u00e1ci\u00f3t kapta, hogy term\u00e9szetesen van el\u00e9g hely, l\u00e9legeztet\u0151k\u00e9sz\u00fcl\u00e9k, \u00e9s most m\u00e9g van elegend\u0151 ember is.\n\u00a0\u00a0\u00a0\u00a0Az igaz - folytatta -, hogy az orvosok l\u00e1tj\u00e1k, hogyan emelkedik az ell\u00e1t\u00e1sra szorul\u00f3k sz\u00e1ma, \u00e9s hogy hol lesz v\u00e9ge az \u0151 k\u00f3rh\u00e1zuk kapacit\u00e1s\u00e1nak, ez\u00e9rt nagyon fontos, hogy K\u00e1sler Mikl\u00f3s, az emberi er\u0151forr\u00e1sok minisztere k\u00f6zz\u00e9tette azt a tervet, hogy ha egy kijel\u00f6lt int\u00e9zm\u00e9nyben elfogy a kapacit\u00e1s, melyek a k\u00f6vetkez\u0151k, \u00e9s van egy vez\u00e9nyl\u00e9si terv is. Ma reggel 10 ezer k\u00f3rh\u00e1zi \u00e1gy \u00e1ll rendelkez\u00e9sre koronav\u00edrusos betegek ell\u00e1t\u00e1s\u00e1ra, \u00e9s ez a sz\u00e1m 20 ezerrel b\u0151v\u00edthet\u0151 - ismertette.\n\n\u00a0\u00a0\u00a0\u00a0Miut\u00e1n az eg\u00e9szs\u00e9g\u00fcgyet felk\u00e9sz\u00edtett\u00e9k a j\u00e1rv\u00e1ny m\u00e1sodik hull\u00e1m\u00e1ra, a v\u00e9dekez\u00e9s is m\u00e1s lesz, mint tavasszal volt, mert akkor id\u0151t kellett nyerni az \"ellens\u00e9g\" kiismer\u00e9s\u00e9re \u00e9s az eg\u00e9szs\u00e9g\u00fcgy felk\u00e9sz\u00edt\u00e9s\u00e9re - fejtette ki a korm\u00e1nyf\u0151, hozz\u00e1t\u00e9ve: \u00edgy most nem azt k\u00e9rik az emberekt\u0151l, hogy maradjanak otthon, hanem azt, hogy tarts\u00e1k be a k\u00e9zmos\u00e1si, maszkhaszn\u00e1lati, t\u00e1vols\u00e1gtart\u00e1si szab\u00e1lyokat, \u00e9s \u00edgy mindenki \u00e9lheti a maga \u00e9let\u00e9t.\n\n \u00a0\u00a0\u00a0\u00a0\nA baloldalt pedig arra k\u00e9rte a minisztereln\u00f6k, hogy ha m\u00e1r \"nem lehet r\u00e1juk sz\u00e1m\u00edtani\" a v\u00e9dekez\u00e9sben most sem, akkor legal\u00e1bb a j\u00e1rv\u00e1ny\u00fcgyi szakembereket ne t\u00e1madj\u00e1k h\u00e1tba, mert az orsz\u00e1got t\u00e1madj\u00e1k meg ezzel. \"Az a kamuvide\u00f3 ut\u00e1ni kamuh\u00edr, hogy elfogynak a k\u00f3rh\u00e1zak, hogy nincs el\u00e9g ember \u00e9s l\u00e9legeztet\u0151g\u00e9p (...), mind hazugs\u00e1g \u00e9s t\u00e1mad\u00e1s\" - mondta.\n\u00a0\u00a0\u00a0\u00a0Arra a k\u00e9rd\u00e9sre, mi\u00e9rt nem tesz feljelent\u00e9st a szakt\u00e1rca, azt felelte: a jog\u00e1szok meg fogj\u00e1k vizsg\u00e1lni, hogy a r\u00e9mh\u00edrterjeszt\u0151 baloldallal szemben mit lehet tenni a jog mezej\u00e9n, de most a v\u00e9dekez\u00e9s els\u0151bbs\u00e9get \u00e9lvez.\n\u00a0\u00a0\u00a0\u00a0Ha a baloldal is a szab\u00e1lyok betart\u00e1s\u00e1ra k\u00e9rn\u00e9 az embereket, \u00e9s arr\u00f3l besz\u00e9lne, nincs ok p\u00e1nikra, az \u00fcgy pedig kiker\u00fclne a politikai vit\u00e1k homlokter\u00e9b\u0151l, akkor val\u00f3sz\u00edn\u0171leg a sajt\u00f3ban sem az eg\u00e9szs\u00e9g\u00fcgy lenne a \"vad\u00e1szter\u00fclete\" a szenz\u00e1ci\u00f3s h\u00edreknek - fejtette ki.\n\n\u00a0 A\u00a0 j\u00e1rv\u00e1ny m\u00e1sodik hull\u00e1m\u00e1r\u00f3l\n\nA j\u00e1rv\u00e1ny m\u00e1sodik hull\u00e1m\u00e1r\u00f3l sz\u00f3lva a korm\u00e1nyf\u0151 arra h\u00edvta fel a figyelmet, hogy \"nem lesz egy j\u00f3 hangulat\u00fa \u0151sz\u00fcnk\", az a v\u00e9dekez\u00e9sr\u0151l sz\u00f3l majd, \u00e9s a napi megbeteged\u00e9sek sz\u00e1ma v\u00e1rhat\u00f3an meg fogja haladni az ezret.\n\u00a0\u00a0\u00a0\u00a0Hangs\u00falyozta: a fiataloknak is t\u00f6bbet kell t\u00f6r\u0151dni\u00fck a betegs\u00e9g k\u00e9rd\u00e9s\u00e9vel, nehogy \u0151k legyenek azok, akik megfert\u0151zik a sz\u00fcleiket, nagysz\u00fcleiket. Az id\u0151sek \u00e9rdek\u00e9ben kell a legink\u00e1bb betartani a szab\u00e1lyokat - jelentette ki.\n\n\u00a0\u00a0\u00a0\u00a0Az iskolai testh\u0151m\u00e9rs\u00e9klet-m\u00e9r\u00e9sr\u0151l \n\nAz iskolai testh\u0151m\u00e9rs\u00e9klet-m\u00e9r\u00e9sr\u0151l elmondta: az eszk\u00f6z\u00f6ket megrendelt\u00e9k, okt\u00f3ber 1-j\u00e9t\u0151l mindenhol lesz elegend\u0151 l\u00e1zm\u00e9r\u0151. Jelezte: az als\u00f3 tagozatosok sz\u00fclei a h\u0151m\u00e9r\u0151z\u00e9s helysz\u00edn\u00e9re bek\u00eds\u00e9rhetik a gyermek\u00fcket, \u00e9s ha kider\u00fcl, hogy baj van, haza tudj\u00e1k vinni.\n\u00a0\u00a0\u00a0\u00a0Am\u00edg nincs vakcina, v\u00e9dekezni kell - mutatott r\u00e1, megjegyezve: Donald Trump amerikai eln\u00f6k legut\u00f3bbi besz\u00e9lget\u00e9s\u00fck\u00f6n azzal biztatta \u0151t, okt\u00f3ber v\u00e9g\u00e9re vagy legk\u00e9s\u0151bb \u00e9v v\u00e9g\u00e9re lesz amerikai vakcina, \u00e9s ebb\u0151l jut majd Magyarorsz\u00e1gnak is, \"de ezt majd akkor hissz\u00fck el, ha ez be is k\u00f6vetkezik\". A korm\u00e1ny minden kutat\u00e1st figyel, eur\u00f3pai kutat\u00e1sban r\u00e9szt is vesz Magyarorsz\u00e1g, \u00e9s d\u00f6nt\u00f6ttek is arr\u00f3l, hogy ehhez t\u00f6bb mint k\u00e9tmilli\u00e1rd forint p\u00f3tl\u00f3lagos hozz\u00e1j\u00e1rul\u00e1st biztos\u00edtanak - tudatta.\n\n\u00a0 \u00a0 A gazdas\u00e1gr\u00f3l\nOrb\u00e1n Viktor k\u00f6z\u00f6lte tov\u00e1bb\u00e1: szombat reggel d\u00f6nt a gazdas\u00e1gi operat\u00edv t\u00f6rzs a hitelmorat\u00f3rium k\u00e9rd\u00e9s\u00e9ben, amelynek ma az a l\u00e9nyege, hogy a csal\u00e1dok \u00e9s a v\u00e1llalkoz\u00e1sok a kor\u00e1bban felvett hiteleik t\u00f6rleszt\u00e9s\u00e9t\u0151l az \u00e9v v\u00e9g\u00e9ig eltekinthetnek. Szombaton arr\u00f3l kell hat\u00e1rozni, mi lesz janu\u00e1r 1. ut\u00e1n, folytat\u00f3djon-e, illetve mely r\u00e9szeiben folytat\u00f3djon a hitelmorat\u00f3rium.\n\u00a0\u00a0\u00a0\u00a0A gazdas\u00e1gi adatokr\u00f3l sz\u00f3lva kiemelte: m\u00edg janu\u00e1rban 4 milli\u00f3 458 ezren dolgoztak az orsz\u00e1gban, addig augusztusban ez a sz\u00e1m 4 milli\u00f3 513 ezer volt. Az \u00e1prilisi m\u00e9lyponthoz k\u00e9pest augusztusban 144 ezerrel t\u00f6bben dolgoztak, \u00edgy b\u00e1rmennyire is meglep\u0151, ism\u00e9t munkaer\u0151hi\u00e1nyra kell felk\u00e9sz\u00fclni.\n\n\u00a0\u00a0\u00a0\u00a0Speci\u00e1lis budapesti probl\u00e9mak\u00e9nt eml\u00edtette, hogy a f\u0151v\u00e1rosi turizmus \u00fczleti modellje szinte kiz\u00e1r\u00f3lag k\u00fclf\u00f6ldiekre \u00e9p\u00fcl. Ez\u00e9rt arra biztatta az \u00e9rintetteket - k\u00f6zt\u00fck az \u00f6nkorm\u00e1nyzatot -, hogy v\u00e1ltsanak, k\u00fcl\u00f6nben a szektorban dolgoz\u00f3 budapestieknek nem lesz munkahely\u00fck ebben az \u00e1gazatban. Arra sz\u00e1m\u00edt egy\u00e9bk\u00e9nt, hogy 2021-ben is a belf\u00f6ldi vid\u00e9ki turizmus sz\u00e1guldani fog, a k\u00fclf\u00f6ldiekre alapozott budapesti turizmus viszont szenvedni fog, ez\u00e9rt kell egy speci\u00e1lis program a f\u0151v\u00e1rosra.\n\nMTI 2020. szeptember 18.\n\n"}]