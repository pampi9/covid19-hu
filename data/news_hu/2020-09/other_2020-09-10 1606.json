[{"date": "2020-09-10 16:06", "url": "https://koronavirus.gov.hu/cikkek/itm-mar-csaknem-110-ezer-diplomat-allitottak-ki-nyelvvizsgamentesen", "h1": "ITM: m\u00e1r csaknem 110 ezer diplom\u00e1t \u00e1ll\u00edtottak ki nyelvvizsgamentesen", "body": "\nMintegy 110 ezer friss diplom\u00e1t \u00e1ll\u00edtottak ki a fels\u0151oktat\u00e1si int\u00e9zm\u00e9nyek a nyelvvizsg\u00e1kkal \u00f6sszef\u00fcgg\u0151 engedm\u00e9nyeknek k\u00f6sz\u00f6nhet\u0151en - jelentette be k\u00f6z\u00f6ss\u00e9gim\u00e9dia-oldal\u00e1n az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) parlamenti \u00e9s strat\u00e9giai \u00e1llamtitk\u00e1ra cs\u00fct\u00f6rt\u00f6k\u00f6n.\n\nSchanda Tam\u00e1s eml\u00e9keztetett: az\u00e9rt d\u00f6nt\u00f6ttek tavasszal a kor\u00e1bban el\u0151\u00edrt k\u00f6vetelm\u00e9nyek id\u0151szakos elt\u00f6rl\u00e9se mellett, mert a koronav\u00edrus-j\u00e1rv\u00e1ny idej\u00e9n nemcsak az emberek eg\u00e9szs\u00e9g\u00e9t \u00e9s \u00e9let\u00e9t, de a gazdas\u00e1got, a magyar emberek meg\u00e9lhet\u00e9s\u00e9t is v\u00e9deni kell.\n\"A v\u00e1ltoztat\u00e1snak k\u00f6sz\u00f6nhet\u0151en az \u00e9rintett fiatalok jobb munkaer\u0151piaci helyzetbe ker\u00fcltek, hiszen olyan \u00e1ll\u00e1sokat is megp\u00e1ly\u00e1zhattak, amelyeket a diplom\u00e1juk k\u00e9zhezv\u00e9tele el\u0151tt nem. A munk\u00e1ltat\u00f3k pedig \u00edgy is biztosak lehetnek abban, hogy megfelel\u0151 szaktud\u00e1ssal rendelkeznek a jelentkez\u0151k, hiszen a z\u00e1r\u00f3vizsg\u00e1t letett\u00e9k, bizony\u00edtott\u00e1k, hogy elsaj\u00e1t\u00edtott\u00e1k a sz\u00fcks\u00e9ges ismereteket\" - mutatott r\u00e1 az \u00e1llamtitk\u00e1r.\nKit\u00e9rt arra: a gazdas\u00e1gv\u00e9delmi akci\u00f3terv egyik els\u0151 int\u00e9zked\u00e9se volt, hogy akik 2020. augusztus 31-ig z\u00e1r\u00f3vizsg\u00e1t tettek, nyelvvizsga n\u00e9lk\u00fcl is megkaphatt\u00e1k diplom\u00e1jukat.\nA rendelkez\u00e9s a doktori k\u00e9pz\u00e9sek kiv\u00e9tel\u00e9vel minden k\u00e9pz\u00e9si form\u00e1ra, a kor\u00e1bbi f\u0151iskolai \u00e9s egyetemi k\u00e9pz\u00e9sekre, az alapk\u00e9pz\u00e9sekre, mesterk\u00e9pz\u00e9sekre, osztatlan k\u00e9pz\u00e9sekre \u00e9s a fels\u0151oktat\u00e1si szakk\u00e9pz\u00e9sekre is vonatkozik, a finansz\u00edroz\u00e1si form\u00e1t\u00f3l (\u00f6szt\u00f6nd\u00edjas vagy \u00f6nk\u00f6lts\u00e9ges) f\u00fcggetlen\u00fcl.\nA lehet\u0151s\u00e9ggel azok is \u00e9lhetnek, akiknek ak\u00e1r t\u00f6bb nyelvvizsg\u00e1t, fels\u0151fok\u00fa vagy szakmai nyelvvizsg\u00e1t kellett volna tenni\u00fck a diplomaszerz\u00e9shez - k\u00f6z\u00f6lte Schanda Tam\u00e1s.\n\nMTI 2020. szeptember 10.\n\n"}]