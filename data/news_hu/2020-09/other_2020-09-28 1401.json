[{"date": "2020-09-28 14:01", "url": "https://koronavirus.gov.hu/cikkek/orszagos-tisztifoorvos-egyre-tobb-embert-kezelnek-korhazban", "h1": "Orsz\u00e1gos tisztif\u0151orvos: egyre t\u00f6bb embert kezelnek k\u00f3rh\u00e1zban", "body": "\nAz ut\u00f3bbi hetekben emelked\u0151 tendenci\u00e1t mutat a koronav\u00edrus-fert\u0151z\u00e9s miatt k\u00f3rh\u00e1zban kezeltek sz\u00e1ma - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs h\u00e9tf\u0151i online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia kiemelte: az \u00faj fert\u0151z\u00f6ttek napi sz\u00e1ma t\u00edz napja kiegyens\u00falyozottan alulr\u00f3l k\u00f6zel\u00edti az ezret, a k\u00f3rh\u00e1zban \u00e1poltak \u00e9s a l\u00e9legeztet\u0151g\u00e9pen lev\u0151k sz\u00e1ma azonban emelkedik. A h\u00e9tf\u0151i adatok szerint 18 815 akt\u00edv esetet tartanak nyilv\u00e1n, k\u00f6z\u00fcl\u00fck 693 embert \u00e1polnak k\u00f3rh\u00e1zban, \u00e9s 44-en vannak l\u00e9legeztet\u0151g\u00e9pen.\n\u00a0\u00a0\u00a0\u00a0Az orsz\u00e1gos tisztif\u0151orvos hangs\u00falyozta: m\u00edg tavasszal jellemz\u0151en g\u00f3cpontok alakultak ki, most k\u00f6z\u00f6ss\u00e9gben terjed a koronav\u00edrus. A k\u00f6z\u00f6ss\u00e9gi terjed\u00e9st pedig a higi\u00e9ni\u00e1s szab\u00e1lyok szigor\u00fa betart\u00e1s\u00e1val lehet megel\u0151zni - tette hozz\u00e1.\n\u00a0\u00a0\u00a0\u00a0K\u00f6z\u00f6lte, hogy nagy m\u00e9rt\u00e9kben n\u0151tt a PCR-vizsg\u00e1latok sz\u00e1ma, amelyb\u0151l h\u00e9tf\u0151ig 697 473-at v\u00e9geztek el.\n\u00a0\u00a0\u00a0\u00a0T\u00e1j\u00e9koztat\u00e1sa szerint az operat\u00edv t\u00f6rzs 17 \u00f3vod\u00e1ban \u00e9s 7 iskol\u00e1ban rendelt el rendk\u00edv\u00fcli sz\u00fcnetet, 118 oszt\u00e1lyn\u00e1l \u00e9s h\u00e1rom iskol\u00e1n\u00e1l digit\u00e1lis munkarendet vezettek be.\n\u00a0\u00a0\u00a0\u00a0Elmondta azt is, hogy az oktat\u00e1si int\u00e9zm\u00e9nyek felk\u00e9sz\u00fcltek a testh\u0151m\u00e9rs\u00e9klet-m\u00e9r\u00e9s okt\u00f3ber 1-j\u00e9n t\u00f6rt\u00e9n\u0151 bevezet\u00e9s\u00e9re. A kisebb int\u00e9zm\u00e9nyek sz\u00e1m\u00e1ra \u00e9rint\u00e9smentes h\u0151m\u00e9r\u0151ket, a nagyobb int\u00e9zm\u00e9nyeknek h\u0151kapukat szereztek be, az eszk\u00f6z\u00f6k kisz\u00e1ll\u00edt\u00e1sa kedden kezd\u0151dik.\n\u00a0\u00a0\u00a0\u00a0K\u00e9rd\u00e9sre v\u00e1laszolva ismertette: ha a gyermek testh\u0151m\u00e9rs\u00e9klete el\u00e9ri a 37,8 Celsius fokot, r\u00f6vid pihen\u0151 ut\u00e1n megism\u00e9tlik a m\u00e9r\u00e9st, \u00e9s ha akkor is el\u00e9ri a hat\u00e1r\u00e9rt\u00e9ket, azt javasolj\u00e1k, hogy hagyja el az iskol\u00e1t. Err\u0151l a sz\u00fcl\u0151t is \u00e9rtes\u00edteni kell.\n\u00a0\u00a0\u00a0\u00a0Megjegyezte, hogy az\u00e9rt fogja meghat\u00e1rozni a h\u0151m\u00e9rs\u00e9kleti \u00e9rt\u00e9ket 37,8 Celsius fokban, mert t\u00f6bb olyan, term\u00e9szetes helyzet van, amikor a testh\u0151m\u00e9rs\u00e9klet betegs\u00e9g n\u00e9lk\u00fcl is megemelkedik, p\u00e9ld\u00e1ul a hormon\u00e1lis ciklus ok\u00e1n vagy testmozg\u00e1s eset\u00e9n.\n\u00a0\u00a0\u00a0\u00a0Tov\u00e1bbi k\u00e9rd\u00e9sre v\u00e1laszolva M\u00fcller Cec\u00edlia azt mondta, a fert\u0151z\u00e9s sok relev\u00e1ns t\u00fcnete k\u00f6z\u00f6tt a l\u00e1z alapvet\u0151, a betegek t\u00f6bb mint 90 sz\u00e1zal\u00e9k\u00e1n\u00e1l jelen van. Ha a gyermek testh\u0151m\u00e9rs\u00e9klete ism\u00e9telt m\u00e9r\u00e9s ut\u00e1n is el\u00e9ri 37,8 Celsius fokot, m\u00e9g nem biztos, hogy koronav\u00edrusos megbeteged\u00e9sr\u0151l van sz\u00f3, de az biztos, hogy \u0151t a k\u00f6z\u00f6ss\u00e9gb\u0151l ki kell vonni - jegyezte meg.\n\u00a0\u00a0\u00a0\u00a0A tisztif\u0151orvos szint\u00e9n k\u00e9rd\u00e9sre felh\u00edvta a figyelmet arra, hogy egy\u00e9ni felel\u0151ss\u00e9ge mindazoknak, akikn\u00e9l a h\u00e1ziorvos a fert\u0151z\u00e9s gyan\u00faja miatt mintav\u00e9telt rendel el, hogy att\u00f3l fogva ne menjen k\u00f6z\u00f6ss\u00e9gbe. Am\u00edg a vizsg\u00e1latnak nincs eredm\u00e9nye, fokozott \u00f3vatoss\u00e1gra k\u00e9rte a csal\u00e1dtagokat is.\n\u00a0\u00a0\u00a0\u00a0K\u00f6zl\u00e9se szerint a szoci\u00e1lis int\u00e9zm\u00e9nyek lak\u00f3i k\u00e9t negat\u00edv PCR-teszttel ker\u00fclhetnek vissza eg\u00e9szs\u00e9g\u00fcgyi int\u00e9zm\u00e9nyekb\u0151l az otthonokba, ez azonban nem vonatkozik arra az esetre, ha csak ambul\u00e1ns vizsg\u00e1laton vettek r\u00e9szt.\n\u00a0\u00a0\u00a0\u00a0Besz\u00e9lt arr\u00f3l is: a betegs\u00e9gb\u0151l felgy\u00f3gyultak egy r\u00e9sze tart\u00f3s f\u00e1radts\u00e1g\u00e9rz\u00e9st tapasztal. \u0150ket rehabilit\u00e1ci\u00f3s tervvel kell seg\u00edteni r\u00e9gi eg\u00e9szs\u00e9gi \u00e1llapotuk helyre\u00e1ll\u00edt\u00e1s\u00e1ban, vitaminok, k\u00fcl\u00f6n\u00f6sen a D-vitamin szed\u00e9s\u00e9t, a mozg\u00e1s kiegyens\u00falyozott, lass\u00fa bevezet\u00e9s\u00e9t, l\u00e9gz\u0151 torn\u00e1kat \u00e9s - ha sz\u00fcks\u00e9ges - pszich\u00e9s t\u00e1mogat\u00e1st javasolnak sz\u00e1mukra.\n\n\nMTI 2020. szeptember 28.\n\n"}]