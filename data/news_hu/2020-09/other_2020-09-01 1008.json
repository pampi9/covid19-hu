[{"date": "2020-09-01 10:08", "url": "https://koronavirus.gov.hu/cikkek/iskolakezdes-fokozott-ovintezkedesek-mellett-de-hagyomanyos-formaban", "h1": "Iskolakezd\u00e9s \u2013 Fokozott \u00f3vint\u00e9zked\u00e9sek mellett, de hagyom\u00e1nyos form\u00e1ban", "body": "\nV\u00e9get \u00e9rt a ny\u00e1ri vak\u00e1ci\u00f3, ma reggel orsz\u00e1gszerte becsengetnek a k\u00f6znevel\u00e9si int\u00e9zm\u00e9nyekben. A koronav\u00edrus-j\u00e1rv\u00e1ny miatt fokozott \u00f3vint\u00e9zked\u00e9sek mellett, de hagyom\u00e1nyos form\u00e1ban kezd\u0151dik meg a tan\u00edt\u00e1s az iskol\u00e1kban. Az iskol\u00e1k j\u00e1rv\u00e1ny\u00fcgyi protokollt kaptak. A sz\u00fcl\u0151kt\u0151l pedig azt k\u00e9rj\u00fck, a legenyh\u00e9bb t\u00fcnetek jelentkez\u00e9se eset\u00e9n se engedj\u00e9k k\u00f6z\u00f6ss\u00e9gbe a gyermeket, tov\u00e1bb\u00e1, hogy a m\u00e1r nagyobb - fels\u0151s, k\u00f6z\u00e9piskol\u00e1s - gyermekeikben is tudatos\u00edts\u00e1k a j\u00e1rv\u00e1ny vesz\u00e9ly\u00e9t, a koronav\u00edrus t\u00fcneteit, hogy azok megjelen\u00e9se eset\u00e9n \u0151k is jelezni tudj\u00e1k azt sz\u00fcleiknek, tan\u00e1raiknak. A korm\u00e1ny c\u00e9lja az, hogy a tan\u00e9v a norm\u00e1lis, hagyom\u00e1nyos form\u00e1ban t\u00f6rt\u00e9njen, \u00e9s elker\u00fclj\u00fck az iskol\u00e1k m\u0171k\u00f6d\u00e9s\u00e9t korl\u00e1toz\u00f3 int\u00e9zked\u00e9seket. Ehhez mindenki egy\u00fcttm\u0171k\u00f6d\u00e9s\u00e9re \u00e9s fegyelmezetts\u00e9g\u00e9re sz\u00fcks\u00e9g van.\n\n\u00a0\u00a0\u00a0\u00a0Az Emberi Er\u0151forr\u00e1sok Miniszt\u00e9riuma a Nemzeti N\u00e9peg\u00e9szs\u00e9g\u00fcgyi K\u00f6zponttal \u00e9s az operat\u00edv t\u00f6rzzsel egy\u00fcttm\u0171k\u00f6dve r\u00e9szletes, nyolcoldalas aj\u00e1nl\u00e1st, protokollt dolgozott ki, amelyet minden k\u00f6znevel\u00e9si int\u00e9zm\u00e9ny vezet\u0151j\u00e9hez eljuttatott.\n\u00a0\u00a0\u00a0\u00a0A javaslatok \u00e9rintik a t\u00e1vols\u00e1gtart\u00e1st, a fert\u0151tlen\u00edt\u00e9st vagy az iskol\u00e1ba \u00e9rkez\u00e9s m\u00f3dj\u00e1t is. Aj\u00e1nl\u00e1sok vannak arra, mik\u00e9nt lehet elker\u00fclni az iskol\u00e1ba \u00e9rkez\u00e9skor a torl\u00f3d\u00e1st, \u00edgy p\u00e9ld\u00e1ul az, hogy t\u00f6bb ajt\u00f3n lehessen bel\u00e9pni az int\u00e9zm\u00e9nybe. A javaslatok k\u00f6z\u00f6tt vannak m\u00e9g a tantermek nagys\u00e1g\u00e1ra, a k\u00f6z\u00f6ss\u00e9gi termek haszn\u00e1lat\u00e1ra, az iskolakezd\u00e9sre, az \u00e9tkeztet\u00e9s megfelel\u0151 k\u00f6r\u00fclm\u00e9nyeinek kialak\u00edt\u00e1s\u00e1ra vonatkoz\u00f3k. A testnevel\u00e9s\u00f3r\u00e1kat az id\u0151j\u00e1r\u00e1s f\u00fcggv\u00e9ny\u00e9ben javasolt szabad t\u00e9ren megtartani. Az \u00f3r\u00e1k sor\u00e1n lehet\u0151leg mell\u0151zni kell a szoros testi kontaktussal j\u00e1r\u00f3 feladatokat. K\u00e9zfert\u0151tlen\u00edt\u00e9sre lehet\u0151s\u00e9g lesz az iskola kapuj\u00e1n\u00e1l \u00e9s minden egyes k\u00f6z\u00f6ss\u00e9gi helyis\u00e9gben. Minden iskol\u00e1ban - meghat\u00e1rozott fert\u0151tlen\u00edt\u0151szerrel - nagytakar\u00edt\u00e1st v\u00e9geznek a\u00a0tan\u00e9v\u00a0kezdet\u00e9n, \u00e9s ezt minden nap meg kell ism\u00e9telni.\n\u00a0\u00a0\u00a0\u00a0Az egyes int\u00e9zm\u00e9nyek az adotts\u00e1gaiknak megfelel\u0151en v\u00e1laszthatj\u00e1k ki azokat az elj\u00e1r\u00e1sokat, szab\u00e1lyokat, amelyek biztos\u00edtani tudj\u00e1k a j\u00e1rv\u00e1ny megel\u0151z\u00e9s\u00e9t \u00e9s esetenk\u00e9nti el\u0151fordul\u00e1sn\u00e1l a gyermekek ell\u00e1t\u00e1s\u00e1t.\n\u00a0\u00a0\u00a0\u00a0A k\u00f6znevel\u00e9si int\u00e9zm\u00e9nyek vezet\u0151inek a felel\u0151ss\u00e9ge saj\u00e1t elj\u00e1r\u00e1srendj\u00fck \u00f6ssze\u00e1ll\u00edt\u00e1sa, amihez a k\u00f6znevel\u00e9si \u00e1llamtitk\u00e1rs\u00e1g, a h\u00e1tint\u00e9zm\u00e9nyek, a n\u00e9peg\u00e9szs\u00e9g\u00fcgyi k\u00f6zpont minden seg\u00edts\u00e9get megadnak. Az iskol\u00e1kat felsz\u00f3l\u00edtott\u00e1k, hogy ismertess\u00e9k a j\u00e1rv\u00e1nnyal \u00f6sszef\u00fcgg\u0151 teend\u0151ket a gyermekekkel \u00e9s a sz\u00fcl\u0151kkel.\n\u00a0\u00a0\u00a0\u00a0A pedag\u00f3gusokat \u00e9s az iskolai, \u00f3vodai dolgoz\u00f3kat is arra k\u00e9rik, hogy ha a t\u00fcnetek b\u00e1rmelyik\u00e9t \u00e9szlelik magukon ne menjenek k\u00f6z\u00f6ss\u00e9gbe, jelezz\u00e9k azt az int\u00e9zm\u00e9ny vezet\u00e9s\u00e9nek, az oszt\u00e1lyf\u0151n\u00f6knek \u00e9s vegy\u00e9k fel a kapcsolatot telefonon h\u00e1ziorvosukkal.\n\u00a0\u00a0\u00a0\u00a0A\u00a0tan\u00e9vkezd\u00e9s terheit cs\u00f6kkentend\u0151 az id\u00e9n is m\u00e1r augusztus v\u00e9g\u00e9n kiutalt\u00e1k a szeptemberi csal\u00e1di p\u00f3tl\u00e9kot.\n\u00a0\u00a0\u00a0\u00a0A t\u00e1rcavezet\u0151 a Kecskem\u00e9ten tartott nemzeti\u00a0tan\u00e9vnyit\u00f3n vas\u00e1rnap arr\u00f3l besz\u00e9lt, hogy az \u00faj\u00a0tan\u00e9v\u00a0az iskol\u00e1k, tantermek, tornatermek, uszod\u00e1k \u00e9s a jelent\u0151s fel\u00faj\u00edt\u00e1sok \u00e9ve lesz. K\u00f6zl\u00e9se szerint mintegy 100 milli\u00e1rd forint \u00f6ssz\u00e9rt\u00e9k\u0171 fejleszt\u00e9s van folyamatban eur\u00f3pai t\u00e1mogat\u00e1ssal, amelyet a korm\u00e1ny tov\u00e1bbi 10 milli\u00e1rd forinttal t\u00e1mogat.\n\u00a0\u00a0\u00a0\u00a0A mostani\u00a0tan\u00e9vben m\u00e1r minden di\u00e1k ingyenesen kapja a tank\u00f6nyveket. J\u00falius 25-\u00e9ig 1500-f\u00e9le tank\u00f6nyvet legy\u00e1rtott az Alf\u00f6ldi Nyomda, \u00e9s \u00f6tsz\u00e1z di\u00e1k seg\u00edts\u00e9g\u00e9vel \u00f6ssze\u00e1ll\u00edtott\u00e1k a kisz\u00e1ll\u00edtand\u00f3 csomagokat. Augusztus 3-\u00e1t\u00f3l 28-\u00e1ig t\u00f6bb mint n\u00e9gyezer iskol\u00e1ba t\u00f6bb mint 13 milli\u00f3 455 ezer tank\u00f6nyv jutott el, ami n\u00e9gysz\u00e1zezerrel t\u00f6bb, mint tavaly. A K\u00f6nyvt\u00e1rell\u00e1t\u00f3 az iskol\u00e1k p\u00f3trendel\u00e9seit szeptember 15-\u00e9ig fogadja, ezeknek a rendel\u00e9seknek a teljes\u00edt\u00e9se szeptember utols\u00f3 het\u00e9t\u0151l v\u00e1rhat\u00f3. Az ingyenes tank\u00f6nyvell\u00e1t\u00e1sra 13,8 milli\u00e1rd forintot biztos\u00edtanak a k\u00f6lts\u00e9gvet\u00e9sben.\n\u00a0\u00a0\u00a0\u00a0Az id\u00e9n 106 ezer r\u00e1szorul\u00f3 \u00e1ltal\u00e1nos iskol\u00e1s gyermek kapott tanszercsomagot, a m\u00falt \u00e9vin\u00e9l magasabb, 765 milli\u00f3 forint \u00f6sszeg\u0171 korm\u00e1nyt\u00e1mogat\u00e1sb\u00f3l. A csomagokat Klebelsberg K\u00f6zpont 60 tanker\u00fcleti k\u00f6zpont k\u00f6zrem\u0171k\u00f6d\u00e9s\u00e9vel 2062 iskol\u00e1ban osztotta sz\u00e9t, ezek k\u00f6z\u00fcl 1639 \u00e1llami fenntart\u00e1s\u00fa. A 2020-2021-es\u00a0tan\u00e9vben ingyenes csomagra jogosult minden halmozottan h\u00e1tr\u00e1nyos, illetve h\u00e1tr\u00e1nyos helyzet\u0171 1-8. \u00e9vfolyamos tanul\u00f3 f\u00fcggetlen\u00fcl iskol\u00e1ja fenntart\u00f3j\u00e1t\u00f3l.\n\u00a0\u00a0\u00a0\u00a0A korm\u00e1ny d\u00f6nt\u00e9se \u00e9rtelm\u00e9ben 400, h\u00e1tr\u00e1nyos helyzet\u0171 telep\u00fcl\u00e9sen tan\u00edt\u00f3 pedag\u00f3gus kap egyszeri, brutt\u00f3 \u00f6tsz\u00e1zezer forintos juttat\u00e1st. Az int\u00e9zked\u00e9s, amelyre 6,4 milli\u00e1rd forintot ford\u00edtanak, 10 500 pedag\u00f3gust \u00e9rint.\n\n\u00a0\u00a0\u00a0\u00a0Az \u00faj\u00a0tan\u00e9vben l\u00e9p \u00e9letben a m\u00f3dos\u00edtott Nemzeti alaptanterv, ebben nemcsak a tanul\u00f3k heti \u00f3rasz\u00e1m\u00e1t maxim\u00e1lt\u00e1k \u00e9vfolyamonk\u00e9nt, hanem a k\u00f6telez\u0151en elsaj\u00e1t\u00edtand\u00f3 tananyag is s\u00falyozt\u00e1k. Szeptember 1-t\u0151l k\u00f6zel 500 int\u00e9zm\u00e9nyben, az iskol\u00e1kkal t\u00f6rt\u00e9nt egyeztet\u00e9sek alapj\u00e1n iskola\u0151r\u00f6k kezdik meg tev\u00e9kenys\u00e9g\u00fcket. Az iskola\u0151ri h\u00e1l\u00f3zat c\u00e9lja, hogy jelenl\u00e9t\u00fckkel n\u00f6velj\u00e9k a pedag\u00f3gusok, oktat\u00f3k biztons\u00e1g\u00e9rzet\u00e9t, a di\u00e1kokban pedig er\u0151s\u00edts\u00e9k a visszatart\u00f3 er\u0151t att\u00f3l, hogy a pedag\u00f3gusokkal szemben fenyeget\u0151en l\u00e9pjenek fel.\n\u00a0\u00a0\u00a0\u00a0A 2020/21-es\u00a0tan\u00e9v\u00a0mintegy 1,2 milli\u00f3 di\u00e1k sz\u00e1m\u00e1ra kezd\u0151dik meg. A\u00a0tan\u00e9v\u00a0utols\u00f3 tan\u00edt\u00e1si napja 2021. j\u00fanius 15-e.\nMTI/ Koronavirus Sajt\u00f3k\u00f6zpont\n\n"}]