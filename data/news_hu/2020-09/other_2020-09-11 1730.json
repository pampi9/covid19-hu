[{"date": "2020-09-11 17:30", "url": "https://koronavirus.gov.hu/cikkek/orban-fenn-kell-tartani-kozep-europa-gazdasaganak-mukodokepesseget", "h1": "Orb\u00e1n: fenn kell tartani K\u00f6z\u00e9p-Eur\u00f3pa gazdas\u00e1g\u00e1nak m\u0171k\u00f6d\u0151k\u00e9pess\u00e9g\u00e9t", "body": "\nA V4-orsz\u00e1gok \u00e9rdeke, hogy az eg\u00e9sz k\u00f6z\u00e9p-eur\u00f3pai gazdas\u00e1g m\u0171k\u00f6d\u0151k\u00e9pess\u00e9ge fennmaradjon: \u00fagy kell j\u00f3l v\u00e9dekezni a koronav\u00edrus-j\u00e1rv\u00e1ny ellen, hogy \"k\u00f6zben a gazdas\u00e1gaink m\u0171k\u00f6djenek\" - mondta Orb\u00e1n Viktor minisztereln\u00f6k a visegr\u00e1di orsz\u00e1gok (V4: Csehorsz\u00e1g, Lengyelorsz\u00e1g, Magyarorsz\u00e1g, Szlov\u00e1kia) korm\u00e1nyf\u0151inek a d\u00e9lkelet-lengyelorsz\u00e1gi Lublinban tartott p\u00e9nteki tal\u00e1lkoz\u00f3ja ut\u00e1n.\n\n\n\"Nem el\u00e9g j\u00f3l v\u00e9dekezni a megbeteged\u00e9sek \u00e9s a hal\u00e1loz\u00e1sok sz\u00e1m\u00e1nak tekintet\u00e9ben, ez nem el\u00e9g, hanem ek\u00f6zben fenn kell tartani az orsz\u00e1gok \u00e9s a gazdas\u00e1gok m\u0171k\u00f6d\u0151k\u00e9pess\u00e9g\u00e9t\" - fogalmazott Orb\u00e1n Viktor a k\u00f6z\u00f6s sajt\u00f3t\u00e1j\u00e9koztat\u00f3n a koronav\u00edrus-j\u00e1rv\u00e1ny m\u00e1sodik hull\u00e1m\u00e1n\u00e1l alkalmazand\u00f3 strat\u00e9gi\u00e1r\u00f3l.\n\u00a0\u00a0\u00a0\u00a0Kifejtette: a gazdas\u00e1g m\u0171k\u00f6d\u00e9s\u00e9nek fenntart\u00e1s\u00e1t mindenkinek els\u0151sorban a saj\u00e1t haz\u00e1j\u00e1ban kell megoldania, de ut\u00e1na a k\u00f6z\u00e9p-eur\u00f3pai gazdas\u00e1gi egy\u00fcttm\u0171k\u00f6d\u00e9s keret\u00e9ben is ezt a vonalat \u00e9rdemes k\u00f6vetni.\n\u00a0\u00a0\u00a0\u00a0A minisztereln\u00f6k k\u00f6z\u00f6lte tov\u00e1bb\u00e1: a V4-ek egy olyan koordin\u00e1ci\u00f3s rendszert szeretn\u00e9nek fel\u00e1ll\u00edtani, amely ak\u00e1r egy \u00f3r\u00e1n bel\u00fcli egyeztet\u00e9seket is lehet\u0151v\u00e9 tesz a j\u00e1rv\u00e1ny elleni k\u00fczdelemben.\n\n\n\u00dagy t\u0171nik, a koronav\u00edrus-j\u00e1rv\u00e1ny m\u00e1sodik hull\u00e1ma is rendk\u00edv\u00fcl agressz\u00edv, a megbeteged\u00e9sek sz\u00e1ma vil\u00e1gszerte n\u0151 - jelezte, hozz\u00e1t\u00e9ve: meggy\u0151z\u0151d\u00e9se, hogy a korm\u00e1nyok reakci\u00f3gyorsas\u00e1ga kulcst\u00e9nyez\u0151 lesz a k\u00f6vetkez\u0151 h\u00f3napokban.\nOrb\u00e1n Viktor azt is mondta, szeretn\u00e9, ha a j\u00e1rv\u00e1ny ellen\u00e9re nem t\u0171nne el a V4-ek lelkesed\u00e9se. \"Azt a fejl\u0151d\u00e9si lehet\u0151s\u00e9get, ami benne van a gazdas\u00e1gainkban, tov\u00e1bbra is \u00e9rv\u00e9nyes\u00edten\u00fcnk kell\", hogy a t\u00e9rs\u00e9g Eur\u00f3pa legjobban \u00e9lhet\u0151 r\u00e9gi\u00f3ja legyen, \u00e9s hogy elt\u0171nhessen a kommunizmus miatt felhalmoz\u00f3dott h\u00e1tr\u00e1ny - fogalmazott, kijelentve: \"ezt a c\u00e9lt nem akarjuk feladni m\u00e9g j\u00e1rv\u00e1ny idej\u00e9n sem\".\n\n\n\n"}]