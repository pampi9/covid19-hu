[{"date": "2020-09-26 12:25", "url": "https://koronavirus.gov.hu/cikkek/orszagos-tisztifoorvos-szabalyok-azert-szuksegesek-hogy-ne-kelljen-tovabbi-korlatozasokat", "h1": "Orsz\u00e1gos tisztif\u0151orvos: a szab\u00e1lyok az\u00e9rt sz\u00fcks\u00e9gesek, hogy ne kelljen tov\u00e1bbi korl\u00e1toz\u00e1sokat bevezetni", "body": "\nA koronav\u00edrus-j\u00e1rv\u00e1ny elleni v\u00e9dekez\u00e9s \u00e9rdek\u00e9ben bevezetett szab\u00e1lyok az\u00e9rt sz\u00fcks\u00e9gesek, hogy ne kelljen tov\u00e1bbi korl\u00e1toz\u00e1sokat bevezetni - mondta szombaton a k\u00f6zm\u00e9di\u00e1nak az orsz\u00e1gos tisztif\u0151orvos, aki az operat\u00edv t\u00f6rzs \u00fcl\u00e9se ut\u00e1n arra is felh\u00edvta a figyelmet, hogy a k\u00f6z\u00f6ss\u00e9gi terjed\u00e9s jellemzi a j\u00e1rv\u00e1nyt.\n\n\nL\u00e1that\u00f3, hogy m\u00e1r a k\u00f6z\u00f6ss\u00e9gi terjed\u00e9s a jellemz\u0151 - fogalmazott M\u00fcller Cec\u00edlia, alapvet\u0151 szab\u00e1lynak nevezve, hogy az emberek b\u00e1rhov\u00e1 csak eg\u00e9szs\u00e9gesen menjenek.\n\u00a0\u00a0\u00a0\u00a0Arra k\u00e9rte az id\u0151seket, hogy magukra is vigy\u00e1zzanak. Ker\u00fclj\u00e9k a zs\u00fafolt helyeket; ha kor\u00e1n v\u00e1s\u00e1rolnak be, m\u00e1r sokat tettek a saj\u00e1t \u00e9rdek\u00fckben - jegyezte meg.\n\u00a0\u00a0\u00a0\u00a0A szab\u00e1lyok az\u00e9rt sz\u00fcks\u00e9gesek, hogy ne kelljen tov\u00e1bbi korl\u00e1toz\u00e1sokat bevezetni. \"Nagyon szeretn\u00e9nk elker\u00fclni\" a szigor\u00edt\u00e1sokat - jelentette ki az orsz\u00e1gos tisztif\u0151orvos.\n\u00a0\u00a0\u00a0\u00a0Hozz\u00e1tette: mindenki \u00e9lni akarja a megszokott \u00e9let\u00e9t. Ugyanakkor megjegyezte, hogy term\u00e9szetesen l\u00e9tezik egy elj\u00e1r\u00e1srend, vannak tervek k\u00fcl\u00f6nb\u00f6z\u0151 esetekre.\n\u00a0\u00a0\u00a0\u00a0Javasolt sokat tart\u00f3zkodni a szabadban a pand\u00e9mia idej\u00e9n, a sportol\u00e1s j\u00f3t tesz - hangs\u00falyozta M\u00fcller Cec\u00edlia. Ugyanakkor azt mondta, hogy a roml\u00f3 id\u0151j\u00e1r\u00e1s miatt az emberek fokozottan \"beszorulnak\" a sz\u0171k terekbe, ez\u00e9rt komolyan kell venni a maszk haszn\u00e1lat\u00e1t.\n\u00a0\u00a0\u00a0\u00a0H\u00e9tv\u00e9g\u00e9n t\u00f6bben el tudnak menni moziba, sz\u00f3rakoz\u00f3helyre, \u00fczletbe. Ahol nem tarthat\u00f3 a m\u00e1sf\u00e9l m\u00e9teres t\u00e1vols\u00e1g, fontos a maszkhaszn\u00e1lat, amelyet sok helyen jogszab\u00e1ly is el\u0151\u00edr.\n\u00a0\u00a0\u00a0\u00a0Senki nem tudhatja, hogy hordozza-e a v\u00edrust t\u00fcnetmentesen, ez\u00e9rt l\u00e9nyeges az \u00f3vint\u00e9zked\u00e9sek betart\u00e1sa. Fontos vigy\u00e1zni azokra, akikn\u00e9l magas a kock\u00e1zata annak, hogy s\u00falyosan, ak\u00e1r hal\u00e1lt okozva zajlana le a fert\u0151z\u00e9s - jelezte az orsz\u00e1gos tisztif\u0151orvos.\u00a0\u00a0\u00a0\u00a0\n\u00a0\u00a0\u00a0\u00a0M\u00fcller Cec\u00edlia k\u00f6z\u00f6lte, hogy a j\u00e1rv\u00e1ny m\u00e1sodik hull\u00e1ma zajlik Magyarorsz\u00e1gon, amely a pand\u00e9mia felsz\u00e1ll\u00f3 \u00e1g\u00e1ban van. Egyre n\u0151 a k\u00f3rh\u00e1zban \u00e1polt emberek sz\u00e1ma: m\u00e1r 589-en szorulnak kezel\u00e9sre - f\u0171zte hozz\u00e1.\n\nMTI 2020. szeptember 26.\n\n"}]