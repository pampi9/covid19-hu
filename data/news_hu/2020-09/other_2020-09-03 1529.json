[{"date": "2020-09-03 15:29", "url": "https://koronavirus.gov.hu/cikkek/22-milliardnyi-tamogatasi-kerelmet-nyujtottak-be-boraszok", "h1": "2,2 milli\u00e1rdnyi t\u00e1mogat\u00e1si k\u00e9relmet ny\u00fajtottak be a bor\u00e1szok", "body": "\nA koronav\u00edrus-j\u00e1rv\u00e1ny k\u00f6vetkezt\u00e9ben visszaes\u0151 turizmus \u00e9s vend\u00e9gl\u00e1t\u00e1s nyom\u00e1n a bor\u00e1szok 2,2 milli\u00e1rd forintnyi t\u00e1mogat\u00e1si k\u00e9relmet ny\u00fajtottak be az agr\u00e1rt\u00e1rc\u00e1hoz, amely az eredetileg biztos\u00edtott, 1,8 milli\u00e1rd forintos keretet kieg\u00e9sz\u00edti 400 milli\u00f3 forinttal - jelentette be a mez\u0151gazdas\u00e1g\u00e9rt \u00e9s vid\u00e9kfejleszt\u00e9s\u00e9rt felel\u0151s \u00e1llamtitk\u00e1r Etyeken.\n\nFeldman Zsolt a m\u00e1sodik alkalommal, Gondolatok a bubor\u00e9k k\u00f6r\u00fcl c\u00edmmel megrendezett pezsg\u0151konferenci\u00e1n r\u00e1mutatott, hogy az elm\u00falt h\u00f3napokban, a j\u00e1rv\u00e1ny miatt sok pr\u00e9mium bor- \u00e9s pezsg\u0151-el\u0151\u00e1ll\u00edt\u00f3 szenvedett bev\u00e9telkies\u00e9st, emiatt k\u00fcl\u00f6n t\u00e1mogat\u00e1st k\u00e9rv\u00e9nyezhettek. T\u00f6bb mint 700 bor\u00e1sz ig\u00e9nyelt 2,2 milli\u00e1rd forintot, emiatt kieg\u00e9sz\u00edtett\u00e9k a keretet, hogy a szakm\u00e1nak teljesk\u00f6r\u0171 t\u00e1mogat\u00e1st ny\u00fajthassanak - tette hozz\u00e1.\nAz \u00e1llamtitk\u00e1r szerint sikeres a t\u00edzmilli\u00e1rdos sz\u0151l\u0151-bor \u00e1gazati v\u00e1ls\u00e1gkezel\u0151 program, amit j\u00f3l mutat, hogy egyens\u00falyk\u00f6zeli \u00e1llapot alakult ki a k\u00edn\u00e1lati \u00e9s keresleti oldalon.\nFeldman Zsolt elmondta, hogy ma Magyarorsz\u00e1gon 24 milli\u00f3 palack pezsg\u0151t \u00e1ll\u00edtanak el\u0151, ebb\u0151l mintegy \u00f6tmilli\u00f3t export\u00e1lnak. Jelezte, hogy a magyar pezsg\u0151t az exportpiacokon k\u00f6zel k\u00e9tszeres \u00e1ron \u00e9rt\u00e9kes\u00edtik a magyar borhoz k\u00e9pest.\nEml\u00e9keztetett arra, hogy a magyar pezsg\u0151-el\u0151\u00e1ll\u00edt\u00e1s \"nem a legegyszer\u0171bb adminisztr\u00e1ci\u00f3s k\u00f6rnyezettel k\u00f6rbevett\" szektor, mivel sok szab\u00e1lyoz\u00e1s betart\u00e1s\u00e1t k\u00f6veteli meg. Rem\u00e9ny\u00e9t fejezte ki, hogy a 2013-as adminisztr\u00e1ci\u00f3s egyszer\u0171s\u00edt\u00e9st k\u00f6vet\u0151en, amikor a pezsg\u0151k\u00e9sz\u00edt\u00e9s lehet\u0151s\u00e9ge megny\u00edlt a csal\u00e1di bor\u00e1szatok sz\u00e1m\u00e1ra, 2021-ben a teljesen meg\u00fajul\u00f3 bor\u00e1szati szab\u00e1lyoz\u00e1s tov\u00e1bb jav\u00edtja az adminisztr\u00e1ci\u00f3s k\u00f6rnyezetet.\n\n\nMTI\n\n"}]