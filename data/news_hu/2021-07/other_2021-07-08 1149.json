[{"date": "2021-07-08 11:49", "url": "https://koronavirus.gov.hu/cikkek/varjuk-magyar-emberek-velemenyet-gyermekesek-ado-visszateriteserol", "h1": "V\u00e1rjuk a magyar emberek v\u00e9lem\u00e9ny\u00e9t a gyermekesek ad\u00f3-visszat\u00e9r\u00edt\u00e9s\u00e9r\u0151l ", "body": "\nA koronav\u00edrussal s\u00fajtott 2020-as \u00e9vet lesz\u00e1m\u00edtva az elm\u00falt \u00e9vekben rendre meghaladtuk a 4 sz\u00e1zal\u00e9kos gazdas\u00e1gi n\u00f6veked\u00e9st, \u00e9s most megvan az es\u00e9ly\u00fcnk az 5,5 sz\u00e1zal\u00e9kos GDP-b\u0151v\u00fcl\u00e9s el\u00e9r\u00e9s\u00e9re is, \u00edgy nagyj\u00e1b\u00f3l 1,4 milli\u00f3 mag\u00e1nszem\u00e9ly kaphatja meg a m\u00e1r bejelentett ad\u00f3-visszat\u00e9r\u00edt\u00e9st; a gyermeket nevel\u0151 csal\u00e1dok jogosultak erre - mondta a P\u00e9nz\u00fcgyminiszt\u00e9rium (PM) ad\u00f3\u00fcgyek\u00e9rt felel\u0151s \u00e1llamtitk\u00e1ra a Figyel\u0151 e heti sz\u00e1m\u00e1ban megjelent interj\u00faban.\n\n\nIzer Norbert hangs\u00falyozta: a tervezett csal\u00e1di ad\u00f3-visszat\u00e9r\u00edt\u00e9s legfontosabb elemei a nemzeti konzult\u00e1ci\u00f3 folyam\u00e1n d\u0151lnek majd el. Mint mondta, a konzult\u00e1ci\u00f3 az\u00e9rt fontos, mert gyakorlatilag egy olyan ad\u00f3int\u00e9zked\u00e9st vezetne be a korm\u00e1ny, amelyre a m\u00faltban nem volt p\u00e9lda. Ha az int\u00e9zked\u00e9st j\u00f3v\u00e1hagyj\u00e1k a lakosok, illetve lesznek olyan pontok, amelyekkel az \u00e1llampolg\u00e1rok t\u00f6bbs\u00e9ge egyet\u00e9rt, akkor v\u00e9grehajtj\u00e1k az ad\u00f3-visszat\u00e9r\u00edt\u00e9st.\nHozz\u00e1tette, hogy a tervezett l\u00e9p\u00e9shez felt\u00e9telk\u00e9nt a brutt\u00f3 hazai term\u00e9k 5,5 sz\u00e1zal\u00e9kos n\u00f6veked\u00e9s\u00e9t t\u00e1rs\u00edtotta a korm\u00e1nyf\u0151. Ez azt jelenti, hogy egy nagyon massz\u00edv, a kor\u00e1bbi \u00e9vekben nem l\u00e1tott GDP-b\u0151v\u00fcl\u00e9s kell ahhoz, hogy ez az ad\u00f3-visszafizet\u00e9s megt\u00f6rt\u00e9njen - jelezte.\nAz \u00e1llamtitk\u00e1r szerint minden es\u00e9ly megvan egy 5,5 sz\u00e1zal\u00e9kos gyarapod\u00e1s el\u00e9r\u00e9s\u00e9re, sz\u00e1mos makrogazdas\u00e1gi elemz\u0151 is enn\u00e9l nagyobb n\u00f6veked\u00e9st val\u00f3sz\u00edn\u0171s\u00edt. A koronav\u00edrus-j\u00e1rv\u00e1ny ugyanakkor m\u00e9g nem \u00e9rt v\u00e9get, van bizonytalans\u00e1g abban, hogy lesz-e negyedik hull\u00e1m, illetve \u00fagy tud-e kil\u00e1balni a gazdas\u00e1g, ahogy ezt v\u00e1rj\u00e1k. Ez\u00e9rt rendk\u00edv\u00fcl fontos, hogy a korm\u00e1ny a lehet\u0151 legt\u00f6bb rendelkez\u00e9sre \u00e1ll\u00f3 eszk\u00f6zzel t\u00e1mogassa a b\u0151v\u00fcl\u00e9st, \u00edgy m\u00e1r a k\u00f6zelj\u00f6v\u0151ben \u00fajfajta int\u00e9zked\u00e9seket is bejelenthet - k\u00f6z\u00f6lte.\nIzer Norbert elmondta: a gyermekes csal\u00e1dok lehetnek jogosultak az ad\u00f3-visszat\u00e9r\u00edt\u00e9sre. Nagys\u00e1grendileg mintegy 1,4 milli\u00f3 mag\u00e1nszem\u00e9ly r\u00e9szes\u00fclhet benne; a csal\u00e1di ad\u00f3kedvezm\u00e9nyre jogosultaknak j\u00e1r a t\u00e9r\u00edt\u00e9s, \u00e9s mindk\u00e9t sz\u00fcl\u0151nek visszaadj\u00e1k a befizetett ad\u00f3t. A visszat\u00e9r\u00edt\u00e9s fels\u0151 hat\u00e1ra az \u00e1tlagb\u00e9r ad\u00f3szintje, emiatt a legtehet\u0151sebbek, a legnagyobb kereset\u0171ek nem kapj\u00e1k meg a teljes \u00f6sszeget, az \u00e1tlagb\u00e9r alatt keres\u0151knek viszont visszautalj\u00e1k a teljes befizetett szja-jukat.\nAz \u00e1llamtitk\u00e1r hangs\u00falyozta: Orb\u00e1n Viktor egy olyan l\u00e9p\u00e9st jelentett be, amellyel visszaadj\u00e1k annak a lakoss\u00e1gi k\u00f6rnek a befizetett szja-\u00f6sszegeket, amely a legnagyobb terhet viselte a koronav\u00edrus-j\u00e1rv\u00e1ny alatt. A gyermeket nevel\u0151 sz\u00fcl\u0151knek van a legink\u00e1bb sz\u00fcks\u00e9g\u00fck arra, hogy a v\u00edrushelyzet miatti visszaes\u00e9st valahogy kompenz\u00e1lj\u00e1k, ez\u00e9rt nekik j\u00e1r majd vissza a befizetett szja. Az ad\u00f3-visszat\u00e9r\u00edt\u00e9s k\u00f6vetkezt\u00e9ben mintegy 550 milli\u00e1rd forintot kaphatnak vissza a csal\u00e1dok - ismertette.\nUtalt arra, hogy a kor\u00e1bban elhalasztott nagyobb volumen\u0171 v\u00e1s\u00e1rl\u00e1sokra \u00edgy lesz fedezet, ami n\u00f6velheti az ad\u00f3bev\u00e9teleket, t\u00e1mogatja a gazdas\u00e1g \u00fajraind\u00edt\u00e1s\u00e1t \u00e9s serkenti a GDP b\u0151v\u00fcl\u00e9s\u00e9t.\nIzer Norbert eml\u00e9keztetett, hogy a magyar Gazdas\u00e1gv\u00e9delmi akci\u00f3terv int\u00e9zked\u00e9sei m\u00e9g az EU-ban is rendk\u00edv\u00fcli m\u00e9ret\u0171nek sz\u00e1m\u00edtanak. A gazdas\u00e1gv\u00e9delemre ford\u00edtott \u00f6sszeg el\u00e9ri a GDP 30 sz\u00e1zal\u00e9k\u00e1t, ezzel Magyarorsz\u00e1g a m\u00e1sodik helyen \u00e1ll az uni\u00f3s rangsorban. Felid\u00e9zte, hogy a korm\u00e1ny v\u00e1ls\u00e1gkezel\u00e9sre kialak\u00edtott csomagj\u00e1ban rengeteg ad\u00f3int\u00e9zked\u00e9s szerepelt, sz\u00e1mos ad\u00f3cs\u00f6kkent\u0151 l\u00e9p\u00e9ssel tudt\u00e1k m\u00e9rs\u00e9kelni a v\u00e1llalkoz\u00e1sok k\u00f6zterheit. Mintegy 1000 milli\u00e1rd forintot hagytak a csal\u00e1dokn\u00e1l, a lakoss\u00e1gn\u00e1l \u00e9s a v\u00e1llalkoz\u00e1sokn\u00e1l ezek a k\u00f6nny\u00edt\u00e9sek.\nKiemelte azt is: t\u00f6rv\u00e9nyben r\u00f6gz\u00edtett\u00e9k, hogy 2022. j\u00falius elsej\u00e9t\u0151l \u00fajabb 2 sz\u00e1zal\u00e9kponttal cs\u00f6kken a munk\u00e1ra rak\u00f3d\u00f3 ad\u00f3terhek m\u00e9rt\u00e9ke. Formailag a korm\u00e1ny javaslata alapj\u00e1n ez \u00fagy val\u00f3sulna meg, hogy a m\u00e1sf\u00e9l sz\u00e1zal\u00e9kos szakk\u00e9pz\u00e9si hozz\u00e1j\u00e1rul\u00e1st beolvasztj\u00e1k a szoci\u00e1lis hozz\u00e1j\u00e1rul\u00e1si ad\u00f3ba (szocho), \u00edgy elt\u0171nik egy ad\u00f3nem, azaz a szakk\u00e9pz\u00e9si hozz\u00e1j\u00e1rul\u00e1s megsz\u0171nik, \u00e9s a szocho tov\u00e1bbi f\u00e9l sz\u00e1zal\u00e9kponttal m\u00e9rs\u00e9kl\u0151dne, a kett\u0151 egy\u00fctt kiadja majd a 2 sz\u00e1zal\u00e9kpontos k\u00f6zteherm\u00e9rs\u00e9kl\u00e9st. Az ad\u00f3nem elt\u0171n\u00e9s\u00e9vel az ad\u00f3adminisztr\u00e1ci\u00f3 is jelent\u0151sen cs\u00f6kken, \u00e9s \u00edgy a hat l\u00e9pcs\u0151b\u0151l \u00e1ll\u00f3 kor\u00e1bbi b\u00e9rmeg\u00e1llapod\u00e1sb\u00f3l az \u00f6t\u00f6diket is megl\u00e9pi a kabinet. Ez azt jelenti, hogy m\u00e1r csak egy l\u00e9p\u00e9s maradna, amikor \u00fajabb 2 sz\u00e1zal\u00e9kponttal kell m\u00e9rs\u00e9kelni a szoch\u00f3t - jelezte.\nAmikor 2016 v\u00e9g\u00e9n elkezdt\u00e9k a b\u00e9rmeg\u00e1llapod\u00e1s pontjainak a kivitelez\u00e9s\u00e9t, akkor 28,5 sz\u00e1zal\u00e9k volt a szocho \u00e9s a szakk\u00e9pz\u00e9si hozz\u00e1j\u00e1rul\u00e1s egy\u00fcttes szintje. Ez a folyamat v\u00e9g\u00e9n 13 sz\u00e1zal\u00e9kra megy le, azaz a c\u00e9geket terhel\u0151, a munk\u00e1ra rakod\u00f3 k\u00f6zterheket kevesebb mint a fel\u00e9re tudn\u00e1k m\u00e9rs\u00e9kelni. Ezzel Magyarorsz\u00e1g el\u00e9rne a V4-\u00e1llamok \u00e1tlag\u00e1t, ami m\u00e1r versenyk\u00e9pess\u00e9 tenn\u00e9 a magyar munkaer\u0151 ad\u00f3ztat\u00e1s\u00e1t r\u00e9gi\u00f3s szinten - hangs\u00falyozta Izer Norbert.\nMTI 2021. j\u00falius 8.\n\n"}]