[{"date": "2021-07-22 10:03", "url": "https://koronavirus.gov.hu/cikkek/gulyas-ujabb-15-embernel-igazoltak-az-ujabb-virusvariansok-megjeleneset", "h1": "Guly\u00e1s: \u00fajabb 15 embern\u00e9l igazolt\u00e1k az \u00fajabb v\u00edrusvari\u00e1nsok megjelen\u00e9s\u00e9t", "body": "\nA Nemzeti N\u00e9peg\u00e9szs\u00e9g\u00fcgyi K\u00f6zpont Covid-laborat\u00f3rium\u00e1ban \u00fajabb 15 f\u0151 eset\u00e9n igazolt\u00e1k az \u00fajabb koronav\u00edrus-vari\u00e1nsok megjelen\u00e9s\u00e9t: 14 esetben a delta, egy esetben a gamma (brazil) vari\u00e1nst azonos\u00edtott\u00e1k - jelentette be a Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6k\u00f6n a Korm\u00e1nyinf\u00f3n. Kiemelte, hogy v\u00e9detts\u00e9get az olt\u00e1sok ny\u00fajtanak \u00e9s mindenkit arra k\u00e9rt, hogy aki m\u00e9g nem tette meg, hogy oltassa be mag\u00e1t koronav\u00edrus ellen.\n\n\u00a0\nT\u00f6bb orsz\u00e1gban robban\u00e1sszer\u0171 a delta v\u00edrusmut\u00e1ns terjed\u00e9se \u00e9s ez Magyarorsz\u00e1gra is begy\u0171r\u0171zhet\nA j\u00e1rv\u00e1ny elleni k\u00fczdelemr\u0151l sz\u00f3lva a Minisztereln\u00f6ks\u00e9get vezet\u0151 miniszter hangs\u00falyozta: a helyzetet most is komolyan kell venni, egyes orsz\u00e1gokban robban\u00e1sszer\u0171 a delta vari\u00e1ns terjed\u00e9se, \u00e9s nincs ok felt\u00e9telezni, hogy Magyarorsz\u00e1gon ez m\u00e1shogyan lesz.\u00a0 A magas oltotts\u00e1gi ar\u00e1ny miatt ez \"lehet k\u00e9s\u0151bb, lehet lassabb, a cs\u00facsa a j\u00e1rv\u00e1ny negyedik hull\u00e1m\u00e1nak lehet valamivel alacsonyabban, de ett\u0151l m\u00e9g nem fogjuk tudni elker\u00fclni\" - mondta Guly\u00e1s Gergely.\n\nA v\u00edrus \u00e9s annak mut\u00e1nsai ellen az olt\u00e1sok ny\u00fajtanak v\u00e9delmet \nBesz\u00e1molt arr\u00f3l, hogy a Nemzeti N\u00e9peg\u00e9szs\u00e9g\u00fcgyi K\u00f6zpont Covid-laborat\u00f3rium\u00e1ban \u00fajabb 15 embern\u00e9l igazolt\u00e1k az \u00fajabb koronav\u00edrus-vari\u00e1nsok megjelen\u00e9s\u00e9t: 14 esetben a delta, egyben a gamma (brazil) vari\u00e1nst azonos\u00edtott\u00e1k. Eddig Magyarorsz\u00e1gon \u00f6sszesen 23 embern\u00e9l mutatt\u00e1k ki a delta, kett\u0151n\u00e9l a brazil vari\u00e1nst.\nA miniszter felh\u00edvta arra a figyelmet, hogy minden, a korm\u00e1ny rendelkez\u00e9s\u00e9re \u00e1ll\u00f3 szakv\u00e9lem\u00e9ny szerint a koronav\u00edrus delta vari\u00e1ns\u00e1nak terjed\u00e9se sokkal gyorsabb, mint a kor\u00e1bbiak\u00e9.\nHangs\u00falyozta, ez ellen v\u00e9detts\u00e9get az olt\u00e1sok ny\u00fajtanak. V\u00e9dett\u00e9 az az orsz\u00e1g v\u00e1lik, ahol az olt\u00e1sok sz\u00e1ma nagyon magas - mondta, \u00e9s mindenkit arra k\u00e9rt, aki m\u00e9g nem tette meg, hogy oltassa be mag\u00e1t koronav\u00edrus ellen. Regisztr\u00e1ci\u00f3: https://vakcinainfo.gov.hu/\nEur\u00f3p\u00e1ban els\u0151k\u00e9nt lehet\u0151v\u00e9 tessz\u00fck a harmadik olt\u00e1st mindenkinek\nEml\u00e9keztetett arra is, hogy augusztus elsej\u00e9t\u0151l lehet\u0151v\u00e9 tett\u00e9k a harmadik olt\u00e1s felv\u00e9tel\u00e9t is. A harmadik olt\u00e1s beadat\u00e1s\u00e1ra a m\u00e1sodik olt\u00e1s ut\u00e1n n\u00e9gy h\u00f3nappal van lehet\u0151s\u00e9g, de orvosi javaslatra ett\u0151l el lehet t\u00e9rni.\nA miniszter k\u00f6z\u00f6lte, elegend\u0151 olt\u00f3anyag \u00e1ll rendelkez\u00e9sre; Magyarorsz\u00e1g val\u00f3sz\u00edn\u0171leg az egyetlen orsz\u00e1g a vil\u00e1gon, ahol hat vakcin\u00e1val is oltanak.\nK\u00f6z\u00f6s feladatk\u00e9nt besz\u00e9lt arr\u00f3l, hogy ne keltsenek bizalmatlans\u00e1got az olt\u00e1sok hat\u00e9konys\u00e1g\u00e1val kapcsolatban.\nHozz\u00e1tette ugyanakkor, hogy a delta vari\u00e1nssal szemben az olt\u00e1sok hat\u00e9konys\u00e1ga alacsonyabb, de m\u00e9gis ez az egyetlen fegyver ez ellen is.\nA harmadik olt\u00e1sr\u00f3l sz\u00f3lva k\u00f6z\u00f6lte, a t\u00f6bbs\u00e9gi szakmai v\u00e9lem\u00e9ny szerint - ami ellent\u00e9tes a gy\u00e1rt\u00f3k \u00e9rdekeivel - a harmadik olt\u00e1snak k\u00fcl\u00f6nb\u00f6z\u0151nek kell lennie az el\u0151z\u0151 kett\u0151t\u0151l.\nKit\u00e9rt arra: van egy javaslata a Magyar Kereskedelmi \u00e9s Iparkamar\u00e1nak a koronav\u00edrus elleni olt\u00e1s k\u00f6telez\u0151v\u00e9 t\u00e9tel\u00e9r\u0151l, a korm\u00e1nynak foglalkoznia kell ezzel a k\u00e9rd\u00e9ssel, de egyel\u0151re a t\u00e9ma nem volt napirenden. Els\u0151sorban a vend\u00e9gl\u00e1t\u00e1sban, a szolg\u00e1ltat\u00f3 szektorban lehet k\u00fcl\u00f6n\u00f6sen indokolt a k\u00f6telez\u0151 olt\u00e1s, de \u00e1ltal\u00e1noss\u00e1gban is \u00e9rdemes megvizsg\u00e1lni a felvet\u00e9st - \u00e9rt\u00e9kelt.\nMegjegyezte: az olt\u00f3orvos d\u00f6nti el, milyen vakcin\u00e1t kaphat valaki harmadik olt\u00e1sk\u00e9nt.\nA gyermekv\u00e9delmi t\u00f6rv\u00e9ny miatt k\u00e9slelteti Br\u00fcsszel a helyre\u00e1ll\u00edt\u00e1si alapr\u00f3l sz\u00f3l\u00f3 meg\u00e1llapod\u00e1st\nA gyermekv\u00e9delem \u00fcgy\u00e9ben kezdem\u00e9nyezett n\u00e9pszavaz\u00e1s alkalmas eszk\u00f6z lehet arra, hogy meger\u0151s\u00edtse Magyarorsz\u00e1g poz\u00edci\u00f3it - mondta a Minisztereln\u00f6ks\u00e9get vezet\u0151 miniszter.\nGuly\u00e1s Gergely kiemelte: a minisztereln\u00f6k a korm\u00e1ny\u00fcl\u00e9s ut\u00e1n bejelentette a n\u00e9pszavaz\u00e1si kezdem\u00e9nyez\u00e9st \u00f6t fontos k\u00e9rd\u00e9sben, mert az elm\u00falt hetek esem\u00e9nyeit \u00fagy \u00e9rt\u00e9kelik, hogy Br\u00fcsszel megt\u00e1madta Magyarorsz\u00e1got, \u00e9s ennek egyed\u00fcli oka a gyermekv\u00e9delmi t\u00f6rv\u00e9ny. A n\u00e9pszavaz\u00e1st \u00e9v v\u00e9g\u00e9n, legk\u00e9s\u0151bb j\u00f6v\u0151 janu\u00e1r-febru\u00e1rban tarthatj\u00e1k meg - tette hozz\u00e1.\nGuly\u00e1s Gergely hangs\u00falyozta: ez az \u00fcgy K\u00f6z\u00e9p-Eur\u00f3p\u00e1nak is egy olyan k\u00fczdelme, amelyben meg kell mutatni, hogy a t\u00e9rs\u00e9g kult\u00far\u00e1ja, \u00e9rt\u00e9kei \u00e9s identit\u00e1sa \u00e9pp\u00fagy az EU r\u00e9sze, mint Nyugat-Eur\u00f3p\u00e1\u00e9, \u00e9s a kett\u0151 egym\u00e1s mellett \u00e9l\u00e9se n\u00e9lk\u00fcl nem k\u00e9pzelhet\u0151 el hossz\u00fa t\u00e1von az uni\u00f3 sikeres m\u0171k\u00f6d\u00e9se.\nKifejtette: az uni\u00f3s helyre\u00e1ll\u00edt\u00e1si alapr\u00f3l gyakorlatilag m\u00e1r megegyeztek, de a gyermekv\u00e9delmi t\u00f6rv\u00e9ny elfogad\u00e1sa ut\u00e1n Br\u00fcsszel ezt a k\u00e9rd\u00e9st \u00fajranyitotta, sajt\u00f3kamp\u00e1ny \u00e9s politikai v\u00e1dak sorozata indult Magyarorsz\u00e1g ellen. Az alapt\u00f6rv\u00e9ny legfontosabb mondata szerint az emberi m\u00e9lt\u00f3s\u00e1g s\u00e9rthetetlen, de az \u00e1llamnak alkotm\u00e1nyos k\u00f6telezetts\u00e9ge a gyermekv\u00e9delem feladatainak ell\u00e1t\u00e1sa is - magyar\u00e1zta.\nA miniszter felid\u00e9zte: amikor 2016-ban a migr\u00e1ci\u00f3 \u00fcgy\u00e9ben fordultak az emberekhez, az akkor kapott meger\u0151s\u00edt\u00e9s el\u00e9g volt, hogy a k\u00f6telez\u0151 kv\u00f3t\u00e1k Magyarorsz\u00e1gra er\u0151ltet\u00e9s\u00e9t megakad\u00e1lyozz\u00e1k. A mostani k\u00f6telezetts\u00e9gszeg\u00e9si elj\u00e1r\u00e1s \u00fcgy\u00e9ben is az az egyetlen eszk\u00f6z, ha a magyar n\u00e9p vil\u00e1gosan foglal \u00e1ll\u00e1st - mutatott r\u00e1. Hozz\u00e1tette: a n\u00e9pszavaz\u00e1s a legdemokratikusabb megold\u00e1s, 1989 \u00f3ta a fontos \u00fcgyekben a n\u00e9pszavaz\u00e1s komoly eszk\u00f6z volt.\nA n\u00e9pszavaz\u00e1s abban seg\u00edt, hogy nemzeti hat\u00e1sk\u00f6rben a gyermekv\u00e9delmi szab\u00e1lyokat \u00fagy alkoss\u00e1k meg, ahogy azt Magyarorsz\u00e1gon az emberek helyesnek tartj\u00e1k - mondta.\nKijelentette: Magyarorsz\u00e1g tov\u00e1bbra is loj\u00e1lis egy\u00fcttm\u0171k\u00f6d\u00e9sre t\u00f6rekszik az EU-val, \u00e9s rem\u00e9lhet\u0151leg az Eur\u00f3pai Bizotts\u00e1g eln\u00f6ke rendet tud tartani a test\u00fcletben. K\u00fcl\u00f6n\u00f6sen vissz\u00e1s, ha a cseh uni\u00f3s biztos sz\u00f3lal meg korrupci\u00f3 k\u00e9rd\u00e9s\u00e9ben, mik\u00f6zben \u0151 maga korrupci\u00f3s v\u00e1dak miatt b\u00f6rt\u00f6nben volt - f\u0171zte hozz\u00e1.\nAzt mondta: a helyre\u00e1ll\u00edt\u00e1si alapr\u00f3l tov\u00e1bbra is t\u00e1rgyalnak, szeretn\u00e9nek megegyez\u00e9st, de a korm\u00e1ny mindent megtesz, hogy ennek jelent\u0151s\u00e9ge a magyar v\u00e1laszt\u00f3knak m\u00e1sodlagos legyen, ez\u00e9rt az alaphoz sz\u00fcks\u00e9ges p\u00e9nzeszk\u00f6z\u00f6ket elk\u00fcl\u00f6n\u00edtik a k\u00f6lts\u00e9gvet\u00e9sben, a p\u00e1ly\u00e1zatokat ki\u00edrj\u00e1k. Eddig is el\u0151finansz\u00edroz\u00e1s volt az uni\u00f3s p\u00e1ly\u00e1zatokn\u00e1l, most is \u00edgy lesz - tette hozz\u00e1.\nK\u00f6z\u00f6lte: Magyarorsz\u00e1g sz\u00e1m\u00e1ra az uni\u00f3s tags\u00e1g mellett t\u00f6bb \u00e9rv sz\u00f3l, mint ellene, de ha egy klub tagjai vagyunk, lehet\u0151s\u00e9g\u00fcnk van a klub szab\u00e1lyaihoz hozz\u00e1sz\u00f3lni, \u00e9s olyan \u00fcgyekben, ahol nem ruh\u00e1ztuk \u00e1t a d\u00f6nt\u00e9si jogot, mi d\u00f6nt\u00fcnk.\n\nMTI 2021. j\u00falius 22.\n\n"}]