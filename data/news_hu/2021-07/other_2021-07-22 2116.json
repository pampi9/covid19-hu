[{"date": "2021-07-22 21:16", "url": "https://koronavirus.gov.hu/cikkek/varga-mihaly-kozep-europa-ujrainditasa-erosebb-lesz-mint-az-unios-atlag", "h1": "Varga Mih\u00e1ly: K\u00f6z\u00e9p-Eur\u00f3pa \u00fajraind\u00edt\u00e1sa er\u0151sebb lesz, mint az uni\u00f3s \u00e1tlag", "body": "\nA K\u00e1rp\u00e1t-medence, valamint K\u00f6z\u00e9p-Eur\u00f3pa gazdas\u00e1gi \u00fajraind\u00edt\u00e1sa er\u0151sebb lesz, mint az EU \u00e1tlaga - jelentette ki a p\u00e9nz\u00fcgyminiszter cs\u00fct\u00f6rt\u00f6k\u00f6n S\u00e1toralja\u00fajhelyen.\n\nVarga Mih\u00e1ly\u00a0a K\u00e1rp\u00e1t-medencei Ny\u00e1ri Szabadegyetem gazdas\u00e1gi panelbesz\u00e9lget\u00e9s\u00e9t k\u00f6vet\u0151en \u00fajs\u00e1g\u00edr\u00f3kkal k\u00f6z\u00f6lte, hogy a kabinet sz\u00e1m\u00edt\u00e1sai szerint a k\u00f6vetkez\u0151 id\u0151szakban nagyon komoly gazdas\u00e1gi n\u00f6veked\u00e9s indul a r\u00e9gi\u00f3ban.\nA t\u00e9rs\u00e9g gazdas\u00e1gai a j\u00e1rv\u00e1ny el\u0151tti szintet meghalad\u00f3 m\u00e9rt\u00e9kben n\u0151hetnek, ennek k\u00f6vetkezt\u00e9ben b\u0151v\u00fcl a foglalkoztat\u00e1s - mondta a p\u00e9nz\u00fcgyminiszter.\nHozz\u00e1tette: a kereslet v\u00e1rhat\u00f3 ugr\u00e1sszer\u0171 n\u00f6veked\u00e9se miatt emelkedni fognak a fogyaszt\u00f3i \u00e1rak, ami kedvez\u0151tlen\u00fcl befoly\u00e1solja majd az infl\u00e1ci\u00f3t.\nEmiatt a jegybankok egyre ink\u00e1bb gondolkodnak az infl\u00e1ci\u00f3 f\u00e9kez\u00e9s\u00e9nek lehet\u0151s\u00e9geir\u0151l - jegyezte meg.\nVarga Mih\u00e1ly\u00a0hangs\u00falyozta, az az alap, amelyet a korm\u00e1ny a 2021-es \u00e9s 2022-es k\u00f6lts\u00e9gvet\u00e9sben l\u00e9trehozott, m\u0171k\u00f6dni fog, a beruh\u00e1z\u00e1sok \u00f6szt\u00f6nz\u00e9s\u00e9re, a megl\u00e9v\u0151 munkahelyek megv\u00e9d\u00e9s\u00e9re \u00e9s \u00fajak l\u00e9trehoz\u00e1s\u00e1ra t\u00f6bb mint 2 ezer milli\u00e1rd forint \u00e1ll rendelkez\u00e9sre.\nMegjegyezte, a kabinet abban b\u00edzik, hogy az elm\u00falt \u00e9vekben tapasztalhat\u00f3 j\u00f6vedelemn\u00f6veked\u00e9s folytat\u00f3dni fog, vagyis tov\u00e1bb emelkednek a b\u00e9rek \u00e9s a nyugd\u00edjak, ezzel pedig az emberek is jobban fognak \u00e9lni.\nVarga Mih\u00e1ly\u00a0a kerekasztal-besz\u00e9lget\u00e9sen az \u00fajraind\u00edt\u00e1s gazdas\u00e1gi folyamatait \u00e9s a t\u00e9rs\u00e9get \u00e9rint\u0151 kih\u00edv\u00e1sait r\u00e9szletezve arr\u00f3l besz\u00e9lt, ha folytat\u00f3dik az er\u0151s \u00fajraind\u00edt\u00e1s, a n\u00f6veked\u00e9s m\u00e9rt\u00e9ke 5 sz\u00e1zal\u00e9k f\u00f6l\u00f6tti lesz mindenhol, a magyar n\u00f6veked\u00e9s pedig az els\u0151k k\u00f6z\u00f6tt lesz, k\u00f6sz\u00f6nhet\u0151en a k\u00f6vetkez\u0151 id\u0151szakban folytat\u00f3d\u00f3 ad\u00f3cs\u00f6kkent\u00e9seknek \u00e9s a beruh\u00e1z\u00e1sok tov\u00e1bbi t\u00e1mogat\u00e1s\u00e1nak.\nA p\u00e9nz\u00fcgyminiszter az \u00fajraind\u00edt\u00e1s k\u00f6vetkez\u0151 t\u00e9nyez\u0151jek\u00e9nt a v\u00e1ls\u00e1gkezel\u00e9s miatt megugr\u00f3 hi\u00e1ny- \u00e9s ad\u00f3ss\u00e1gszinteket jel\u00f6lte meg. Mint mondta, a j\u00e1rv\u00e1ny elleni v\u00e9dekez\u00e9s miatt laz\u00edtani kellett a fisk\u00e1lis politik\u00e1n, ami az \u00e1llamh\u00e1ztart\u00e1s hi\u00e1ny\u00e1t \u00e9s az \u00e1llamad\u00f3ss\u00e1got n\u00f6velte: el\u0151bbi a tavalyi 8,1 sz\u00e1zal\u00e9kr\u00f3l m\u00e1ra 7,5 sz\u00e1zal\u00e9kra cs\u00f6kkent, az ad\u00f3ss\u00e1gszint pedig 65 sz\u00e1zal\u00e9kr\u00f3l 87 sz\u00e1zal\u00e9kra ugrott, de ez a tendencia minden orsz\u00e1gra jellemz\u0151 volt az Eur\u00f3pai Uni\u00f3ban.\nAz Eurostat frissen megjelent elemz\u00e9sei szerint ebben a k\u00e9t mutat\u00f3ban Magyarorsz\u00e1g \"belesimul\" az eur\u00f3pai \u00e1tlagba, m\u00edg az EU \u00e1tlag ad\u00f3ss\u00e1g\u00e1llom\u00e1ny-szintje 92,9 sz\u00e1zal\u00e9k, az eur\u00f3z\u00f3n\u00e1\u00e9 pedig 100,5 sz\u00e1zal\u00e9k, addig a magyar m\u00e9lyen ezek alatt az adatok alatt van - ismertette a miniszter, jelezve, a hi\u00e1ny tekintet\u00e9ben sem v\u00e1rhat\u00f3 nagyobb fordulat a k\u00f6vetkez\u0151 h\u00f3napokban.\nVarga Mih\u00e1ly\u00a0szerint a visszat\u00e9r\u0151 munkaer\u0151hi\u00e1ny ism\u00e9t tart\u00f3s kih\u00edv\u00e1s lehet az eur\u00f3pai orsz\u00e1gokban. Eml\u00e9keztetett, 4,5 milli\u00f3 ember dolgozik jelenleg Magyarorsz\u00e1gon, a munkan\u00e9lk\u00fclis\u00e9gi r\u00e1ta 4 sz\u00e1zal\u00e9k al\u00e1 esett, egyes szektorok viszont munkaer\u0151hi\u00e1nnyal k\u00fczdenek.\nA v\u00e1rhat\u00f3an megugr\u00f3 munkab\u00e9rekr\u0151l \u00e9s a n\u00f6vekv\u0151 fogyaszt\u00e1sr\u00f3l sz\u00f3lva azt mondta, hat sz\u00e1zal\u00e9kkal n\u0151tt a kiskereskedelmi forgalom, az online kassz\u00e1k napi forgalmi adatait n\u00e9zve ez m\u00e1r magasabb adat, mint 2019-ben. Megjegyezte, az infl\u00e1ci\u00f3 emelked\u00e9s\u00e9re a n\u00f6vekv\u0151 b\u00e9rek \u00e9s a kereslet mellett a nemzetk\u00f6zi folyamatok - p\u00e9ld\u00e1ul a sz\u00e1ll\u00edt\u00e1si- \u00e9s \u00e9rt\u00e9kl\u00e1nc probl\u00e9m\u00e1k - is hat\u00e1ssal vannak, ut\u00f3bbi rem\u00e9lhet\u0151en nem fog tart\u00f3s infl\u00e1ci\u00f3s hat\u00e1st okozni.\nMTI\n\n"}]