[{"date": "2021-07-02 17:17", "url": "https://koronavirus.gov.hu/cikkek/megvan-az-55-millio-beoltott-szombattol-mar-nem-kell-maszk", "h1": "Megvan az 5,5 milli\u00f3 beoltott, szombatt\u00f3l m\u00e1r nem kell maszk!", "body": "\nP\u00e9ntek napk\u00f6zben el\u00e9rt\u00fck az 5,5 milli\u00f3 beoltottat - ezt Pint\u00e9r S\u00e1ndor bel\u00fcgyminiszter hivatalos hat\u00e1rozatban hirdette ki,\u00a0\u00edgy szombatt\u00f3l \u00e9letbe l\u00e9p a v\u00e9delmi int\u00e9zked\u00e9sek l\u00e9pcs\u0151zetes felold\u00e1s\u00e1nak hatodik fokozata, amely \u00fajabb fontos \u00e1llom\u00e1s az \u00e9let \u00e9s a gazdas\u00e1g \u00fajraind\u00edt\u00e1s\u00e1ban. T\u00f6bb korl\u00e1toz\u00e1s is megsz\u0171nik, t\u00f6bbek k\u00f6z\u00f6tt megszabadulhatunk a maszkt\u00f3l.\n\n\nMegsz\u0171nik a k\u00f6telez\u0151 maszkvisel\u00e9s az \u00fczletekben \u00e9s a t\u00f6megk\u00f6zleked\u00e9si eszk\u00f6z\u00f6k\u00f6n, azt m\u00e1r csak a k\u00f3rh\u00e1zakban \u00e9s szoci\u00e1lis int\u00e9zm\u00e9nyekben kell majd viselni.\nSzombatt\u00f3l m\u00e1r\u00a0 v\u00e9detts\u00e9gi igazolv\u00e1ny n\u00e9lk\u00fcl is\u00a0 be lehet menni a vend\u00e9gl\u00e1t\u00f3 \u00fczletekbe, sz\u00e1ll\u00e1shelyekre, szabadid\u0151s l\u00e9tes\u00edtm\u00e9nyekbe, \u00e9s az el\u0151rev\u00e1ltott \u00fcl\u0151helyes n\u00e9z\u0151t\u00e9rrel megrendezett kultur\u00e1lis rendezv\u00e9nyekre, el\u0151ad\u00e1sokra.\nMegsz\u0171nnek az \u00fczletekre vonatkoz\u00f3 eddigi korl\u00e1toz\u00e1sok, a t\u00e1vols\u00e1gtart\u00e1si szab\u00e1ly \u00e9s m\u00e1r nem lesz n\u00e9gyzetm\u00e9ter alap\u00fa l\u00e9tsz\u00e1mkorl\u00e1t.\nA csal\u00e1di esem\u00e9nyek, mag\u00e1nrendezv\u00e9nyek eset\u00e9n az eddigi 50 f\u0151s l\u00e9tsz\u00e1mkorl\u00e1toz\u00e1s 100 f\u0151re, a lakodalom eset\u00e9n a 200 f\u0151s l\u00e9tsz\u00e1mkorl\u00e1toz\u00e1s 400 f\u0151re emelkedik.\nSportrendezv\u00e9nyek, a zen\u00e9s-t\u00e1ncos rendezv\u00e9nyek, illetve a z\u00e1rt t\u00e9rben tartott, vagy 500 f\u0151t meghalad\u00f3 szabadt\u00e9ren tartott egy\u00e9b rendezv\u00e9nyek tekintet\u00e9ben nem t\u00f6rt\u00e9nik enyh\u00edt\u00e9s, maradnak a hat\u00e1lyos szab\u00e1lyok, vagyis ezeken a rendezv\u00e9nyeken marad a l\u00e9tsz\u00e1mkorl\u00e1toz\u00e1s \u00e9s tov\u00e1bbra is csak v\u00e9detts\u00e9gi igazolv\u00e1nnyal lehet r\u00e9szt venni. A 18 \u00e9v alattiak is csak v\u00e9detts\u00e9gi igazolv\u00e1nnyal vagy v\u00e9dett szem\u00e9ly fel\u00fcgyelete mellett vehetnek r\u00e9szt ezeken a rendezv\u00e9nyeken.\nAz egyetemek \u00e9s a f\u0151iskol\u00e1k is k\u00e9sz\u00fcl\u0151dhetnek a jelenl\u00e9ti oktat\u00e1s vissza\u00e1ll\u00edt\u00e1s\u00e1ra.\n\n\nAz enyh\u00edt\u00e9sek mellett ism\u00e9t felh\u00edvjuk a m\u00e9g be nem oltottak figyelm\u00e9t, hogy a v\u00edrus tov\u00e1bbra is terjed Eur\u00f3p\u00e1ban \u00e9s m\u00e9g jelen van Magyarorsz\u00e1gon is. A\u00a0 betegs\u00e9g ellen a v\u00e9d\u0151olt\u00e1s jelenti a leger\u0151sebb v\u00e9delmet.\u00a0\nMindenki sz\u00e1m\u00e1ra tov\u00e1bbra is nyitva \u00e1ll a\u00a0www.vakcinainfo.gov.hu\u00a0regisztr\u00e1ci\u00f3s honlap \u00e9s az online id\u0151pontfoglal\u00f3.\u00a0\n(Kormany.hu)\n\n"}]