[{"date": "2021-07-05 14:07", "url": "https://koronavirus.gov.hu/cikkek/szijjarto-az-eddigi-legnagyobb-vakcinaadomanyt-kapta-montenegro-magyarorszagtol", "h1": "Szijj\u00e1rt\u00f3: az eddigi legnagyobb vakcinaadom\u00e1nyt kapta Montenegr\u00f3 Magyarorsz\u00e1gt\u00f3l", "body": "\nK\u00e9tsz\u00e1zezer adag, koronav\u00edrus elleni v\u00e9d\u0151olt\u00e1st adom\u00e1nyozott Magyarorsz\u00e1g h\u00e9tf\u0151n Montenegr\u00f3nak, ez a legnagyobb vakcinaadom\u00e1ny, amelyet az Adria-parti orsz\u00e1g b\u00e1rkit\u0151l is kapott - jelentette be Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter Podgoric\u00e1ban.\n\n\nA miniszter a vakcin\u00e1k \u00e1tad\u00e1s\u00e1t k\u00f6vet\u0151 sajt\u00f3t\u00e1j\u00e9koztat\u00f3n kiemelte: a sikeres magyar vakcinabeszerz\u00e9s, valamint Eur\u00f3pa egyik legsikeresebb \u00e9s leggyorsabb olt\u00e1si programja lehet\u0151v\u00e9 tette, hogy Magyarorsz\u00e1g m\u00e1soknak is tudjon seg\u00edteni.\n\u00a0\u00a0\u00a0\u00a0A vil\u00e1gj\u00e1rv\u00e1ny n\u00e9h\u00e1ny tanuls\u00e1g\u00e1t is siker\u00fclt levonni, az egyik ezek k\u00f6z\u00fcl az, hogy bebizonyosodott: a nemzeti int\u00e9zked\u00e9sek az igaz\u00e1n hat\u00e9konyak, emellett pedig vil\u00e1goss\u00e1 v\u00e1lt, hogy v\u00e1ls\u00e1gban a nemzetk\u00f6zi int\u00e9zm\u00e9nyek \u00e9s mechanizmusok kev\u00e9sb\u00e9 hat\u00e9konyak. \"Vezet\u0151kre van sz\u00fcks\u00e9g, vezet\u0151 szem\u00e9lyis\u00e9gekre van sz\u00fcks\u00e9g, gyors d\u00f6nt\u00e9sekre van sz\u00fcks\u00e9g, \u00e9s az elk\u00e9nyelmesedett nemzetk\u00f6zi int\u00e9zm\u00e9nyi mechanizmusok erre k\u00e9ptelenek\" - sz\u00f6gezte le a t\u00e1rcavezet\u0151.\n\u00a0\u00a0\u00a0\u00a0Hozz\u00e1tette: Magyarorsz\u00e1g \u00e9s az eg\u00e9sz Nyugat-Balk\u00e1n k\u00f6lcs\u00f6n\u00f6s f\u00fcgg\u0151s\u00e9gben \u00e9l egym\u00e1ssal, \"ez\u00e9rt abban vagyunk \u00e9rdekeltek, hogy mindannyian sikeresek legy\u00fcnk, teh\u00e1t egym\u00e1s sikereiben k\u00f6lcs\u00f6n\u00f6sen \u00e9rdekeltek vagyunk, min\u00e9l sikeresebb a v\u00e9dekez\u00e9s a Nyugat-Balk\u00e1non, mi ann\u00e1l nagyobb biztons\u00e1gban vagyunk\".\n\u00a0\u00a0\u00a0\u00a0Szijj\u00e1rt\u00f3 P\u00e9ter k\u00f6z\u00f6lte: Magyarorsz\u00e1g b\u00fcszke arra, hogy a 200 ezer adag Sinopharm olt\u00f3anyag, amelyet Magyarorsz\u00e1g Montenegr\u00f3nak aj\u00e1nd\u00e9kozott, az eddigi legnagyobb adom\u00e1ny, amelyet az orsz\u00e1g kapott, \u00e9s rem\u00e9ny\u00e9t fejezte ki, hogy ennek felhaszn\u00e1l\u00e1s\u00e1val a montenegr\u00f3i gazdas\u00e1g is gyorsan \u00fajra tud indulni.\n\u00a0\u00a0\u00a0\u00a0\"A magyar-montenegr\u00f3i beruh\u00e1z\u00e1si, kereskedelmi, gazdas\u00e1gi egy\u00fcttm\u0171k\u00f6d\u00e9s fontos szerepet j\u00e1tszik a magyar nemzetgazdas\u00e1gban\" - h\u00fazta al\u00e1 a miniszter. Felh\u00edvta a figyelmet arra, hogy j\u00falius 21-\u00e9n tartj\u00e1k meg az els\u0151 t\u00e1rgyal\u00e1si fordul\u00f3t arr\u00f3l a beruh\u00e1z\u00e1sv\u00e9delmi meg\u00e1llapod\u00e1sr\u00f3l, amely tov\u00e1bb seg\u00edtheti a magyar beruh\u00e1z\u00e1sok megjelen\u00e9s\u00e9t Montenegr\u00f3ban.\n\u00a0\u00a0\u00a0\u00a0Bizakod\u00f3an besz\u00e9lt arr\u00f3l, hogy az olt\u00e1si kamp\u00e1ny felgyors\u00edt\u00e1s\u00e1val Montenegr\u00f3 \u00fajra az eur\u00f3pai integr\u00e1ci\u00f3s folyamatra tud f\u00f3kusz\u00e1lni, \u00e9s min\u00e9l el\u0151bb az Eur\u00f3pai Uni\u00f3 tagj\u00e1v\u00e1 v\u00e1lik. \"Az Eur\u00f3pai Uni\u00f3 m\u00e1r elvesz\u00edtette az Egyes\u00fclt Kir\u00e1lys\u00e1got, \u00e9s nagyon nem szeretn\u00e9nk elvesz\u00edteni a Nyugat-Balk\u00e1nt is\" - k\u00f6z\u00f6lte Szijj\u00e1rt\u00f3 P\u00e9ter.\n\u00a0\u00a0\u00a0\u00a0\u00dajs\u00e1g\u00edr\u00f3i k\u00e9rd\u00e9sre v\u00e1laszolva elmondta, hogy t\u00f6bb magyar v\u00e1llalat kifejezetten \u00e9rdekelt a montenegr\u00f3i idegenforgalomba t\u00f6rt\u00e9n\u0151 beruh\u00e1z\u00e1sok ir\u00e1nt. \"A magyar korm\u00e1ny egymilli\u00e1rd forintos t\u00e1mogat\u00e1st biztos\u00edtott nemr\u00e9giben a Hunguestnek, hogy az itteni sz\u00e1llod\u00e1j\u00e1t mintegy 2-2,5 milli\u00e1rd forintos beruh\u00e1z\u00e1s keret\u00e9ben fel\u00faj\u00edtsa, hogy felk\u00e9sz\u00fclj\u00f6n a vil\u00e1gj\u00e1rv\u00e1ny ut\u00e1n v\u00e1rhat\u00f3an a kor\u00e1bbin\u00e1l intenz\u00edvebb turisztikai szezonra\" - r\u00e9szletezte. Hozz\u00e1f\u0171zte: az OTP Bank most a montenegr\u00f3i bankpiac leger\u0151sebb szerepl\u0151je, ami komoly lend\u00fcletet tud adni a magyar v\u00e1llalatok Adria-parti beruh\u00e1z\u00e1sainak. Emellett \"a magyar Eximbank nyitott egy 85 milli\u00f3 eur\u00f3s hitelkeretet, amelyet kiz\u00e1r\u00f3lag a magyar-montenegr\u00f3i v\u00e1llalati egy\u00fcttm\u0171k\u00f6d\u00e9s finansz\u00edroz\u00e1s\u00e1ra sz\u00e1nunk, annak \u00e9rdek\u00e9ben, hogy ne csak szimpla export-import tranzakci\u00f3kat bonyol\u00edtsanak le v\u00e1llalataink, hanem enn\u00e9l m\u00e9lyebb egy\u00fcttm\u0171k\u00f6d\u00e9st is ki tudjanak alak\u00edtani\" - tette hozz\u00e1. A miniszter arr\u00f3l is besz\u00e9lt: h\u00e1rom magyar v\u00e1llalat mintegy 150 milli\u00f3 forintnyi t\u00e1mogat\u00e1st kapott ahhoz, \"hogy a montenegr\u00f3i piacon megjelenjenek a term\u00e9keikkel \u00e9s a szolg\u00e1ltat\u00e1saikkal, kihaszn\u00e1lva az \u00faj vil\u00e1ggazdas\u00e1gi korszak elej\u00e9t jellemz\u0151 verseng\u00e9st a gazdas\u00e1gi lehet\u0151s\u00e9gek\u00e9rt\".\n\u00a0\u00a0\u00a0\u00a0Djordje Radulovic montenegr\u00f3i k\u00fcl\u00fcgyminiszter a k\u00f6z\u00f6s sajt\u00f3t\u00e1j\u00e9koztat\u00f3n a j\u00f3 magyar-montenegr\u00f3i kapcsolatot hangs\u00falyozta, \u00e9s k\u00f6sz\u00f6netet mondott a Visegr\u00e1di Egy\u00fcttm\u0171k\u00f6d\u00e9s orsz\u00e1gainak, \u00e9s k\u00fcl\u00f6n Magyarorsz\u00e1gnak, ami\u00e9rt t\u00e1mogatj\u00e1k a nyugat-balk\u00e1ni orsz\u00e1gok eur\u00f3pai integr\u00e1ci\u00f3j\u00e1t. \"Sz\u00e1mukra nincsen m\u00e1s j\u00f6v\u0151, mint az eur\u00f3pai uni\u00f3s j\u00f6v\u0151\" - h\u00fazta al\u00e1.\n\nMTI 2021. j\u00falius 5.\n\n"}]