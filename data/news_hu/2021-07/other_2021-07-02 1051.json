[{"date": "2021-07-02 10:51", "url": "https://koronavirus.gov.hu/cikkek/penzugyminiszter-jelentosen-javitottak-novekedesi-elorejelzeseiken-az-elemzo-szervezetek", "h1": "P\u00e9nz\u00fcgyminiszter: jelent\u0151sen jav\u00edtottak n\u00f6veked\u00e9si el\u0151rejelz\u00e9seiken az elemz\u0151 szervezetek", "body": "\nAz elm\u00falt hetekben jelent\u0151sen jav\u00edtottak a magyar gazdas\u00e1g idei n\u00f6veked\u00e9s\u00e9re vonatkoz\u00f3 el\u0151rejelz\u00e9seiken az elemz\u0151 szervezetek - err\u0151l \u00edrt a Facebookra felt\u00f6lt\u00f6tt posztj\u00e1ban Varga Mih\u00e1ly p\u00e9nz\u00fcgyminiszter.\n\n\u00a0\n\nB\u00e1r az elemz\u0151k optimizmusa nem alaptalan, a P\u00e9nz\u00fcgyminiszt\u00e9riumban tartj\u00e1k magukat a k\u00e9tszer m\u00e9rni, egyszer v\u00e1gni elvhez - tette hozz\u00e1 a miniszter.\n\"Ahhoz, hogy az 5,5 sz\u00e1zal\u00e9k feletti n\u00f6veked\u00e9st el\u00e9rj\u00fck, sokat kell m\u00e9g dolgoznunk. Folytatjuk a t\u00e1mogat\u00f3 k\u00f6lts\u00e9gvet\u00e9si politik\u00e1t, a beruh\u00e1z\u00e1sok \u00f6szt\u00f6nz\u00e9s\u00e9t, a munkahelyteremt\u00e9st, az ad\u00f3cs\u00f6kkent\u00e9seket, \u00e9s \u00fajabb int\u00e9zked\u00e9sek is kellenek\" - er\u0151s\u00edtette meg Varga Mih\u00e1ly.\nA poszthoz mell\u00e9kelt grafikon bemutatja, hogy a Nemzetk\u00f6zi Valutaalap (IMF) \u00e9s a Vil\u00e1gbank 4,3 sz\u00e1zal\u00e9kosr\u00f3l 6,2 sz\u00e1zal\u00e9kosra, illetve 3,8 sz\u00e1zal\u00e9kosr\u00f3l 6,0 sz\u00e1zal\u00e9kosra emelte a magyar GDP idei n\u00f6veked\u00e9s\u00e9re vonatkoz\u00f3 v\u00e1rakoz\u00e1s\u00e1t \u00e9s az Eur\u00f3pai Bizotts\u00e1g is 5-r\u0151l 6 sz\u00e1zal\u00e9kra jav\u00edtotta progn\u00f3zis\u00e1t. Az Eur\u00f3pai \u00dajj\u00e1\u00e9p\u00edt\u00e9si Fejleszt\u00e9si Bank (EBRD) 4 sz\u00e1zal\u00e9kr\u00f3l 5,5 sz\u00e1zal\u00e9kra \u00e9s a Magyar Nemzeti Bank is 5 sz\u00e1zal\u00e9kr\u00f3l 6,2 sz\u00e1zal\u00e9kra jav\u00edtotta a becsl\u00e9s\u00e9t.\nA magyarorsz\u00e1gi gazdas\u00e1gkutat\u00f3k is hasonl\u00f3 v\u00e9lem\u00e9nyen vannak: a Sz\u00e1zadv\u00e9g 4-r\u0151l 6 sz\u00e1zal\u00e9kra, a GKI 4,3-r\u00f3l 7 sz\u00e1zal\u00e9kra, a Takar\u00e9kbank 6,6 sz\u00e1zal\u00e9kr\u00f3l 7,7 sz\u00e1zal\u00e9kosra emelte n\u00f6veked\u00e9si v\u00e1rakoz\u00e1s\u00e1t.\n\nMTI\n\n"}]