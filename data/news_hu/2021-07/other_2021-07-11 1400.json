[{"date": "2021-07-11 14:00", "url": "https://koronavirus.gov.hu/cikkek/nemzeti-konzultacio-schanda-berek-novekedesevel-kapcsolodo-juttatasok-emelkednenek", "h1": "Nemzeti konzult\u00e1ci\u00f3 - Schanda: a b\u00e9rek n\u00f6veked\u00e9s\u00e9vel a kapcsol\u00f3d\u00f3 juttat\u00e1sok is emelkedn\u00e9nek", "body": "\nHa k\u00f6zel \u00f6t\u00f6d\u00e9vel n\u0151n\u00e9nek a legkisebb b\u00e9rek, azzal a kapcsol\u00f3d\u00f3 juttat\u00e1sok - p\u00e9ld\u00e1ul a t\u00e1pp\u00e9nz vagy a gyed - \u00e9s a magasabb kereset\u0171ek fizet\u00e9se is tov\u00e1bb emelkedhetne - mondta az Innov\u00e1ci\u00f3s \u00e9s Technol\u00f3giai Miniszt\u00e9rium parlamenti \u00e9s strat\u00e9giai \u00e1llamtitk\u00e1ra egy a korm\u00e1ny Facebook-oldal\u00e1ra vas\u00e1rnap felt\u00f6lt\u00f6tt vide\u00f3ban.\n\n\u00a0\nSchanda Tam\u00e1s felid\u00e9zte: az \u00fajabb nemzeti konzult\u00e1ci\u00f3ban err\u0151l a t\u00e9m\u00e1r\u00f3l is kik\u00e9rik az emberek v\u00e9lem\u00e9ny\u00e9t. Elmondta: vannak, akik azt mondj\u00e1k, Magyarorsz\u00e1g meger\u0151s\u00edt\u00e9s\u00e9hez a minim\u00e1lb\u00e9rt 200 ezer forintra kell emelni. A gazdas\u00e1gi n\u00f6veked\u00e9sb\u0151l \u00edgy nemcsak a v\u00e1llalatok, hanem a magyar emberek is r\u00e9szes\u00fclhetnek. M\u00e1sok szerint erre nincs sz\u00fcks\u00e9g, megint m\u00e1sok a munkav\u00e1llal\u00f3k k\u00e9tharmad\u00e1t foglalkoztat\u00f3 kis- \u00e9s k\u00f6z\u00e9pv\u00e1llalkoz\u00e1sokat f\u00e9ltik terheik n\u00f6veked\u00e9s\u00e9t\u0151l - tette hozz\u00e1. Schanda Tam\u00e1s k\u00f6z\u00f6lte, sz\u00e1m\u00edtanak az emberek seg\u00edts\u00e9gre, hogy megalapozott, sz\u00e9lesk\u00f6r\u0171 t\u00e1mogat\u00e1ssal b\u00edr\u00f3 d\u00f6nt\u00e9st hozhassanak. A konzult\u00e1ci\u00f3s \u00edveket kit\u00f6lt\u0151kt\u0151l az \u00e1llamtitk\u00e1r azt k\u00e9rte, augusztus 25-ig t\u00f6lts\u00e9k ki \u00e9s k\u00fcldj\u00e9k be azokat. Tegy\u00fcnk egy\u00fctt a gazdas\u00e1g \u00fajraind\u00edt\u00e1s\u00e1\u00e9rt, a magyar csal\u00e1dok javul\u00f3 \u00e9letmin\u0151s\u00e9g\u00e9\u00e9rt! - z\u00e1rta \u00fczenet\u00e9t az \u00e1llamtitk\u00e1r.\nMTI 2021. j\u00falius 11.\n\n"}]