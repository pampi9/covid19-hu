[{"date": "2021-07-19 10:51", "url": "https://koronavirus.gov.hu/cikkek/kormanyszovivo-magyarorszag-legbiztonsagosabb-europaban", "h1": "Korm\u00e1nysz\u00f3viv\u0151: Magyarorsz\u00e1g a legbiztons\u00e1gosabb Eur\u00f3p\u00e1ban", "body": "\nMagyarorsz\u00e1g egyel\u0151re a b\u00e9ke szigete a t\u00f6bbi eur\u00f3pai orsz\u00e1ghoz hasonl\u00edtva, a legbiztons\u00e1gosabb eur\u00f3pai orsz\u00e1g, hiszen M\u00e1lta ut\u00e1n itt a legmagasabb a koronav\u00edrus ellen k\u00e9tszer beoltottak, a teljes v\u00e9detts\u00e9ggel rendelkez\u0151k ar\u00e1nya - mondta a korm\u00e1nysz\u00f3viv\u0151 a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban h\u00e9tf\u0151n.\n\n\nSzentkir\u00e1lyi Alexandra kijelentette: \"b\u00e1rkit \u00e9s b\u00e1rmikor be tudunk oltani, onnant\u00f3l kezdve, hogy k\u00e9ri az olt\u00e1st\". Ugyanakkor - mint mondta - \"nem d\u0151lhet\u00fcnk h\u00e1tra\", mert itt van a minden eddigin\u00e9l agressz\u00edvebb delta vari\u00e1ns \u00e9s fel kell k\u00e9sz\u00fclni arra, ha Magyarorsz\u00e1gra is meg\u00e9rkezik a negyedik hull\u00e1m.\n\u00a0\u00a0\u00a0\u00a0A ny\u00e1ron csak azoknak \u00e9rdemes k\u00fclf\u00f6ldre utazniuk, akik m\u00e1r mind a k\u00e9t olt\u00e1st megkapt\u00e1k - h\u00edvta fel a figyelmet.\n\u00a0\u00a0\u00a0\u00a0K\u00f6z\u00f6lte: a korm\u00e1ny mindent mindet megtesz annak \u00e9rdek\u00e9ben, hogy n\u00f6velje a beoltottak sz\u00e1m\u00e1t. Ennek \u00e9rdek\u00e9ben h\u00e1rom d\u00f6nt\u00e9s sz\u00fcletett a m\u00falt h\u00e9ten: lehet\u0151v\u00e9 teszik a harmadik olt\u00e1st augusztus elsej\u00e9t\u0151l, az eg\u00e9szs\u00e9g\u00fcgyi dolgoz\u00f3knak k\u00f6telez\u0151 lesz a koronav\u00edrus elleni olt\u00e1s, valamint tov\u00e1bbi l\u00e9p\u00e9seket tesz a korm\u00e1ny az\u00e9rt, hogy a 60 \u00e9v felettiekn\u00e9l, valamint a 12-16 \u00e9v k\u00f6z\u00f6ttiekn\u00e9l tov\u00e1bb n\u00f6velj\u00e9k az oltottak sz\u00e1m\u00e1t - mondta el a korm\u00e1nysz\u00f3viv\u0151.\n\u00a0\u00a0\u00a0\u00a0Szentkir\u00e1lyi Alexandra kijelentette: minden Magyarorsz\u00e1gon kaphat\u00f3 vakcina hat\u00e9kony \u00e9s biztons\u00e1gos.\n\u00a0\u00a0\u00a0\u00a0Az Eur\u00f3pai Bizotts\u00e1g Fit for 55 elnevez\u00e9s\u0171, a t\u00f6bbi k\u00f6z\u00f6tt az \u00fcvegh\u00e1zhat\u00e1s\u00fag\u00e1z-kibocs\u00e1t\u00e1s cs\u00f6kkent\u00e9s\u00e9t c\u00e9lz\u00f3 javaslatcsomagj\u00e1val kapcsolatban arr\u00f3l besz\u00e9lt: a korm\u00e1ny elk\u00f6telezett abban, hogy \"egy z\u00f6ldebb k\u00f6rnyezetet hagyjunk az ut\u00e1nunk k\u00f6vetkez\u0151 gener\u00e1ci\u00f3ra, viszont biztosan nem tehetj\u00fck \u00fagy, hogy mindenf\u00e9le ad\u00f3kat vet\u00fcnk ki \u00e9s az embereket sarcoljuk meg\".\n\nMTI 2021. j\u00falius 19.\n\n"}]