[{"date": "2021-07-20 17:52", "url": "https://koronavirus.gov.hu/cikkek/szijjarto-az-elveszitett-munkahelyek-potlasa-kulcskerdes", "h1": "Szijj\u00e1rt\u00f3: az elvesz\u00edtett munkahelyek p\u00f3tl\u00e1sa kulcsk\u00e9rd\u00e9s", "body": "\nAz elvesz\u00edtett munkahelyek p\u00f3tl\u00e1sa kulcsk\u00e9rd\u00e9s a vil\u00e1gj\u00e1rv\u00e1ny gazdas\u00e1gi hat\u00e1sainak kezel\u00e9s\u00e9ben - fogalmazott a k\u00fclgazdas\u00e1gi \u00e9s k\u00fcl\u00fcgyminiszter a Knapp Hungary Kft. k\u00f6zel hatmilli\u00e1rd forintos, 1,4 milli\u00e1rd forint korm\u00e1nyzati t\u00e1mogat\u00e1ssal megval\u00f3sul\u00f3 beruh\u00e1z\u00e1s\u00e1t bejelent\u0151 sajt\u00f3t\u00e1j\u00e9koztat\u00f3n kedden a Veszpr\u00e9m megyei Nemesv\u00e1moson.\n\n\nSzijj\u00e1rt\u00f3 P\u00e9ter hangs\u00falyozta: Magyarorsz\u00e1g j\u00f3l teljes\u00edtett, az elvesz\u00edtett munkahelyeket siker\u00fclt p\u00f3tolni, \u00e9s ma m\u00e1r 43 ezerrel dolgoznak t\u00f6bben mint egy \u00e9vvel ezel\u0151tt.\n\u00a0\u00a0\u00a0\u00a0A t\u00e1rcavezet\u0151 felid\u00e9zte: tavaly az MTD Hung\u00e1ria Kft. bez\u00e1r\u00e1sa miatt 456 ember vesztette el a munkahely\u00e9t \u00e9s 90 ezer n\u00e9gyzetm\u00e9teres ter\u00fclet maradt \"gazda n\u00e9lk\u00fcl\" Nemesv\u00e1moson. A Knapp beruh\u00e1z\u00e1s\u00e1\u00e9rt h\u00fasz orsz\u00e1g k\u00f6zti versenyt nyert meg Magyarorsz\u00e1g \u00e9s Nemesv\u00e1mos, az osztr\u00e1k c\u00e9g 500 munkahelyet teremt.\n\u00a0\u00a0\u00a0\u00a0A miniszter kit\u00e9rt r\u00e1: a rakt\u00e1roz\u00e1s \u00e9s a logisztika a magyar gazdas\u00e1g sz\u00e1m\u00e1ra meghat\u00e1roz\u00f3 jelent\u0151s\u00e9g\u0171, r\u00e1ad\u00e1sul az ezen a ter\u00fcleten m\u0171k\u00f6d\u0151 Knapp technol\u00f3giai sz\u00ednvonal\u00e1val magas hozz\u00e1adott \u00e9rt\u00e9k\u0171 munkahelyeket teremt.\n\u00a0\u00a0\u00a0\u00a0Szijj\u00e1rt\u00f3 P\u00e9ter kiemelte: az elm\u00falt m\u00e1sf\u00e9l \u00e9v mind gazdas\u00e1gi, mind eg\u00e9szs\u00e9g\u00fcgyi szempontb\u00f3l emberpr\u00f3b\u00e1l\u00f3 id\u0151szak volt, de Ausztria \u00e9s Magyarorsz\u00e1g is hat\u00e9kony v\u00e1laszokat tudott tal\u00e1lni a neh\u00e9zs\u00e9gekre. Ebben fontos szerepet j\u00e1tszott a k\u00e9t orsz\u00e1g k\u00f6zti egy\u00fcttm\u0171k\u00f6d\u00e9s - emelte ki.\n\u00a0\u00a0\u00a0\u00a0Hozz\u00e1tette: Ausztria a harmadik legnagyobb beruh\u00e1z\u00f3, illetve a m\u00e1sodik legnagyobb kereskedelmi partnere Magyarorsz\u00e1gnak.\n\u00a0\u00a0\u00a0\u00a0Szijj\u00e1rt\u00f3 P\u00e9ter arr\u00f3l is besz\u00e9lt: a magyar g\u00e9pipar els\u0151 \u00f6t h\u00f3napban 32 sz\u00e1zal\u00e9kos n\u00f6veked\u00e9st mutatott fel.\n\u00a0\u00a0\u00a0\u00a0Ov\u00e1di P\u00e9ter (Fidesz) orsz\u00e1ggy\u0171l\u00e9si k\u00e9pvisel\u0151 kiemelte: az MTD Hung\u00e1ria t\u00e1voz\u00e1s\u00e1t k\u00f6vet\u0151en azon dolgoztak, hogy a t\u00e9rs\u00e9gben \u00e9l\u0151knek \u00faj munkahelyeket teremtsenek. M\u00e9g a m\u00falt \u00e9v v\u00e9g\u00e9n az els\u0151 l\u00e9p\u00e9st a Bock Hung\u00e1ria Kft. betelep\u00fcl\u00e9se jelentette, most pedig a Knapp Hungary Kft.-vel folytat\u00f3dik a munkahelyteremt\u00e9s - mondta.\n\u00a0\u00a0\u00a0\u00a0Franz Mathi, a Knapp Hungary Kft. m\u0171k\u00f6d\u00e9s\u00e9rt felel\u0151s igazgat\u00f3ja arr\u00f3l besz\u00e9lt: c\u00e9gcsoportjuk t\u00f6bb \u00e1gazatban, k\u00f6zt\u00fck az eg\u00e9szs\u00e9g\u00fcgy, a divat, a kiskereskedelem, az \u00e9lelmiszer-kiskereskedelem \u00e9s az ipar ter\u00fclet\u00e9n k\u00edn\u00e1l szem\u00e9lyre szabott logisztikai megold\u00e1sokat.\n\nMTI 2021. j\u00falius 20.\n\n"}]