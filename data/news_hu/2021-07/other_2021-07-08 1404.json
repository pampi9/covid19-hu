[{"date": "2021-07-08 14:04", "url": "https://koronavirus.gov.hu/cikkek/varga-mihaly-duplajara-no-nagyvallalati-beruhazasi-tamogatas-kerete", "h1": "Varga Mih\u00e1ly: dupl\u00e1j\u00e1ra n\u0151 a Nagyv\u00e1llalati beruh\u00e1z\u00e1si t\u00e1mogat\u00e1s kerete", "body": "\nA v\u00e1rtn\u00e1l t\u00f6bb c\u00e9g jelezte beruh\u00e1z\u00e1si sz\u00e1nd\u00e9k\u00e1t, ez\u00e9rt megdupl\u00e1zz\u00e1k a Nagyv\u00e1llalati beruh\u00e1z\u00e1si t\u00e1mogat\u00e1s idei keret\u00f6sszeg\u00e9t, 25 milli\u00e1rd forintr\u00f3l 50 milli\u00e1rd forintra - jelentette be\u00a0Varga\u00a0Mih\u00e1ly p\u00e9nz\u00fcgyminiszter a Facebook-oldal\u00e1n cs\u00fct\u00f6rt\u00f6k\u00f6n.\n\n\nHozz\u00e1tette: ez azt jeleni, hogy 2021-ben t\u00f6bb mint 100 milli\u00e1rd forintnyi fejleszt\u00e9sr\u0151l \u00e1llapodhatnak meg a hazai v\u00e1llalatokkal. Mindez t\u00f6bb sz\u00e1z \u00faj munkahelyet, er\u0151s\u00f6d\u0151 exportot \u00e9s n\u00f6vekv\u0151 gazdas\u00e1gi teljes\u00edtm\u00e9nyt is jelent.\n\u00a0\u00a0\u00a0\u00a0A Nagyv\u00e1llalati beruh\u00e1z\u00e1si t\u00e1mogat\u00e1s Magyarorsz\u00e1g egyik legeredm\u00e9nyesebb beruh\u00e1z\u00e1s-\u00f6szt\u00f6nz\u0151 programja. A megval\u00f3sult fejleszt\u00e9sek \u00e9rt\u00e9ke meghaladja a 390 milli\u00e1rd forintot, \u00e9s ennek seg\u00edts\u00e9g\u00e9vel t\u00f6bb mint 3300 munkahely j\u00f6tt l\u00e9tre - ismertette a t\u00e1rcavezet\u0151.\nK\u00f6zl\u00e9se szerint a gazdas\u00e1g sikeres \u00fajraind\u00edt\u00e1s\u00e1hoz h\u00e1rom dologra van sz\u00fcks\u00e9g: munkahelyteremt\u00e9sre, ad\u00f3cs\u00f6kkent\u00e9sre \u00e9s beruh\u00e1z\u00e1sokra.\n\u00a0\u00a0\u00a0\u00a0A rendk\u00edv\u00fcli keretemel\u00e9sr\u0151l is ezt szem el\u0151tt tartva d\u00f6nt\u00f6ttek, a sz\u00fcks\u00e9ges forr\u00e1sokat a k\u00f6lts\u00e9gvet\u00e9sb\u0151l biztos\u00edtj\u00e1k - mondta.\n\nMTI 2021. j\u00falius 8.\n\n"}]