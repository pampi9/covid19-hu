[{"date": "2021-07-23 10:57", "url": "https://koronavirus.gov.hu/cikkek/gyorgy-istvan-novelni-kell-az-atoltottsagot", "h1": "Gy\u00f6rgy Istv\u00e1n: n\u00f6velni kell az \u00e1toltotts\u00e1got", "body": "\nN\u00f6velni kell a magyar lakoss\u00e1g koronav\u00edrus elleni \u00e1toltotts\u00e1g\u00e1t, ez\u00e9rt mind a 65 \u00e9v felettieknek, mind a 12-15 \u00e9veseknek olt\u00e1si akci\u00f3t szerveznek - mondta az orsz\u00e1gos olt\u00e1si munkacsoport vezet\u0151je a k\u00f6zm\u00e9di\u00e1nak.\n\n\nGy\u00f6rgy Istv\u00e1n hozz\u00e1tette: j\u00e1rv\u00e1ny\u00fcgyi szempontb\u00f3l Magyarorsz\u00e1g Eur\u00f3pa egyik legbiztons\u00e1gosabb orsz\u00e1ga, de ez egy pillanatnyi \u00e1llapot, hiszen aggaszt\u00f3 h\u00edrek \u00e9rkeznek a magyarok \u00e1ltal kedvelt, turistac\u00e9lpontnak sz\u00e1m\u00edt\u00f3 orsz\u00e1gokb\u00f3l a k\u00fcl\u00f6nb\u00f6z\u0151 v\u00edrusvari\u00e1nsok terjed\u00e9s\u00e9r\u0151l.\nMagyarorsz\u00e1gon m\u00e1r 20 felett van azok sz\u00e1ma, akikn\u00e9l a koronav\u00edrus delta vari\u00e1ns\u00e1t azonos\u00edtott\u00e1k, k\u00e9t embern\u00e9l pedig a gamma (brazil) vari\u00e1nst is kimutatt\u00e1k - ismertette.\nA magyar lakoss\u00e1g \u00e1toltotts\u00e1g\u00e1t n\u00f6velni kell, hiszen h\u00e1rommilli\u00f3 feln\u0151tt m\u00e9g nem k\u00e9rte a koronav\u00edrus elleni v\u00e9d\u0151olt\u00e1st, \u00e9s a 12-15 \u00e9vesek k\u00f6z\u00fcl is csak 60 ezren \u00e9ltek az olt\u00e1s lehet\u0151s\u00e9g\u00e9vel, ami a koroszt\u00e1lyhoz tartoz\u00f3k 15 sz\u00e1zal\u00e9ka - mondta.\nGy\u00f6rgy Istv\u00e1n kiemelte, mindk\u00e9t koroszt\u00e1ly sz\u00e1m\u00e1ra olt\u00e1si akci\u00f3t szervez az orsz\u00e1gos olt\u00e1si munkacsoport.\nAz id\u0151seket h\u00e1ziorvosok, \u00f6nk\u00e9ntes orvosok, egyetemist\u00e1k fogj\u00e1k szem\u00e9lyesen felkeresni, \u00e9s megt\u00f6rt\u00e9nhet az olt\u00e1s otthon is vagy a rendel\u0151ben. Aki az id\u0151seket felkeresi, az orsz\u00e1gos munkacsoport \u00e1ltal ki\u00e1ll\u00edtott igazolv\u00e1nyt fog felmutatni.\nHozz\u00e1tette: 65 \u00e9v felett 470 ezren vannak olyanok, akik m\u00e9g nem kaptak olt\u00e1st.\nA 12-15 \u00e9vesek olt\u00e1si akci\u00f3j\u00e1r\u00f3l Gy\u00f6rgy Istv\u00e1n azt mondta: az iskolakezd\u00e9s el\u0151tt, augusztus 30-31-\u00e9n - f\u0151 szab\u00e1lyk\u00e9nt - minden iskol\u00e1ban lesz lehet\u0151s\u00e9g a gyerekek olt\u00e1s\u00e1ra; az iskolaorvos vagy olt\u00f3csoportok fognak dolgozni. A sz\u00fcl\u0151 az iskol\u00e1ban \u00edr\u00e1sban regisztr\u00e1lhatja majd a gyereket, aki ut\u00e1na ott meg is kapja az olt\u00e1st, de ehhez kell a sz\u00fcl\u0151i beleegyez\u0151 nyilatkozat is.\nGy\u00f6rgy Istv\u00e1n azt k\u00e9rte a sz\u00fcl\u0151kt\u0151l, haszn\u00e1lj\u00e1k ki a nyarat, \u00e9s m\u00e9g az iskolakezd\u00e9s el\u0151tt adass\u00e1k be gyerekeiknek a koronav\u00edrus elleni v\u00e9d\u0151olt\u00e1st. Ebbe a koroszt\u00e1lyba 394 ezer gyerek tartozik, \u00e9s 15 sz\u00e1zal\u00e9kuk kapta meg az olt\u00e1st.\nMagyarorsz\u00e1gon - Eur\u00f3p\u00e1ban egyed\u00fcl\u00e1ll\u00f3 m\u00f3don - lehet\u0151s\u00e9g ny\u00edlt a harmadik olt\u00e1s felv\u00e9tel\u00e9re - jelezte az \u00e1llamtitk\u00e1r. Hangs\u00falyozta: orvosi k\u00e9rd\u00e9s, hogy ki, mikor, milyen vakcin\u00e1t kapjon harmadik olt\u00e1sk\u00e9nt, de a Nemzeti N\u00e9peg\u00e9szs\u00e9g\u00fcgyi K\u00f6zpont k\u00e9sz\u00edtett egy aj\u00e1nl\u00e1st is erre. A harmadik d\u00f3zisra mind a h\u00e1ziorvosn\u00e1l, mind az olt\u00f3pontokon be lehet jelentkezni, ahol \"orvosi konzult\u00e1ci\u00f3\" fogja eld\u00f6nteni, hogy milyen olt\u00e1st kapjon a jelentkez\u0151.\nAz olt\u00e1si munkacsoport vezet\u0151je \u00e1ltal\u00e1noss\u00e1gban azt javasolja, hogy akik k\u00fclf\u00f6ldi utat terveznek, csak akkor induljanak el, ha mindk\u00e9t olt\u00e1st megkapt\u00e1k. Hozz\u00e1tette: \u00e9rdemes figyelemmel k\u00eds\u00e9rni a k\u00fcl\u00fcgyminiszt\u00e9rium konzuli szolg\u00e1lat\u00e1nak internetes fel\u00fclet\u00e9t, ahol orsz\u00e1gra lebontva megtal\u00e1lhat\u00f3ak a beutaz\u00e1si felt\u00e9telek.\nMagyarorsz\u00e1gon a 16-18 \u00e9vesek 46 sz\u00e1zal\u00e9ka, a 60 \u00e9vesek 82 sz\u00e1zal\u00e9ka, a 65 \u00e9v felettiek 85 sz\u00e1zal\u00e9ka kapott m\u00e1r koronav\u00edrus elleni v\u00e9d\u0151olt\u00e1st - ismertette az \u00e1llamtitk\u00e1r.\n\u00a0\n\nMTI\n\n"}]