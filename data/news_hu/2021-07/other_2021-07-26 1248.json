[{"date": "2021-07-26 12:48", "url": "https://koronavirus.gov.hu/cikkek/varga-mihaly-10-milliard-forinttal-segiti-kormany-startup-cegeket", "h1": "Varga Mih\u00e1ly: 10 milli\u00e1rd forinttal seg\u00edti a korm\u00e1ny a startup c\u00e9geket", "body": "\nA korm\u00e1ny a Sz\u00e9chenyi Alapok alapkezel\u0151n kereszt\u00fcl 10 milli\u00e1rd forintot fektet be a magyar startup c\u00e9gek t\u00e1mogat\u00e1s\u00e1ba; ez az eddig volt legnagyobb ilyen program az orsz\u00e1gban - mondta Varga Mih\u00e1ly p\u00e9nz\u00fcgyminiszter sajt\u00f3t\u00e1j\u00e9koztat\u00f3n Budapesten h\u00e9tf\u0151n.\n\n\nA befektet\u00e9st nem k\u00f6zvetlen\u00fcl a startup v\u00e1llalat kapja, hanem az indul\u00f3 v\u00e1llalkoz\u00e1sokkal foglalkoz\u00f3 szakmai v\u00e1llalat - emelte ki. Az egyes befektet\u0151 v\u00e1llalkoz\u00e1sok legkevesebb 300 milli\u00f3, de ak\u00e1r 1,5 milli\u00e1rd forint befektet\u00e9si \u00f6sszegre jelentkezhetnek a Sz\u00e9chenyi Alapokn\u00e1l - tette hozz\u00e1.\n\u00a0\u00a0\u00a0\u00a0A korm\u00e1ny c\u00e9lja, hogy az \u00e1llami t\u00e1mogat\u00e1ssal a magyar startupok \u00e9s a gazdas\u00e1g is nyerjen, a befektet\u00e9sek megt\u00e9r\u00fcljenek \u00e9s tov\u00e1bbi befektet\u00e9seket vonzzanak az orsz\u00e1gba - jegyezte meg a p\u00e9nz\u00fcgyminiszter.\nVarga Mih\u00e1ly elmondta, hogy Magyarorsz\u00e1gon 1000 felett van a startup c\u00e9gek sz\u00e1ma, ezek a t\u00e1rsas\u00e1gok 25 ezer szakembernek adnak munk\u00e1t. K\u00e9t-h\u00e1romezerre tehet\u0151 azoknak a fejleszt\u0151knek a sz\u00e1ma, akik m\u00e1r \"befutottak\" \u00e9s egykori startup kutat\u00e1s-fejleszt\u00e9si k\u00f6zpontjukban dolgoznak - tette hozz\u00e1.\n\u00a0\u00a0\u00a0\u00a0A miniszter jelezte, hogy startup c\u00e9gekr\u0151l l\u00e9v\u00e9n sz\u00f3 nem lehet elv\u00e1r\u00e1s, hogy mindegyik t\u00e1mogatott kezdem\u00e9nyez\u00e9s sikeres legyen, sok esetben a t\u00f6bbedik pr\u00f3b\u00e1lkoz\u00e1s hozza meg a k\u00edv\u00e1nt eredm\u00e9nyt. Magyarorsz\u00e1gon m\u00e1r megvan az a hozz\u00e1\u00e9rt\u0151 szakember csapat, amely meg tudja \u00edt\u00e9lni, hogy mibe \u00e9rdemes befektetni, ezen a ter\u00fcleten a Sz\u00e9chenyi Alapok t\u00edz\u00e9ves tapasztalattal rendelkezik - hangs\u00falyozta.\n\u00a0\u00a0\u00a0\u00a0Varga Mih\u00e1ly felid\u00e9zte, hogy a t\u0151kebefektet\u0151 alap t\u00f6bb mint 15 milli\u00e1rd forintos kihelyez\u00e9ssel z\u00e1rta a tavalyi \u00e9vet, ami rekordnak sz\u00e1m\u00edt.\n\u00a0\u00a0\u00a0\u00a0A p\u00e9nz\u00fcgyminiszter arr\u00f3l is besz\u00e9lt, hogy a korm\u00e1ny c\u00e9lja \u00fajraind\u00edtani a gazdas\u00e1got, ehhez pedig a legkisebb v\u00e1llalkoz\u00e1sokt\u00f3l kezdve a legnagyobbakig minden c\u00e9gre sz\u00fcks\u00e9g van, amelyeket \u00e1tfog\u00f3 t\u00e1mogat\u00e1si programokkal seg\u00edtenek. P\u00e9ldak\u00e9nt megeml\u00edtette a beruh\u00e1z\u00e1s\u00f6szt\u00f6nz\u0151 programokat, a nagyv\u00e1llalati \u00e9s az eg\u00e9szs\u00e9gipari t\u00e1mogat\u00e1sokat, amely sorba illeszkedik a Sz\u00e9chenyi Alapok programja is.\n\u00a0\u00a0\u00a0\u00a0Jobb\u00e1gy D\u00e9nes, a Sz\u00e9chenyi Alapok eln\u00f6k-vez\u00e9rigazgat\u00f3ja elmondta, hogy az alapkezel\u0151 indul\u00f3 v\u00e1llalkoz\u00e1sokra szakosodott inkub\u00e1torokat \u00e9s \u00fagynevezett akceler\u00e1torokat t\u0151k\u00e9s\u00edt fel a t\u00edzmilli\u00e1rd forintos keret\u00f6sszeggel.\nA Sz\u00e9chenyi Alapok 2011 elej\u00e9n kezdte meg m\u0171k\u00f6d\u00e9s\u00e9t, fenn\u00e1ll\u00e1s\u00e1nak 10 \u00e9ve alatt t\u00f6bb mint 120 befektet\u00e9st \u00e9s 40 feletti exitet hajtott v\u00e9gre. Eddig t\u00f6bb mint 30 milli\u00e1rd forintot helyezett ki, amelynek eredm\u00e9nyek\u00e9ppen ma m\u00e1r 80 portfoli\u00f3 t\u00e1rsas\u00e1got \u00e9s 108 milli\u00e1rd forintot kezel - olvashat\u00f3 az alapkezel\u0151 h\u00e1tt\u00e9ranyag\u00e1ban.\n\nMTI 2021. j\u00falius 26.\n\n"}]