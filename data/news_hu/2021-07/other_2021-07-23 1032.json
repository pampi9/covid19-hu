[{"date": "2021-07-23 10:32", "url": "https://koronavirus.gov.hu/cikkek/orban-viktor-negyedik-hullam-elkezdodott-nyugat-europaban-es-magyarorszag-resze-lesz", "h1": "Orb\u00e1n Viktor: a negyedik hull\u00e1m elkezd\u0151d\u00f6tt Nyugat-Eur\u00f3p\u00e1ban, \u00e9s Magyarorsz\u00e1g is r\u00e9sze lesz", "body": "\nAz emberek 55 sz\u00e1zal\u00e9ka t\u00fal van k\u00e9t olt\u00e1son, \u00edgy ma Eur\u00f3pa egyik legbiztons\u00e1gosabb orsz\u00e1ga j\u00e1rv\u00e1ny\u00fcgyi szempontb\u00f3l Magyarorsz\u00e1g. De a negyedik hull\u00e1m elkezd\u0151d\u00f6tt Nyugat-Eur\u00f3p\u00e1ban, \u00e9s Magyarorsz\u00e1g is r\u00e9sze lesz - jelentette ki a minisztereln\u00f6k p\u00e9nteken a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban\n\u00a0\n\n\nAz \u00faj, agressz\u00edv v\u00edrusmut\u00e1nsokat m\u00e1r Magyarorsz\u00e1gon is azonos\u00edtott\u00e1k\nA minisztereln\u00f6k a koronav\u00edrus-j\u00e1rv\u00e1nnyal kapcsolatban ismertette: 23 embern\u00e9l azonos\u00edtott\u00e1k a delta, kett\u0151n\u00e9l a gamma vari\u00e1nst, \u00e9s az eg\u00e9szs\u00e9g\u00fcgyi szakemberek dolgoznak a helyzet pontos felt\u00e9rk\u00e9pez\u00e9s\u00e9n. Az emberek 55 sz\u00e1zal\u00e9ka t\u00fal van k\u00e9t olt\u00e1son, \u00edgy ma Eur\u00f3pa egyik legbiztons\u00e1gosabb orsz\u00e1ga j\u00e1rv\u00e1ny\u00fcgyi szempontb\u00f3l Magyarorsz\u00e1g. De a negyedik hull\u00e1m elkezd\u0151d\u00f6tt Nyugat-Eur\u00f3p\u00e1ban, \u00e9s Magyarorsz\u00e1g is r\u00e9sze lesz - jelentette ki.\u00a0\nA megel\u0151z\u00e9s \u00e9rdek\u00e9ben az Operat\u00edv t\u00f6rzs hamarosan t\u00f6bb olt\u00e1si akci\u00f3t is elind\u00edt\nA felvett olt\u00e1sok a s\u00falyos megbeteged\u00e9st\u0151l megv\u00e9denek - emelte ki a minisztereln\u00f6k, hozz\u00e1t\u00e9ve: augusztus 1-t\u0151l b\u00e1rmely magyar \u00e1llampolg\u00e1r k\u00e9rheti a harmadik olt\u00e1st, ebb\u0151l a szempontb\u00f3l Eur\u00f3p\u00e1ban Magyarorsz\u00e1g az els\u0151. Eml\u00e9keztetett: az id\u0151sekkel ism\u00e9t k\u00fcl\u00f6n kell foglalkozni, most is \u0151k vannak a legnagyobb vesz\u00e9lyben, ez\u00e9rt felkeresik azokat, akik nem olttatt\u00e1k be magukat. A 12 \u00e9v feletti gyermekekn\u00e9l \u00e1ltal\u00e1nos olt\u00e1si akci\u00f3t ind\u00edtanak a beiskol\u00e1z\u00e1st megel\u0151z\u0151 napokban - id\u00e9zte fel. A korm\u00e1nyf\u0151 kit\u00e9rt arra is, hogy az eg\u00e9szs\u00e9g\u00fcgyben v\u00e1llalhat\u00f3 az olt\u00e1s k\u00f6telez\u0151v\u00e9 t\u00e9tele, mert m\u00e1r most is vannak olt\u00e1sok, amelyek ott k\u00f6telez\u0151k. Hangs\u00falyozta: a korm\u00e1ny a hely\u00e9n van, az operat\u00edv t\u00f6rzs m\u0171k\u00f6dik, folyamatosan elemezi a helyzetet, a korm\u00e1ny c\u00e9lrat\u00f6r\u0151en, gyorsan \u00e9s hat\u00e9konyan hozza meg a sz\u00fcks\u00e9ges d\u00f6nt\u00e9seket.\nA korm\u00e1ny l\u00e9trehozza a magyar helyre\u00e1ll\u00edt\u00e1si alapot\nA korm\u00e1ny \u00fagy d\u00f6nt\u00f6tt, hogy a gazdas\u00e1gv\u00e9delmi alapon bel\u00fcl l\u00e9trehozza a magyar helyre\u00e1ll\u00edt\u00e1si alapot, \u00e9s elind\u00edtja azokat a programokat, amelyeket az eur\u00f3pai helyre\u00e1ll\u00edt\u00e1si alap finansz\u00edrozna. Elmondta: az eur\u00f3pai helyre\u00e1ll\u00edt\u00e1si alap legfontosabb ism\u00e9rve, hogy gyors, ez\u00e9rt ezt k\u00e9sleltetni - v\u00e1rhat\u00f3an k\u00e9t h\u00f3napos halaszt\u00e1st k\u00e9r a t\u00e1rgyal\u00e1sok folytat\u00e1s\u00e1ra az Eur\u00f3pai Uni\u00f3 - \u00e9ppen az alap \u00e9rtelm\u00e9t k\u00e9rd\u0151jelezi meg.\u00a0 Ez a p\u00e9nz nek\u00fcnk j\u00e1r, \"tudj\u00e1k k\u00e9sleltetni, de nem tudj\u00e1k nem ideadni\", ez\u00e9rt a korm\u00e1ny \u00fagy d\u00f6nt\u00f6tt, hogy ugyanazokat a programokat, amelyeket Br\u00fcsszellel m\u00e1r j\u00f3v\u00e1hagyatott, megind\u00edtja. \"Ki fogjuk fizetni, ha j\u00f6n Br\u00fcsszelb\u0151l p\u00e9nz, ha nem\" - hangs\u00falyozta.\nA gyermekv\u00e9delmi t\u00f6rv\u00e9ny miatt k\u00e9slelteti Br\u00fcsszel a helyre\u00e1ll\u00edt\u00e1si meg\u00e1llapod\u00e1st\nOrb\u00e1n Viktor elmondta: abban az 54 oldalas dokumentumban, amelyet az Eur\u00f3pai Bizotts\u00e1g elk\u00fcld\u00f6tt, azt k\u00f6vetelik, hogy v\u00e1ltoztassuk meg a gyermekv\u00e9delmi t\u00f6rv\u00e9nyt. A csal\u00e1di jog \u00e9s a gyermekek jogaira vonatkoz\u00f3 t\u00f6rv\u00e9nyek mind nemzeti hat\u00e1sk\u00f6rbe tartoznak, de \u00f3ri\u00e1si nyom\u00e1s al\u00e1 helyeztek benn\u00fcnket Br\u00fcsszelb\u0151l. \"Zsarolnak, fenyeget\u0151znek, k\u00f6telezetts\u00e9gszeg\u00e9si elj\u00e1r\u00e1st ind\u00edtanak\", k\u00e9sleltetik a kifizet\u00e9seket, \u00edgy miut\u00e1n a gyermekeink j\u00f6v\u0151je a t\u00e9t, nem engedhet\u00fcnk - fogalmazott Orb\u00e1n Viktor. \u00a0A vil\u00e1gban nemzetek vannak, amelyeket tisztelni kell, \u00e9s elfogadhatatlan, hogy Br\u00fcsszel vissza\u00e9ljen a hatalm\u00e1val, p\u00e9nz\u00fcgyileg zsaroljon minket. Rem\u00e9lhet\u0151leg janu\u00e1rban, febru\u00e1rban megtarthatj\u00e1k a gyermekv\u00e9delmi n\u00e9pszavaz\u00e1st - f\u0171zte hozz\u00e1. Orb\u00e1n Viktor azt tan\u00e1csolta mindenkinek, hogy gondolja \u00e1t a k\u00e9rd\u00e9st, t\u00e1j\u00e9koz\u00f3djon, n\u00e9zze meg, mi van Nyugat-Eur\u00f3p\u00e1ban, alak\u00edtsa ki a v\u00e9lem\u00e9ny\u00e9t \u00e9s menjen el szavazni, mert aki nem megy el, bojkott\u00e1l, az r\u00e1b\u00edzza a t\u00f6bbs\u00e9gre a d\u00f6nt\u00e9st. Nem t\u00f6rv\u00e9nyt akarnak alkotni, hanem megv\u00e9deni egy t\u00f6rv\u00e9nyt, a bojkottnak \u00edgy nincs \u00e9rtelme - emelte ki.\nA most kezd\u0151d\u0151 toki\u00f3i olimpi\u00e1r\u00f3l azt mondta: ha Magyarorsz\u00e1g rendezn\u00e9, semmi akad\u00e1lya nem lenne, hogy norm\u00e1lis k\u00f6r\u00fclm\u00e9nyek k\u00f6z\u00f6tt tarts\u00e1k meg a j\u00e1t\u00e9kokat. Tizen\u00f6tmilli\u00f3 magyar v\u00e1rja, hogy becs\u00fclettel helyt\u00e1lljanak a sportol\u00f3ink - fogalmazott.\n\n"}]