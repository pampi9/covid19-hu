[{"date": "2021-07-28 19:01", "url": "https://koronavirus.gov.hu/cikkek/itm-minden-eddiginel-tobben-dolgoznak-magyarorszagon", "h1": "ITM: minden eddigin\u00e9l t\u00f6bben dolgoznak Magyarorsz\u00e1gon", "body": "\nRekordmagass\u00e1gba emelkedett, megk\u00f6zel\u00edtette a 4,7 milli\u00f3t a foglalkoztatottak sz\u00e1ma - k\u00f6z\u00f6lte Bod\u00f3 S\u00e1ndor. Az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) szerdai k\u00f6zlem\u00e9ny\u00e9ben a foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1r elmondta, m\u00e9g a j\u00e1rv\u00e1ny el\u0151tt, 2019-ben sem dolgoztak annyian, mint id\u00e9n j\u00faniusban.\n\n\nA K\u00f6zponti Statisztikai Hivatal (KSH) adatk\u00f6zl\u00e9se szerint az el\u0151z\u0151 h\u00f3naphoz k\u00e9pest 85 ezerrel, a tavalyi \u00e9v azonos id\u0151szak\u00e1hoz viszony\u00edtva 98 ezerrel n\u0151tt a foglalkoztat\u00e1s. Az egy \u00e9vvel kor\u00e1bbi szinthez m\u00e9rve 2021 m\u00e1sodik negyed\u00e9v\u00e9ben a hazai els\u0151dleges munkaer\u0151piacon 76 ezerrel b\u0151v\u00fclt, 4 milli\u00f3 450 ezer f\u00f6l\u00e9 emelkedett a l\u00e9tsz\u00e1m. A rendszerv\u00e1ltoztat\u00e1s \u00f3ta nem dolgoztak m\u00e9g ilyen sokan Magyarorsz\u00e1gon.\n\u00a0\u00a0\u00a0\u00a0A magyar munkaer\u0151piac meger\u0151s\u00f6dve ker\u00fclt ki a koronav\u00edrus-j\u00e1rv\u00e1ny hull\u00e1maib\u00f3l. Az \u00e1gazatok k\u00f6z\u00f6tti jelent\u0151s munkaer\u0151-\u00e1raml\u00e1s nyertesei az infokommunik\u00e1ci\u00f3, a tudom\u00e1nyos tev\u00e9kenys\u00e9g, az \u00e9p\u00edt\u0151ipar \u00e9s a p\u00e9nz\u00fcgyi \u00e1gazat. A j\u00e1rv\u00e1ny kedvez\u0151tlen hat\u00e1sait eredm\u00e9nyesen \u00e9s j\u00f3l c\u00e9lzottan m\u00e9rs\u00e9kelt\u00e9k a korm\u00e1ny int\u00e9zked\u00e9sei, t\u00f6bbek k\u00f6z\u00f6tt a b\u00e9rt\u00e1mogat\u00e1si \u00e9s munkahely-teremt\u00e9si programok, az ad\u00f3kedvezm\u00e9nyek vagy a hitelmorat\u00f3rium.\n\u00a0\u00a0\u00a0\u00a0Bod\u00f3\u00a0S\u00e1ndor kifejtette: \"\u00edg\u00e9ret\u00fcnkh\u00f6z h\u00edven nemcsak p\u00f3tolni tudtuk a v\u00edrusv\u00e1ls\u00e1gban megsz\u0171nt munkahelyeket, hanem minden kor\u00e1bbin\u00e1l magasabb szintre n\u00f6velt\u00fck a foglalkoztat\u00e1st. A magyar emberekkel \u00f6sszefogva 2010 \u00f3ta rendk\u00edv\u00fcli eredm\u00e9nyeket \u00e9rt\u00fcnk el a munkaalap\u00fa t\u00e1rsadalom \u00e9s gazdas\u00e1g ki\u00e9p\u00edt\u00e9s\u00e9ben. A k\u00f6z\u00f6sen kiv\u00edvott sikerek a v\u00edrusv\u00e1ls\u00e1gban is fenntarthat\u00f3nak bizonyultak, Magyarorsz\u00e1g eur\u00f3pai \u00f6sszevet\u00e9sben kimagasl\u00f3 foglalkoztat\u00e1si adatokat produk\u00e1l 2021-ben. A j\u00e1rv\u00e1nyhelyzet a b\u00e9rek emelked\u00e9s\u00e9ben nem okozott \u00e9rdemi megtorpan\u00e1st, a hazai re\u00e1lkeresetek 100 h\u00f3napja megszak\u00edt\u00e1s n\u00e9lk\u00fcl n\u00f6vekednek\" - id\u00e9zte az \u00e1llamtitk\u00e1r szavait az ITM k\u00f6zlem\u00e9nye.\n\n"}]