[{"date": "2021-07-09 15:32", "url": "https://koronavirus.gov.hu/cikkek/kormanyszovivo-az-elso-heten-felmillioan-szereztek-be-az-unios-vedettsegi-igazolast", "h1": "Korm\u00e1nysz\u00f3viv\u0151: az els\u0151 h\u00e9ten f\u00e9lmilli\u00f3an szerezt\u00e9k be az uni\u00f3s v\u00e9detts\u00e9gi igazol\u00e1st", "body": "\nAz els\u0151 h\u00e9ten f\u00e9lmilli\u00f3an szerezt\u00e9k be az uni\u00f3s v\u00e9detts\u00e9gi igazol\u00e1st Magyarorsz\u00e1gon - mondta a korm\u00e1nysz\u00f3viv\u0151 p\u00e9nteken a Facebookon k\u00f6zz\u00e9tett video\u00fczenet\u00e9ben.\n\n\n\u00a0 \u00a0Szentkir\u00e1lyi Alexandra eml\u00e9keztetett: az uni\u00f3s v\u00e9detts\u00e9gi igazol\u00e1s j\u00falius 1-j\u00e9t\u0151l m\u00e1r az Eur\u00f3pai Uni\u00f3 eg\u00e9sz ter\u00fclet\u00e9n el\u00e9rhet\u0151 \u00e9s megk\u00f6nny\u00edti az uni\u00f3n bel\u00fcli utaz\u00e1sokat.\n\u00a0\u00a0\u00a0\u00a0Az igazol\u00e1s m\u00e1r Magyarorsz\u00e1gon is el\u00e9rhet\u0151 pap\u00edralapon \u00e9s elektronikusan is, angol-magyar nyelv\u0171, \u00e9s m\u00e1r az els\u0151 h\u00e9ten f\u00e9lmilli\u00f3an be is szerezt\u00e9k - k\u00f6z\u00f6lte.\n\u00a0\u00a0\u00a0\u00a0Hozz\u00e1tette, a legegyszer\u0171bb ezt otthon kinyomtatni az elektronikus eg\u00e9szs\u00e9g\u00fcgyi szolg\u00e1ltat\u00e1si t\u00e9r (EESZT) lakoss\u00e1gi port\u00e1lj\u00e1n kereszt\u00fcl. Tov\u00e1bb\u00e1 le lehet t\u00f6lteni ak\u00e1r mobiltelefonra is az EESZT lakoss\u00e1gi alkalmaz\u00e1ssal, illetve lehet k\u00e9rni a kinyomtat\u00e1s\u00e1t korm\u00e1nyablakban \u00e9s h\u00e1ziorvosn\u00e1l is.\n\u00a0\u00a0\u00a0\u00a0A korm\u00e1nysz\u00f3viv\u0151 elmondta, hogy a v\u00e9detts\u00e9gi igazol\u00e1snak h\u00e1romf\u00e9le t\u00edpusa l\u00e9tezik. Az olt\u00e1si igazolv\u00e1ny a koronav\u00edrus ellen beoltottaknak j\u00e1r, a tesztigazolv\u00e1ny azoknak, akiknek friss negat\u00edv PCR-tesztj\u00fck van, a gy\u00f3gyults\u00e1gi igazolv\u00e1ny pedig azoknak, akik \u00e1testek a fert\u0151z\u00e9sen.\n\u00a0\u00a0\u00a0\u00a0Fontos tudni - folytatta -, hogy b\u00e1r ez az igazol\u00e1s formailag egys\u00e9ges az EU-ban, a tag\u00e1llamok saj\u00e1t beutaz\u00e1si szab\u00e1lyokat is megszabhatnak. Ez\u00e9rt utaz\u00e1s el\u0151tt mindenk\u00e9ppen \u00e9rdemes felkeresni a konzuliszolgalat.kormany.hu honlapot, ahol orsz\u00e1gonk\u00e9nt meg lehet n\u00e9zni az aktu\u00e1lis beutaz\u00e1si felt\u00e9teleket.\n\u00a0\u00a0\u00a0\u00a0\u00c9rdemes tudni azt is, hogy a k\u00e9toldal\u00fa meg\u00e1llapod\u00e1soknak k\u00f6sz\u00f6nhet\u0151en m\u00e1r nagyon sok orsz\u00e1gba utazhatunk ak\u00e1r magyar v\u00e9detts\u00e9gi igazolv\u00e1nnyal is - f\u0171zte hozz\u00e1.\n\u00a0\u00a0\u00a0\u00a0Szentkir\u00e1lyi Alexandra arra biztatott mindenkit, hogy ha teheti, akkor nyaraljon belf\u00f6ld\u00f6n. Magyarorsz\u00e1g ugyanis nem csak sz\u00e9p, hanem j\u00e1rv\u00e1ny\u00fcgyi szempontb\u00f3l ma Eur\u00f3pa egyik legbiztons\u00e1gosabb orsz\u00e1ga is - mondta a korm\u00e1nysz\u00f3viv\u0151.\nTov\u00e1bbi r\u00e9szletek az\u00a0uni\u00f3s Covid-igazol\u00e1sr\u00f3l:\u00a0https://koronavirus.gov.hu/cikkek/julius-1-jetol-mar-az-unios-oltasi-igazolas-elerheto-az-eu-n-beluli-utazasokhoz\n\u00a0\n\n"}]