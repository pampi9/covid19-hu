[{"date": "2021-07-10 15:57", "url": "https://koronavirus.gov.hu/cikkek/novak-katalin-magyar-kormany-csaladokert-dolgozik", "h1": "Nov\u00e1k Katalin: a magyar korm\u00e1ny a csal\u00e1dok\u00e9rt dolgozik", "body": "\nA magyar korm\u00e1ny 2010 \u00f3ta tettekkel is azt bizony\u00edtja, hogy a csal\u00e1dok\u00e9rt dolgozik, t\u00e1mogatja, seg\u00edti \u0151ket - jelentette ki a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter szombaton Keszthelyen, a X. Eur\u00f3pai Nagycsal\u00e1dos Konferenci\u00e1n tartott el\u0151ad\u00e1s\u00e1ban. Ha a gazdas\u00e1gi n\u00f6veked\u00e9s el\u00e9ri az 5,5 sz\u00e1zal\u00e9kot, a korm\u00e1ny j\u00f6v\u0151re visszaadja a befizetett szem\u00e9lyi j\u00f6vedelemad\u00f3 jelent\u0151s r\u00e9sz\u00e9t a gyermekeket nevel\u0151 csal\u00e1doknak.\n\n\nNov\u00e1k Katalin a Nagycsal\u00e1dosok Orsz\u00e1gos Egyes\u00fclete \u00e9s a European Large Families Confederation szervez\u00e9s\u00e9ben - \"A fenntarthat\u00f3s\u00e1g b\u00f6lcs\u0151je a csal\u00e1d\" mott\u00f3val - rendezett konferenci\u00e1n kifejtette: a fenntarthat\u00f3 csal\u00e1dpolitika egyik fontos alappill\u00e9re a politikai sz\u00e1nd\u00e9k: legyenek olyan vezet\u0151i az orsz\u00e1gnak, a k\u00f6z\u00f6ss\u00e9gnek, akik fontosnak tartj\u00e1k, hogy a csal\u00e1dok er\u0151sek maradhassanak, meger\u0151s\u00f6dhessenek.\n\u00a0\u00a0\u00a0\u00a0A magyar korm\u00e1ny 2010-ben azt hat\u00e1rozta el, hogy munkaalapra helyezi a csal\u00e1dt\u00e1mogat\u00e1sokat, ez\u00e9rt van most lehet\u0151s\u00e9g arra, hogy megemelje a csal\u00e1dok t\u00e1mogat\u00e1s\u00e1ra ford\u00edthat\u00f3 \u00f6sszeget.\n\u00a0\u00a0\u00a0\u00a0A k\u00f6vetkez\u0151 \u00e9vben az emberek munk\u00e1j\u00e1nak k\u00f6sz\u00f6nhet\u0151en a k\u00f6lts\u00e9gvet\u00e9sben h\u00e1romszor akkora t\u00e1mogat\u00e1si \u00f6sszeg szerepel a csal\u00e1dok sz\u00e1m\u00e1ra, mint 2010-ben - h\u00edvta fel a figyelmet Nov\u00e1k Katalin. Hozz\u00e1tette: ha a gazdas\u00e1gi n\u00f6veked\u00e9s el\u00e9ri az 5,5 sz\u00e1zal\u00e9kot, a korm\u00e1ny j\u00f6v\u0151re visszaadja a befizetett szem\u00e9lyi j\u00f6vedelemad\u00f3 jelent\u0151s r\u00e9sz\u00e9t a gyermekeket nevel\u0151 csal\u00e1doknak. Ezzel is szeretn\u00e9k elismerni, hogy a munk\u00e1nak becs\u00fclete van - jegyezte meg.\n\u00a0\u00a0\u00a0\u00a0Nov\u00e1k Katalin kiemelte, hogy a fenntarthat\u00f3 csal\u00e1dpolitik\u00e1hoz t\u00e1mogat\u00f3kra, val\u00f3di k\u00f6z\u00f6ss\u00e9gekre is sz\u00fcks\u00e9g van. A Nagycsal\u00e1dosok Orsz\u00e1gos Egyes\u00fclete (NOE) h\u00e1rom \u00e9vtizede k\u00f6vetkezetesen dolgozik a magyar csal\u00e1dok\u00e9rt, val\u00f3di k\u00f6z\u00f6ss\u00e9geket, \u00e9rt\u00e9keket k\u00e9pvisel.\n\u00a0\u00a0\u00a0\u00a0\"A csal\u00e1d a szeretet b\u00f6lcs\u0151je, a csal\u00e1d a szeretet fenntart\u00e1s\u00e1nak z\u00e1loga\", a c\u00e9lunk pedig a szeretet fenntart\u00e1sa - fogalmazott Nov\u00e1k Katalin. A magyar nemzet fenntart\u00e1sa, a magyar kult\u00fara meg\u0151rz\u00e9se, az \u00e9rt\u00e9kek tov\u00e1bbad\u00e1sa gener\u00e1ci\u00f3r\u00f3l gener\u00e1ci\u00f3ra, a magyar emberek k\u00f6z\u00f6ss\u00e9g\u00e9nek a meger\u0151s\u00edt\u00e9se, fenntart\u00e1sa olyan c\u00e9l, ami\u00e9rt k\u00f6nnyebben tudunk lelkesedni - hangoztatta.\n\u00a0\u00a0\u00a0\u00a0Az eur\u00f3pai nagycsal\u00e1dos konferenci\u00e1n tizenegy orsz\u00e1gb\u00f3l csaknem h\u00e9tsz\u00e1zan vettek r\u00e9szt, a h\u00e1romnapos programsorozat legfiatalabb vend\u00e9ge mind\u00f6ssze nyolc hetes. A szakmai esem\u00e9nyek mellett csal\u00e1di programok sz\u00ednes\u00edtett\u00e9k a rendezv\u00e9nyt, a gyermekek sz\u00e1m\u00e1ra j\u00e1t\u00e9kos \u00e9s k\u00e9zm\u0171ves foglalkoz\u00e1sokat szerveztek.\n\nMTI 2021. j\u00falius 10.\n\n"}]