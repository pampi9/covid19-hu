[{"date": "2021-07-18 14:49", "url": "https://koronavirus.gov.hu/cikkek/gyorgy-istvan-europaban-elsokent-valik-lehetove-harmadik-oltas-beadatasa-magyarorszagon", "h1": "Gy\u00f6rgy Istv\u00e1n: Eur\u00f3p\u00e1ban els\u0151k\u00e9nt v\u00e1lik lehet\u0151v\u00e9 a harmadik olt\u00e1s beadat\u00e1sa Magyarorsz\u00e1gon", "body": "\nMagyarorsz\u00e1g - Eur\u00f3p\u00e1ban els\u0151k\u00e9nt - lehet\u0151v\u00e9 teszi a harmadik olt\u00e1s beadat\u00e1s\u00e1t ingyen, \u00f6nk\u00e9ntes alapon - mondta a Minisztereln\u00f6ks\u00e9g k\u00f6zigazgat\u00e1s\u00e9rt felel\u0151s \u00e1llamtitk\u00e1ra, az orsz\u00e1gos olt\u00e1si munkacsoport vezet\u0151je a k\u00f6zm\u00e9di\u00e1nak vas\u00e1rnap Balatonm\u00e1riaf\u00fcrd\u0151n.\n\n\nGy\u00f6rgy Istv\u00e1n hangs\u00falyozta, j\u00e1rv\u00e1ny\u00fcgyi szempontb\u00f3l Eur\u00f3pa egyik legbiztons\u00e1gosabb orsz\u00e1ga ma Magyarorsz\u00e1g, ez annak k\u00f6sz\u00f6nhet\u0151, hogy mindk\u00e9t olt\u00e1s bead\u00e1s\u00e1ban a m\u00e1sodik, de vil\u00e1gviszonylatban is el\u0151kel\u0151 helyen \u00e1ll.\n\u00a0\u00a0\u00a0\u00a0 A feln\u0151tt lakoss\u00e1g 55 sz\u00e1zal\u00e9ka kapta meg eddig mindk\u00e9t olt\u00e1st, az id\u0151s koroszt\u00e1lynak pedig mind\u00f6ssze 18 sz\u00e1zal\u00e9ka nem oltatta be mag\u00e1t az els\u0151 vakcin\u00e1val sem - ismertette.\n\u00a0\u00a0\u00a0\u00a0 Elmondta, hogy Belgiumban t\u00f6bb mint n\u00e9gyszeres\u00e9re n\u0151tt a fert\u0151z\u00e9sek sz\u00e1ma az ut\u00f3bbi hetekben, \u00e9s Ausztri\u00e1ban, Hollandi\u00e1ban is m\u00e1r k\u00e9tszeres sebess\u00e9ggel terjed delta vari\u00e1ns. Ez\u00e9rt teszik lehet\u0151v\u00e9 Magyarorsz\u00e1gon a harmadik olt\u00e1st, ami pluszv\u00e9detts\u00e9get jelenthet.\n\u00a0\u00a0\u00a0\u00a0 Kifejtette: a harmadik olt\u00e1st n\u00e9gy h\u00f3nappal a m\u00e1sodik olt\u00e1s ut\u00e1n javasolj\u00e1k beadni, de orvosi, h\u00e1ziorvosi aj\u00e1nl\u00e1sra ett\u0151l el lehet t\u00e9rni, hamarabb is meg lehet kapni. Els\u0151sorban az id\u0151skor\u00faaknak \u00e9s a j\u00e1rv\u00e1ny\u00fcgyi szempontb\u00f3l vesz\u00e9lyeztetetteknek javasolj\u00e1k. Az orvosi-szakmai k\u00e9rd\u00e9s, hogy milyen vakcin\u00e1val oltsanak.\n\u00a0\u00a0\u00a0\u00a0 A harmadik olt\u00e1st \"f\u0151szab\u00e1lyk\u00e9nt\" azokon a helyeken lehet beadatni, ahol az els\u0151 k\u00e9t olt\u00e1s t\u00f6rt\u00e9nt, vagyis a h\u00e1ziorvosn\u00e1l \u00e9s olt\u00f3pontokon - k\u00f6z\u00f6lte.\n\u00a0\u00a0\u00a0\u00a0 Kiemelte, hogy a legvesz\u00e9lyeztetettebbek a v\u00edrus terjed\u00e9se szempontj\u00e1b\u00f3l azok, akik m\u00e9g nincsenek oltva, ez\u00e9rt t\u00f6rekedni fognak arra, hogy \u0151ket is r\u00e1vegy\u00e9k az olt\u00e1sra. A 60 \u00e9ven fel\u00fclieket k\u00fcl\u00f6n megkeresik. \"K\u00e9rem ezt ne vegy\u00e9k zaklat\u00e1snak, hiszen ez az eg\u00e9sz magyar t\u00e1rsadalom \u00e9rdeke\" - mondta az \u00e1llamtitk\u00e1r.\n\u00a0\u00a0\u00a0\u00a0 A gyerekek beolt\u00e1s\u00e1ra is k\u00fcl\u00f6n akci\u00f3kat szerveznek. A c\u00e9l, hogy a 12-15 \u00e9s a 16-18 \u00e9vesek k\u00f6z\u00fcl min\u00e9l t\u00f6bben megkapj\u00e1k az olt\u00e1st. Az iskolakezd\u00e9s el\u0151tti k\u00e9t nap, augusztus 30-\u00e1n \u00e9s 31-\u00e9n is szerveznek nekik az iskol\u00e1kban olt\u00e1si akci\u00f3kat - tudatta Gy\u00f6rgy Istv\u00e1n.\n\u00a0\u00a0\u00a0\u00a0 T\u00e1j\u00e9koztat\u00e1sa szerint a harmadik olt\u00e1sn\u00e1l az eg\u00e9szs\u00e9g\u00fcgyi dolgoz\u00f3knak nincs els\u0151bbs\u00e9g\u00fck, de azt szeretn\u00e9k, hogy k\u00f6z\u00fcl\u00fck is min\u00e9l t\u00f6bben megkapj\u00e1k a harmadik adag vakcin\u00e1t.\n\u00a0\u00a0\u00a0\u00a0 Besz\u00e1molt arr\u00f3l is: az operat\u00edv t\u00f6rzs javaslata alapj\u00e1n d\u00f6nt\u00f6tt \u00fagy a korm\u00e1ny, az eg\u00e9szs\u00e9g\u00fcgyi dolgoz\u00f3knak meg kell kapniuk az els\u0151 k\u00e9t olt\u00e1st, csak \u00edgy v\u00e9gezhetnek a tov\u00e1bbiakban \"akt\u00edv feladatell\u00e1t\u00e1st\".\n\u00a0\u00a0\u00a0\u00a0 K\u00fcl\u00f6n kateg\u00f3ri\u00e1t jelentenek azok az eg\u00e9szs\u00e9g\u00fcgyi dolgoz\u00f3k, akiknek valami\u00e9rt nem javasolt az olt\u00e1s felv\u00e9tele. Nekik ezt k\u00e9t k\u00fcl\u00f6n orvosi v\u00e9lem\u00e9nnyel kell igazolniuk, \u00e9s a k\u00f3rh\u00e1zigazgat\u00f3 d\u00f6nti el, enged\u00e9lyezi-e a tov\u00e1bbi munk\u00e1jukat. Ez att\u00f3l is f\u00fcgg, milyen munkak\u00f6rben dolgoznak - v\u00e1laszolta az \u00e1llamtitk\u00e1r az MTI k\u00e9rd\u00e9s\u00e9re.\n\u00a0\u00a0\u00a0\u00a0 Gy\u00f6rgy Istv\u00e1n hangs\u00falyozta: elegend\u0151 olt\u00f3anyag \u00e1ll rendelkez\u00e9sre. Mindenkit arra szeretne biztatni - mondta -, hogy oltassa be mag\u00e1t, hiszen nem a bez\u00e1r\u00e1sok \u00e9s korl\u00e1toz\u00e1sok jelentik a j\u00e1rv\u00e1nyban az igazi v\u00e9detts\u00e9get, hanem ha az \u00e1toltotts\u00e1g min\u00e9l magasabb szintet \u00e9r el.\n\nMTI 2021. j\u00falius 18.\n\n"}]