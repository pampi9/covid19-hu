[{"date": "2021-07-23 11:09", "url": "https://koronavirus.gov.hu/cikkek/szijjarto-fejlesztesi-donteseket-hozott-gazdasag-ujrainditasaert-felelos-operativ-torzs", "h1": "Szijj\u00e1rt\u00f3: fejleszt\u00e9si d\u00f6nt\u00e9seket hozott a gazdas\u00e1g \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs", "body": "\n\u00dajabb nyolc, ter\u00fclet- \u00e9s gazdas\u00e1gfejleszt\u00e9si int\u00e9zked\u00e9sr\u0151l d\u00f6nt\u00f6tt a gazdas\u00e1g \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs - nyilatkozta a k\u00fclgazdas\u00e1gi \u00e9s k\u00fcl\u00fcgyminiszter p\u00e9nteken az MTI-nek.\n\n\nSzijj\u00e1rt\u00f3 P\u00e9ter k\u00f6z\u00f6lte: infrastruktur\u00e1lis \u00e9s logisztikai fejleszt\u00e9seket val\u00f3s\u00edtanak meg Kom\u00e1romban, G\u00f6d\u00f6n, Dunakeszin \u00e9s Ny\u00edregyh\u00e1z\u00e1n, felgyors\u00edtj\u00e1k a hajd\u00fan\u00e1n\u00e1si MotoGP p\u00e1lya \u00e9p\u00edt\u00e9s\u00e9t \u00e9s megk\u00f6nny\u00edtik a szabadalmak bejegyz\u00e9s\u00e9t, a k\u00fclf\u00f6ld\u00f6n szerzett diplom\u00e1k elismertet\u00e9s\u00e9t, valamint az informatikai szakemberek leteleped\u00e9s\u00e9t Magyarorsz\u00e1gon.\n\u00a0\u00a0\u00a0\u00a0Mint elmondta, Kom\u00e1romban, ahol Eur\u00f3pa egyik legnagyobb elektromos akkumul\u00e1torokat gy\u00e1rt\u00f3 kapacit\u00e1sa j\u00f6tt l\u00e9tre egy nagy koreai beruh\u00e1z\u00e1s nyom\u00e1n, jelent\u0151sen fejlesztik a v\u00e1ros k\u00f6zleked\u00e9si infrastrukt\u00far\u00e1j\u00e1t; elker\u00fcl\u0151 utat \u00e9p\u00edtenek \u00e9s vas\u00fatvonalat moderniz\u00e1lnak.\n\u00a0\u00a0\u00a0\u00a0D\u00f6nt\u00f6ttek a Ny\u00edregyh\u00e1za melletti ipari park tov\u00e1bbfejleszt\u00e9s\u00e9r\u0151l is annak \u00e9rdek\u00e9ben, hogy \u00fajabb beruh\u00e1z\u00f3k betelep\u00fcl\u00e9s\u00e9t tegy\u00e9k lehet\u0151v\u00e9. G\u00f6d\u00f6n, ahol szint\u00e9n a vil\u00e1g egyik legnagyobb akkumul\u00e1torgy\u00e1ra m\u0171k\u00f6dik, a v\u00e1ros mellett egy ipari innov\u00e1ci\u00f3s fejleszt\u00e9si ter\u00fcletet hoznak l\u00e9tre.\n\u00a0\u00a0\u00a0\u00a0Dunakeszin pedig egy olyan modern vas\u00fati \u00e1trak\u00f3t l\u00e9tes\u00edtenek, amely biztos\u00edtja a Budapestt\u0151l \u00e9szakra tal\u00e1lhat\u00f3 ipari k\u00f6rzetek logisztikai ig\u00e9nyeinek kiel\u00e9g\u00edt\u00e9s\u00e9t - f\u0171zte hozz\u00e1.\n\u00a0\u00a0\u00a0\u00a0Olyan d\u00f6nt\u00e9st is hoztak, amely seg\u00edti a k\u00fclf\u00f6ld\u00f6n diplom\u00e1t szerzett, j\u00f3l k\u00e9pzett magyar fiatalok hazat\u00e9r\u00e9s\u00e9t, olcs\u00f3bb\u00e1 \u00e9s gyorsabb\u00e1 teszi diplom\u00e1juk magyarorsz\u00e1gi elismer\u00e9s\u00e9t. Az \u00e1llami hivataloknak mind\u00f6ssze egy h\u00f3napjuk lesz arra, hogy a sz\u00fcks\u00e9ges igazol\u00e1sokat kiadj\u00e1k az oklevelek elismer\u00e9s\u00e9hez - ismertette a r\u00e9szleteket.\n\u00a0\u00a0\u00a0\u00a0Szijj\u00e1rt\u00f3 P\u00e9ter szerint a glob\u00e1lis innov\u00e1ci\u00f3s versenyben az egyik legfontosabb szempont, hogy egy orsz\u00e1gban h\u00e1ny szabadalmat jegyeztetnek be. Ebben a helyzetben a szabadalmak fenntart\u00e1si d\u00edj\u00e1nak r\u00e9szbeni elt\u00f6rl\u00e9s\u00e9vel, cs\u00f6kkent\u00e9s\u00e9vel seg\u00edtik a tal\u00e1lm\u00e1nyok bejegyz\u00e9s\u00e9t.\n\u00a0\u00a0\u00a0\u00a0D\u00f6nt\u00f6ttek arr\u00f3l is, hogy kedvez\u0151 felt\u00e9teleket aj\u00e1nlanak a \"digit\u00e1lis nom\u00e1dok\", vagyis azon glob\u00e1lisan keresett, magasan k\u00e9pzett szakemberek magyarorsz\u00e1gi leteleped\u00e9s\u00e9hez, akik m\u00e1r-m\u00e1r a \"sci-fi kateg\u00f3ri\u00e1ba\" sorolhat\u00f3an, egy\u00e9bk\u00e9nt helyhez nem k\u00f6t\u00f6tten v\u00e9gzik a munk\u00e1jukat.\n\u00a0\u00a0\u00a0\u00a0Ugyancsak fel akarj\u00e1k gyors\u00edtani a Hajd\u00fan\u00e1n\u00e1s hat\u00e1r\u00e1ban \u00e9p\u00fcl\u0151 MotoGP p\u00e1lya megval\u00f3s\u00edt\u00e1s\u00e1t annak \u00e9rdek\u00e9ben, hogy 2023-ban m\u00e1r versenyt lehessen rendezni a p\u00e1ly\u00e1n - tette hozz\u00e1 Szijj\u00e1rt\u00f3 P\u00e9ter.\n\u00a0\u00a0\u00a0\u00a0Mint hozz\u00e1f\u0171zte, ezek az int\u00e9zked\u00e9sek az\u00e9rt sz\u00fcks\u00e9gesek, mert h\u00e9tr\u0151l-h\u00e9tre \u00e9lesedik a gazdas\u00e1gi verseny. A j\u00e1rv\u00e1ny ut\u00e1ni \u00faj vil\u00e1ggazdas\u00e1gi korszak els\u0151 id\u0151szak\u00e1ban d\u0151l el, hogy mely orsz\u00e1gok v\u00e1lnak az \u00faj korszak nyertes\u00e9v\u00e9.\n\"Ebben a versenyben mi magyarok j\u00f3l \u00e1llunk, de nem d\u0151lhet\u00fcnk h\u00e1tra. H\u00e9tr\u0151l h\u00e9tre \u00fajabb \u00e9s \u00fajabb int\u00e9zked\u00e9seket kell hoznunk, \u00fajabb \u00e9s \u00fajabb \u00e9rveket kell adnunk a beruh\u00e1z\u00f3k kez\u00e9be, hogy mi\u00e9rt ide, Magyarorsz\u00e1gra j\u00f6jjenek. Mert ezeken a beruh\u00e1z\u00e1sokon m\u00falnak az \u00faj munkahelyek, az \u00faj munkahelyeken m\u00falik a gazdas\u00e1gi teljes\u00edtm\u00e9ny\u00fcnk n\u00f6veked\u00e9se \u00e9s ezen m\u00falik, hogy meglesz-e az 5,5 sz\u00e1zal\u00e9kos GDP n\u00f6veked\u00e9s az esztend\u0151 v\u00e9g\u00e9re, amelynek nyom\u00e1n a j\u00f6v\u0151 \u00e9v elej\u00e9n visszaadhatjuk a csal\u00e1doknak a befizetett szem\u00e9lyi j\u00f6vedelemad\u00f3jukat\" - fogalmazott Szijj\u00e1rt\u00f3 P\u00e9ter.\n\nMTI 2021. j\u00falius 23.\n\n"}]