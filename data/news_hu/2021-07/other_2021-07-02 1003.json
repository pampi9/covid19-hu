[{"date": "2021-07-02 10:03", "url": "https://koronavirus.gov.hu/cikkek/orban-viktor-penteken-eleri-az-55-milliot-beoltottak-szama", "h1": "Orb\u00e1n Viktor: p\u00e9nteken el\u00e9ri az 5,5 milli\u00f3t a beoltottak sz\u00e1ma", "body": "\n\u00a0\u00a0\u00a0 P\u00e9nteken a beoltottak sz\u00e1ma el\u00e9ri az 5,5 milli\u00f3t, ennyi beoltott ember d\u00e9lut\u00e1nra, est\u00e9re tal\u00e1n m\u00e1r meglesz, \u00e9s akkor \u00fajabb korl\u00e1toz\u00e1sokat oldanak fel, p\u00e9ld\u00e1ul nem kell maszkot viselni - jelentette be Orb\u00e1n Viktor minisztereln\u00f6k a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban, ahol arr\u00f3l is besz\u00e9lt, hogy a korm\u00e1ny t\u00f6bb gazdas\u00e1gi d\u00f6nt\u00e9st is a hozott, \u00edgy kiviteli korl\u00e1toz\u00e1st rendelt el okt\u00f3bert\u0151l \u00e9p\u00edt\u0151ipari term\u00e9kekre, valamint az \u00e1remelked\u00e9sek megf\u00e9kez\u00e9s\u00e9\u00e9rt n\u00e9h\u00e1ny \u00e9p\u00edt\u0151anyag eset\u00e9ben extraprofitad\u00f3t fog bevezetni.\n\n\nM\u00e1sodik napja nincs hal\u00e1los \u00e1ldozata a j\u00e1rv\u00e1nynak\n\u00a0\u00a0\u00a0 K\u00f6z\u00f6lte, a hajnali jelent\u00e9s szerint az elm\u00falt 24 \u00f3r\u00e1ban nem volt hal\u00e1los \u00e1ldozata a koronav\u00edrus-j\u00e1rv\u00e1nynak Magyarorsz\u00e1gon, k\u00f3rh\u00e1zban l\u00e9legeztet\u0151g\u00e9p n\u00e9lk\u00fcl 76 embert \u00e1polnak, l\u00e9legeztet\u0151g\u00e9pen pedig 22-en vannak. K\u00f6z\u00f6lte azt is: p\u00e9nteken-szombaton el\u00e9ri az \u00f6tmilli\u00f3t azok sz\u00e1ma is, akik m\u00e1r a m\u00e1sodik olt\u00e1st is megkapt\u00e1k.\n5,5 milli\u00f3 beoltottn\u00e1l \u00fajabb enyh\u00edt\u00e9sek j\u00f6nnek\n\u00a0\u00a0\u00a0 A korl\u00e1toz\u00e1sok felold\u00e1s\u00e1r\u00f3l a t\u00f6bbi k\u00f6z\u00f6tt elmondta: a szoci\u00e1lis int\u00e9zm\u00e9nyek \u00e9s a k\u00f3rh\u00e1zak kiv\u00e9tel\u00e9vel nem lesz k\u00f6telez\u0151 a maszkvisel\u00e9s, sem az \u00fczletekben, sem a t\u00f6megk\u00f6zleked\u00e9si eszk\u00f6z\u00f6k\u00f6n. Persze ha valaki \u00fagy gondolja, hogy nagyobb biztons\u00e1got szeretne mag\u00e1nak, hordhat maszkot, de ez nem lesz k\u00f6telez\u0151 - jelezte a minisztereln\u00f6k.\n\u00a0\u00a0\u00a0 Ismertette azt is: v\u00e9detts\u00e9gi igazolv\u00e1ny n\u00e9lk\u00fcl lehet bel\u00e9pni a vend\u00e9gl\u00e1t\u00f3helyis\u00e9gekbe, sz\u00e1ll\u00e1shelyekre, szabadid\u0151s l\u00e9tes\u00edtm\u00e9nyekbe \u00e9s az el\u0151re v\u00e1ltott \u00fcl\u0151helyes n\u00e9z\u0151t\u00e9ren tartott kultur\u00e1lis rendezv\u00e9nyekre. Az \u00fczletekre vonatkoz\u00f3 korl\u00e1toz\u00e1sok megsz\u0171nnek, mag\u00e1nrendezv\u00e9nyeken 50 helyett 100-an vehetnek r\u00e9szt, lakodalomban pedig 200-r\u00f3l 400-ra emelkedik az enged\u00e9lyezett l\u00e9tsz\u00e1m - k\u00f6z\u00f6lte. Hozz\u00e1tette: h\u00e1rom helyen tartj\u00e1k fenn \"szigor\u00faan \u00e9s er\u00e9lyesen\" a bel\u00e9p\u00e9s v\u00e9detts\u00e9gi igazolv\u00e1nyhoz k\u00f6t\u00f6tts\u00e9g\u00e9t: a sportrendezv\u00e9nyek, a zen\u00e9s-t\u00e1ncos rendezv\u00e9nyek, illetve a z\u00e1rt t\u00e9rben tartott \"koncertszer\u0171 rendezv\u00e9nyek\" eset\u00e9n.\nAz orsz\u00e1g felk\u00e9sz\u00fclt az esetleges negyedik hull\u00e1mra\n\u00a0\u00a0\u00a0 Orb\u00e1n Viktor nyomat\u00e9kos\u00edtotta: Magyarorsz\u00e1g teljes eg\u00e9sz\u00e9ben felk\u00e9sz\u00fclt arra, ha a j\u00e1rv\u00e1nynak egy \u00fajabb, negyedik hull\u00e1ma lenne. Ism\u00e9t arra k\u00e9rt mindenkit, hogy oltassa be mag\u00e1t, mert ha \u00edgy tesz, j\u00f3 es\u00e9lye van, hogy nem betegszik meg a negyedik hull\u00e1mban sem, ha viszont nem oltatja be mag\u00e1t, r\u00e1 fog j\u00f6nni arra, \"csalfa rem\u00e9ny\", hogy elb\u00fajhat oltatlanul a v\u00edrus el\u0151l. Egy esetleges harmadik olt\u00e1ssal kapcsolatban a minisztereln\u00f6k t\u00fcrelmet k\u00e9rt. Szerinte lehet, hogy el\u00e9rkezik az a pillanat, amikor a szakemberek v\u00e9lem\u00e9nye az lesz, hogy lehet harmadik olt\u00e1st adni, de ez m\u00e9g nem lez\u00e1rt vita.\nA gazdas\u00e1g \u00fajraind\u00edt\u00e1s\u00e1hoz er\u0151teljes korm\u00e1nyzati d\u00f6nt\u00e9sekre van sz\u00fcks\u00e9g\n\u00a0\u00a0\u00a0 A minisztereln\u00f6k szerint a korl\u00e1toz\u00e1sok felold\u00e1sa, a nyit\u00e1s \u00f6nmag\u00e1ban is seg\u00edti a gazdas\u00e1gi teljes\u00edtm\u00e9nyt, ugyanakkor arra is figyelmeztetett: \"a fogaskerekek az\u00e9rt csikorognak\", ez\u00e9rt szerinte sz\u00fcks\u00e9g van arra, hogy id\u0151nk\u00e9nt v\u00e1ratlannak \u00e9s er\u0151teljesnek t\u0171n\u0151 korm\u00e1nyzati d\u00f6nt\u00e9seket is hozzanak, mert ha csak mag\u00e1t\u00f3l hagyj\u00e1k a gazdas\u00e1got \u00fajraindulni, akkor az lass\u00fa lesz, a n\u00f6veked\u00e9s alacsony \u00e9s a j\u00f6vedelem is kevesebb lesz az embereknek a zseb\u00e9ben.\nKiviteli korl\u00e1toz\u00e1s lesz az \u00e9p\u00edt\u0151anyag\u00e1rak kontroll\u00e1l\u00e1s\u00e1\u00e9rt\nBejelentette: a korm\u00e1ny cs\u00fct\u00f6rt\u00f6ki \u00fcl\u00e9s\u00e9n hat\u00e1rozott, a gazdas\u00e1gba beavatkoz\u00f3, akt\u00edv, kezdem\u00e9nyez\u0151 korm\u00e1nyzati d\u00f6nt\u00e9seket hozott, \u00edgy okt\u00f3bert\u0151l kiviteli korl\u00e1toz\u00e1st rendelt el \u00e9p\u00edt\u0151ipari term\u00e9kekre. Hozz\u00e1tette: r\u00e9szben az\u00e9rt \"szaladtak el\" az \u00e9p\u00edt\u0151ipari anyagok \u00e1rai n\u00e9h\u00e1ny term\u00e9kn\u00e9l, mert megn\u0151tt az orsz\u00e1gb\u00f3l kivitt mennyis\u00e9g.\n\u00a0\u00a0\u00a0 Megjegyezte: a korl\u00e1toz\u00e1st el\u0151sz\u00f6r be kell jelenteni Br\u00fcsszelben, az Eur\u00f3pai Uni\u00f3nak azt enged\u00e9lyeznie kell, a notifik\u00e1ci\u00f3 n\u00e9gy h\u00f3napig tart.\n\u00a0\u00a0\u00a0 Addig a kivitel eset\u00e9ben k\u00f6telez\u0151 bejelent\u00e9st \u00e9s \u00e1llami el\u0151v\u00e1s\u00e1rl\u00e1si jogot vezetnek be, \"megpr\u00f3b\u00e1ljuk Magyarorsz\u00e1gon tartani az \u00e9p\u00edtkez\u00e9sek szempontj\u00e1b\u00f3l kulcsfontoss\u00e1g\u00fa anyagokat\" - mondta.\n\u00a0\u00a0\u00a0 K\u00f6z\u00f6lte azt is: a korm\u00e1ny d\u00f6nt\u00f6tt m\u00e9g a t\u00e1vmunka b\u0151v\u00edt\u00e9s\u00e9r\u0151l, export-hitelbiztos\u00edt\u00e1sr\u00f3l, 17 v\u00e1rosban munkahelyteremt\u0151 beruh\u00e1z\u00e1sok elind\u00edt\u00e1s\u00e1r\u00f3l, valamint 3 \u00e9ves b\u00e9rt\u00e1mogat\u00e1si meg\u00e1llapod\u00e1st k\u00f6t\u00f6tt a M\u00c1V-val, a Vol\u00e1nnal, a post\u00e1val, a Nemzeti \u00datd\u00edjszolg\u00e1ltat\u00f3val \u00e9s a Nemzeti V\u00edzk\u00f6zm\u0171vek dolgoz\u00f3ival.\n\u00a0\u00a0\u00a0 A korm\u00e1nyf\u0151 azt is bejelentette: az \u00e1remelked\u00e9sek megf\u00e9kez\u00e9s\u00e9\u00e9rt n\u00e9h\u00e1ny \u00e9p\u00edt\u0151anyag eset\u00e9ben extraprofitad\u00f3t fognak bevezetni. Mint mondta, ezt a kavicsn\u00e1l \u00e9s a s\u00f3dern\u00e9l mindenk\u00e9ppen megteszik, de m\u00e1s term\u00e9kekn\u00e9l is megn\u00e9zik a lehet\u0151s\u00e9g\u00e9t. Ezt azzal indokolta, hogy egyes \u00e9p\u00edt\u0151anyagok eset\u00e9ben olyan extraprofitot akarnak realiz\u00e1lni, ami nem fogadhat\u00f3 el, ez\u00e9rt ha bizonyos \u00e1rszint f\u00f6l\u00f6tti elad\u00e1si \u00e1rat tapasztal a korm\u00e1nyzat, akkor az a f\u00f6l\u00f6tti \u00e1r 90 sz\u00e1zal\u00e9k\u00e1t el fogja vonni.\n\u00a0\u00a0\u00a0 Orb\u00e1n Viktor azt is k\u00f6z\u00f6lte: bevezetik azt a szab\u00e1lyt, hogy a m\u0171vel\u00e9si jogot szerz\u0151, de meg nem ind\u00edtott b\u00e1ny\u00e1k eset\u00e9ben - amelyek a k\u00edn\u00e1lat m\u00e9rt\u00e9k\u00e9t korl\u00e1tozz\u00e1k - az enged\u00e9lyt\u0151l sz\u00e1m\u00edtott egy \u00e9ven bel\u00fcl meg kell kezdeni a tev\u00e9kenys\u00e9get, ellenkez\u0151 esetben a megnyert jogot, koncesszi\u00f3t visszavonj\u00e1k \u00e9s m\u00e1soknak adj\u00e1k.\n\u00a0\u00a0\u00a0 Hangs\u00falyozta: gazdas\u00e1gba ezeken a pontokon be kell avatkozni, mert egy\u00e9bk\u00e9nt a lak\u00e1sfel\u00faj\u00edt\u00e1si \u00e1llami t\u00e1mogat\u00e1sok nem a kisp\u00e9nz\u0171 magyar \u00e1llampolg\u00e1rokhoz jutnak el, hanem azokhoz, akik az \u00e9p\u00edt\u0151ipart, \u00e9p\u00edt\u0151anyagipar-kereskedelmet tartj\u00e1k a kez\u00fckben.\n\u00d6sszehangolt t\u00e1mad\u00e1s indult\u00a0Magyarorsz\u00e1g ellen a gyermekv\u00e9delmi t\u00f6rv\u00e9nnyel kapcsolatban\nArra a felvet\u00e9sre, hogy a gyermekv\u00e9delmi t\u00f6rv\u00e9nnyel kapcsolatban Magyarorsz\u00e1g ellen \"\u00f6sszehangolt t\u00e1mad\u00e1st\" ind\u00edtottak az EU-ban, Orb\u00e1n Viktor \u00fagy reag\u00e1lt: \"szokva vagyunk\", hiszen ez t\u00f6rt\u00e9nt a migr\u00e1ci\u00f3, a bankad\u00f3, a rezsics\u00f6kkent\u00e9s \u00e9s a multic\u00e9gekre kivetett extraad\u00f3 eset\u00e9ben is.\n\u00a0\u00a0\u00a0 \u00dagy fogalmazott: \"K\u00e9ts\u00e9gk\u00edv\u00fcl er\u0151s est\u00e9m volt \u00e9s durva t\u00e1mad\u00e1sok is voltak, de mindenkit megnyugtathatok, hogy senkinek nem maradtam ad\u00f3sa. Ugyan fokost bevinni nem lehet, de mindenki pontosan megkapta azt, ami j\u00e1rt neki.\"\n\u00a0\u00a0\u00a0 B\u00edr\u00e1lta a holland minisztereln\u00f6k\u00f6t, \"\u00dcbermensch-temp\u00f3nak\", \"gyarmattart\u00f3temp\u00f3nak\" nevezve a viselked\u00e9s\u00e9t. V\u00e9lem\u00e9nye szerint Mark Rutte meg van gy\u0151z\u0151dve arr\u00f3l, hogy erk\u00f6lcsileg magasabb szinten \u00e1ll, mint a magyarok, \u00e9s ez\u00e9rt joga van megmondani, a magyarok hogyan \u00e9ljenek, hogyan gondolkodjanak, hogyan nevelj\u00e9k a gyereket.\n\u00a0\u00a0\u00a0 Azt mondta, Nyugat-Eur\u00f3p\u00e1ban \u00fagy d\u00f6nt\u00f6ttek, NGO-k \u00e9s LMBTQ, azaz a hagyom\u00e1nyos csal\u00e1dmodellt\u0151l elt\u00e9r\u0151 egy\u00fctt\u00e9l\u00e9si form\u00e1t n\u00e9pszer\u0171s\u00edt\u0151 szervezetek \u00e9rz\u00e9keny\u00edt\u0151 \u00e9s felvil\u00e1gos\u00edt\u00f3 kamp\u00e1nyokat folytathatnak az \u00f3vod\u00e1kban, iskol\u00e1kban, Eur\u00f3pa m\u00e1sik fele viszont azt mondja, hogy \"n\u00e1lunk m\u00e1sk\u00e9ppen van\".\n\u00a0 \u00a0\u00a0Hangs\u00falyozta: a t\u00f6rv\u00e9ny csak a 18 \u00e9v alattiakr\u00f3l sz\u00f3l, az \u0151 eset\u00fckben a sz\u00fcl\u0151nek kell d\u00f6ntenie arr\u00f3l, hogy a gyerek\u00e9t kiteszi-e ilyesminek.\n\u00a0\u00a0\u00a0 A Soros-h\u00e1l\u00f3zat szervez\u0151i abban \u00e9rdekeltek - mondta Orb\u00e1n Viktor -, hogy Magyarorsz\u00e1got folyamatosan a lehet\u0151 legnegat\u00edvabb sz\u00ednben pr\u00f3b\u00e1lj\u00e1k felt\u00fcntetni, de azt nem lehet tudni, hogy e m\u00f6g\u00f6tt kiz\u00e1r\u00f3lag a Soros-h\u00e1l\u00f3zat szem\u00e9lyes vil\u00e1gl\u00e1t\u00e1sa, gazdas\u00e1gi \u00e9rdekei vannak vagy \"egy nagy v\u00edzen t\u00fali orsz\u00e1gnak\" az \u00e9rdekei is megmutatkoznak. Neh\u00e9z \u00e9s folyamatos figyelmet \u00e9rdeml\u0151 k\u00e9rd\u00e9snek nevezte, hogyan k\u00f6t\u0151dnek \"ezek a hatalmas, gigantikus amerikai p\u00e9nz\u00f6sszegek \u00e9s alap\u00edtv\u00e1nyok az amerikai \u00e1llamhoz\".\n\u00a0\u00a0\u00a0 \"De ak\u00e1rhogy is van, mindegy, hogy \u0151k hogy vannak megszervezve, mi biztos, hogy jobban meg vagyunk szervezve, mint \u0151k, mi itt vagyunk, ez a mi otthonunk, ez a mi haz\u00e1nk, itt a magyar emberek fogj\u00e1k eld\u00f6nteni, hogy hogy \u00e9s mik\u00e9ppen nevelj\u00fck fel a gyerekeinket\" - jelentette ki.\n\u00a0\u00a0\u00a0 Hangs\u00falyozta: neh\u00e9z k\u00e9rd\u00e9s gyereket nevelni, r\u00e1ad\u00e1sul pubert\u00e1skorban a legnehezebb, amikor a szexu\u00e1lis viselked\u00e9sm\u00f3d, t\u00e1rsadalmi viselked\u00e9s kialakul. \"Az ember nem tetszik mindenkinek, id\u0151nk\u00e9nt csal\u00f3d\u00e1sok \u00e9rik, de arra nem az a v\u00e1lasz, hogy arra agit\u00e1ljuk \u0151ket, hogy v\u00e1ltoztassanak nemet, hanem arra, hogy hogyan pr\u00f3b\u00e1ljanak egy\u00fctt \u00e9lni azzal az adotts\u00e1ggal, fizikai, szellemi adotts\u00e1ggal, amivel rendelkeznek, \u00e9s \u00edgy megtal\u00e1lni a hely\u00fcket a feln\u0151tt vil\u00e1gban\" - mondta a korm\u00e1nyf\u0151. Szerinte ez nagy kih\u00edv\u00e1s a sz\u00fcl\u0151knek, az iskol\u00e1knak is. Nem akarjuk, hogy b\u00e1rki ebbe belesz\u00f3ljon rajtunk k\u00edv\u00fcl - jelezte.\nT\u00f6bbsz\u00f6r\u00f6s\u00e9re n\u0151tt a migr\u00e1ci\u00f3s nyom\u00e1s a hat\u00e1rokon\n\u00a0\u00a0\u00a0 A korm\u00e1nyf\u0151 a migr\u00e1ci\u00f3 t\u00e9m\u00e1j\u00e1ra \u00e1tt\u00e9rve egy\u00fctt\u00e9rz\u00e9s\u00e9t fejezte ki az osztr\u00e1koknak amiatt, hogy afg\u00e1n bev\u00e1ndorl\u00f3k meggyilkoltak egy 13 \u00e9ves kisl\u00e1nyt.\n\u00a0\u00a0\u00a0 Kiemelte: az osztr\u00e1k kancell\u00e1r p\u00e9ldamutat\u00f3 k\u00fczdelmet folytat az illeg\u00e1lisan beengedett migr\u00e1nsok kitoloncol\u00e1sa \u00fcgy\u00e9ben, azonban ez neh\u00e9z helyzet, mert \u00e9ppen Afganiszt\u00e1nb\u00f3l \u00e9rkeztek az elk\u00f6vet\u0151k, ahonnan most vonul ki az Egyes\u00fclt \u00c1llamok, illetve a NATO. Arra figyelmeztetett: ha Afganiszt\u00e1nban \u00f6sszeoml\u00e1s lesz emiatt, nagyon nagy t\u00f6megben indulnak meg migr\u00e1nsok Eur\u00f3pa fel\u00e9.\n\u00a0\u00a0\u00a0 Ez\u00e9rt a korm\u00e1nyf\u0151 szerint Magyarorsz\u00e1gnak is \u00e9rdemes szerepet v\u00e1llalnia az afg\u00e1n helyzet stabiliz\u00e1l\u00e1s\u00e1ban. \u00dagy fogalmazott, a magyar nemzet \"els\u0151 v\u00e9dvonala\" a migr\u00e1ci\u00f3 \u00fcgy\u00e9ben ott van, ahonnan a migr\u00e1nsok elindulnak: Afrika eset\u00e9ben ez Mali, illetve Sz\u00edri\u00e1t\u00f3l \u00e9s eg\u00e9sz Afganiszt\u00e1nig h\u00fazhat\u00f3 meg ez az \u00edv.\n\u00a0\u00a0\u00a0 R\u00e1mutatott: tavaly \u00f6sszesen mintegy 10 ezer illeg\u00e1lis migr\u00e1ns pr\u00f3b\u00e1lt bejutni Magyarorsz\u00e1gra, m\u00edg az \u00e9v eddigi h\u00f3napjaiban 38 ezer.\n\u00a0\u00a0\u00a0 Ez azt jelenti, hogy t\u00f6bbsz\u00f6r\u00f6s\u00e9re n\u0151tt a nyom\u00e1s a hat\u00e1rokon, \u00e9s ez folytat\u00f3dni fog, ez\u00e9rt fel kell k\u00e9sz\u00fclni arra, hogy \"nagyobb migr\u00e1ci\u00f3s nyom\u00e1ssal \u00e9l\u00fcnk egy\u00fctt\", mint a pand\u00e9mia idej\u00e9n - figyelmeztetett.\nElindult a nemzeti konzult\u00e1ci\u00f3\u00a0\u00a0 \n\u00a0Hangs\u00falyozta: az\u00e9rt is ind\u00edtott a korm\u00e1ny nemzeti konzult\u00e1ci\u00f3t, mert egyet\u00e9rt\u00e9st szeretne l\u00e9trehozni a magyarok k\u00f6z\u00f6tt a tekintetben, hogy mire k\u00e9sz\u00fcljenek fel.\n\u00a0\u00a0\u00a0 V\u00e9lem\u00e9nye szerint j\u00e1rv\u00e1nyok, migr\u00e1ci\u00f3s hull\u00e1mok korszaka, n\u00e9pv\u00e1ndorl\u00e1sok id\u0151szaka k\u00f6vetkezik el, vesz\u00e9lyesebb vil\u00e1g j\u00f6n, mint ami volt.\n\u00a0\u00a0\u00a0 \"Ezt tudom\u00e1sul kell venni, nem dughatjuk homokba a fej\u00fcnket, f\u00f6l kell k\u00e9sz\u00fcln\u00fcnk a vesz\u00e9lyek korszak\u00e1ra, \u00e9s meg kell er\u0151s\u00edteni Magyarorsz\u00e1got azokon a pontokon, ahol egy\u00e9bk\u00e9nt a nemzeti konzult\u00e1ci\u00f3 a k\u00e9rd\u00e9seit megfogalmazza\" - jelentette ki a korm\u00e1nyf\u0151.\n\u00a0\u00a0\u00a0 Jelezte: szeretn\u00e9, ha meger\u0151s\u00edt\u00e9st kapna a konzult\u00e1ci\u00f3n abban, hogy Magyarorsz\u00e1g tov\u00e1bbra is szil\u00e1rdan tartson ki a migr\u00e1nsok befogad\u00e1s\u00e1t elutas\u00edt\u00f3 \u00e1ll\u00e1spontja mellett.\n\nMTI 2021. j\u00falius 2.\n\n"}]