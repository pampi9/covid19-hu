[{"date": "2021-07-09 12:40", "url": "https://koronavirus.gov.hu/cikkek/varga-mihaly-az-egeszsegipar-szamos-teruleten-onellatova-valt-az-orszag", "h1": "Varga Mih\u00e1ly: az eg\u00e9szs\u00e9gipar sz\u00e1mos ter\u00fclet\u00e9n \u00f6nell\u00e1t\u00f3v\u00e1 v\u00e1lt az orsz\u00e1g", "body": "\nAz Eg\u00e9szs\u00e9gipari t\u00e1mogat\u00e1si program (Etp) elind\u00edt\u00e1sakor els\u0151sorban az \u00f6nell\u00e1t\u00e1st t\u0171zte ki c\u00e9lul a korm\u00e1ny az eg\u00e9szs\u00e9gipari term\u00e9kek \u00e9s alapanyagok ter\u00e9n, \u00e9s ezt a kih\u00edv\u00e1st kevesebb mint egy \u00e9v alatt siker\u00fclt teljes\u00edteni sz\u00e1mos ter\u00fcleten - jelentette ki a p\u00e9nz\u00fcgyminiszter p\u00e9nteken, T\u00f6k\u00f6l\u00f6n \u00e9s Szigethalmon, ahol az Etp keret\u00e9ben megval\u00f3sul\u00f3 beruh\u00e1z\u00e1sokat adott \u00e1t.\n\n\nVarga Mih\u00e1ly a Pest megyei telep\u00fcl\u00e9seken el\u0151bb a Magyar Piszke Pap\u00edr Kft. eg\u00e9szs\u00e9gipari fejleszt\u00e9s\u00e9t, majd a Rex-San Kft. eg\u00e9szs\u00e9gipari beruh\u00e1z\u00e1s\u00e1t adta \u00e1t, amelyek \u00f6ssz\u00e9rt\u00e9ke meghaladta a 2,7 milli\u00e1rd forintot, a korm\u00e1ny pedig egy\u00fcttesen k\u00e9tmilli\u00e1rd forinttal t\u00e1mogatta a fejleszt\u00e9seket.\n\u00a0\u00a0\u00a0\u00a0Az \u00e1tad\u00f3\u00fcnneps\u00e9geken a miniszter elmondta, Magyarorsz\u00e1g a saj\u00e1t l\u00e1b\u00e1ra \u00e1llt egyebek mellett maszkgy\u00e1rt\u00e1sban, a Favipiravir, illetve az olt\u00e1shoz haszn\u00e1lt orvosi eszk\u00f6z\u00f6k \u00e9s a fert\u0151tlen\u00edt\u0151szerek el\u0151\u00e1ll\u00edt\u00e1s\u00e1ban.\nVarga Mih\u00e1ly arr\u00f3l is besz\u00e9lt, hogy az \u00f6nell\u00e1t\u00e1s mellett tov\u00e1bbi c\u00e9l az eg\u00e9szs\u00e9gipar fejleszt\u00e9s\u00e9vel a hossz\u00fa t\u00e1v\u00fa n\u00f6veked\u00e9si k\u00e9pess\u00e9g, az exportteljes\u00edtm\u00e9ny er\u0151s\u00edt\u00e9se.\n\u00a0\u00a0\u00a0\u00a0A t\u00e1rcavezet\u0151 kijelentette: egy teljesen \u00faj ipar\u00e1g \u00e9p\u00fcl fel Magyarorsz\u00e1gon a program seg\u00edts\u00e9g\u00e9vel, a megval\u00f3sul\u00f3 beruh\u00e1z\u00e1sok \u00e9vente ak\u00e1r 170-180 milli\u00e1rd forint \u00e1rbev\u00e9telt jelenthetnek a magyar gazdas\u00e1gnak. Az Etp keret\u00e9ben \u00f6sszesen 82 eg\u00e9szs\u00e9gipari fejleszt\u00e9s j\u00f6n l\u00e9tre 86 milli\u00e1rd forint \u00f6ssz\u00e9rt\u00e9kben, amelyhez a korm\u00e1ny 66 milli\u00e1rd forintos t\u00e1mogat\u00e1st ny\u00fajt a v\u00e1llalkoz\u00e1soknak, \u00e9s a fejleszt\u00e9sekkel \u00f6sszesen 5700 munkahely v\u00e1lik biztoss\u00e1 - f\u0171zte hozz\u00e1.\n\u00a0\u00a0\u00a0\u00a0\u00a0A Magyar Piszke Pap\u00edr Kft. beruh\u00e1z\u00e1sa a Duna Pap\u00edr Kft. t\u00f6k\u00f6li sz\u00e9khely\u00e9n val\u00f3sult meg. A Duna Pap\u00edr Kft. a T\u00f6k\u00f6li Orsz\u00e1gos B\u00fcntet\u00e9s-v\u00e9grehajt\u00e1si Int\u00e9zetben elhelyezett fogvatartottak foglalkoztat\u00e1s\u00e1t l\u00e1tja el k\u00f6zfeladatk\u00e9nt.\u00a0\u00a0A t\u00e1mogat\u00e1s r\u00e9v\u00e9n 700 milli\u00f3 forintos fejleszt\u00e9st val\u00f3s\u00edtottak meg az int\u00e9zm\u00e9nyben, amivel egy \u00faj, v\u00edrus- \u00e9s bakt\u00e9rium\u00f6l\u0151 hat\u00e1ssal b\u00edr\u00f3, eg\u00e9szs\u00e9g\u00fcgyi-higi\u00e9niai pap\u00edrterm\u00e9k gy\u00e1rt\u00e1sa indul el, \u00e9s amelyhez a korm\u00e1ny 550 milli\u00f3 forintos t\u00e1mogat\u00e1st ny\u00fajtott.\n\u00a0\u00a0\u00a0\u00a0A magyar tulajdon\u00fa Rex-San Kft. gy\u00f3gy\u00e1szati seg\u00e9deszk\u00f6z\u00f6k, maszkok, v\u00e9d\u0151felszerel\u00e9sek el\u0151\u00e1ll\u00edt\u00e1s\u00e1ra \u00e9p\u00edtett \u00faj \u00fczemet Szigethalmon. A kapacit\u00e1sb\u0151v\u00edt\u00e9s t\u00f6bb mint k\u00e9tmilli\u00e1rdos k\u00f6lts\u00e9g\u00e9b\u0151l 1,6 milli\u00e1rd forintot biztos\u00edtott a korm\u00e1ny az Eg\u00e9szs\u00e9gipari t\u00e1mogat\u00e1si programb\u00f3l.\n\nMTI 2021. j\u00falius 9.\n\n"}]