[{"date": "2021-07-20 18:02", "url": "https://koronavirus.gov.hu/cikkek/szijjarto-gazdasag-ujrainditasaban-nelkulozhetetlen-szerepe-van-videki-vallalatoknak", "h1": "Szijj\u00e1rt\u00f3: a gazdas\u00e1g \u00fajraind\u00edt\u00e1s\u00e1ban n\u00e9lk\u00fcl\u00f6zhetetlen szerepe van a vid\u00e9ki v\u00e1llalatoknak", "body": "\nA gazdas\u00e1g \u00fajraind\u00edt\u00e1s\u00e1ban n\u00e9lk\u00fcl\u00f6zhetetlen szerepe van a vid\u00e9ki v\u00e1llalatoknak, amelyek nemzetk\u00f6zi szinten is versenyk\u00e9pes term\u00e9keket \u00e1ll\u00edtanak el\u0151 - jelentette ki a k\u00fclgazdas\u00e1gi \u00e9s k\u00fcl\u00fcgyminiszter kedden Veszpr\u00e9mben, a Nass Magnet Hung\u00e1ria Kft. t\u00e1mogat\u00e1si okirat\u00e1nak \u00e1tad\u00f3j\u00e1n.\n\n\nSzijj\u00e1rt\u00f3 P\u00e9ter azt mondta: az elm\u00falt 11 \u00e9v er\u0151fesz\u00edt\u00e9seinek k\u00f6sz\u00f6nhet\u0151en a vid\u00e9ki gazdas\u00e1gra lehet sz\u00e1m\u00edtani, a vid\u00e9ki gazdas\u00e1g er\u0151s l\u00e1bakon \u00e1ll \u00e9s ki tudja venni a r\u00e9sz\u00e9t a magyar gazdas\u00e1g gyors \u00fajraind\u00edt\u00e1s\u00e1b\u00f3l.\n\u00a0\u00a0\u00a0\u00a0Hozz\u00e1tette: most az a feladat, hogy gyorsan, Eur\u00f3p\u00e1ban lehet\u0151leg a leggyorsabban ind\u00edts\u00e1k \u00fajra a magyar gazdas\u00e1got, el\u0151seg\u00edtve ezzel az 5,5 sz\u00e1zal\u00e9kos gazdas\u00e1gi n\u00f6veked\u00e9s el\u00e9r\u00e9s\u00e9t.\n\u00a0\u00a0\u00a0\u00a0A miniszter hangs\u00falyozta: nemzetk\u00f6zi versenyben kell helyt\u00e1llni, melynek azok az orsz\u00e1gok lesznek a nyertesei, akik magukhoz tudj\u00e1k vonzani az \u00faj beruh\u00e1z\u00e1sokat \u00e9s munkahelyeket tudnak l\u00e9trehozni.\n\u00a0\u00a0\u00a0\u00a0Szijj\u00e1rt\u00f3 P\u00e9ter \u00fagy fogalmazott: a vid\u00e9ki v\u00e1llalatok k\u00f6z\u00fcl sokan voltak b\u00e1trak ahhoz, hogy a vil\u00e1gj\u00e1rv\u00e1ny idej\u00e9n nem le\u00e9p\u00edtettek, hanem fejleszt\u00e9sbe fogtak. \u00cdgy tett a veszpr\u00e9mi Nass Magnet Hung\u00e1ria Kft. is, amely 367 munkahelyet stabiliz\u00e1lt azzal, hogy 450 milli\u00f3 forintos beruh\u00e1z\u00e1sba kezdett. Ehhez a korm\u00e1ny 225 milli\u00f3 forintos t\u00e1mogat\u00e1st biztos\u00edtott - tette hozz\u00e1 a t\u00e1rcavezet\u0151.\n\u00a0\u00a0\u00a0\u00a0K\u00f6z\u00f6lte: Veszpr\u00e9m megy\u00e9ben \u00f6sszesen 48 olyan beruh\u00e1z\u00e1s zajlik, melyet a vil\u00e1gj\u00e1rv\u00e1ny alatt hat\u00e1roztak el a v\u00e1llalattulajdonosok. Az 50 milli\u00e1rd forint \u00f6ssz\u00e9rt\u00e9k\u0171 beruh\u00e1z\u00e1sokkal, melyekhez a korm\u00e1ny 18 milli\u00e1rd forint t\u00e1mogat\u00e1st biztos\u00edtott, tizenk\u00e9tezer munkahelyet v\u00e9dtek meg - mondta Szijj\u00e1rt\u00f3 P\u00e9ter.\n\u00a0\u00a0\u00a0\u00a0A miniszter kit\u00e9rt arra is, hogy a j\u00e1rm\u0171ipar az \u00e9v els\u0151 \u00f6t h\u00f3napj\u00e1ban 35 sz\u00e1zal\u00e9kos termel\u00e9si \u00e9rt\u00e9kn\u00f6veked\u00e9st produk\u00e1lt.\n\u00a0\u00a0\u00a0\u00a0Ov\u00e1di P\u00e9ter (Fidesz) a t\u00e9rs\u00e9g orsz\u00e1ggy\u0171l\u00e9si k\u00e9pvisel\u0151je k\u00f6sz\u00f6netet mondott Nass Magnet Hung\u00e1ria Kft.-nek, \u00e9s a t\u00e9rs\u00e9g m\u00e1s v\u00e1llalatainak, akik a le\u00e9p\u00edt\u00e9s helyett a fejleszt\u00e9s \u00fatj\u00e1t v\u00e1lasztott\u00e1k. Ebben az id\u0151szakban kell helyben meger\u0151s\u00f6dni - emelte ki a politikus.\n\u00a0\u00a0\u00a0\u00a0Georg Kreiner, a Nass Magnet Hung\u00e1ria Kft. fel\u00fcgyel\u0151 bizotts\u00e1g\u00e1nak eln\u00f6ke az innov\u00e1ci\u00f3 fontoss\u00e1g\u00e1ra h\u00edvta fel a figyelmet, mely term\u00e9kpalett\u00e1jukat jellemzi.\n\u00a0\u00a0\u00a0\u00a0Az elektrom\u00e1gneses term\u00e9kek gy\u00e1rt\u00e1s\u00e1val, fejleszt\u00e9s\u00e9vel foglalkoz\u00f3 c\u00e9g \u00faj projektj\u00e9vel az ipari alkalmaz\u00e1sokhoz haszn\u00e1lt \u00faj gener\u00e1ci\u00f3s csatlakoz\u00f3k term\u00e9ksorozat\u00e1nak meg\u00faj\u00edt\u00e1s\u00e1t c\u00e9lozza meg.\n\u00a0\u00a0\u00a0\u00a0A Nass Magnet Hung\u00e1ria Kft elektronikusan leadott besz\u00e1mol\u00f3ja szerint 2020-ban csaknem 22 milli\u00f3 eur\u00f3s \u00e1rbev\u00e9telt \u00e9rt el, amely mintegy k\u00e9tmilli\u00f3 eur\u00f3val elmarad az egy \u00e9vvel kor\u00e1bbi 24,166 milli\u00f3 eur\u00f3t\u00f3l. Ad\u00f3z\u00e1s el\u0151tti eredm\u00e9nye 331 ezer eur\u00f3 felett alakult, az id\u0151szakban 301 dolgoz\u00f3t foglalkoztatott.\n\n\nMTI 2021. j\u00falius 20\n\n"}]