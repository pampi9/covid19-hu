[{"date": "2021-07-27 15:29", "url": "https://koronavirus.gov.hu/cikkek/itm-kozel-harommilliard-forint-tamogatas-ujabb-egeszsegipari-fejlesztesekhez", "h1": "ITM: k\u00f6zel h\u00e1rommilli\u00e1rd forint t\u00e1mogat\u00e1s \u00fajabb eg\u00e9szs\u00e9gipari fejleszt\u00e9sekhez", "body": "\nHazai egyetemek \u00e9s v\u00e1llalkoz\u00e1sok tud\u00e1skapacit\u00e1s\u00e1b\u00f3l, szellemi tulajdon\u00e1b\u00f3l \u00e1ll\u00edtanak el\u0151 magas hozz\u00e1adott \u00e9rt\u00e9k\u0171 \u00faj term\u00e9keket \u00e9s elj\u00e1r\u00e1sokat h\u00fasz kiemelt projektben a Nemzeti Kutat\u00e1si, Fejleszt\u00e9si \u00e9s Innov\u00e1ci\u00f3s Alap Gyors\u00edt\u00f3s\u00e1v p\u00e1ly\u00e1zat\u00e1nak k\u00f6sz\u00f6nhet\u0151en - jelentette be Schanda Tam\u00e1s.\n\n\nAz Innov\u00e1ci\u00f3s \u00e9s Technol\u00f3giai Miniszt\u00e9rium (ITM) parlamenti \u00e1llamtitk\u00e1ra hozz\u00e1tette, a t\u00e1rca a t\u00f6meges piaci ig\u00e9nyek \u00e9s a p\u00e1ly\u00e1zatok kiv\u00e1l\u00f3 szakmai sz\u00ednvonala miatt emelte meg a m\u00e1sf\u00e9lszeres\u00e9re az eredetileg 2 milli\u00e1rd forintos keret\u00f6sszeget.\n\u00a0\u00a0\u00a0\u00a0Az ITM az MTI-hez kedden eljuttatott k\u00f6zlem\u00e9ny\u00e9ben ismertette: a Gyors\u00edt\u00f3s\u00e1v p\u00e1ly\u00e1zatot 2020 szeptember\u00e9ben \u00edrt\u00e1k ki a meghat\u00e1rozott ipar\u00e1gakban kiemelked\u0151 n\u00f6veked\u00e9sre \u00e9s jelent\u0151s hozz\u00e1adott \u00e9rt\u00e9kek felmutat\u00e1s\u00e1ra k\u00e9pes hazai c\u00e9gek sz\u00e1m\u00e1ra. A h\u00e1rommilli\u00e1rdos keretb\u0151l spin-off v\u00e1llalkoz\u00e1sok val\u00f3s\u00edthatnak meg piacorient\u00e1lt eg\u00e9szs\u00e9gipari fejleszt\u00e9seket egyebek mellett az intelligens sejtdiagnosztika \u00e9s a b\u0151rr\u00e1k innovat\u00edv kezel\u00e9se ter\u00fclet\u00e9n. T\u00e1mogat\u00e1st nyert egy mesters\u00e9ges intelligenci\u00e1ra \u00e9p\u00fcl\u0151, a gy\u00f3gyszerkutat\u00e1st t\u00e1mogat\u00f3 kvantumk\u00e9miai szimul\u00e1ci\u00f3s szoftver megalkot\u00e1sa is.\n\u00a0\u00a0\u00a0\u00a0\"Az eg\u00e9szs\u00e9gipar, a biotechnol\u00f3gia \u00e9s az informatika hagyom\u00e1nyosan olyan ter\u00fcletek, amelyeken a hazai egyetemek \u00e9s v\u00e1llalkoz\u00e1sok nemzetk\u00f6zi \u00f6sszevet\u00e9sben is versenyk\u00e9pes teljes\u00edtm\u00e9nyt ny\u00fajtanak. Az \u00e1ltalunk t\u00e1mogatott innov\u00e1ci\u00f3k sokakat \u00e9rint\u0151 betegs\u00e9gek kezel\u00e9s\u00e9t, glob\u00e1lis eg\u00e9szs\u00e9g\u00fcgyi kih\u00edv\u00e1sok megold\u00e1s\u00e1t c\u00e9lozz\u00e1k meg, ez\u00e9rt a vil\u00e1gpiacon is nagy sikert arathatnak\" - emelte ki Schanda Tam\u00e1s.\n\u00a0\u00a0\u00a0\u00a0A nyertes projektek list\u00e1ja az NKFI Hivatal honlapj\u00e1n \u00e9rhet\u0151 el - teszik hozz\u00e1 a k\u00f6zlem\u00e9nyben.\n\n\nMTI 2021. j\u00falius 27.\n\n"}]