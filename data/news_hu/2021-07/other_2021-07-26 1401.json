[{"date": "2021-07-26 14:01", "url": "https://koronavirus.gov.hu/cikkek/atadtak-hibridmutot-fiumei-uti-baleseti-kozpontban", "h1": "\u00c1tadt\u00e1k a hibridm\u0171t\u0151t a Fiumei \u00fati baleseti k\u00f6zpontban", "body": "\n\u00c1tadt\u00e1k az \u00faj, \u00fagynevezett hibridm\u0171t\u0151t Budapesten, a Fiumei \u00fati baleseti k\u00f6zpontban h\u00e9tf\u0151n.\n\n\nA 1,2 milli\u00e1rd forintb\u00f3l a P\u00e9terfy K\u00f3rh\u00e1z-Rendel\u0151int\u00e9zet \u00e9s Manninger Jen\u0151 Orsz\u00e1gos Traumatol\u00f3giai Int\u00e9zet baleseti k\u00f6zpontj\u00e1ban a legmodernebb technol\u00f3giai megold\u00e1sokkal alak\u00edtott\u00e1k ki a m\u0171t\u0151t, kombin\u00e1lt k\u00e9palkot\u00f3- \u00e9s oper\u00e1ci\u00f3s helyis\u00e9g j\u00f6tt \u00edgy l\u00e9tre. A vil\u00e1gsz\u00ednvonal\u00fa m\u0171t\u0151ben a beteg mozgat\u00e1sa, sz\u00e1ll\u00edt\u00e1sa n\u00e9lk\u00fcl elv\u00e9gezhet\u0151k a sz\u00fcks\u00e9ges k\u00e9palkot\u00f3 vizsg\u00e1latok.\nK\u00e1sler Mikl\u00f3s, az emberi er\u0151forr\u00e1sok minisztere az \u00e1tad\u00e1son \u00fagy fogalmazott: az elm\u00falt m\u00e1sf\u00e9l \u00e9v eg\u00e9szs\u00e9g\u00fcgyi h\u00edrei nagyr\u00e9szt a koronav\u00edrus-j\u00e1rv\u00e1nyr\u00f3l sz\u00f3ltak, de az eg\u00e9szs\u00e9g\u00fcgyi fejleszt\u00e9sek \u00edgy sem maradtak el.\n\u00a0\u00a0\u00a0\u00a0Hozz\u00e1tette: a fejleszt\u00e9sek c\u00e9lja a magyar eg\u00e9szs\u00e9g\u00fcgyet a kor sz\u00ednvonal\u00e1nak megfelel\u0151 \u00e1llapotba hozni. Utalt arra, hogy az ut\u00f3bbi t\u00edz \u00e9vben 500 milli\u00e1rd forintb\u00f3l \u00fajult meg a vid\u00e9ki ell\u00e1t\u00f3rendszer, most pedig 700 milli\u00e1rd forint korm\u00e1nyzati forr\u00e1sb\u00f3l a k\u00f6zponti r\u00e9gi\u00f3 eg\u00e9szs\u00e9g\u00fcgyi fejleszt\u00e9se zajlik.\n\u00a0\u00a0\u00a0\u00a0Ennek r\u00e9szekek\u00e9nt \u00fajul meg 13 f\u0151v\u00e1rosi k\u00f3rh\u00e1z, 11 orsz\u00e1gos int\u00e9zet \u00e9s 32 szakrendel\u0151 - emelte ki a miniszter, hozz\u00e1t\u00e9ve, hogy nem csak az infrastrukt\u00fara, de orvostechnol\u00f3giai \u00e9s digit\u00e1lis beruh\u00e1z\u00e1sok is megval\u00f3sultak.\nKocsis M\u00e1t\u00e9, a Fidesz frakci\u00f3vezet\u0151je, orsz\u00e1ggy\u0171l\u00e9si k\u00e9pvisel\u0151 k\u00f6sz\u00f6netet mondva az eg\u00e9szs\u00e9g\u00fcgyi dolgoz\u00f3k koronav\u00edrus-j\u00e1rv\u00e1ny ideje alatti helyt\u00e1ll\u00e1s\u00e1\u00e9rt, arr\u00f3l besz\u00e9lt, hogy a magyar eg\u00e9szs\u00e9g\u00fcgy bebizony\u00edtotta, hogy a legnehezebb id\u0151szakban is helyt tud \u00e1llni.\nA korm\u00e1nyp\u00e1rti politikus azt mondta, a \"j\u00e1rv\u00e1ny a magyar csal\u00e1dokat is megpr\u00f3b\u00e1lta\", de az az olt\u00e1si program, ami mellett a korm\u00e1ny elk\u00f6telezte mag\u00e1t, sok ember\u00e9letet mentett meg, ez\u00e9rt is ker\u00fclt a v\u00e9dekez\u00e9s szempontj\u00e1b\u00f3l Magyarorsz\u00e1g Eur\u00f3pa \u00e9lmez\u0151ny\u00e9be.\nA j\u00e1rv\u00e1ny megmutatta, hogy \u00faj kih\u00edv\u00e1sokra kell felk\u00e9sz\u00fclni, ez\u00e9rt az eg\u00e9szs\u00e9g\u00fcgy tov\u00e1bbi fejleszt\u00e9se, meger\u0151s\u00edt\u00e9se mindenkinek k\u00f6z\u00f6s \u00e9rdeke kell legyen - hangoztatta Kocsis M\u00e1t\u00e9.\n\u00a0\u00a0\u00a0\u00a0 A politikus megjegyezte: hogy kor\u00e1bban, VIII. ker\u00fcleti polg\u00e1rmesterk\u00e9nt sokat tett a ker\u00fclet eg\u00e9szs\u00e9g\u00fcgyi fejleszt\u00e9s\u00e9\u00e9rt; meg\u00fajult az Aur\u00f3ra utcai szakrendel\u0151 \u00e9s valamennyi h\u00e1ziorvosi rendel\u0151 \u00e9s \u00faj ment\u0151\u00e1llom\u00e1s l\u00e9tes\u00fclt az Orczy \u00faton.\nKocsis M\u00e1t\u00e9 hozz\u00e1tette: az \u00faj v\u00e1rosvezet\u00e9snek csak a kamp\u00e1nyban volt fontos az eg\u00e9szs\u00e9g\u00fcgy, az elm\u00falt m\u00e1sf\u00e9l \u00e9vben \"az \u00e9gvil\u00e1gon semmi nem t\u00f6rt\u00e9nt\", \u00e9s \"\u00fagy t\u0171nik, hogy a politikai hatalom megszerz\u00e9se ut\u00e1n le is ker\u00fclt a napirendr\u0151l az eg\u00e9szs\u00e9g\u00fcgyr\u0151l sz\u00f3l\u00f3 mantra\".\nBodzay Tam\u00e1s, a\u00a0\u00a0Manninger Jen\u0151 Orsz\u00e1gos Traumatol\u00f3giai Int\u00e9zet igazgat\u00f3ja elmondta, az int\u00e9zet Magyarorsz\u00e1g legnagyobb, Eur\u00f3pa egyik legnagyobb s\u00e9r\u00fcltell\u00e1t\u00f3 centruma. H\u00e1romsz\u00e1zhatvan \u00e1gyon \u00e9vente 12-13 ezer m\u0171t\u00e9tet v\u00e9geznek.\n\u00a0\u00a0\u00a0\u00a0Ez a m\u0171t\u00e9ti sz\u00e1m a magyarorsz\u00e1gi s\u00e9r\u00fcltek 11 sz\u00e1zal\u00e9k\u00e1t \u00e9s a budapesti \u00e9s a k\u00f6z\u00e9p-magyarorsz\u00e1gi esetek 40 sz\u00e1zal\u00e9k\u00e1t jelenti.\nA f\u0151orvos hozz\u00e1tette: kiemelt feladatuk a s\u00falyos s\u00e9r\u00fcltek ell\u00e1t\u00e1sa, amiben kiemelked\u0151 szerepe van az idegseb\u00e9szetnek \u00e9s a neuro-traumatol\u00f3gi\u00e1nak.\n\u00a0\u00a0\u00a0\u00a0A most \u00e1tadott m\u0171t\u0151 m\u00e1r a 22. sz\u00e1zadot k\u00e9pviseli az \u00fagynevezett infraoperat\u00edv k\u00e9palkot\u00f3 diagnosztik\u00e1val - emelte ki Bodzay Tam\u00e1s.\n\u00a0\u00a0\u00a0\u00a0Viola \u00c1rp\u00e1d, az idegseb\u00e9szeti oszt\u00e1ly oszt\u00e1lyvezet\u0151 f\u0151orvosa azt mondta, a vil\u00e1gon nincs sok ehhez foghat\u00f3 hight-tech m\u0171t\u0151 a gerinc- \u00e9s idegseb\u00e9szeti betegek ell\u00e1t\u00e1s\u00e1ra.\nA m\u0171t\u0151t felszerelt\u00e9k egy O-Arm berendez\u00e9ssel, ami egy r\u00f6ntgensug\u00e1rral m\u0171k\u00f6d\u0151, k\u00e9palkot\u00f3 berendez\u00e9s, amelyen m\u0171t\u00e9t k\u00f6zben gyakorlatilag h\u00e1rom dimenzi\u00f3ban l\u00e1that\u00f3 a s\u00e9r\u00fclt testr\u00e9sz, \u00e9s a m\u0171t\u00e9t b\u00e1rmelyik pillanat\u00e1ban megism\u00e9telhet\u0151 a k\u00e9palkot\u00f3 vizsg\u00e1lat.\n\n\nMTI 2021. j\u00falius 26.\n\n"}]