[{"date": "2021-07-23 12:42", "url": "https://koronavirus.gov.hu/cikkek/pm-koltsegvetes-tovabbra-biztositja-gazdasag-ujrainditasahoz-szukseges-forrasokat", "h1": "PM: a k\u00f6lts\u00e9gvet\u00e9s tov\u00e1bbra is biztos\u00edtja a gazdas\u00e1g \u00fajraind\u00edt\u00e1s\u00e1hoz sz\u00fcks\u00e9ges forr\u00e1sokat", "body": "\nAz \u00e1llamh\u00e1ztart\u00e1s \u00f6nkorm\u00e1nyzatok n\u00e9lk\u00fcl sz\u00e1molt \u00fagynevezett k\u00f6zponti alrendszere j\u00faniusban 392,0 milli\u00e1rd forintos hi\u00e1nnyal z\u00e1rt, az els\u0151 hat h\u00f3napban pedig a deficit el\u00e9rte az 1704,5 milli\u00e1rd forintot, az idei \u00e9vre el\u0151ir\u00e1nyzott 2287,7 milli\u00e1rd forint 74,5 sz\u00e1zal\u00e9k\u00e1t - er\u0151s\u00edtette meg az el\u0151zetes adatokat a P\u00e9nz\u00fcgyminiszt\u00e9rium (PM) p\u00e9nteken k\u00f6zz\u00e9tett r\u00e9szletes t\u00e1j\u00e9koztat\u00f3ja.\n\n\nAz \u00c1llamad\u00f3ss\u00e1g Kezel\u0151 K\u00f6zpont (\u00c1KK) legut\u00f3bbi terve szerint 3990 milli\u00e1rd forint p\u00e9nzforgalmi hi\u00e1ny finansz\u00edroz\u00e1s\u00e1ra k\u00e9sz\u00fcl. Ehhez k\u00e9pest a hathavi hi\u00e1ny 42,7 sz\u00e1zal\u00e9kon \u00e1llt.\n\u00a0\u00a0\u00a0\u00a0A k\u00f6zponti alrendszer bev\u00e9telei 956,5 milli\u00e1rd forinttal, 9,0 sz\u00e1zal\u00e9kkal, a kiad\u00e1sai 824,0 milli\u00e1rd forinttal, 6,6 sz\u00e1zal\u00e9kkal haladt\u00e1k meg az el\u0151z\u0151 \u00e9v azonos id\u0151szak\u00e1\u00e9t. Az elm\u00falt id\u0151szak int\u00e9zked\u00e9sei - p\u00e9ld\u00e1ul a b\u00e9rt\u00e1mogat\u00e1sok, az ad\u00f3k\u00f6nny\u00edt\u00e9sek \u00e9s a nyugd\u00edjak kieg\u00e9sz\u00edt\u0151 emel\u00e9se - jelent\u0151s forr\u00e1sokat hagytak a gazdas\u00e1gban - tette hozz\u00e1 az adatot magyar\u00e1zva a PM.\n\u00a0\u00a0\u00a0\u00a0A k\u00f6zponti k\u00f6lts\u00e9gvet\u00e9s 1534,7 milli\u00e1rd forintos, a t\u00e1rsadalombiztos\u00edt\u00e1s p\u00e9nz\u00fcgyi alapjai 198,2 milli\u00e1rd forintos hi\u00e1nyt, az elk\u00fcl\u00f6n\u00edtett \u00e1llami p\u00e9nzalapok pedig 28,4 milli\u00e1rd forintos t\u00f6bbletet \u00e9rtek el az els\u0151 f\u00e9l \u00e9vben.\n\u00a0\u00a0\u00a0\u00a0Az el\u0151z\u0151 \u00e9v azonos id\u0151szak\u00e1ban a k\u00f6zponti alrendszer hi\u00e1nya 1837,0 milli\u00e1rd forintot tett ki, amib\u0151l j\u00fanius havi deficit 392,0 milli\u00e1rd forint volt. A k\u00f6zponti k\u00f6lts\u00e9gvet\u00e9s f\u00e9l\u00e9ves hi\u00e1nya gyakorlatilag megegyezett a tavalyival, a t\u00e1sadalombiztos\u00edt\u00e1si lapok deficitje id\u00e9n 115,7 milli\u00e1rd forinttal, 36,9 sz\u00e1zal\u00e9kkal alacsonyabb, a p\u00e9nzalapok t\u00f6bblete pedig 17,2 milli\u00e1rd forinttal magasabb lett.\n\u00a0\u00a0\u00a0\u00a0Az \u00e1fa-bev\u00e9telek 480 milli\u00e1rd forinttal (23,9 sz\u00e1zal\u00e9kkal) fel\u00fclm\u00falt\u00e1k az egy \u00e9vvel kor\u00e1bbiakat, a j\u00f6ved\u00e9ki\u00a0\u00a0ad\u00f3bev\u00e9telek 19,1 milli\u00e1rd forinttal n\u0151ttek. A n\u00f6vekled\u00e9sb\u0151l\u00a0\u00a0az \u00fczemanyagok j\u00f6ved\u00e9ki ad\u00f3ja 16,8 milli\u00e1rd forinttal r\u00e9szesedett a nagyob\u00a0\u00a0forgalomnak k\u00f6sz\u00f6nhet\u0151en. A szem\u00e9lyi j\u00f6vedelamd\u00f3b\u00f3l id\u00e9n 161,3 milli\u00e1rd forinttal,\u00a0\u00a013,3 sz\u00e1zal\u00e9kkal\u00a0\u00a0t\u00f6bb folyt be a k\u00f6lts\u00e9gvet\u00e9sbe.\n\u00a0\u00a0\u00a0\u00a0\u00a0Az Eur\u00f3pai Uni\u00f3t\u00f3l j\u00fanius v\u00e9g\u00e9ig 210,9 milli\u00e1rd forint folyt be a programok finansz\u00edroz\u00e1s\u00e1ra, az eg\u00e9sz \u00e9vre tervezett 2020,7 milli\u00e1rd forint 10,4 sz\u00e1zal\u00e9ka. A kifizetett \u00f6sszeg ugyanakkor 986,7 milli\u00e1rd forintra r\u00fagott, ami a 2515,4 milli\u00e1rd forintos \u00e9ves terv 39,2 sz\u00e1zal\u00e9ka. A kiad\u00e1sok t\u00falnyom\u00f3 r\u00e9sz\u00e9t, 825,2 milli\u00e1rd forintot, a 2014-2020-as programoz\u00e1si id\u0151szak koh\u00e9zi\u00f3s operat\u00edv programjai adt\u00e1k - tette hozz\u00e1 a PM jelent\u00e9se.\n\u00a0\u00a0\u00a0\u00a0A t\u00e1rsadalombiztos\u00edt\u00e1si alapok bev\u00e9telei 345,3 milli\u00e1rd forinttal n\u0151ttek \u00e9s az \u00e9ves el\u0151ir\u00e1nyzat 49,5 sz\u00e1zal\u00e9k\u00e1t \u00e9rt\u00e9k el a tavalyi 50,4 sz\u00e1zal\u00e9kkal szemben. Ebb\u0151l 613,6 milli\u00e1rd forint a k\u00f6lts\u00e9gvet\u00e9s hozz\u00e1j\u00e1rul\u00e1s\u00e1b\u00f3l folyt be.\n\u00a0\u00a0\u00a0\u00a0A nyugd\u00edjkiad\u00e1sok 186,3 milli\u00e1rd forinttal haladt\u00e1k meg a m\u00falt \u00e9v azonos id\u0151szak\u00e1t, amib\u0151l 78,5 milli\u00e1rd forintott a 13. havi ell\u00e1t\u00e1sok els\u0151 het\u00e9nek \u00f6sszege jelentett febru\u00e1rban. Az eg\u00e9szs\u00e9gbiztos\u00edt\u00e1si alap kiad\u00e1sai 43 milli\u00e1rd forinttal voltak magasabbak az egy \u00e9vvel kor\u00e1bbin\u00e1l.\n\u00a0\u00a0\u00a0\u00a0A k\u00f6lts\u00e9gvet\u00e9si szervek kiad\u00e1sai m\u00e9rlegsoron az idei \u00e9v\u00a0\u00a0els\u0151 hat h\u00f3napj\u00e1ban 3304,4 milli\u00e1rd forint kiad\u00e1s teljes\u00fclt, 8,0 sz\u00e1zal\u00e9kkal kevesebb az el\u0151z\u0151 \u00e9vin\u00e9l. Ezen bel\u00fcl 116,3 milli\u00e1rd forinttal 1864,8 milli\u00e1rd forintra n\u0151tt a szem\u00e9lyi juttat\u00e1sokra \u00e9s munkaad\u00f3kat terhel\u0151 j\u00e1rul\u00e9kokra kifizetett \u00f6sszeg.\n\u00a0\u00a0\u00a0\u00a0A k\u00f6lts\u00e9gvet\u00e9s nett\u00f3 kamatfizet\u00e9se 41,9 milli\u00e1rd forinttal 472,4 milli\u00e1rd forintra n\u0151tt, az \u00e1llak\u00f6tv\u00e9nyek ut\u00e1n j\u00e1r\u00f3 kamatkifizet\u00e9sek 83,3 milli\u00e1rddal n\u0151ttek, a devizak\u00f6tv\u00e9nyek kamata 47,4 milli\u00e1rd forinttal cs\u00f6kkent.\u00a0\u00a0\n\u00a0\u00a0\u00a0\u00a0A k\u00f6zponti k\u00f6lts\u00e9gvet\u00e9s ad\u00f3ss\u00e1ga j\u00fanius v\u00e9g\u00e9ig 731,0 milli\u00e1rd forinttal n\u00f6vekedett. A k\u00f6lts\u00e9gvet\u00e9s hi\u00e1ny\u00e1t finansz\u00edroz\u00f3 forintkibocs\u00e1t\u00e1s 1427,3 milli\u00e1rd forintot tett ki. Devizaad\u00f3ss\u00e1g nett\u00f3 t\u00f6rleszt\u00e9se 459,6 milli\u00e1rd forinttal cs\u00f6kkentette a k\u00f6lts\u00e9gvet\u00e9s ad\u00f3ss\u00e1g\u00e1t. A forint \u00e1rfolyam\u00e1nak az elm\u00falt \u00e9v v\u00e9g\u00e9hez k\u00e9pest bek\u00f6vetkezett er\u0151s\u00f6d\u00e9se 247,4 milli\u00e1rd forinttal cs\u00f6kkentette az ad\u00f3ss\u00e1g deviz\u00e1ban fenn\u00e1ll\u00f3 r\u00e9sz\u00e9nek forintban sz\u00e1m\u00edtott nyilv\u00e1ntart\u00e1si \u00e9rt\u00e9k\u00e9t.\n\nMTI 2021. j\u00falius 23.\n\n"}]