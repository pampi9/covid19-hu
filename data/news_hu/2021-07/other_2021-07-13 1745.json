[{"date": "2021-07-13 17:45", "url": "https://koronavirus.gov.hu/cikkek/allami-es-miniszteri-elismereseket-adott-novak-katalin", "h1": "\u00c1llami \u00e9s miniszteri elismer\u00e9seket adott \u00e1t Nov\u00e1k Katalin", "body": "\nA koronav\u00edrus-j\u00e1rv\u00e1ny miatt m\u00e9g \u00e1t nem adott m\u00e1rcius 15-ei \u00e1llami, valamint a csal\u00e1dok nemzetk\u00f6zi napja alkalm\u00e1b\u00f3l adom\u00e1nyozhat\u00f3 miniszteri elismer\u00e9seket ny\u00fajtott \u00e1t a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter kedden Budapesten.\n\n\nNov\u00e1k Katalin hangs\u00falyozta: a d\u00edjazottakban k\u00f6z\u00f6s, hogy \u00e9rt\u00e9kek ment\u00e9n dolgoznak, valamint \u00e1ldozatos munk\u00e1jukkal hozz\u00e1j\u00e1rultak a csal\u00e1dok \u00e9s a k\u00f6z\u00f6ss\u00e9gek er\u0151s\u00f6d\u00e9s\u00e9hez.\n\u00a0\u00a0\u00a0\u00a0Ugyanakkor ott \u00e1llnak az egyes emberek, az egyes csal\u00e1dok mellett, \u00e9s ak\u00e1r a j\u00e1rv\u00e1ny okozta egzisztenci\u00e1lis szorong\u00e1sukat f\u00e9lret\u00e9ve k\u00e9pesek arra, hogy adjanak m\u00e1soknak is - tette hozz\u00e1 a politikus.\n\u00a0\u00a0\u00a0\u00a0Mint mondta, az elm\u00falt m\u00e1sf\u00e9l \u00e9vben a j\u00e1rv\u00e1ny miatt az is neh\u00e9z volt, ami m\u00e1skor k\u00f6nny\u0171: \"ilyenkor tanuljuk meg \u00e9rt\u00e9kelni azt, amit am\u00fagy term\u00e9szetesnek tartunk, egyben es\u00e9lyt kaptunk arra, hogy megtapasztaljuk, mi az, ami igaz\u00e1n \u00e9rt\u00e9kes\".\n\u00a0\u00a0\u00a0\u00a0\"Megv\u00e1ltoztak a h\u00e9tk\u00f6znapjaink, elmaradtak az \u00fcnnepeink\", \u00edgy elmaradt a kit\u00fcntet\u00e9sek \u00e1tad\u00e1sa is azok sz\u00e1m\u00e1ra, akiknek \"mindannyian h\u00e1l\u00e1sak lehet\u00fcnk\" - f\u0171zte hozz\u00e1.\n\u00a0\u00a0\u00a0\u00a0Elmondta: vannak a d\u00edjazottak k\u00f6z\u00f6tt olyanok, akik j\u00f3 sz\u00f3val, akik \u00edrott sz\u00f3val, \u00f6nk\u00e9ntesen vagy hivat\u00e1studattal, van, aki csendben, m\u00e1s hangos ki\u00e1ll\u00e1ssal, de mindannyian \"a k\u00f6z\u00f6s \u00e9rt\u00e9keink\u00e9rt dolgoznak\". Ugyanakkor - folytatta - tesznek az egyes ember\u00e9rt azzal, hogy lelk\u00e9szk\u00e9nt vagy orvosk\u00e9nt ott vannak a koronav\u00edrus-fert\u0151z\u00e9sben haldokl\u00f3 beteg mellett, tan\u00e1rk\u00e9nt k\u00e9pesek az egyes di\u00e1kra is odafigyelni a t\u00e1voktat\u00e1s keretei k\u00f6z\u00f6tt,\u00a0\u00a0seg\u00edtik a kapcsolati er\u0151szak \u00e1ldozatait, vagy seg\u00edtenek abban, hogy egy csal\u00e1d az \u00f6r\u00f6kbefogad\u00e1son kereszt\u00fcl teljess\u00e9 v\u00e1lhasson.\n\u00a0\u00a0\u00a0\u00a0Aki egy miniszt\u00e9riumban vagy h\u00e1tt\u00e9rint\u00e9zm\u00e9nyben nem az akt\u00e1t, hanem a m\u00f6g\u00f6tte \u00e1ll\u00f3 embert l\u00e1tja, aki a zen\u00e9j\u00e9vel gy\u00f3gy\u00edt, aki egy id\u0151sotthonban v\u00edgaszt ny\u00fajt az unok\u00e1i \u00f6lel\u00e9s\u00e9t n\u00e9lk\u00fcl\u00f6z\u0151 id\u0151s embernek, aki beteg gyermekeknek szervez t\u00e1bort, aki egy \u00e9rtelmi fogyat\u00e9kos ig\u00e9nyeit is felismeri a j\u00e1rv\u00e1nyhelyzetben \u00e9s aki ott van egy, a j\u00e1rv\u00e1ny idej\u00e9n egyed\u00fcl helyt\u00e1ll\u00f3 sz\u00fcl\u0151 mellett, s aki a b\u00f6lcs\u0151d\u00e9ben a j\u00e1rv\u00e1ny idej\u00e9n is \u00f6lbe veszi a gyerekeket - sorolta Nov\u00e1k Katalin. Elismer\u00e9s illeti azokat is, akik ott \u00e1llnak t\u00e1mogat\u00f3 csal\u00e1dk\u00e9nt a d\u00edjazottak m\u00f6g\u00f6tt - mondta Nov\u00e1k Katalin.\n\n\nMTI 2021. j\u00falius 13.\n\n"}]