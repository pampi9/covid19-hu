[{"date": "2021-07-06 13:48", "url": "https://koronavirus.gov.hu/cikkek/orban-viktor-veszelyes-idok-jonnek-tartalekra-fedezetre-es-biztonsagra-van-szukseg", "h1": "Orb\u00e1n Viktor: vesz\u00e9lyes id\u0151k j\u00f6nnek, tartal\u00e9kra, fedezetre \u00e9s biztons\u00e1gra van sz\u00fcks\u00e9g", "body": "\nVesz\u00e9lyes id\u0151k j\u00f6nnek, nem tudja folytatni a vil\u00e1g az \u00e9let\u00e9t ott, ahol a j\u00e1rv\u00e1ny el\u0151tt abbahagyta, \u00e9s ilyenkor tartal\u00e9kra, fedezetre \u00e9s biztons\u00e1gra van sz\u00fcks\u00e9g - jelentette ki a minisztereln\u00f6k kedden, a Magyar Nemzeti Bank (MNB) budapesti logisztikai k\u00f6zpontj\u00e1ban a jegybankeln\u00f6kkel tartott sajt\u00f3t\u00e1j\u00e9koztat\u00f3j\u00e1n.\n\n\nOrb\u00e1n Viktor, miut\u00e1n a jegybankeln\u00f6k t\u00e1rsas\u00e1g\u00e1ban megtekintette az MNB \u00e1ltal \u0151rz\u00f6tt aranytartal\u00e9kot, azt hangs\u00falyozta: fontos az emberek sz\u00e1m\u00e1ra, hogy sok arany van, mert ahhoz, hogy az embereknek legyen p\u00e9nz\u00fck, egyr\u00e9szt p\u00e9nzre van sz\u00fcks\u00e9g, valamint arra, hogy a p\u00e9nznek legyen \u00e9rt\u00e9ke. A p\u00e9nz \u00e9rt\u00e9k\u00e9t pedig h\u00e1rom dolog garant\u00e1lja: az arany, a jegybank \u00e9s a korm\u00e1ny - tette hozz\u00e1.\n\u00a0\u00a0\u00a0\u00a0\"Zavaros id\u0151k j\u00f6nnek, vesz\u00e9lyes id\u0151k j\u00f6nnek, nem tudja folytatni a vil\u00e1g az \u00e9let\u00e9t ott, ahol a j\u00e1rv\u00e1ny el\u0151tt abbahagyta, \u00e9s ilyenkor tartal\u00e9kra, fedezetre \u00e9s biztons\u00e1gra van sz\u00fcks\u00e9g\" - fogalmazott a korm\u00e1nyf\u0151, aki k\u00f6sz\u00f6netet mondott Matolcsy Gy\u00f6rgy jegybankeln\u00f6knek, ami\u00e9rt az MNB ezt a tartal\u00e9kot, fedezetet \u00e9s biztons\u00e1got ny\u00fajtja az orsz\u00e1gnak.\n\u00a0\u00a0\u00a0\u00a0Felid\u00e9zte: n\u00e9h\u00e1ny \u00e9vvel ezel\u0151tt arra lettek figyelmesek, hogy mozg\u00e1s indult meg az aranypiacon, megv\u00e1ltozott a jegybankok aranyv\u00e1s\u00e1rl\u00e1si \u00e9s tartal\u00e9kol\u00e1si politik\u00e1ja. \u00dagy l\u00e1tt\u00e1k, az a meggy\u0151z\u0151d\u00e9s alakult ki, hogy ugyan p\u00e9nz van a piacon \u00e9s a hitel b\u0151s\u00e9gesen el\u00e9rhet\u0151, de olyan id\u0151k j\u00f6nnek, amikor csak hitelre t\u00e1maszkodni nem biztons\u00e1gos - folytatta.\n\u00a0\u00a0\u00a0\u00a0A minisztereln\u00f6k k\u00f6zl\u00e9se szerint ez\u00e9rt a korm\u00e1ny, a jegybank f\u00fcggetlens\u00e9g\u00e9t tiszteletben tartva, azt mondta: \"legyen t\u00f6bb \u00e9s legyen itthon\" az aranytartal\u00e9k, de az m\u00e1r nem a korm\u00e1ny hat\u00e1sk\u00f6re volt, hogy mennyivel t\u00f6bb, \u00e9s mikor \u00e9rkezik az haza.\n\u00a0\u00a0\u00a0\u00a0Orb\u00e1n Viktor arra is felh\u00edvta a figyelmet: a hagyom\u00e1nyos t\u00e1rol\u00e1si helyekr\u0151l t\u00f6bb \u00e9vig tart\u00f3 proced\u00fara hazahozni az aranyk\u00e9szleteket, Magyarorsz\u00e1gon pedig a legmodernebb nemzetk\u00f6zi biztons\u00e1gi k\u00f6r\u00fclm\u00e9nyek k\u00f6z\u00f6tt \u0151rzik nemcsak a k\u00e9szp\u00e9nzt, hanem az aranyat is. Ez nem egy \"k\u00f3cer\u00e1j\", Magyarorsz\u00e1g a technol\u00f3giai versenyben is igen el\u0151kel\u0151 helyen van - mondta a korm\u00e1nyf\u0151.\n\u00a0\u00a0\u00a0\u00a0Matolcsy Gy\u00f6rgy, az MNB eln\u00f6ke \u00fagy fogalmazott: k\u00fcl\u00f6nleges \u00e9s \u00f6r\u00f6mteli pillanatban vagyunk, a nemzet aranya haza\u00e9rkezett, Magyarorsz\u00e1g aranytartal\u00e9ka gyarapodott. Megk\u00f6sz\u00f6nte a munk\u00e1t mindazoknak, akik az elm\u00falt egy \u00e9vben r\u00e9szt vettek a Magyarorsz\u00e1gra \u00e9rkezett 63 tonna arany hazahozatal\u00e1ban. \u00dagy \u00e9rt\u00e9kelt: eg\u00e9szen k\u00fcl\u00f6nleges gazdas\u00e1gt\u00f6rt\u00e9neti pillanat ez, mert m\u00e9g soha nem volt ilyen magas az aranyk\u00e9szlete Magyarorsz\u00e1gnak.\n\u00a0\u00a0\u00a0\u00a0Eml\u00e9keztetett: a jegybank 2018-ban a minisztereln\u00f6k strat\u00e9giai tan\u00e1cs\u00e1ra \u00fagy d\u00f6nt\u00f6tt, hogy megt\u00edzszerezi Magyarorsz\u00e1g aranytartal\u00e9k\u00e1t, majd az elm\u00falt \u00e9vben \u00fajabb b\u0151v\u00edt\u00e9sr\u0151l d\u00f6nt\u00f6ttek, \u00edgy jelenleg 94,5 tonna az aranytartal\u00e9k.\n\u00a0\u00a0\u00a0\u00a0R\u00e1mutatott: ezzel \"m\u00e1r kih\u00fazhatjuk magunkat\", hiszen a vil\u00e1gon az aranytartal\u00e9k rangsor\u00e1ban az 56. helyr\u0151l a 36. helyre ugrott Magyarorsz\u00e1g, a t\u00e9rs\u00e9gben pedig a hatodikr\u00f3l a harmadik helyre l\u00e9pt\u00fcnk, Lengyelorsz\u00e1gban \u00e9s Rom\u00e1ni\u00e1ban van csak nagyobb aranytartal\u00e9k. Ugyanakkor - folytatta - az egy f\u0151re jut\u00f3 aranytartal\u00e9kban a t\u00e9rs\u00e9gben Magyarorsz\u00e1g \u00e9llovas lett. Jelezte: minden egyes magyarra 0,31 uncia arany jut, ami m\u00e1r egy tekint\u00e9lyes sz\u00e1m, de m\u00e9g egyharmada az osztr\u00e1k \u00e9rt\u00e9knek, \u00edgy van m\u00e9g \"tov\u00e1bb\".\n\u00a0\u00a0\u00a0\u00a0\u00dagy v\u00e9lte: az arany tov\u00e1bbra is nagyon fontos, \u00e9s k\u00f6nnyen lehet, hogy ebben az \u00e9vtizedben m\u00e9g fontosabb lesz. Az arany nemzetstrat\u00e9giai, gazdas\u00e1gstrat\u00e9giai \u00fcgy, egy v\u00e9delmi vonal. Akinek aranya van, az nem tartozik senkinek, teh\u00e1t k\u00f6telezetts\u00e9g n\u00e9lk\u00fcl tart aranyat - hangs\u00falyozta.\n\u00a0\u00a0\u00a0\u00a0Kijelentette: a magyar aranytartal\u00e9k nagyon fontos szerepet visz a teljes magyar devizatartal\u00e9kban, \u00edgy ez egy biztons\u00e1gi, strat\u00e9giai v\u00e9delmi eszk\u00f6z.\n\u00a0\u00a0\u00a0\u00a0Felid\u00e9zte: Magyarorsz\u00e1g mindig is \"kincses orsz\u00e1g\" volt, Erd\u00e9lyben \u00f6sszesen ezer tonna aranyat b\u00e1ny\u00e1sztak. \"Arany volt, \u00e9s most megint van\" - fogalmazott Matolcsy Gy\u00f6rgy.\n\nMTI 2021. j\u00falius 6.\n\n"}]