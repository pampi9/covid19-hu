[{"date": "2021-07-06 15:00", "url": "https://koronavirus.gov.hu/cikkek/novak-katalin-ujabb-intezkedesek-kozossegi-elet-es-sportelet-ujrainditasaert", "h1": "Nov\u00e1k Katalin: \u00fajabb int\u00e9zked\u00e9sek a k\u00f6z\u00f6ss\u00e9gi \u00e9let \u00e9s sport\u00e9let \u00fajraind\u00edt\u00e1s\u00e1\u00e9rt", "body": "\nElfogadta a korm\u00e1ny a k\u00f6z\u00f6ss\u00e9gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs javaslat\u00e1t, amely szerint a l\u00e1tv\u00e1ny csapatsport\u00e1gakat \u00e9rint\u0151 taot\u00e1mogat\u00e1s jelenlegi 100 milli\u00e1rd forintos \u00f6sszeg\u00e9t vissza kell emelni a kor\u00e1bbi 125 milli\u00e1rd forintra - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter kedden az operat\u00edv t\u00f6rzs \u00fcl\u00e9se ut\u00e1n tartott budapesti sajt\u00f3t\u00e1j\u00e9koztat\u00f3n.\n\n\nNov\u00e1k Katalin hozz\u00e1tette: az err\u0151l sz\u00f3l\u00f3 korm\u00e1nyrendelet kedden jelenik meg. A d\u00f6nt\u00e9s szint\u00e9n a k\u00f6z\u00f6ss\u00e9gi \u00e9let \u00fajraindul\u00e1s\u00e1hoz j\u00e1rul hozz\u00e1, mert a t\u00e1mogat\u00e1sb\u00f3l sportfejleszt\u00e9seket lehet megval\u00f3s\u00edtani - hangs\u00falyozta.\n\u00a0\u00a0\u00a0\u00a0Azt mondta: az \u00e1ltala vezetett operat\u00edv t\u00f6rzs keddi \u00fcl\u00e9s\u00e9n arr\u00f3l sz\u00fcletett javaslat, hogy a korm\u00e1ny n\u00e9gy vid\u00e9ki, sport- \u00e9s k\u00f6z\u00f6ss\u00e9gi l\u00e9tes\u00edtm\u00e9ny fejleszt\u00e9s\u00e9re biztos\u00edtson forr\u00e1st a k\u00f6z\u00f6ss\u00e9gi \u00e9let \u00fajraind\u00edt\u00e1s\u00e1\u00e9rt \u00e9s meger\u0151s\u00edt\u00e9s\u00e9\u00e9rt. A fejleszt\u00e9sek Tur\u00e1n, Tarp\u00e1n, Koml\u00f3n \u00e9s Edel\u00e9nyben val\u00f3sulhatnak meg - ismertette.\n\u00a0\u00a0\u00a0\u00a0A miniszter a jelenlegi j\u00e1rv\u00e1ny\u00fcgyi int\u00e9zked\u00e9sekkel kapcsolatban eml\u00e9keztetett: miut\u00e1n a koronav\u00edrus ellen beoltottak sz\u00e1ma el\u00e9rte az 5,5 milli\u00f3t, a korl\u00e1toz\u00e1sok jelent\u0151s r\u00e9sze megsz\u0171nt. \u00cdgy p\u00e9ld\u00e1ul az eg\u00e9szs\u00e9g\u00fcgyi \u00e9s szoci\u00e1lis int\u00e9zm\u00e9nyek kiv\u00e9tel\u00e9vel megsz\u0171nt az \u00e1ltal\u00e1nos maszkhaszn\u00e1lati k\u00f6telezetts\u00e9g.\n\u00a0\u00a0\u00a0\u00a0Nov\u00e1k Katalin felh\u00edvta a figyelmet arra, hogy egy m\u00e1r megjelent korm\u00e1nyrendelet szerint j\u00falius 31-ig meghosszabb\u00edtott\u00e1k azt az int\u00e9zked\u00e9st, amelynek k\u00f6sz\u00f6nhet\u0151en az \u00e9telek h\u00e1zhozsz\u00e1ll\u00edt\u00e1sa, rendel\u00e9se \u00e9s elvitele eset\u00e9n 27 sz\u00e1zal\u00e9k helyett 5 sz\u00e1zal\u00e9kos \u00e1fakulcs van \u00e9rv\u00e9nyben.\n\u00a0\u00a0\u00a0\u00a0Besz\u00e1molt arr\u00f3l is: a korm\u00e1ny \u00e9s a budapestiek k\u00f6z\u00f6tt meg\u00e1llapod\u00e1s sz\u00fcletett arr\u00f3l, hogy m\u00e9g id\u00e9n t\u00f6bb mint 10 milli\u00e1rd forintos t\u00e1mogat\u00e1st kapnak budapesti ker\u00fcletek \u00e9s a f\u0151v\u00e1ros az eg\u00e9szs\u00e9g\u00fcgyi alap- \u00e9s j\u00e1r\u00f3beteg-ell\u00e1t\u00e1s fejleszt\u00e9s\u00e9re.\n\u00a0\u00a0\u00a0\u00a0A t\u00e1mogat\u00e1st olyan beruh\u00e1z\u00e1sokra biztos\u00edtj\u00e1k, amelyek m\u00e1r megfelel\u0151en el\u0151k\u00e9sz\u00edtettek\u00a0\u00a0- tudatta, hozz\u00e1t\u00e9ve: arr\u00f3l, hogy mire haszn\u00e1lhat\u00f3k fel a forr\u00e1sok, a Magyar K\u00f6zl\u00f6nyben jelenik majd meg egy lista, amelyet a korm\u00e1ny a f\u0151v\u00e1rossal egy\u00fcttm\u0171k\u00f6dve \u00e1ll\u00edtott \u00f6ssze.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta: a meg\u00e1llapod\u00e1sba olyan garanci\u00e1kat \u00e9p\u00edtettek be, amelyek garant\u00e1lj\u00e1k, hogy a f\u0151v\u00e1ros ne haszn\u00e1lhassa m\u00e1s c\u00e9lra a forr\u00e1sokat.\n\u00a0\u00a0\u00a0\u00a0Nov\u00e1k Katalin azzal \u00f6sszef\u00fcgg\u00e9sben, hogy a Semmelweis Egyetemen lehet\u0151s\u00e9get biztos\u00edtanak az olt\u00e1sok ut\u00e1n kialakul\u00f3 ellenanyagszint m\u00e9r\u00e9s\u00e9re, azt mondta: nincs olyan t\u00f6rekv\u00e9s, hogy ezt a korm\u00e1ny orsz\u00e1gos akci\u00f3v\u00e1 tegye, de \u00f6r\u00f6mtelinek nevezte, hogy az egyetem ebben is \u00fatt\u00f6r\u0151.\n\u00a0\u00a0\u00a0\u00a0A gyermekv\u00e9delmi t\u00f6rv\u00e9nnyel kapcsolatos k\u00e9rd\u00e9sekre \u00fagy reag\u00e1lt: a t\u00f6rv\u00e9ny a gyermekek v\u00e9delm\u00e9t szolg\u00e1lja, a 18 \u00e9v felettiekre egy\u00e1ltal\u00e1n nem vonatkozik. Azt mondta: a t\u00f6rv\u00e9ny nem diszkriminat\u00edv, nem jogs\u00e9rt\u0151, \u00e9s m\u00e9g nincs olyan vizsg\u00e1lat, amely kimondta volna ennek az ellenkez\u0151j\u00e9t.\n\u00a0\u00a0\u00a0\u00a0Az \u00e9p\u00edt\u0151anyag\u00e1rak szab\u00e1lyoz\u00e1s\u00e1t illet\u0151 k\u00e9rd\u00e9sre azt felelte: a korm\u00e1ny c\u00e9lja, hogy g\u00e1tat szabjon az \u00e1remelked\u00e9snek, ezzel lehet\u0151v\u00e9 t\u00e9ve, hogy a csal\u00e1dt\u00e1mogat\u00e1sok a lehet\u0151 legnagyobb seg\u00edts\u00e9get jelents\u00e9k.\n\u00a0\u00a0\u00a0\u00a0Szab\u00f3 T\u00fcnde, az Emberi Er\u0151forr\u00e1sok Miniszt\u00e9rium\u00e1nak sport\u00e9rt felel\u0151s \u00e1llamtitk\u00e1ra arr\u00f3l besz\u00e9lt: a koronav\u00edrus-j\u00e1rv\u00e1ny alatt nagyon fontos volt, hogy a sportl\u00e9tes\u00edtm\u00e9nyek fejleszt\u00e9sei ne \u00e1lljanak le. A korm\u00e1ny d\u00f6nt\u00e9seinek \u00e9s t\u00e1mogat\u00e1s\u00e1nak k\u00f6sz\u00f6nhet\u0151en ez \u00edgy is t\u00f6rt\u00e9nt, \u00e9s jelenleg is sok projekt v\u00e1r fejleszt\u00e9sre orsz\u00e1gszerte - tette hozz\u00e1.\n\u00a0\u00a0\u00a0\u00a0Kiemelte: a korm\u00e1ny j\u00e1rv\u00e1nykezel\u00e9s\u00e9nek k\u00f6sz\u00f6nhet\u0151en telt h\u00e1zzal lehetett megtartani a Pusk\u00e1s Ar\u00e9n\u00e1ban a labdar\u00fag\u00f3-Eur\u00f3pa-bajnoks\u00e1g Magyarorsz\u00e1gon megrendezett m\u00e9rk\u0151z\u00e9seit, \u00e9s sok olyan program indulhatott el, amely az ut\u00e1np\u00f3tl\u00e1snevel\u00e9st \u00e9s a szabadid\u0151sportot t\u00e1mogatta, ezzel t\u00f6bb ezer gyermeknek \u00e9s csal\u00e1dnak lehet\u0151v\u00e9 t\u00e9ve a mindennapos mozg\u00e1sgazdag \u00e9letm\u00f3dot.\n\u00a0\u00a0\u00a0\u00a0Besz\u00e1molt arr\u00f3l, hogy folytat\u00f3dik a nemzeti k\u00f6znevel\u00e9si infrastrukt\u00fara-fejleszt\u00e9si program, a nemzeti szabadid\u0151s eg\u00e9szs\u00e9g- \u00e9s sportparkok \u00e9p\u00edt\u00e9se, a honv\u00e9delmi sportk\u00f6zpontok fejleszt\u00e9se, a budapesti p\u00e1lyafejleszt\u00e9si program, a k\u00e9zilabda-munkacsarnokok fejleszt\u00e9se, \u00e9s hamarosan indul az \"\u00dasz\u00f3 nemzet\" program - tudatta.\n\u00a0\u00a0\u00a0\u00a0Hozz\u00e1f\u0171zte: a budapesti mellett fontos a vid\u00e9ki sport\u00e9let t\u00e1mogat\u00e1sa is, ez\u00e9rt a \"Hiszek benne\" sportprogramok a kis \u00e9s k\u00f6zepes sportegyes\u00fcleteket \u00e9s a szabadid\u0151sportot seg\u00edti.\nMTI 2021. j\u00falius 6.\n\n"}]