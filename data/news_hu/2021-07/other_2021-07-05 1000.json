[{"date": "2021-07-05 10:00", "url": "https://koronavirus.gov.hu/cikkek/szijjarto-magyarorszag-200-ezer-adag-vedooltast-ajandekozott-bosznia-hercegovinanak", "h1": "Szijj\u00e1rt\u00f3: Magyarorsz\u00e1g 200 ezer adag v\u00e9d\u0151olt\u00e1st aj\u00e1nd\u00e9kozott Bosznia-Hercegovin\u00e1nak", "body": "\nK\u00e9tsz\u00e1zezer adag koronav\u00edrus elleni v\u00e9d\u0151olt\u00e1st aj\u00e1nd\u00e9kozott Magyarorsz\u00e1g Bosznia-Hercegovin\u00e1nak, \u00e9s Budapest azt rem\u00e9li, hogy a boszniai olt\u00e1si kamp\u00e1ny felgyors\u00edt\u00e1sa hozz\u00e1j\u00e1rul az orsz\u00e1g gazdas\u00e1gi \u00fajraind\u00edt\u00e1s\u00e1hoz is - k\u00f6z\u00f6lte Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n Szarajev\u00f3ban, ahol \u00e1tadta a magyar korm\u00e1ny aj\u00e1nd\u00e9k\u00e1t.\n\n\nA t\u00e1rcavezet\u0151 r\u00e1mutatott, az ut\u00f3bbi m\u00e1sf\u00e9l \u00e9v nagyon neh\u00e9z volt, az eg\u00e9sz vil\u00e1g a j\u00e1rv\u00e1nykezel\u00e9ssel volt elfoglalva, \u00e1m k\u00e9t dologban mindenki egyet\u00e9rtett: egyr\u00e9szt az els\u0151sz\u00e1m\u00fa feladat az emberek \u00e9let\u00e9nek \u00e9s eg\u00e9szs\u00e9g\u00e9nek a meg\u0151rz\u00e9se, m\u00e1sr\u00e9szt pedig ennek leghat\u00e9konyabb eszk\u00f6ze a v\u00e9d\u0151olt\u00e1s.\n\u00a0\u00a0\u00a0\u00a0A magyar korm\u00e1ny mindent megtett annak \u00e9rdek\u00e9ben, hogy min\u00e9l r\u00f6videbb id\u0151 alatt min\u00e9l t\u00f6bb embert beoltsanak, \u00e9s a sikeres vakcinabeszerz\u00e9snek, valamint az eur\u00f3pai szinten is egyed\u00fcl\u00e1ll\u00f3 olt\u00e1si kamp\u00e1nynak k\u00f6sz\u00f6nhet\u0151en a gazdas\u00e1got is gyorsan \u00fajra tudta ind\u00edtani - magyar\u00e1zta Szijj\u00e1rt\u00f3 P\u00e9ter, majd hozz\u00e1tette: a magyar korm\u00e1ny az\u00e9rt seg\u00edt m\u00e1s orsz\u00e1goknak is, hogy m\u00e1shol is gyorsan \u00fajraindulhasson a gazdas\u00e1g.\n\u00a0\u00a0\u00a0\u00a0\"Magyarorsz\u00e1g \u00e9s a Nyugat-Balk\u00e1n k\u00f6lcs\u00f6n\u00f6s f\u00fcgg\u0151s\u00e9gben \u00e9lnek egym\u00e1ssal, igaz ez a gazdas\u00e1gra, a biztons\u00e1gra, \u00e9s a migr\u00e1ci\u00f3 meg\u00e1ll\u00edt\u00e1s\u00e1ra is. (.) Ha j\u00f3l mennek a dolgok a Nyugat-Balk\u00e1non, az nek\u00fcnk j\u00f3. Ha meg rosszul mennek a dolgok a Nyugat-Balk\u00e1non, az nek\u00fcnk rossz. Ez\u00e9rt is seg\u00edt\u00fcnk sz\u00edvesen annak \u00e9rdek\u00e9ben, hogy sikeres legyen az \u00f6n\u00f6k j\u00e1rv\u00e1nnyal szembeni v\u00e9dekez\u00e9se is\" - h\u00fazta al\u00e1 Szijj\u00e1rt\u00f3 P\u00e9ter a szarajev\u00f3i rep\u00fcl\u0151t\u00e9ren tartott sajt\u00f3t\u00e1j\u00e9koztat\u00f3n.\n\u00a0\u00a0\u00a0\u00a0R\u00e1mutatott, min\u00e9l sikeresebb a v\u00e9dekez\u00e9s a Nyugat-Balk\u00e1non, ann\u00e1l nagyobb biztons\u00e1gban van Magyarorsz\u00e1g is. A k\u00e9tsz\u00e1zezer adag Sinopharm v\u00e9d\u0151olt\u00e1s, amelyet Magyarorsz\u00e1g aj\u00e1nd\u00e9kozott Bosznia-Hercegovin\u00e1nak eddig a legnagyobb vakcinaadom\u00e1ny, amelyet Szarajev\u00f3 kapott.\n\u00a0\u00a0\u00a0\u00a0\"Azt rem\u00e9lj\u00fck, hogy az olt\u00e1si kamp\u00e1ny felgyors\u00edt\u00e1s\u00e1val gyorsabban tudj\u00e1k \u00d6n\u00f6k is \u00fajraind\u00edtani a gazdas\u00e1gukat, \u00e9s hozz\u00e1j\u00e1rul az \u00f6n\u00f6k stabilit\u00e1s\u00e1hoz annak \u00e9rdek\u00e9ben, hogy f\u00e9ken tudj\u00e1k tartani az illeg\u00e1lis migr\u00e1ci\u00f3s hull\u00e1mokat\" - adott hangot rem\u00e9ny\u00e9nek a k\u00fclgazdas\u00e1gi \u00e9s k\u00fcl\u00fcgyminiszter.\n\u00a0\u00a0\u00a0\u00a0A sajt\u00f3t\u00e1j\u00e9koztat\u00f3n Zoran Tegeltija boszniai minisztereln\u00f6k k\u00f6sz\u00f6netet mondott a magyar korm\u00e1nynak a t\u00e1mogat\u00e1s\u00e9rt, \u00e9s elmondta, a most \u00e9rkezett 200 ezer adag vakcin\u00e1val m\u00e1r \u00f6sszesen 900 ezer adag v\u00e9d\u0151olt\u00e1s \u00e9rkezett az orsz\u00e1gba, amellyel a legink\u00e1bb vesz\u00e9lyeztetett csoportokat tudj\u00e1k beoltani. Hozz\u00e1tette, v\u00e1rhat\u00f3an az \u00e9v m\u00e1sodik fel\u00e9ben tov\u00e1bbi mintegy k\u00e9tmilli\u00f3 vakcin\u00e1t kapnak, hogy azzal az orsz\u00e1g fel\u00e9nek biztos\u00edtani tudj\u00e1k mindk\u00e9t adag koronav\u00edrus elleni v\u00e9d\u0151olt\u00e1st. Felh\u00edvta a figyelmet arra is, hogy v\u00e1rhat\u00f3an \u0151szre a j\u00e1rv\u00e1ny \u00fajabb hull\u00e1m\u00e1ra lehet sz\u00e1m\u00edtani, \u00edgy a mostani id\u0151szakot kell kihaszn\u00e1lni az oltakoz\u00e1sra, hiszen most folyamatosan cs\u00f6kken a fert\u0151z\u00f6ttek sz\u00e1ma.\n\nMTI 2021. j\u00falius 5.\n\n"}]