[{"date": "2021-07-28 19:28", "url": "https://koronavirus.gov.hu/cikkek/ujratervezes-program-matol-ismet-lehet-jelentkezni-az-ingyenes-informatikai-kepzesre", "h1": "\u00dajratervez\u00e9s Program: m\u00e1t\u00f3l ism\u00e9t lehet jelentkezni az ingyenes informatikai k\u00e9pz\u00e9sre", "body": "\nM\u00e1t\u00f3l jelentkezhetnek az \u00e9rdekl\u0151d\u0151k az \u00dajratervez\u00e9s Programban m\u00e1sodik alkalommal meghirdetett informatikai k\u00e9pz\u00e9sre. Tavaly a j\u00e1rv\u00e1ny alatt a hazai munkaer\u0151piac nem ker\u00fclt v\u00e1ls\u00e1gba, csak \u00e1talakult, \u00e9s az otthoni munkav\u00e9gz\u00e9ssel fel\u00e9rt\u00e9kel\u0151dtek a digit\u00e1lis k\u00e9szs\u00e9gek, az informatikai ter\u00fcleten dolgoz\u00f3k sz\u00e1ma t\u00f6bb mint 26 ezer f\u0151vel n\u0151tt. Mivel van tere a b\u0151v\u00fcl\u00e9snek, ez\u00e9rt \u00fajra elind\u00edtjuk az ingyenes informatikai alapoz\u00f3 k\u00e9pz\u00e9st - nyilatkozta\u00a0Gy\u00f6rgy\u00a0L\u00e1szl\u00f3 gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1r az MTI-nek szerd\u00e1n k\u00fcld\u00f6tt k\u00f6zlem\u00e9nyben.\n\n\nHozz\u00e1tette: az IT-szektor magas hozz\u00e1adott \u00e9rt\u00e9ket \u00e1ll\u00edt el\u0151, \u00edgy magas b\u00e9rt fizetni k\u00e9pes munkahelyeket teremt, amelyek r\u00e1ad\u00e1sul v\u00e1ls\u00e1g\u00e1ll\u00f3k is, ez\u00e9rt a korm\u00e1ny t\u00e1mogatja, hogy min\u00e9l t\u00f6bben helyezkedjenek el ezen a ter\u00fcleten.\n\u00a0\u00a0\u00a0\u00a0Az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) k\u00f6zlem\u00e9ny\u00e9ben ismerteti, hogy a k\u00e9pz\u00e9s a program els\u0151 k\u00f6r\u00e9nek tapasztalatai alapj\u00e1n 4 h\u00e9tre r\u00f6vid\u00fcl, ezzel is alkalmazkodva a munkaer\u0151piac gyorsan v\u00e1ltoz\u00f3 ig\u00e9nyeihez, valamint a k\u00e9pz\u00e9sben r\u00e9sztvev\u0151k karrierc\u00e9ljaihoz. Az e-learning tananyag feldolgoz\u00e1sa - el\u0151zetes tud\u00e1st\u00f3l f\u00fcgg\u0151en - napi 2-6 \u00f3ra elfoglalts\u00e1got jelent, \u00edgy rugalmasan be\u00e9p\u00edthet\u0151 a mindennapokba. Szakmai garanci\u00e1t jelent, hogy a tananyag tartalm\u00e1t a legnagyobb hazai k\u00e9pz\u0151k - a j\u00e1rv\u00e1nyhelyzetre val\u00f3 tekintettel t\u00e9r\u00edt\u00e9smentesen - aj\u00e1nlott\u00e1k fel a r\u00e9sztvev\u0151knek, seg\u00edtve ezzel a szakmav\u00e1lt\u00e1st.\n\u00a0\u00a0\u00a0\u00a0A teljesen ingyenes k\u00e9pz\u00e9s ez\u00fattal 10 ezer f\u0151 sz\u00e1m\u00e1ra biztos\u00edt lehet\u0151s\u00e9get informatikai ismereteinek b\u0151v\u00edt\u00e9s\u00e9re. A k\u00e9pz\u00e9s a jelentkez\u00e9sek f\u00fcggv\u00e9ny\u00e9ben v\u00e1rhat\u00f3an augusztus 2-\u00e1n kezd\u0151dhet el, \u00e9s sikertelen vagy el nem v\u00e9gzett z\u00e1r\u00f3vizsga eset\u00e9n sincsen visszafizet\u00e9si k\u00f6telezetts\u00e9g. A tavalyi \u00e9vhez hasonl\u00f3an a kurzust sikeresen teljes\u00edt\u0151k k\u00f6z\u00fcl 500 r\u00e9sztvev\u0151 100 sz\u00e1zal\u00e9kos \u00e1llami t\u00e1mogat\u00e1ssal tanulhat tov\u00e1bb a Strukt\u00farav\u00e1lt\u00f3 Program bizony\u00edtv\u00e1nnyal z\u00e1rul\u00f3 k\u00e9pz\u00e9seinek egyik\u00e9n \u00e9s v\u00e1lhat programoz\u00f3v\u00e1 - \u00edrj\u00e1k a k\u00f6zlem\u00e9nyben.\n\u00a0\u00a0\u00a0\u00a0Az \u00dajratervez\u00e9s Program els\u0151 k\u00f6r\u00e9ben k\u00f6zel 9 ezren tettek sikeres vizsg\u00e1t, k\u00f6z\u00fcl\u00fck 1076-an kaptak lehet\u0151s\u00e9get, hogy egy r\u00e1\u00e9p\u00fcl\u0151 k\u00e9pz\u00e9sben tanuljanak tov\u00e1bb. Az ezen r\u00e9sztvev\u0151k t\u00f6bb mint 97 sz\u00e1zal\u00e9ka sikeresen le is vizsg\u00e1zott \u00e9s az elm\u00falt hetekben \u00e1tvehette k\u00e9pes\u00edt\u0151 bizony\u00edtv\u00e1ny\u00e1t, h\u00e1romnegyed\u00fck pedig m\u00e1r el is helyezkedett a munkaer\u0151piacon - t\u00e1j\u00e9koztatott az ITM.\n\u00a0\u00a0\u00a0\u00a0\"B\u00fcszk\u00e9k vagyunk azokra, akik mertek tanulni \u00e9s v\u00e1ltani. A program c\u00e9lkit\u0171z\u00e9s\u00e9vel \u00f6sszhangban sok hallgat\u00f3 \u00e9rkezett a j\u00e1rv\u00e1ny \u00e1ltal er\u0151sen s\u00fajtott vend\u00e9gl\u00e1t\u00e1s, illetve idegenforgalom ter\u00fclet\u00e9r\u0151l, ugyanakkor a r\u00e9sztvev\u0151k \u00f6sszet\u00e9tele igen vegyes k\u00e9pet mutatott. A sikeres vizsg\u00e1z\u00f3k k\u00f6z\u00f6tt akad olyan, aki kor\u00e1bban jog\u00e1szk\u00e9nt, fut\u00e1rk\u00e9nt, agr\u00e1rm\u00e9rn\u00f6kk\u00e9nt, tolm\u00e1csk\u00e9nt, bor\u00e1szk\u00e9nt vagy sz\u00edn\u00e9szk\u00e9nt tev\u00e9kenykedett, de tal\u00e1lhatunk m\u00e9g a r\u00e9sztvev\u0151k k\u00f6z\u00f6tt fest\u0151m\u0171v\u00e9szt \u00e9s t\u00e1ncoktat\u00f3t is. Most is arra b\u00edztatok mindenkit, hogy jelentkezzen, mert tanulni sosem k\u00e9s\u0151\" - r\u00e9szletezte\u00a0Gy\u00f6rgy\u00a0L\u00e1szl\u00f3.\n\u00a0\u00a0\u00a0\u00a0Az \u00dajratervez\u00e9s Programra a 18. \u00e9let\u00e9vet bet\u00f6lt\u00f6tt szem\u00e9lyek jelentkezhetnek, a tov\u00e1bbi felt\u00e9telek \u00e9s a jelentkez\u00e9ssel kapcsolatos tudnival\u00f3k a\u00a0https://ujratervezes.nive.hu/\u00a0linken kereszt\u00fcl \u00e9rhet\u0151k el.\n\u00a0\n\n"}]