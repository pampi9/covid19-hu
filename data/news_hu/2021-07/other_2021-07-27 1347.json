[{"date": "2021-07-27 13:47", "url": "https://koronavirus.gov.hu/cikkek/gyorgy-istvan-vasarnaptol-kezdodik-az-idosek-oltasi-akcioja", "h1": "Gy\u00f6rgy Istv\u00e1n: vas\u00e1rnapt\u00f3l kezd\u0151dik az id\u0151sek olt\u00e1si akci\u00f3ja", "body": "\nVas\u00e1rnapt\u00f3l kezd\u0151dik a 60 \u00e9v felettiek olt\u00e1si akci\u00f3ja, amelyben h\u00e1ziorvosok, \u00f6nk\u00e9ntes orvosok \u00e9s egyetemi hallgat\u00f3k szem\u00e9lyesen keresik fel a koronav\u00edrus ellen m\u00e9g be nem oltott id\u0151seket - k\u00f6z\u00f6lte az orsz\u00e1gos olt\u00e1si munkacsoport vezet\u0151je kedden a k\u00f6zm\u00e9di\u00e1val.\n\n\nGy\u00f6rgy Istv\u00e1n azt mondta, hogy a 60 \u00e9v felettiek 83 sz\u00e1zal\u00e9ka kapta meg eddig az olt\u00e1st, m\u00e9g 470 ezren vannak azok, akik eddig nem k\u00e9rt\u00e9k.\n\u00a0\u00a0\u00a0\u00a0A szem\u00e9lyes felkeres\u00e9skor, az \u00e9rintett otthon\u00e1ban vagy az orvosi rendel\u0151ben is megt\u00f6rt\u00e9nhet az olt\u00e1s - tudatta.\n\u00a0\u00a0\u00a0\u00a0Hozz\u00e1tette: az olt\u00e1si akci\u00f3ban r\u00e9szt vev\u0151 egyetemi hallgat\u00f3kat a korm\u00e1nyhivatalok jel\u00f6lik ki azon praxisok mell\u00e9, ahol az \u00e1toltotts\u00e1g elmarad a t\u00f6bbi praxist\u00f3l.\nAzok az egyetemist\u00e1k, akik m\u00e1r legal\u00e1bb t\u00edz f\u00e9l\u00e9vet teljes\u00edtettek k\u00e9pz\u00e9s\u00fckb\u0151l, az olt\u00e1st is beadhatj\u00e1k, az akci\u00f3ban val\u00f3 r\u00e9szv\u00e9tel\u00fck pedig belesz\u00e1m\u00edt a gyakorlati k\u00e9pz\u00e9s\u00fckbe - ismertette.\n\u00a0\u00a0\u00a0\u00a0Kit\u00e9rt arra is: Eur\u00f3p\u00e1ban egyed\u00fcl Magyarorsz\u00e1gon oltj\u00e1k t\u00f6megesen a 12 \u00e9v felettieket. Az \u00e1llamtitk\u00e1r arra biztatja a sz\u00fcl\u0151ket, hogy \u00e9ljenek a lehet\u0151s\u00e9ggel, \u00e9s a tan\u00e9vkezd\u00e9sig adass\u00e1k be mindk\u00e9t olt\u00e1st gyermekeiknek. A 12-18 \u00e9ves koroszt\u00e1ly olt\u00e1si akci\u00f3ja augusztus v\u00e9g\u00e9n kezd\u0151dik - f\u0171zte hozz\u00e1.\n\u00a0\u00a0\u00a0\u00a0Gy\u00f6rgy Istv\u00e1n besz\u00e1molt arr\u00f3l is, hogy Magyarorsz\u00e1gon - Eur\u00f3p\u00e1ban egyed\u00fcl\u00e1ll\u00f3an - lehet\u0151s\u00e9g ny\u00edlt a harmadik olt\u00e1s felv\u00e9tel\u00e9re, \u00edgy a h\u00e9t m\u00e1sodik fel\u00e9t\u0151l a harmadik olt\u00e1sra is foglalhatnak id\u0151pontot online, a\u00a0www.eeszt.gov.hu\u00a0honlapon azok, akik m\u00e1r legal\u00e1bb n\u00e9gy h\u00f3napja megkapt\u00e1k a m\u00e1sodik olt\u00e1st.\n\u00a0\u00a0\u00a0\u00a0K\u00e1sler Mikl\u00f3s, az emberi er\u0151forr\u00e1sok miniszter \u00e1ltal \u00f6sszeh\u00edvott eg\u00e9szs\u00e9g\u00fcgyi szakmai gr\u00e9mium kidolgozta az olt\u00f3anyagok felhaszn\u00e1l\u00e1s\u00e1nak lehet\u0151s\u00e9g\u00e9t, hogy melyik vakcin\u00e1val lehet a harmadik olt\u00e1st elv\u00e9gezni - tudatta.\n\u00a0\u00a0\u00a0\u00a0Elmondta: a harmadik d\u00f3zisra a h\u00e1ziorvosn\u00e1l, illetve az id\u0151pontfoglal\u00f3n kereszt\u00fcl a k\u00f3rh\u00e1zi olt\u00f3pontokra is be lehet jelentkezni -ahol az orvos d\u00f6nt arr\u00f3l, milyen vakcin\u00e1t kapjon a jelentkez\u0151.\n\u00a0\u00a0\u00a0\u00a0Gy\u00f6rgy Istv\u00e1n besz\u00e9lt arr\u00f3l is, hogy az \u00e1toltotts\u00e1g miatt j\u00e1rv\u00e1ny\u00fcgyi szempontb\u00f3l Magyarorsz\u00e1g Eur\u00f3pa egyik legbiztons\u00e1gosabb orsz\u00e1ga, de a koronav\u00edrus delta vari\u00e1nsa agressz\u00edven fert\u0151z, \u00e9s a t\u00f6bbi k\u00f6zt a Spanyolorsz\u00e1gban, Portug\u00e1li\u00e1ban, G\u00f6r\u00f6gorsz\u00e1gban \u00e9s Horv\u00e1torsz\u00e1gban nyaral\u00f3k k\u00f6z\u00f6tt is terjed. Magyarorsz\u00e1g nem rendelkezik biztos\u00edt\u00e9kkal, hogy a fert\u0151z\u00e9st nem hurcolj\u00e1k be az emberek m\u00e9g nagyobb sz\u00e1mban az orsz\u00e1gba, ez\u00e9rt csak az olt\u00e1sok jelentenek igazi v\u00e9delmet - h\u00edvta fel a figyelmet az \u00e1llamtitk\u00e1r.\n\nMTI 2021. j\u00falius 27.\n\n"}]