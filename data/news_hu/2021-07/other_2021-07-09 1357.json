[{"date": "2021-07-09 13:57", "url": "https://koronavirus.gov.hu/cikkek/retvari-vakcinagyarrol-velemenyt-mondhatnak-magyarok", "h1": "R\u00e9tv\u00e1ri: a vakcinagy\u00e1rr\u00f3l is v\u00e9lem\u00e9nyt mondhatnak a magyarok", "body": "\nA nemzeti konzult\u00e1ci\u00f3 keret\u00e9ben arr\u00f3l is v\u00e9lem\u00e9nyt alkothatnak az emberek, hogy sz\u00fcks\u00e9g\u00fcnk van-e saj\u00e1t vakcinagy\u00e1rra - k\u00f6z\u00f6lte az Emberi Er\u0151forr\u00e1sok Miniszt\u00e9rium\u00e1nak parlamenti \u00e1llamtitk\u00e1ra a korm\u00e1ny Facebook-oldal\u00e1ra p\u00e9nteken felt\u00f6lt\u00f6tt vide\u00f3\u00fczenet\u00e9ben.\n\n\nR\u00e9tv\u00e1ri\u00a0Bence azt mondta: a koronav\u00edrus-j\u00e1rv\u00e1ny fel\u00e9rt\u00e9kelte az \u00f6nell\u00e1t\u00e1s fontoss\u00e1g\u00e1t, azt, hogy egy-egy orsz\u00e1gnak legyen elegend\u0151 v\u00e9d\u0151felszerel\u00e9se, fert\u0151tlen\u00edt\u0151szere vagy vakcin\u00e1ja.\n\u00a0\u00a0\u00a0\u00a0Ann\u00e1l is ink\u00e1bb - folytatta -, mert nagyban nehez\u00edtette minden orsz\u00e1gban a v\u00e9dekez\u00e9st, hogy sokszor t\u00e1voli orsz\u00e1gokban kellett sorban \u00e1llni egy-egy v\u00e9d\u0151felszerel\u00e9s beszerz\u00e9se \u00e9rdek\u00e9ben.\nA j\u00e1rv\u00e1ny alatt m\u00e1r r\u00e9szben l\u00e9trej\u00f6ttek azok a hazai kapacit\u00e1sok, amelynek itthon is lehet\u0151v\u00e9 teszik fert\u0151tlen\u00edt\u0151szer \u00e9s v\u00e9d\u0151felszerel\u00e9s gy\u00e1rt\u00e1s\u00e1t. Ugyanakkor a j\u00f6v\u0151 k\u00e9rd\u00e9se, hogy sz\u00fcks\u00e9g\u00fcnk van-e saj\u00e1t vakcinagy\u00e1rra, amelynek az el\u0151k\u00e9sz\u00edt\u00e9se Debrecenben m\u00e1r el is kezd\u0151d\u00f6tt - mondta a politikus.\n\u00a0\u00a0\u00a0\u00a0Ebben a k\u00e9rd\u00e9sben is augusztus 25-\u00e9ig lehet visszak\u00fcldeni a konzult\u00e1ci\u00f3s \u00edveket - jelezte\u00a0R\u00e9tv\u00e1ri\u00a0Bence.\n\nMTI 2021. j\u00falius 9.\n\n"}]