[{"date": "2021-07-27 16:39", "url": "https://koronavirus.gov.hu/cikkek/muller-cecilia-virus-variansai-miatt-indokolt-harmadik-oltas", "h1": "M\u00fcller Cec\u00edlia: a v\u00edrus vari\u00e1nsai miatt indokolt a harmadik olt\u00e1s", "body": "\nA koronav\u00edrus vari\u00e1nsai okozhatj\u00e1k az \u00faj megbeteged\u00e9sek t\u00f6bbs\u00e9g\u00e9t, ez\u00e9rt egyes s\u00e9r\u00fcl\u00e9keny csoportokn\u00e1l indokolt a harmadik olt\u00e1s - mondta el az orsz\u00e1gos tisztif\u0151orvos a k\u00f6zm\u00e9di\u00e1nak kedden.\n\n\n\n\u00a0M\u00fcller Cec\u00edlia k\u00f6z\u00f6lte: a harmadik olt\u00e1s felv\u00e9tel\u00e9t els\u0151sorban id\u0151seknek, kr\u00f3nikus betegs\u00e9gben szenved\u0151knek, legyeng\u00fclt immunrendszer\u0171 betegeknek aj\u00e1nlj\u00e1k.\n\u00a0\u00a0\u00a0\u00a0Hozz\u00e1tette: a szakmai aj\u00e1nl\u00e1s szerint aki els\u0151 k\u00e9t olt\u00e1snak vektorvakcin\u00e1t kapott, az el\u00f6lt v\u00edrust tartalmaz\u00f3 vagy mRNS-vakcin\u00e1t kaphat eml\u00e9keztet\u0151\u00fcl \u00e9s ford\u00edtva. Er\u0151teljesebb immunv\u00e1laszt v\u00e1rnak ugyanis att\u00f3l, ha egy m\u00e1s hat\u00e1smechanizmussal m\u0171k\u00f6d\u0151 vakcin\u00e1t adnak eml\u00e9keztet\u0151 olt\u00e1snak - mondta az orsz\u00e1gos tisztif\u0151orvos.\n\u00a0\u00a0\u00a0\u00a0Hozz\u00e1tette: az is lehets\u00e9ges ugyanakkor, hogy valaki ugyanazt az olt\u00e1st kapja harmadikk\u00e9nt, mint amilyennel az alapimmuniz\u00e1l\u00e1sa t\u00f6rt\u00e9nt.\n\u00a0\u00a0\u00a0\u00a0A harmadik olt\u00e1s fajt\u00e1j\u00e1r\u00f3l minden esetben az olt\u00f3orvos \u00e9s az alapbetegs\u00e9get kezel\u0151 orvos d\u00f6nt - hangs\u00falyozta az orsz\u00e1gos tisztif\u0151orvos.\n\u00a0\u00a0\u00a0\u00a0M\u00fcller Cec\u00edlia k\u00f6z\u00f6lte: a harmadik olt\u00e1s felv\u00e9tele augusztus 1-t\u0151l lehets\u00e9ges. Erre a h\u00e9t m\u00e1sodik fel\u00e9ben az\u00a0www.eeszt.gov.hu\u00a0oldalon foglalhatnak id\u0151pontot azok, akik m\u00e1r legal\u00e1bb n\u00e9gy h\u00f3napja megkapt\u00e1k a m\u00e1sodik olt\u00e1st.\n\u00a0\u00a0\u00a0\u00a0Besz\u00e9lt arr\u00f3l is, hogy sokan vannak 60 \u00e9v felett olyanok is, akik m\u00e9g egy\u00e1ltal\u00e1n nem v\u00e9dettek koronav\u00edrus ellen. \u0150ket egy akci\u00f3ban pr\u00f3b\u00e1lj\u00e1k meggy\u0151zni az olt\u00e1s fontoss\u00e1g\u00e1r\u00f3l, mert jelenleg a vakcina az egyetlen hat\u00e9kony eszk\u00f6z a koronav\u00edrussal szemben - emelte ki.\n\u00a0\u00a0\u00a0\u00a0Megjegyezte: a fert\u0151z\u00e9ssz\u00e1mok egyel\u0151re alacsonyak, de az esetsz\u00e1mok az elm\u00falt hetekben 20 sz\u00e1zal\u00e9kkal emelkedtek \u00e9s mostan\u00e1ig 58 esetben azonos\u00edtott\u00e1k a koronav\u00edrus delta vari\u00e1ns\u00e1t a magyar mint\u00e1kban. Nincsenek k\u00e9ts\u00e9geik afel\u0151l, hogy ez a vari\u00e1ns veszi \u00e1t a \"vezet\u0151 szerepet\" \u00e9s ez okozza majd a megbeteged\u00e9sek 80-90 sz\u00e1zal\u00e9k\u00e1t.\n\u00a0\u00a0\u00a0\u00a0M\u00fcller Cec\u00edlia hozz\u00e1tette: az emelked\u00e9s a szennyv\u00edzadatokban is megmutatkozik; mind a h\u00e1rom budapesti mintav\u00e9teli helyen, illetve n\u00e9gy vid\u00e9ki nagyv\u00e1rosban - P\u00e9cs, Miskolc, Szeksz\u00e1rd, Salg\u00f3tarj\u00e1n - n\u0151tt a koronav\u00edrus \u00f6r\u00f6k\u00edt\u0151anyag\u00e1nak mennyis\u00e9ge a v\u00edzmint\u00e1kban.\n\u00a0\u00a0\u00a0\u00a0Jelezte, van olyan eur\u00f3pai orsz\u00e1g, ahol ugr\u00e1sszer\u0171en megn\u0151tt a fert\u0151z\u00e9sek sz\u00e1ma, ami\u00e9rt egy\u00e9rtelm\u0171en a delta vari\u00e1ns okolhat\u00f3, azonban ezek az orsz\u00e1gokban nem annyira j\u00f3 az \u00e1toltotts\u00e1g, mint Magyarorsz\u00e1gon. Kiemelte, azzal, hogy t\u00f6bb mint 5,6 milli\u00f3 ember megkapta az els\u0151 \u00e9s 5,3 milli\u00f3 a m\u00e1sodik d\u00f3zist Magyarorsz\u00e1gon, tov\u00e1bbra is Eur\u00f3pa \u00e9lvonal\u00e1ba tartozunk \u00e1toltotts\u00e1gban.\nMTI 2021. j\u00falius 27.\n\n"}]