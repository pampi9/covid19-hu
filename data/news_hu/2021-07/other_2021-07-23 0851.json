[{"date": "2021-07-23 08:51", "url": "https://koronavirus.gov.hu/cikkek/itm-10-ezer-fiatalt-juttathat-allashoz-munkahelyteremto-program", "h1": "ITM: 10 ezer fiatalt juttathat \u00e1ll\u00e1shoz a munkahelyteremt\u0151 program", "body": "\nMostan\u00e1ig t\u00f6bb mint 10 ezer 25 \u00e9v alatti regisztr\u00e1lt \u00e1ll\u00e1skeres\u0151 elhelyezked\u00e9s\u00e9hez ig\u00e9nyeltek seg\u00edts\u00e9get a V\u00e1llalkoz\u00e1sok munkaer\u0151 t\u00e1mogat\u00e1sa programban - k\u00f6z\u00f6lte Bod\u00f3 S\u00e1ndor az MTI-vel p\u00e9nteken.\n\n\nAz Innov\u00e1ci\u00f3s \u00e9s Technol\u00f3giai Miniszt\u00e9rium foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra a t\u00e1rca k\u00f6zlem\u00e9nye szerint elmondta, hogy eddig \u00f6sszesen 19 ezer munkav\u00e1llal\u00f3 felv\u00e9tel\u00e9hez k\u00e9rtek mintegy 10 milli\u00e1rd forint t\u00e1mogat\u00e1st a c\u00e9gek.\n\u00a0\u00a0\u00a0\u00a0A korm\u00e1ny j\u00fanius elsej\u00e9t\u0151l m\u00e9g sz\u00e9lesebb k\u00f6r sz\u00e1m\u00e1ra tette el\u00e9rhet\u0151v\u00e9 a V\u00e1llalkoz\u00e1sok munkaer\u0151 t\u00e1mogat\u00e1s\u00e1t, amely a fiatal \u00e1ll\u00e1skeres\u0151k mellett m\u00e1r minden, legal\u00e1bb egy h\u00f3napja regisztr\u00e1lt \u00e1ll\u00e1skeres\u0151 foglalkoztat\u00e1sa ut\u00e1n ig\u00e9nyelhet\u0151. A tavaly okt\u00f3berben elind\u00edtott program a felt\u00e9telek k\u00f6nny\u00edt\u00e9s\u00e9vel m\u00e9g n\u00e9pszer\u0171bb\u00e9 v\u00e1lt - k\u00f6z\u00f6lte az ITM, jelezve: majdnem minden m\u00e1sodik k\u00e9relem ny\u00e1ron \u00e9rkezett be, j\u00faniusban \u00e9s j\u00faliusban 5 milli\u00e1rd forint t\u00e1mogat\u00e1st ig\u00e9nyeltek a munkaad\u00f3k.\n\u00a0\u00a0\u00a0\u00a0A V\u00e1llalkoz\u00e1sok munkaer\u0151 t\u00e1mogat\u00e1s\u00e1nak m\u00e9rt\u00e9ke teljes munkaid\u0151s foglalkoztat\u00e1s eset\u00e9n havonta a b\u00e9rk\u00f6lts\u00e9g - vagyis a brutt\u00f3 munkab\u00e9r \u00e9s szoci\u00e1lis hozz\u00e1j\u00e1rul\u00e1si ad\u00f3 - fele, de legfeljebb 100 ezer forint lehet. A foglalkoztat\u00f3k a kor\u00e1bbi \u00f6t h\u00f3nap helyett f\u00e9l \u00e9vig kaphatj\u00e1k az \u00f6sszesen \u00edgy ak\u00e1r 600 ezer forintot el\u00e9r\u0151 t\u00e1mogat\u00e1st.\n\u00a0\u00a0\u00a0\u00a0Bod\u00f3 S\u00e1ndor kiemelte, hogy Magyarorsz\u00e1g 2021 els\u0151 negyed\u00e9v\u00e9ben a legjobb foglalkoztat\u00e1si adatot produk\u00e1lta a rendszerv\u00e1ltoztat\u00e1s \u00f3ta. Az Eurostat \u00e1ltal \u00f6sszes\u00edtett mutat\u00f3k szerinti 77,7 sz\u00e1zal\u00e9kos hazai foglalkoztat\u00e1si szint k\u00f6zel hat sz\u00e1zal\u00e9kponttal m\u00falja fel\u00fcl az Eur\u00f3pai Uni\u00f3 \u00e1tlag\u00e1t. Hozz\u00e1tette, hogy a tavaly j\u00faniusi cs\u00facs \u00f3ta t\u00f6bb mint 110 ezer f\u0151vel cs\u00f6kkent, a gazdas\u00e1g \u00fajraindul\u00e1s\u00e1val pedig m\u00e9g tov\u00e1bb m\u00e9rs\u00e9kl\u0151dhet a regisztr\u00e1lt \u00e1ll\u00e1skeres\u0151k sz\u00e1ma. A 15-24 \u00e9vesek k\u00f6z\u00fcl 272 ezren dolgoznak, t\u00f6bben, mint egy \u00e9vvel ezel\u0151tt. \"A fiatalok 2010 el\u0151tt 30 sz\u00e1zal\u00e9khoz k\u00f6zel\u00edt\u0151 munkan\u00e9lk\u00fclis\u00e9gi r\u00e1t\u00e1j\u00e1t m\u00e1ra kevesebb, mint a fel\u00e9re szor\u00edtottuk vissza\" - mondta az \u00e1llamtitk\u00e1r.\n\u00a0\u00a0\u00a0\u00a0A V\u00e1llalkoz\u00e1sok munkaer\u0151 t\u00e1mogat\u00e1s\u00e1ra folyamatosan lehet jelentkezni a helyileg illet\u00e9kes j\u00e1r\u00e1si hivatalok foglalkoztat\u00e1si oszt\u00e1lyain\u00e1l. A r\u00e9szletes felt\u00e9telek \u00e9s dokument\u00e1ci\u00f3 a munka.hu honlapon \u00e9rhet\u0151 el.\n\u00a0\n\nMTI 2021. j\u00falius 23.\n\n"}]