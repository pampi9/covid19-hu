[{"date": "2021-07-14 20:01", "url": "https://koronavirus.gov.hu/cikkek/gulyas-karacsony-politikai-okbol-kelt-alaptalan-felelmet", "h1": "Guly\u00e1s: Kar\u00e1csony politikai okb\u00f3l kelt alaptalan f\u00e9lelmet", "body": "\nA Minisztereln\u00f6ks\u00e9get vezet\u0151 miniszter szerint politikai okb\u00f3l kelt alaptalan f\u00e9lelmet a f\u0151polg\u00e1rmester azokban a magyarokban, akiket k\u00ednai vakcin\u00e1val oltottak be. Guly\u00e1s Gergely ez\u00e9rt bocs\u00e1natk\u00e9r\u00e9st v\u00e1r Kar\u00e1csony Gergelyt\u0151l.\n\n\nA Semmelweis Egyetem kutat\u00e1sa leleplezte, hogy Kar\u00e1csony Gergely hetek \u00f3ta politikai c\u00e9lb\u00f3l kelt minden alap n\u00e9lk\u00fcl f\u00e9lelmet azokban a magyar emberekben, akiket a koronav\u00edrus elleni k\u00ednai vakcin\u00e1val oltottak be - k\u00f6z\u00f6lte a miniszter Facebook-oldal\u00e1n szerd\u00e1n.\nA Semmelweis Egyetem kutat\u00e1sa egy\u00e9rtelm\u0171en igazolja, hogy a Magyarorsz\u00e1gon enged\u00e9lyezett valamennyi vakcina, \u00edgy a Sinopharm olt\u00f3anyaga is 96 sz\u00e1zal\u00e9kn\u00e1l nagyobb hat\u00e9konys\u00e1ggal ny\u00fajt v\u00e9detts\u00e9get a koronav\u00edrus ellen - \u00edrta.\nA F\u0151polg\u00e1rmesteri Hivatal kedden azt k\u00f6z\u00f6lte, hogy ingyenes antitestszint-vizsg\u00e1lat\u00e1nak els\u0151 eredm\u00e9nyei szerint a Sinopharm-vakcin\u00e1val oltott 60 \u00e9v felettiek mintegy 24 sz\u00e1zal\u00e9k\u00e1n\u00e1l nem tal\u00e1ltak elegend\u0151 antitestet. Budapest vezet\u00e9se emiatt felsz\u00f3l\u00edtotta a korm\u00e1nyt, hogy ind\u00edtson ingyenes orsz\u00e1gos sz\u0171r\u00e9st, \u00e9s biztos\u00edtsa a harmadik olt\u00e1st azoknak, akikn\u00e9l nem alakult ki a v\u00e9detts\u00e9g a megkapott vakcina ellen\u00e9re sem.\nGuly\u00e1s Gergely k\u00f6z\u00f6lte: Kar\u00e1csony Gergelynek semmi nem dr\u00e1ga a Gyurcs\u00e1ny Ferenc \"kegyei\u00e9rt\" foly\u00f3 harcban.\u00a0A f\u0151polg\u00e1rmester hazugs\u00e1gai leleplez\u0151dtek - jelentette ki.\u00a0\"Mostanra egy\u00e9rtelm\u0171en kider\u00fclt: a f\u0151v\u00e1ros \u00e1ltal alkalmazott \"vizsg\u00e1lat\" csak az emberek becsap\u00e1s\u00e1ra alkalmas, a v\u00e9detts\u00e9g felm\u00e9r\u00e9s\u00e9re nem\". A Semmelweis Egyetem kutat\u00e1sa igazolja, hogy a Kar\u00e1csony Gergely \u00e1ltal a v\u00e9detts\u00e9g hi\u00e1ny\u00e1val megt\u00e9vesztett emberek 88 sz\u00e1zal\u00e9ka is v\u00e9dett - k\u00f6z\u00f6lte.\nA f\u0151polg\u00e1rmester kevesebb mint k\u00e9t \u00e9v alatt Eur\u00f3pa legnagyobb k\u00f6zleked\u00e9si dug\u00f3it \u00e1ll\u00edtotta el\u0151, aggaszt\u00f3 a k\u00f6ztisztas\u00e1gi helyzet, \u00e9s Budapestet \u00fajra el\u00e1rasztott\u00e1k a hajl\u00e9ktalanok - \u00edrta Guly\u00e1s Gergely.\n\"Kar\u00e1csony Gergely ahelyett, hogy a saj\u00e1t maga \u00e1ltal okozott probl\u00e9m\u00e1kra keresne megold\u00e1st, a beoltott \u00e9s v\u00e9dett emberekben igyekszik f\u00e9lelmet kelteni, hogy ezzel is a korm\u00e1nyt r\u00e1galmazhassa. A f\u0151polg\u00e1rmester bocs\u00e1natk\u00e9r\u00e9ssel tartozik\" - k\u00f6z\u00f6lte.\n\nMTI 2021. j\u00falius 14.\n\n"}]