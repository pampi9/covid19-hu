[{"date": "2021-07-30 08:35", "url": "https://koronavirus.gov.hu/cikkek/varga-mihaly-137-milliard-forintos-palyazatot-hirdet-cegek-kutatasainak-erositesere-kormany", "h1": "Varga Mih\u00e1ly: 137 milli\u00e1rd forintos p\u00e1ly\u00e1zatot hirdet a c\u00e9gek kutat\u00e1sainak er\u0151s\u00edt\u00e9s\u00e9re a korm\u00e1ny", "body": "\nKiemelked\u0151en magas \u00f6sszeg\u0171, 137 milli\u00e1rd forintos p\u00e1ly\u00e1zatot hirdet a c\u00e9gek kutat\u00e1sainak \u00e9s fejleszt\u00e9s\u00e9nek er\u0151s\u00edt\u00e9s\u00e9re a korm\u00e1ny - k\u00f6z\u00f6lte a p\u00e9nz\u00fcgyminiszter a k\u00f6z\u00f6ss\u00e9gi oldal\u00e1n p\u00e9nteken.\n\n\nVarga Mih\u00e1ly a Facebookra felt\u00f6lt\u00f6tt vide\u00f3ban elmondta, hogy sz\u00e1mit\u00e1saik szerint el\u00e9rheti a 300-at azoknak a v\u00e1llalkoz\u00e1soknak a sz\u00e1ma, amelyek ebb\u0151l a forr\u00e1sb\u00f3l t\u00e1mogat\u00e1st kaphatnak.\n\u00a0\u00a0\u00a0\u00a0Hangs\u00falyozta: a gazdas\u00e1g \u00fajraind\u00edt\u00e1sakor fontos c\u00e9l, hogy a magyar v\u00e1llalkoz\u00e1sok a kutat\u00e1s-fejleszt\u00e9s \u00e9s innov\u00e1ci\u00f3 ter\u00e9n is el\u0151re lepjenek. Ez az egyik kulcs ahhoz, hogy az \u00e1trendez\u0151 vil\u00e1ggazdas\u00e1gi helyzetben is versenyk\u00e9pesek tudjanak lenni, versenyk\u00e9pesek maradjanak - fogalmazott a p\u00e9nz\u00fcgyminiszter.\n\u00a0\u00a0\u00a0\u00a0Olyan c\u00e9gek p\u00e1ly\u00e1zatait v\u00e1rj\u00e1k, amelyek \u00fajdons\u00e1got jelent\u0151 term\u00e9k, technol\u00f3gia vagy szolg\u00e1ltat\u00e1s l\u00e9trehoz\u00e1s\u00e1t tervezik. K\u00eds\u00e9rleti fejleszt\u00e9sekhez, ipari kutat\u00e1sokhoz, eszk\u00f6zbeszerz\u00e9sekhez, iparjogv\u00e9delmi l\u00e9p\u00e9sekhez \u00e9s piacra l\u00e9p\u00e9shez k\u00e9rhet\u0151 t\u00e1mogat\u00e1s - ismertette. Lesz id\u0151 a felk\u00e9sz\u00fcl\u00e9sre: a ki\u00edr\u00e1s p\u00e9ntekt\u0151l el\u00e9rhet\u0151, a p\u00e1ly\u00e1zatokat 2021. okt\u00f3ber 18-t\u00f3l lehet majd beny\u00fajtani - tudatta Varga Mih\u00e1ly.\n\nMTI 2021. j\u00falius 30.\n\n"}]