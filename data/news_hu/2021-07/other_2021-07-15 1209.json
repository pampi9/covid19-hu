[{"date": "2021-07-15 12:09", "url": "https://koronavirus.gov.hu/cikkek/gulyas-gergely-magyarorszag-tovabbra-europa-egyik-legbiztonsagosabb-orszaga", "h1": "Guly\u00e1s Gergely: Magyarorsz\u00e1g tov\u00e1bbra is Eur\u00f3pa egyik legbiztons\u00e1gosabb orsz\u00e1ga", "body": "\nMagyarorsz\u00e1g Eur\u00f3pa egyik legbiztons\u00e1gosabb orsz\u00e1ga j\u00e1rv\u00e1ny\u00fcgyi szempontb\u00f3l - hangs\u00falyozta a Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6k\u00f6n Budapesten, a Korm\u00e1nyinf\u00f3n.\n\n\nA teljes oltotts\u00e1got tekintve Magyarorsz\u00e1g m\u00e1sodik az EU-ban\nGuly\u00e1s Gergely k\u00f6z\u00f6lte: szerd\u00e1n a korm\u00e1ny\u00fcl\u00e9sen a j\u00e1rv\u00e1nyhelyzet \"eur\u00f3pai \u00e9s magyar dimenzi\u00f3j\u00e1t\" vizsg\u00e1lta meg a kabinet, \u00e9s meg\u00e1llap\u00edtotta, hogy \"a magyar dimenzi\u00f3\" tov\u00e1bbra is a legkedvez\u0151bb. A k\u00e9t olt\u00e1ssal rendelkez\u0151 emberek ar\u00e1ny\u00e1t tekintve Magyarorsz\u00e1g tov\u00e1bbra is a m\u00e1sodik Eur\u00f3p\u00e1ban, b\u0151s\u00e9gesen \u00e1ll rendelkez\u00e9sre olt\u00f3anyag - emelte ki a t\u00e1rcavezet\u0151, hozz\u00e1t\u00e9ve, hogy \"b\u00e1rmikor b\u00e1rkit\" be tudnak oltani.\n\u00a0\u00a0\u00a0 K\u00f6z\u00f6lte: a korm\u00e1ny azt javasolja mindenkinek, hogy csak akkor utazzon k\u00fclf\u00f6ldre, ha m\u00e1r megkapta mindk\u00e9t olt\u00e1st.\nA korm\u00e1ny m\u00e9g tov\u00e1bb n\u00f6veln\u00e9 az oltotts\u00e1gi ar\u00e1nyt \u00e9s vizsg\u00e1lja a harmadik olt\u00e1s lehet\u0151s\u00e9g\u00e9t is\nKijelentette: a korm\u00e1ny mindent meg fog tenni annak \u00e9rdek\u00e9ben, hogy az oltotts\u00e1g ar\u00e1ny\u00e1t a k\u00f6vetkez\u0151 hetekben n\u00f6velje.\nJelezte azt is: h\u00e1rom olyan ter\u00fclet van - a harmadik olt\u00e1s \u00fcgye, a k\u00f6telez\u0151 olt\u00e1s k\u00e9rd\u00e9se, illetve a 60 \u00e9v felettiek \u00e9s a 12 \u00e9s 16 \u00e9v k\u00f6z\u00f6tti koroszt\u00e1ly magasabb oltotts\u00e1g\u00e1nak el\u00e9r\u00e9se -, ahol a korm\u00e1ny szerd\u00e1n t\u00e1rgyalt a teend\u0151kr\u0151l \u00e9s az int\u00e9zked\u00e9sekr\u0151l, a nap folyam\u00e1n az operat\u00edv t\u00f6rzs is ezt fogja tenni, \u00e9s p\u00e9nteken a minisztereln\u00f6k a Kossuth r\u00e1di\u00f3ban a konkr\u00e9t d\u00f6nt\u00e9sekr\u0151l fog besz\u00e1molni.\nA harmadik olt\u00e1s k\u00e9rd\u00e9s\u00e9vel kapcsolatban azt emelte ki: van egy tudom\u00e1nyos vita \u00e9s egy gy\u00e1rt\u00f3i \u00e1ll\u00e1spont is, ami a k\u00fcl\u00f6nb\u00f6z\u0151 gy\u00e1rt\u00f3kn\u00e1l t\u00e1volr\u00f3l sem azonos, \u00e9s vannak ezzel kapcsolatosan politikai vit\u00e1k is. Jelezte: a harmadik olt\u00e1ssal kapcsolatban p\u00e9nteken konkr\u00e9t int\u00e9zked\u00e9seket fog a minisztereln\u00f6k bejelenteni.\n\u00a0\u00a0\u00a0\u00a0A k\u00f6telez\u0151 olt\u00e1sr\u00f3l sz\u00f3lva Guly\u00e1s Gergely hangs\u00falyozta: a korm\u00e1ny \u00e1ll\u00e1spontja nem v\u00e1ltozott abban, hogy az alkotm\u00e1nynak helyes az a - sv\u00e1jci alkotm\u00e1nyb\u00f3l \u00e1tvett - rendelkez\u00e9se, hogy mindenki felel\u0151s \u00f6nmag\u00e1\u00e9rt. Ugyanakkor - folytatta - vannak olyan ter\u00fcletek, amelyeken a munkav\u00e9gz\u00e9s az \u00f6nmagunkon val\u00f3 felel\u0151ss\u00e9gen is t\u00falmutat, ez\u00e9rt azt meg kell vizsg\u00e1lni, hogy indokolt-e bizonyos helyeken k\u00f6telez\u0151v\u00e9 tenni vagy a munkav\u00e9gz\u00e9s felt\u00e9tel\u00e9v\u00e9 tenni az olt\u00e1st. Lesz\u00f6gezte: eg\u00e9sz\u00e9ben teh\u00e1t tov\u00e1bbra sem d\u00f6nt\u00f6tt a korm\u00e1ny arr\u00f3l, hogy mindenkire kiterjed\u0151 k\u00f6telez\u0151 olt\u00e1st rendelne el, de egyes ter\u00fcleteken, k\u00fcl\u00f6n\u00f6sen az eg\u00e9szs\u00e9g\u00fcgyben, illetve \u00e1ltal\u00e1ban a munk\u00e1ltat\u00f3i jogok szempontj\u00e1b\u00f3l a kabinet szerint \u00e9rdemes ezt megvizsg\u00e1lni.\nA negyedik hull\u00e1m d\u00f6nt\u0151en azokat \u00e9rinti majd, akik nincsenek beoltva\nGuly\u00e1s Gergely arra is a kit\u00e9rt: azt l\u00e1tj\u00e1k, hogy a negyedik hull\u00e1m att\u00f3l f\u00fcgg\u0151en lesz vagy nem lesz, illetve s\u00falyoss\u00e1ga is att\u00f3l f\u00fcgg, hogy mennyien oltatj\u00e1k be magukat. Ez\u00e9rt a korm\u00e1ny szerint ism\u00e9t azt kell megn\u00e9zni, hogy mit tehetnek a 60 \u00e9v felettiek \u00e9s a 12 \u00e9s 16 \u00e9v k\u00f6z\u00f6tti koroszt\u00e1ly magasabb oltotts\u00e1g\u00e1nak el\u00e9r\u00e9se \u00e9rdek\u00e9ben.\nA miniszter r\u00e9szletesen ismertette a koroszt\u00e1lyos oltotts\u00e1gi adatokat. Elmondta: a 12 \u00e9s 15 \u00e9ves kor k\u00f6z\u00f6tti fiatalok 12 sz\u00e1zal\u00e9ka van beoltva, ezt k\u00f6vet\u0151en mindenhol l\u00e9nyegesen jobb az ar\u00e1ny, \u00edgy a 16-17 \u00e9vesekn\u00e9l ez 45 sz\u00e1zal\u00e9k, a 18-19 \u00e9veseknek 57 sz\u00e1zal\u00e9k, a 20-24 \u00e9vesekn\u00e9l pedig 52 sz\u00e1zal\u00e9k.\nHozz\u00e1tette: 25 \u00e9vt\u0151l 44 \u00e9vig az oltotts\u00e1g 49 \u00e9s 57 sz\u00e1zal\u00e9k k\u00f6z\u00f6tt mozog, 45 \u00e9s 49 \u00e9v k\u00f6z\u00f6tt m\u00e1r 70 sz\u00e1zal\u00e9ka van beoltva a magyaroknak, 50 \u00e9s 54 \u00e9v k\u00f6z\u00f6tt 71 sz\u00e1zal\u00e9k, 55 \u00e9s 59 \u00e9v k\u00f6z\u00f6tt pedig 70 sz\u00e1zal\u00e9k. A 60 \u00e9v f\u00f6l\u00f6ttiek koroszt\u00e1ly\u00e1ban a 60 \u00e9s 64 \u00e9v k\u00f6z\u00f6ttiek 67 sz\u00e1zal\u00e9k van beoltva, 65 \u00e9s 69 \u00e9v k\u00f6z\u00f6tt 85 sz\u00e1zal\u00e9k, 70 \u00e9s 74 \u00e9v k\u00f6z\u00f6tt 92 sz\u00e1zal\u00e9k, 75 \u00e9s 79 \u00e9v k\u00f6z\u00f6tt 86 sz\u00e1zal\u00e9k, 80 \u00e9s 84 \u00e9v k\u00f6z\u00f6tt 89 sz\u00e1zal\u00e9k, 85 \u00e9s 89 \u00e9v k\u00f6z\u00f6tt 82 sz\u00e1zal\u00e9k \u00e9s 90 \u00e9v f\u00f6l\u00f6tt 73 sz\u00e1zal\u00e9k - sorolta.\n\u00a0\u00a0\u00a0\u00a0Arra figyelmeztetett: egy\u00e9rtelm\u0171, hogy a delta vari\u00e1ns is az id\u0151sebbekre a legvesz\u00e9lyesebb, 60 \u00e9v felett \"a kock\u00e1zat \u00f3ri\u00e1si\", minden m\u00e1s eddigi v\u00edrusvari\u00e1ci\u00f3n\u00e1l l\u00e9nyegesen nagyobb, ez\u00e9rt a 60 \u00e9v felettiek olt\u00e1sa \u00e9rdek\u00e9ben mindent meg kell tenni.\nK\u00e1ros politikai folyamat, hogy politikai haszonszerz\u00e9s \u00e9rdek\u00e9ben bizalmatlans\u00e1got keltenek k\u00fcl\u00f6nb\u00f6z\u0151 olt\u00f3anyagokkal szemben\nA miniszter azt is nyomat\u00e9kos\u00edtotta: minden Magyarorsz\u00e1gon enged\u00e9lyezett olt\u00f3anyag hat\u00e9kony \u00e9s alkalmas arra, hogy a j\u00e1rv\u00e1ny negyedik hull\u00e1ma eset\u00e9n v\u00e9detts\u00e9get adjon, ugyanakkor aki az olt\u00f3anyagokkal szemben bizalmatlans\u00e1got kelt, az ezzel m\u00e9rs\u00e9kli az olt\u00e1si kedvet, \u00e9s emberek hal\u00e1l\u00e1t id\u00e9zi el\u0151.\n\u00a0\u00a0\u00a0\u00a0Hangs\u00falyozta: a korm\u00e1ny rendk\u00edv\u00fcl k\u00e1ros politikai folyamatnak tartja, hogy \"v\u00e9lhet\u0151 politikai haszonszerz\u00e9s \u00e9rdek\u00e9ben\" megkezd\u0151d\u00f6tt a k\u00fcl\u00f6nb\u00f6z\u0151 olt\u00f3anyagokkal szembeni bizalmatlans\u00e1g kelt\u00e9se. A j\u00f3indulat\u00fa felt\u00e9telez\u00e9s az, hogy em\u00f6g\u00f6tt politikai \u00e9rdekek \u00e1llnak, a rosszindulat\u00fa pedig az, hogy \u00fczleti, lobbi- vagy gy\u00f3gyszergy\u00e1rt\u00f3i \u00e9rdekek - f\u0171zte hozz\u00e1.\nA miniszter ez\u00e9rt arra k\u00e9r minden politikai szerepl\u0151t \u00e9s az \u00fajs\u00e1g\u00edr\u00f3kat is, hogy ne ezen a ter\u00fcleten pr\u00f3b\u00e1ljanak meg \"politikai p\u00e1rtoknak vagy oldalaknak seg\u00edteni\", hanem fogadj\u00e1k el a tudom\u00e1nyos kutat\u00e1sok eredm\u00e9nyeit.\nSz\u00f3lt a f\u0151v\u00e1ros, valamint a Semmelweis Egyetem v\u00e9detts\u00e9gr\u0151l sz\u00f3l\u00f3 vizsg\u00e1lat\u00e1r\u00f3l is. Elmondta: az antitest m\u00e9r\u00e9se csup\u00e1n egyetlen t\u00e9nyez\u0151, abb\u00f3l a v\u00e9detts\u00e9g nem \u00e1llap\u00edthat\u00f3 meg. Szerinte ez\u00e9rt amit a f\u0151v\u00e1ros csin\u00e1l, annak semmi \u00e9rtelme, mert alkalmatlan az eszk\u00f6ze. Az \u00e1ltaluk k\u00f6z\u00f6lt, a Semmelweis Egyetem vizsg\u00e1latain\u00e1l rosszabb eredm\u00e9ny szerinte csak arra j\u00f3, hogy bizonytalans\u00e1got keltsen, ez\u00e1ltal cs\u00f6kkentse az olt\u00e1si kedvet.\n\nMinden Magyarorsz\u00e1gon alkalmazott olt\u00f3anyag hat\u00e9kony a Semmelweis kutat\u00e1sa szerint is\nFelh\u00edvta a figyelmet arra, hogy a legnagyobb magyarorsz\u00e1gi kutat\u00e1st eddig a Semmelweis Egyetem v\u00e9gezte el t\u00f6bb mint ezer eset feldolgoz\u00e1s\u00e1val, \u00e9s ebb\u0151l teljesen egy\u00e9rtelm\u0171en kider\u00fclt, hogy minden Magyarorsz\u00e1gon enged\u00e9lyezett \u00e9s alkalmazott olt\u00f3anyag hat\u00e9konys\u00e1ga 96 sz\u00e1zal\u00e9k f\u00f6l\u00f6tti.\nKiemelte, hogy m\u00e9g azok 88 sz\u00e1zal\u00e9ka is v\u00e9dettnek bizonyult, akik az antitestvizsg\u00e1latokon egy\u00e9bk\u00e9nt negat\u00edv eredm\u00e9nyt kaptak. Megjegyezte: az adatokb\u00f3l az is l\u00e1tszott, hogy a WHO \u00e9s az Eur\u00f3pai Gy\u00f3gyszer\u00fcgyn\u00f6ks\u00e9g \u00e1ltal nem enged\u00e9lyezett Szputnyik olt\u00e1s a legeslegjobb, mert ott nem volt egyetlen eset sem, amelyikben ne lett volna meg a v\u00e9detts\u00e9g.\nSzerinte ez\u00e9rt teljesen f\u00f6l\u00f6sleges b\u00e1rmely olt\u00f3anyaggal szemben \"hangulatot kelteni\", mert a vakcin\u00e1k mindegyike v\u00e9detts\u00e9get ad.\n\nAz olt\u00e1sok jelentik a legbiztosabb v\u00e9delmet a v\u00edrussal \u00e9s a deltamut\u00e1nssal szemben is\nA miniszter k\u00f6z\u00f6lte: negyedik j\u00e1rv\u00e1nyhull\u00e1m idej\u00e9n a polg\u00e1rok j\u00f3 r\u00e9sze v\u00e9dett lesz, mert a Magyarorsz\u00e1gon alkalmazott olt\u00e1sok mindegyike v\u00e9delmet jelent a delta vari\u00e1nssal szemben, \u00edgy csak azokra vonatkoz\u00f3an lehetnek korl\u00e1toz\u00f3 int\u00e9zked\u00e9sek, akik nem oltatj\u00e1k be magukat.\nA korm\u00e1ny nev\u00e9ben tov\u00e1bbra is mindenkit arra biztatott, hogy oltassa be mag\u00e1t. Aki ma regisztr\u00e1l, az k\u00e9t nap m\u00falva b\u00e1rmelyik olt\u00f3anyagb\u00f3l, k\u00edv\u00e1ns\u00e1ga szerint kaphat - mondta. Regisztr\u00e1lni az olt\u00e1sra tov\u00e1bbra is a https://vakcinainfo.gov.hu/ honlapon lehet.\n\u00dajabb int\u00e9zked\u00e9sek a gazdas\u00e1g \u00fajraind\u00edt\u00e1s\u00e1nak \u00e9rdek\u00e9ben\nMegism\u00e9telte a gazdas\u00e1g-\u00fajraind\u00edt\u00e1si operat\u00edv t\u00f6rzs a h\u00e9ten ismertetett javaslatait: a magyar \u00e9p\u00edt\u0151alapanyag-iparnak adott t\u00e1mogat\u00e1st, az EXIM \u00fajabb 100 milli\u00e1rd forintos kedvezm\u00e9nyes beruh\u00e1z\u00e1si hitelj\u00e9t, a k\u00f6zbeszerz\u00e9sek felgyors\u00edt\u00e1s\u00e1t, valamint azt, hogy lehet\u0151v\u00e9 teszik a k\u00fclf\u00f6ldi tulajdonban \u00e1ll\u00f3 v\u00e1llalatoknak, hogy l\u00e9tsz\u00e1muk - 10 helyett - 20 sz\u00e1zal\u00e9k\u00e1ig alkalmazzanak k\u00fclf\u00f6ldi munkaer\u0151t.\n\nA korm\u00e1ny megv\u00e1rja a nemzeti konzult\u00e1ci\u00f3 eredm\u00e9ny\u00e9t a minim\u00e1lb\u00e9r emel\u00e9s\u00e9r\u0151l\nA miniszter egy esetleges ad\u00f3cs\u00f6kkent\u00e9sre vonatkoz\u00f3 k\u00e9rd\u00e9sre azt felelte: a korm\u00e1ny megv\u00e1rja a nemzeti konzult\u00e1ci\u00f3 eredm\u00e9ny\u00e9t a minim\u00e1lb\u00e9r emel\u00e9s\u00e9r\u0151l, ut\u00e1na kezd t\u00e1rgyalni arr\u00f3l a munkaad\u00f3kkal \u00e9s a munkav\u00e1llal\u00f3kkal. El\u0151bbieknek a b\u00e9remel\u00e9s terhet jelentene, ami ak\u00e1r m\u00e9rs\u00e9kelhet\u0151 lehetne p\u00e9ld\u00e1ul a szoci\u00e1lis hozz\u00e1j\u00e1rul\u00e1si ad\u00f3 cs\u00f6kkent\u00e9s\u00e9vel. A korm\u00e1ny c\u00e9lja egy \u00fajabb t\u00f6bb\u00e9ves meg\u00e1llapod\u00e1s a minim\u00e1lb\u00e9r emel\u00e9s\u00e9r\u0151l - ismertette. A konzult\u00e1ci\u00f3 m\u00e1r online is kit\u00f6lthet\u0151: https://nemzetikonzultacio.kormany.hu/\nK\u00f6zel volt a helyre\u00e1ll\u00edt\u00e1si terv j\u00f3v\u00e1hagy\u00e1sa, de a gyermekv\u00e9delmi t\u00f6rv\u00e9ny elfogad\u00e1s\u00e1t k\u00f6vet\u0151en a Bizotts\u00e1g abszurd k\u00f6vetel\u00e9sekkel \u00e1llt el\u0151\nGuly\u00e1s Gergely rendk\u00edv\u00fcl negat\u00edv fejlem\u00e9nynek nevezte, hogy az EU egym\u00e1ssal saj\u00e1t \u00e1ll\u00e1spontja szerint sem \u00f6sszetartoz\u00f3 \u00fcgyeket, mint a gyermekv\u00e9delmi t\u00f6rv\u00e9ny \u00e9s a helyre\u00e1ll\u00edt\u00e1si alap, jogilag \u00f6sszekapcsol.\nK\u00f6z\u00f6lte, az EU-val eddig is voltak Magyarorsz\u00e1gnak vit\u00e1i \u00e9s val\u00f3sz\u00edn\u0171leg ezut\u00e1n is lesznek. Magyarorsz\u00e1gnak \u00e9rdeke az uni\u00f3s tags\u00e1g, t\u00f6bb \u00e9rv sz\u00f3l ma a tags\u00e1g mellett, mint ellene - tette hozz\u00e1.\nLesz\u00f6gezte, a helyre\u00e1ll\u00edt\u00e1si alapban l\u00e9v\u0151 p\u00e9nz Magyarorsz\u00e1got megilleti, az \"j\u00e1r a magyaroknak\".\n\u00a0\u00a0\u00a0\u00a0Szerinte az alappal kapcsolatban konstrukt\u00edv t\u00e1rgyal\u00e1sok zajlottak \u00e9s zajlanak.\n\u00a0\u00a0\u00a0\u00a0Megjegyezte, olyan m\u00e9rt\u00e9kben \u00e1llapodtak meg az EU-val valamennyi l\u00e9nyeges k\u00e9rd\u00e9sben, hogy az Eur\u00f3pai Bizotts\u00e1g eln\u00f6ke inform\u00e1lisan m\u00e1r k\u00e9rte a magyarorsz\u00e1gi l\u00e1togat\u00e1st, ami mindig a meg\u00e1llapod\u00e1s al\u00e1\u00edr\u00e1s\u00e1t k\u00f6vet\u0151en t\u00f6rt\u00e9nik.\nGuly\u00e1s Gergely azt mondta, Magyarorsz\u00e1g sz\u00edvesen t\u00e1rgyal egy\u00e9b k\u00f6vetel\u00e9sekr\u0151l is, de ez a fajta \u00e1rukapcsol\u00e1s t\u00f6nkre fogja tenni az Eur\u00f3pai Uni\u00f3t, mert mindenkinek lesz egy \u00fcgye, amivel valaki nem \u00e9rt egyet, \u00e9s azt m\u00e1s ter\u00fcleten is \u00e9rv\u00e9nyes\u00edti. Most is err\u0151l van sz\u00f3, mert a helyre\u00e1ll\u00edt\u00e1si alap semmilyen \u00f6sszef\u00fcgg\u00e9sben nem \u00e1ll a gyermekv\u00e9delmi t\u00f6rv\u00e9nnyel - magyar\u00e1zta.\nKijelentette azt is: Magyarorsz\u00e1g sz\u00e1m\u00e1ra nem jelent neh\u00e9zs\u00e9get, ha cs\u00faszik a helyre\u00e1ll\u00edt\u00e1si terv uni\u00f3s elfogad\u00e1sa.\nBr\u00fcsszel be akarja engedni az LMBTQ-aktivist\u00e1kat az iskol\u00e1kba \u00e9s az \u00f3vod\u00e1kba\nA magyar korm\u00e1ny \u00e1ll\u00e1spontja nem v\u00e1ltozott, hi\u00e1ba t\u00e1madj\u00e1k Magyarorsz\u00e1got a t\u00f6rv\u00e9ny miatt, az orsz\u00e1g nem hajland\u00f3 v\u00e1ltoztatni azon, hogy a szexu\u00e1lis felvil\u00e1gos\u00edt\u00e1s a sz\u00fcl\u0151k feladata - sz\u00f6gezte le a miniszter, hozz\u00e1f\u0171zve: amikor azt k\u00f6veteli Magyarorsz\u00e1gt\u00f3l Br\u00fcsszel, hogy biztos\u00edtsa az egyenl\u0151s\u00e9get a szexu\u00e1lis felvil\u00e1gos\u00edt\u00e1sban, az \"br\u00fcsszeli nyelven\" azt jelenti, hogy \"engedj\u00fck be\" az LMBTQ-aktivist\u00e1kat az iskol\u00e1kba \u00e9s az \u00f3vod\u00e1kba.\nKit\u00e9rt arra, hogy Magyarorsz\u00e1gon a sajt\u00f3ban \u00e9s a rekl\u00e1mokban sem jelenhetnek meg olyan tartalmak, amelyek a gyermekek szexu\u00e1lis fejl\u0151d\u00e9s\u00e9t befoly\u00e1solj\u00e1k \u00e9s a gyermekek sz\u00e1m\u00e1ra hozz\u00e1f\u00e9rhet\u0151ek.\n\u00a0\u00a0\u00a0\u00a0Megjegyezte, a nemzeti konzult\u00e1ci\u00f3ban err\u0151l is v\u00e9lem\u00e9nyt lehet mondani. Eddig t\u00f6bb mint 3,7 milli\u00f3 k\u00e9rd\u0151\u00edvet k\u00e9zbes\u00edtettek - ismertette.\nSzerinte nemcsak Magyarorsz\u00e1gon zajl\u00f3 vit\u00e1r\u00f3l van sz\u00f3. Felh\u00edvta a figyelmet arra, hogy az elm\u00falt 50 \u00e9vben soha nem l\u00e1tott vita van a Vatik\u00e1n \u00e9s az olasz \u00e1llam k\u00f6z\u00f6tt arr\u00f3l, mit szabad az egyh\u00e1zi iskol\u00e1kban tan\u00edtani.\nEzek a vit\u00e1k a k\u00f6vetkez\u0151 \u00e9vekben is jellemezni fogj\u00e1k Eur\u00f3p\u00e1t; Magyarorsz\u00e1g elk\u00f6telezett az emberi m\u00e9lt\u00f3s\u00e1g mindenkit megillet\u0151 teljes k\u00f6r\u0171 biztos\u00edt\u00e1sa mellett, egy feln\u0151tt \u00e9let\u00e9ben sem k\u00edv\u00e1n belesz\u00f3lni, s\u0151t nem is szabad - hangoztatta.\nElmondta, a gyermekek v\u00e9delme, szexu\u00e1lis nevel\u00e9s\u00fck olyan k\u00e9rd\u00e9s, amib\u0151l nem enged Magyarorsz\u00e1g, ezek a jogok a sz\u00fcl\u0151ket illetik meg.\nAz Eur\u00f3pai Bizotts\u00e1gnak (EB) a gyermekv\u00e9delmi t\u00f6rv\u00e9nnyel kapcsolatos gyors l\u00e9p\u00e9s\u00e9t a miniszter \u00fagy \u00e9rt\u00e9kelte: az EB politikai nyilatkozatokat tesz, mik\u00f6zben a szerepe a szerz\u0151d\u00e9sek betartat\u00e1sa lenne. Ha ezen t\u00fall\u00e9p a test\u00fclet, az szerinte a loj\u00e1lis egy\u00fcttm\u0171k\u00f6d\u00e9s elengedhetetlen k\u00f6vetelm\u00e9ny\u00e9nek mond ellent.\n\u00a0\u00a0\u00a0\u00a0Eur\u00f3p\u00e1ban t\u00f6bb orsz\u00e1gban is vita, valamint alkotm\u00e1nyb\u00edr\u00f3s\u00e1gi d\u00f6nt\u00e9s is sz\u00fcletett arr\u00f3l, hogy az uni\u00f3s jog els\u0151bbs\u00e9ge ott biztos\u00edtand\u00f3, ahol van hat\u00e1sk\u00f6re, de azokhoz a ter\u00fcletekhez semmi k\u00f6ze az uni\u00f3nak, amelyek eset\u00e9ben ilyen hat\u00e1sk\u00f6rt nem ruh\u00e1zott \u00e1t a tag\u00e1llam. Szerinte tragikus lehet a k\u00f6z\u00f6ss\u00e9gre n\u00e9zve, ha ezt az uni\u00f3s d\u00f6nt\u00e9shoz\u00f3k nem tartj\u00e1k be.\nA miniszter elmondta: az uni\u00f3s k\u00f6telezetts\u00e9gszeg\u00e9si elj\u00e1r\u00e1st illet\u0151en el\u0151sz\u00f6r el kell olvasniuk az elj\u00e1r\u00e1s megind\u00edt\u00e1s\u00e1r\u00f3l sz\u00f3l\u00f3 uni\u00f3s dokumentumot, amelyre majd jogi v\u00e1laszt adnak. A gyermekv\u00e9delem \u00fcgy\u00e9ben hozott d\u00f6nt\u00e9s \u00f6sszhangban van a magyar korm\u00e1nyzati c\u00e9lokkal \u00e9s a gyermekek \u00e9rdekeivel, ehhez a k\u00e9rd\u00e9shez nincs k\u00f6ze az EU-nak, mert ez tag\u00e1llami hat\u00e1sk\u00f6r, \u00e9s ezt fogj\u00e1k kifejteni a v\u00e1laszban - magyar\u00e1zta.\nA b\u00edr\u00e1l\u00f3i szerint homof\u00f3bnak tartott, a korm\u00e1nyp\u00e1rtok \u00e1ltal gyermekv\u00e9delminek nevezett pedofilellenes t\u00f6rv\u00e9nyr\u0151l azt mondta, a v\u00e9detts\u00e9g n\u00f6vel\u00e9s\u00e9t v\u00e1rj\u00e1k t\u0151le, hogy jobban meg tudj\u00e1k v\u00e9deni a t\u00e1rsadalmat azokt\u00f3l, akik pedofil b\u0171ncselekm\u00e9nyt k\u00f6vetnek el. Az ezzel kapcsolatos nyilv\u00e1ntart\u00e1s \u0151szre lehet k\u00e9sz - jelezte.\nA Bizotts\u00e1g 2020-as LMBTQI-strat\u00e9gi\u00e1ja is bizony\u00edtja, hogy aktivist\u00e1kat k\u00fcldenek az iskol\u00e1kba\nA miniszter id\u00e9zte az Eur\u00f3pai Bizotts\u00e1g egy 2020-as LMBTQI-strat\u00e9gi\u00e1j\u00e1t, amely szerinte bizony\u00edtja, hogy ezek a szervezetek aktivist\u00e1kat k\u00fcldenek az iskol\u00e1kba, \u00f3vod\u00e1kba. Guly\u00e1s Gergely ismertet\u00e9se szerint az EB t\u00e1mogatni fogja a gyermekeknek a befogad\u00f3 oktat\u00e1s\u00e1t ny\u00fajt\u00f3 bev\u00e1lt gyakorlatok cser\u00e9j\u00e9t, foglalkozni fog az oktat\u00e1sban megjelen\u0151 nemi sztereot\u00edpi\u00e1kkal. A bizotts\u00e1g t\u00e1mogatni fogja azokat a projekteket, amelyek a kultur\u00e1lis kifejez\u00e9sm\u00f3d haszn\u00e1lat\u00e1val el\u0151mozd\u00edtj\u00e1k az LMBTQI-szem\u00e9lyek teljes k\u00f6r\u0171 befogad\u00e1s\u00e1t. A bizotts\u00e1g n\u00f6velni fogja az LMBTQI-szem\u00e9lyek egyenl\u0151s\u00e9g\u00e9t az\u00e1ltal, hogy be\u00e9p\u00edti azt a relev\u00e1ns oktat\u00e1si kezdem\u00e9nyez\u00e9sekbe - mondta.\nSzerinte a t\u00f6rv\u00e9nyben a heteroszexu\u00e1lis magatart\u00e1sforma is szerepel, \u00edgy ugyanolyan alappal lehetne heterof\u00f3b t\u00f6rv\u00e9nynek nevezni.\nA Bizotts\u00e1g kl\u00edmacsomagja sz\u00e9trombolja a rezsics\u00f6kkent\u00e9s eredm\u00e9nyeit - nem a szennyez\u0151k fizetn\u00e9nek, hanem a lak\u00e1sok \u00e9s az aut\u00f3k ut\u00e1n kellene ad\u00f3t fizetni\nGuly\u00e1s Gergely elfogadhatatlannak nevezte jelenlegi form\u00e1j\u00e1ban az Eur\u00f3pai Bizotts\u00e1g Fit for 55 elnevez\u00e9s\u0171, a t\u00f6bbi k\u00f6zt az \u00fcvegh\u00e1zhat\u00e1s\u00fag\u00e1z-kibocs\u00e1t\u00e1s cs\u00f6kkent\u00e9s\u00e9t c\u00e9lz\u00f3 javaslatcsomagj\u00e1t.\nFontosnak \u00edt\u00e9lte ugyanakkor, hogy a kl\u00edmav\u00e9delem \u00e9s a kibocs\u00e1t\u00e1s-cs\u00f6kkent\u00e9s glob\u00e1lis k\u00e9rd\u00e9sk\u00e9nt jelenjen meg.\nMagyarorsz\u00e1g c\u00e9lkit\u0171z\u00e9sk\u00e9nt sz\u00edvesen t\u00e1mogat a jelenlegin\u00e9l ambici\u00f3zusabb c\u00e9lokat, de l\u00e1tni kell, hogy a tag\u00e1llamok t\u00f6bbs\u00e9ge az eddigi v\u00e1llal\u00e1sokat sem tartotta be - mondta.\nHozz\u00e1tette: az EU a vil\u00e1g szennyez\u00e9s\u00e9nek mind\u00f6ssze h\u00e9t sz\u00e1zal\u00e9k\u00e1\u00e9rt felel. Helyes, ha ezt tov\u00e1bb cs\u00f6kkentik \u00e9s ambici\u00f3zus c\u00e9lokat t\u0171znek ki, de sok \u00e9rtelme nincs, ha a nagy szennyez\u0151k, els\u0151sorban K\u00edna \u00e9s az Egyes\u00fclt \u00c1llamok nincs benne az egyezm\u00e9nyekben - r\u00e9szletezte.\n\u00a0\u00a0\u00a0\u00a0 A miniszter k\u00f6z\u00f6lte: az Eur\u00f3pai Bizotts\u00e1g olyan eszk\u00f6z\u00f6ket v\u00e1laszt, amelyek Magyarorsz\u00e1g sz\u00e1m\u00e1ra elfogadhatatlanok, mivel a v\u00e9g\u00e9n nem a szennyez\u0151k fizetn\u00e9nek, hanem a lak\u00e1sok \u00e9s az aut\u00f3k ut\u00e1n kellene ad\u00f3t fizetni. R\u00e1ad\u00e1sul a rezsics\u00f6kkent\u00e9s eredm\u00e9nyeit a terv sz\u00e9trombolja - tette hozz\u00e1.\nKit\u00e9rt arra, hogy a tervr\u0151l a tag\u00e1llamoknak egyhang\u00falag kell d\u00f6nteni\u00fck.\n\n\n"}]