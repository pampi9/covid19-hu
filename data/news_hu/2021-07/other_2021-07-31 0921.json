[{"date": "2021-07-31 09:21", "url": "https://koronavirus.gov.hu/cikkek/itm-sosem-latott-csucson-foglalkoztatas-de-folytatodik-munkahelyteremtes", "h1": "ITM: sosem l\u00e1tott cs\u00facson a foglalkoztat\u00e1s, de folytat\u00f3dik a munkahelyteremt\u00e9s", "body": "\nSosem l\u00e1tott cs\u00facson van a foglalkoztat\u00e1s, de folytat\u00f3dik a munkahelyteremt\u00e9s - \u00e1ll az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) szombati, az MTI-hez eljuttatott k\u00f6zlem\u00e9ny\u00e9ben.\n\n\nA V\u00e1llalkoz\u00e1sok munkaer\u0151-t\u00e1mogat\u00e1sa programmal m\u00e1r t\u00f6bb mint 20 ezer regisztr\u00e1lt \u00e1ll\u00e1skeres\u0151 elhelyezked\u00e9s\u00e9t seg\u00edtheti a korm\u00e1ny - k\u00f6z\u00f6lte Bod\u00f3 S\u00e1ndor.\n\u00a0\u00a0\u00a0\u00a0Az Innov\u00e1ci\u00f3s \u00e9s Technol\u00f3giai Miniszt\u00e9rium foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra k\u00f6z\u00f6lte: az eddig k\u00e9rt \u00f6sszesen t\u00f6bb mint 10 milli\u00e1rd forint t\u00e1mogat\u00e1sb\u00f3l k\u00f6zel 8,5 milli\u00e1rdot mostanra meg is \u00edt\u00e9ltek a c\u00e9geknek. Majdnem minden m\u00e1sodik ig\u00e9nyl\u00e9s a felt\u00e9telek k\u00f6nny\u00edt\u00e9se \u00f3ta, az elm\u00falt k\u00e9t h\u00f3napban \u00e9rkezett be.\n\u00a0\u00a0\u00a0\u00a0A korm\u00e1ny j\u00fanius elsej\u00e9t\u0151l terjesztette ki sz\u00e9lesebb k\u00f6rre a\u00a0\u00a0munkaer\u0151-t\u00e1mogat\u00e1s programj\u00e1t. A tavaly okt\u00f3berben elind\u00edtott program eredetileg a 25 \u00e9v alattiak \u00e9s az alacsony k\u00e9pzetts\u00e9g\u0171ek felv\u00e9tel\u00e9re \u00f6szt\u00f6n\u00f6zte a munkaad\u00f3kat. A ny\u00e1r elej\u00e9t\u0151l m\u00e1r minden, legal\u00e1bb egy h\u00f3napja regisztr\u00e1lt \u00e1ll\u00e1skeres\u0151 elhelyezked\u00e9s\u00e9hez ig\u00e9nyelhet\u0151 az \u00e1llami hozz\u00e1j\u00e1rul\u00e1s.\n\u00a0\u00a0\u00a0\u00a0A t\u00e1mogat\u00e1s m\u00e9rt\u00e9ke teljes munkaid\u0151s foglalkoztat\u00e1s eset\u00e9n havonta a b\u00e9rk\u00f6lts\u00e9g - vagyis a brutt\u00f3 munkab\u00e9r \u00e9s szoci\u00e1lis hozz\u00e1j\u00e1rul\u00e1si ad\u00f3 - fele, de legfeljebb 100 ezer forint lehet. A munkaad\u00f3k a kor\u00e1bbi \u00f6t h\u00f3nap helyett f\u00e9l \u00e9ven \u00e1t kaphatnak \u00edgy \u00f6sszesen ak\u00e1r 600 ezer forintot egy \u00faj dolgoz\u00f3 felv\u00e9tele ut\u00e1n.\n\u00a0\u00a0\u00a0\u00a0A programban a legt\u00f6bb \u00e1ll\u00e1skeres\u0151 foglalkoztat\u00e1s\u00e1hoz Hajd\u00fa-Bihar, Borsod-Aba\u00faj-Zempl\u00e9n \u00e9s B\u00e1cs-Kiskun megy\u00e9kben k\u00e9rtek t\u00e1mogat\u00e1st. A gazdas\u00e1gi \u00e1gak k\u00f6z\u00fcl pedig a kereskedelem, g\u00e9pj\u00e1rm\u0171jav\u00edt\u00e1s, az \u00e9p\u00edt\u0151ipar \u00e9s a sz\u00e1ll\u00e1shely-szolg\u00e1ltat\u00e1s, vend\u00e9gl\u00e1t\u00e1s a legn\u00e9pszer\u0171bbek. A V\u00e1llalkoz\u00e1sok munkaer\u0151 t\u00e1mogat\u00e1s\u00e1ra folyamatosan lehet jelentkezni a helyileg illet\u00e9kes j\u00e1r\u00e1si hivatalok foglalkoztat\u00e1si oszt\u00e1lyain\u00e1l. A r\u00e9szletes felt\u00e9telek \u00e9s dokument\u00e1ci\u00f3 a munka.hu honlapon \u00e9rhet\u0151 el.\n\u00a0\u00a0\u00a0\u00a0\"A legfrissebb adatok szerint a 4,7 milli\u00f3t k\u00f6zel\u00edti a magyar munkav\u00e1llal\u00f3k sz\u00e1ma, a hazai els\u0151dleges munkaer\u0151piacon foglalkoztatottak\u00e9 pedig 4 milli\u00f3 450 ezer f\u00f6l\u00e9 emelkedett. A rendszerv\u00e1ltoztat\u00e1s \u00f3ta nem dolgoztak ilyen sokan Magyarorsz\u00e1gon, ami a foglalkoztat\u00e1spolitikai int\u00e9zked\u00e9sek eredm\u00e9nyess\u00e9g\u00e9t mutatja. Ahogy 2010 \u00f3ta mondjuk, a magyar emberek nem seg\u00e9lyb\u0151l, hanem munk\u00e1b\u00f3l szeretn\u00e9nek meg\u00e9lni. A korm\u00e1ny ennek megfelel\u0151en a v\u00e1ls\u00e1ghelyzetben kiemelten kezelte, \u00e9s a gazdas\u00e1g \u00fajraind\u00edt\u00e1sa sor\u00e1n is legfontosabb feladat\u00e1nak tartja a munkahelyek meg\u0151rz\u00e9s\u00e9t, \u00fajak teremt\u00e9s\u00e9t\" - k\u00f6z\u00f6lte Bod\u00f3 S\u00e1ndor.\n\nMTI 2021. j\u00falius 31.\n\n"}]