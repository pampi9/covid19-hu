[{"date": "2021-07-29 16:43", "url": "https://koronavirus.gov.hu/cikkek/varga-mihaly-digitalizacio-erositeserol-targyalt-nemzeti-versenykepessegi-tanacs", "h1": "Varga Mih\u00e1ly: a digitaliz\u00e1ci\u00f3 er\u0151s\u00edt\u00e9s\u00e9r\u0151l t\u00e1rgyalt a Nemzeti Versenyk\u00e9pess\u00e9gi Tan\u00e1cs", "body": "\nA digitaliz\u00e1ci\u00f3 er\u0151s\u00edt\u00e9s\u00e9r\u0151l t\u00e1rgyalt a Nemzeti Versenyk\u00e9pess\u00e9gi Tan\u00e1cs, a test\u00fclet n\u00e9gy ter\u00fcleten javasol int\u00e9zked\u00e9seket a korm\u00e1nynak - k\u00f6z\u00f6lte a p\u00e9nz\u00fcgyminiszter a k\u00f6z\u00f6ss\u00e9gi oldal\u00e1n cs\u00fct\u00f6rt\u00f6k\u00f6n.\n\n\nVarga Mih\u00e1ly a Facebookra felt\u00f6lt\u00f6tt vide\u00f3ban hangs\u00falyozta: a magyar gazdas\u00e1g az eur\u00f3pai orsz\u00e1gok\u00e9n\u00e1l gyorsabban indulhat \u00fajra, a c\u00e9l most az, hogy ezt a l\u00e9p\u00e9sel\u0151nyt a versenyk\u00e9pess\u00e9g \u00e9s a hat\u00e9konys\u00e1g jav\u00edt\u00e1s\u00e1val Magyarorsz\u00e1g tov\u00e1bb n\u00f6velje.\n\u00a0\u00a0\u00a0\u00a0A versenyk\u00e9pess\u00e9gi tan\u00e1cs javaslatai n\u00e9gy ter\u00fcleten gyors\u00edtan\u00e1k a digitaliz\u00e1ci\u00f3t, ezek a magyar emberek digit\u00e1lis k\u00e9szs\u00e9gfejleszt\u00e9se, a korm\u00e1nyzati szolg\u00e1ltat\u00e1sok \u00e9s az eg\u00e9szs\u00e9g\u00fcgy tov\u00e1bbi digitaliz\u00e1ci\u00f3ja, valamint a magyar v\u00e1llalkoz\u00e1sok digit\u00e1lis eszk\u00f6zhaszn\u00e1lata - ismertette a p\u00e9nz\u00fcgyminiszter.\n\u00a0\u00a0\u00a0\u00a0A digit\u00e1lis szolg\u00e1ltat\u00e1sok b\u0151v\u00edt\u00e9s\u00e9t jelenti p\u00e9ld\u00e1ul a cs\u00fct\u00f6rt\u00f6ki \u00fcl\u00e9sen bemutatott v\u00e1llalkoz\u00f3i port\u00e1l, a vali.hu is - jelezte Varga Mih\u00e1ly. Mint mondta, a port\u00e1l szem\u00e9lyre szabottan ny\u00fajt p\u00e1ly\u00e1zati, k\u00e9pz\u00e9si, hitel \u00e9s szakmai inform\u00e1ci\u00f3kat a magyarorsz\u00e1gi v\u00e1llalkoz\u00e1soknak.\n\u00a0\u00a0\u00a0\u00a0A p\u00e9nz\u00fcgyminiszter kiemelte, hogy a Nemzeti Versenyk\u00e9pess\u00e9gi Tan\u00e1cs 2017 \u00f3ta tesz javaslatokat a korm\u00e1nynak, ezeknek k\u00f6sz\u00f6nhet\u0151en jelent\u0151s ad\u00f3cs\u00f6kkent\u00e9seket hajtottak v\u00e9gre, m\u00e9rs\u00e9kelt\u00e9k az adminisztr\u00e1ci\u00f3t, jav\u00edtott\u00e1k az \u00fczleti k\u00f6rnyezetet \u00e9s n\u00f6velt\u00e9k a beruh\u00e1z\u00e1sok t\u00e1mogat\u00e1s\u00e1t is.\n\u00a0\u00a0\u00a0\u00a0\"A visszajelz\u00e9sek szerint j\u00f3 \u00faton j\u00e1runk, az elm\u00falt hetekben 10 szervezet jav\u00edtotta a magyar gazdas\u00e1gra vonatkoz\u00f3 el\u0151rejelz\u00e9s\u00e9t, j\u00faniusban pedig Magyarorsz\u00e1g \u00f6t helyet l\u00e9pett el\u0151re a versenyk\u00e9pess\u00e9gi rangsorban\" - fejtette ki Varga Mih\u00e1ly.\n\nMTI 2021. j\u00falius 29.\n\n"}]