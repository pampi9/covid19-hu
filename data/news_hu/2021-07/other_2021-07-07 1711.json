[{"date": "2021-07-07 17:11", "url": "https://koronavirus.gov.hu/cikkek/kormanyinfo-varhatoan-lesz-negyedik-hullam", "h1": "Korm\u00e1nyinf\u00f3: V\u00e1rhat\u00f3an lesz negyedik hull\u00e1m", "body": "\nA j\u00e1rv\u00e1nynak m\u00e9g nincs v\u00e9ge, a szak\u00e9rt\u0151k szerint v\u00e1rhat\u00f3 egy negyedik hull\u00e1m, ami d\u00f6nt\u0151en azokat \u00e9rinti majd, akik nem olttatt\u00e1k be magukat -\u00a0mondta a Minisztereln\u00f6ks\u00e9get vezet\u0151 miniszter a szerdai Korm\u00e1nyinf\u00f3n.\u00a0Kijelentette ugyanakkor, hogy a Magyarorsz\u00e1gon el\u00e9rhet\u0151 mind a hat olt\u00f3anyag v\u00e9detts\u00e9get ny\u00fajt a ma ismert mut\u00e1ci\u00f3kkal szemben. A miniszter k\u00f6z\u00f6lte tov\u00e1bb\u00e1, hogy olt\u00e1si akci\u00f3t ind\u00edt a korm\u00e1ny, amelynek keret\u00e9ben a h\u00e1ziorvosok ak\u00e1r szem\u00e9lyesen is felkeresik azokat a 60 \u00e9v felettieket, akik m\u00e9g nem oltatt\u00e1k be magukat, mivel ez a koroszt\u00e1ly legvesz\u00e9lyeztetettebb.\n\nA j\u00e1rv\u00e1nynak m\u00e9g nincs v\u00e9ge, ez\u00e9rt tov\u00e1bbra is fontos az olt\u00e1s felv\u00e9tele\n\n\nGuly\u00e1s Gergely k\u00f6z\u00f6lte: k\u00e9t napon bel\u00fcl beolthat\u00f3k azok, akik most k\u00e9rnek vakcin\u00e1t. Hozz\u00e1tette: a j\u00e1rv\u00e1nynak m\u00e9g nincs v\u00e9ge, a szak\u00e9rt\u0151k szerint v\u00e1rhat\u00f3 egy negyedik hull\u00e1m, ami d\u00f6nt\u0151en azokat \u00e9rinti majd, akik nem olttatt\u00e1k be magukat. Kijelentette ugyanakkor, hogy a Magyarorsz\u00e1gon el\u00e9rhet\u0151 mind a hat olt\u00f3anyag v\u00e9detts\u00e9get ny\u00fajt a ma ismert mut\u00e1ci\u00f3kkal szemben.\u00a0\u00a0\u00a0 Megjegyezte: a delta vari\u00e1ns terjed\u00e9si sebess\u00e9ge hatszor, h\u00e9tszer nagyobb lehet, mint az eredeti v\u00edrus\u00e9.\u00a0\nRegisztr\u00e1ci\u00f3 az olt\u00e1sra vakcinainfo.gov.hu/ honlapon.\nJ\u00e1rv\u00e1ny\u00fcgyi szempontb\u00f3l Magyarorsz\u00e1g Eur\u00f3pa egyik legbiztons\u00e1gosabb orsz\u00e1ga\nA miniszter Magyarorsz\u00e1got Eur\u00f3pa egyik legbiztons\u00e1gosabb orsz\u00e1g\u00e1nak nevezte. Zavartalanul folyik a z\u00f6ldk\u00e1rty\u00e1k ki\u00e1ll\u00edt\u00e1sa is, amelyb\u0151l eddig t\u00f6bb mint f\u00e9lmilli\u00f3t ig\u00e9nyeltek - mondta, \u00e9s mindenkit arra k\u00e9rt: k\u00fclf\u00f6ldi utaz\u00e1s el\u0151tt t\u00e1j\u00e9koz\u00f3djon a k\u00fcl\u00fcgyi t\u00e1rca konzuli szolg\u00e1latainak honlapj\u00e1n arr\u00f3l, a c\u00e9lorsz\u00e1g milyen elv\u00e1r\u00e1sokat t\u00e1maszt a j\u00e1rv\u00e1nnyal kapcsolatban.\u00a0 Elmondta m\u00e9g: a legt\u00f6bb orsz\u00e1g elfogadja az Eg\u00e9szs\u00e9g\u00fcgyi Vil\u00e1gszervezet (WHO) \u00e1ltal elfogadott olt\u00e1sokat, \u00edgy a k\u00ednai vakcin\u00e1t is. Az aktu\u00e1lis j\u00e1rv\u00e1nyadat\u00f3kr\u00f3l kijelentette: napok \u00f3ta olyan emberek vesz\u00edtik el az \u00e9let\u00fcket, akik nem kaptak olt\u00e1st.\u00a0\u00a0\u00a0\u00a0\nOlt\u00e1si akci\u00f3t ind\u00edt a korm\u00e1ny a 60 \u00e9v felettieknek \nA miniszter arr\u00f3l is besz\u00e9lt, hogy olt\u00e1si akci\u00f3t ind\u00edt a korm\u00e1ny, amelynek keret\u00e9ben a h\u00e1ziorvosok ak\u00e1r szem\u00e9lyesen is felkeresik azokat a 60 \u00e9v felettieket, akik m\u00e9g nem olttatt\u00e1k be magukat.Guly\u00e1s Gergely k\u00f6z\u00f6lte: k\u00e9t napon bel\u00fcl beolthat\u00f3k azok, akik most k\u00e9rnek vakcin\u00e1t.\n\nT\u00e1j\u00e9koztat\u00f3 kamp\u00e1ny indul a most indul\u00f3 nemzeti konzult\u00e1ci\u00f3r\u00f3l, amely a j\u00e1rv\u00e1ny ut\u00e1ni \u00e9letr\u0151l sz\u00f3l\nGuly\u00e1s Gergely igennel v\u00e1laszolt arra a k\u00e9rd\u00e9sre, hogy a nemzeti konzult\u00e1ci\u00f3 kit\u00f6lt\u00e9s\u00e9re felh\u00edv\u00f3 plak\u00e1tok a korm\u00e1ny plak\u00e1tjai-e. Az azokon megjelen\u0151 k\u00fcl\u00f6nb\u00f6z\u0151 emojikat a figyelemfelkelt\u00e9ssel magyar\u00e1zta. J\u00f3, ha egy kamp\u00e1ny figyelemfelh\u00edv\u00f3, \u00e9s ezt a c\u00e9lt biztosan el\u00e9rte - v\u00e9lekedett.\nA foglalkoztat\u00e1s el\u00e9rte a j\u00e1rv\u00e1ny el\u0151tti szintet, \u00e9s ny\u00e1ron m\u00e9g tov\u00e1bb javul a helyzet\n\nBesz\u00e9lt arr\u00f3l is, hogy 4 milli\u00f3 607 ezer jelenleg a foglalkoztatottak sz\u00e1ma az orsz\u00e1gban, ez 55 ezerrel t\u00f6bb, mint az el\u0151z\u0151 \u00e9v azonos id\u0151szak\u00e1ban, az el\u0151z\u0151, \u00e1prilisi adatot pedig 47 ezerrel haladta meg ez a sz\u00e1m.\nK\u00f6z\u00f6lte, azzal sz\u00e1mol a korm\u00e1ny, hogy ny\u00e1ron tov\u00e1bb javul a helyzet \u00e9s nem csup\u00e1n el\u00e9rik azt a c\u00e9lt, hogy minden olyan munkahelyet, amely a j\u00e1rv\u00e1ny miatt megsz\u0171nt, \u00fajrateremtenek, de ezen t\u00fal is l\u00e9pnek. Azt rem\u00e9lik, hogy a foglalkoztat\u00e1si cs\u00facs is megd\u0151lhet - mondta.\nSzerinte ez az\u00e9rt is sz\u00e9p eredm\u00e9ny - egy vil\u00e1gj\u00e1rv\u00e1ny \u00e1rny\u00e9k\u00e1ban - , mert a 15 \u00e9s 60 \u00e9v k\u00f6z\u00f6ttiek foglalkoztat\u00e1si r\u00e1t\u00e1ja 70 sz\u00e1zal\u00e9k felett van, m\u00edg a Gyurcs\u00e1ny-korm\u00e1ny id\u0151szak\u00e1ban 56-57 sz\u00e1zal\u00e9k volt.\n\nA korm\u00e1ny most azon dolgozik, hogy a gazdas\u00e1g idei n\u00f6veked\u00e9se haladja meg az 5,5%-ot\n\nA gazdas\u00e1gi n\u00f6veked\u00e9ssel kapcsolatban bizakod\u00e1s\u00e1t fejezte ki. A c\u00e9l az - folytatta - , hogy a rendszerv\u00e1ltoz\u00e1s \u00f3ta soha nem l\u00e1tott m\u00e9rt\u00e9k\u0171 n\u00f6veked\u00e9st \u00e9rjen el az orsz\u00e1g id\u00e9n. Eml\u00e9keztetett arra, ha a gazdas\u00e1gi n\u00f6veked\u00e9s el\u00e9ri az 5,5 sz\u00e1zal\u00e9kot, akkor a gyermeket nevel\u0151 csal\u00e1dok visszakapj\u00e1k az idei szem\u00e9lyi j\u00f6vedelemad\u00f3t.\nMegjegyezte, nagyon sok kock\u00e1zat van a n\u00f6veked\u00e9ssel kapcsolatban. Ezek k\u00f6z\u00f6tt eml\u00edtette a koronav\u00edrus-j\u00e1rv\u00e1ny esetleges negyedik hull\u00e1m\u00e1t, vagy az \u00e9p\u00edt\u0151ipari anyagok dr\u00e1gul\u00e1s\u00e1t.\nC\u00e9l, hogy m\u00e9rs\u00e9kelj\u00fck a jelent\u0151sen emelked\u0151 \u00e9p\u00edt\u0151ipari alapanyag\u00e1rakat\nA miniszter k\u00f6z\u00f6lte bejelent\u00e9si, regisztr\u00e1ci\u00f3s k\u00f6telezetts\u00e9get vezet be a korm\u00e1ny az \u00e9p\u00edt\u0151ipari term\u00e9kek kivitel\u00e9re, vagyis bizonyos anyagokat csak a bejelent\u00e9s tudom\u00e1sul v\u00e9tele ut\u00e1n lehet kivinni az orsz\u00e1gb\u00f3l. Guly\u00e1s Gergely k\u00f6z\u00f6lte: a kivitel enged\u00e9lyeztet\u00e9s\u00e9nek bevezet\u00e9se uni\u00f3s k\u00f6telezetts\u00e9gek miatt csak okt\u00f3ber 1-j\u00e9t\u0151l lehets\u00e9ges, a bejelent\u00e9si k\u00f6telezetts\u00e9get azonban azonnal alkalmazhatja a korm\u00e1ny.\u00a0 K\u00f6z\u00f6lte: az int\u00e9zked\u00e9s az ac\u00e9l- \u00e9s vasterm\u00e9kekre, a szigetel\u0151 anyagokra, a homokra, a k\u0151re, a kavicsra \u00e9s a s\u00f3derre vonatkozik. C\u00e9lja, hogy m\u00e9rs\u00e9kelje a jelent\u0151sen emelked\u0151 \u00e9p\u00edt\u0151ipari alapanyag\u00e1rakat, amir\u0151l a miniszter azt mondta: annak m\u00e9rt\u00e9k\u00e9t a piaci folyamatok nem indokolj\u00e1k\nA homok, kavics, s\u00f3der \u00e9s cement eset\u00e9ben a korm\u00e1ny \u00e1ltal meghat\u00e1rozott \u00e1ron fel\u00fcli \u00e9rt\u00e9kes\u00edt\u00e9s eset\u00e9n a k\u00fcl\u00f6nb\u00f6zet 90 sz\u00e1zal\u00e9k\u00e1t kitev\u0151 b\u00e1nyaj\u00e1rad\u00e9kot alkalmaznak majd. Az int\u00e9zked\u00e9s azokra a v\u00e1llalkoz\u00e1sokra terjed ki, amelynek \u00e1rbev\u00e9tele meghaladja a 3 milli\u00e1rd forintot.\nA b\u00e1ny\u00e1szati kitermel\u00e9si k\u00f6telezetts\u00e9g hat\u00e1ridej\u00e9t k\u00e9t \u00e9vr\u0151l egyre viszi le a kabinet, vagyis elveszti a jogot az a v\u00e1llalkoz\u00e1s, amely egy \u00e9ven bel\u00fcl nem kezdi meg a kitermel\u00e9st vagy annak el\u0151k\u00e9sz\u00edt\u00e9s\u00e9t.\nA kabinet a Gazdas\u00e1gi Versenyhivatal eszk\u00f6zeit is b\u0151v\u00edti, \u00e9s megvizsg\u00e1lj\u00e1k az \u00e9p\u00edt\u0151anyagok helyettes\u00edthet\u0151s\u00e9g\u00e9t is: t\u0171zv\u00e9delmi el\u0151\u00edr\u00e1sokat is figyelembe v\u00e9ve teszik lehet\u0151v\u00e9 az \u00e1rdr\u00e1gul\u00e1sban \u00e9rintett anyagok helyettes\u00edthet\u0151s\u00e9g\u00e9t.\nA t\u00e1rcavezet\u0151 nem tudott konkr\u00e9t id\u0151pontot megjel\u00f6lni arra vonatkoz\u00f3an, hogy meddig maradnak \u00e9letben az \u00e9p\u00edt\u0151ipari int\u00e9zked\u00e9sek, illetve az okt\u00f3ber 1-\u00e9n \u00e9letbe l\u00e9p\u0151 exportkorl\u00e1toz\u00e1s. Kiemelte: nem c\u00e9l az \u00e1ruk szabad \u00e1raml\u00e1s\u00e1nak \u00e1ltal\u00e1nos korl\u00e1toz\u00e1sa, olyan konkr\u00e9t vissza\u00e9l\u00e9seket szeretn\u00e9nek megakad\u00e1lyozni, amelyek m\u00f6g\u00f6tt nem piaci folyamatok \u00e1llnak, hanem az extraprofitot c\u00e9lozz\u00e1k.\nMinden Magyarorsz\u00e1gon enged\u00e9lyezett olt\u00f3anyag biztons\u00e1gos \u00e9s hat\u00e1sos\nMinden, Magyarorsz\u00e1gon enged\u00e9lyezett olt\u00f3anyag biztons\u00e1gos, a vil\u00e1gon a legt\u00f6bb embert a k\u00ednai vakcin\u00e1val oltottak be, azt a WHO enged\u00e9lyezte. A vonatkoz\u00f3 adatokat pedig minden olt\u00f3anyagn\u00e1l folyamatosan figyelemmel k\u00eds\u00e9rik - jelezte. Kijelentette: felel\u0151tlens\u00e9g az emberekben ok n\u00e9lk\u00fcl f\u00e9lelmet kelteni.\n\nA minisztert k\u00e9rdezt\u00e9k azokr\u00f3l az ellenz\u00e9ki megsz\u00f3lal\u00e1sokr\u00f3l, miszerint a k\u00ednai vakcin\u00e1val t\u00f6rt\u00e9n\u0151 olt\u00e1s ut\u00e1n nem termel\u0151dik elegend\u0151 sz\u00e1m\u00fa antitest, illetve arr\u00f3l is, hogy a f\u0151v\u00e1ros 19 ezer antitest tesztet v\u00e1s\u00e1rolt.\u00a0\u00a0\u00a0 Guly\u00e1s Gergely \u00fagy v\u00e1laszolt: ezek a tesztek nem adnak megfelel\u0151 v\u00e1laszt arra, hogy kialakul-e a v\u00e9detts\u00e9g vagy sem.\u00a0\u00a0\u00a0 Arra, hogy mit tan\u00e1csolna azon Sinopharmmal beoltott 60 \u00e9v felettieknek, akikn\u00e9l m\u00e9gsem termel\u0151dik elegend\u0151 ellenanyag, azt mondta: legink\u00e1bb azt, hogy ne tekints\u00e9k virol\u00f3giai szak\u00e9rt\u0151nek a baloldali \u00fajs\u00e1g\u00edr\u00f3kat. Egyebekben mindenki, aki k\u00e9t olt\u00e1st kapott, megnyugodhat.\nKit\u00e9rt arra is: minden gy\u00e1rt\u00f3 eset\u00e9ben vizsg\u00e1lj\u00e1k, sz\u00fcks\u00e9g van-e harmadik olt\u00e1sra. Ez szakmai k\u00e9rd\u00e9s, \u00e9s ahogy van egys\u00e9ges gy\u00e1rt\u00f3i \u00e9s egys\u00e9ges szakmai virol\u00f3gusi v\u00e9lem\u00e9ny, a korm\u00e1ny ennek megfelel\u0151 d\u00f6nt\u00e9st hoz - f\u0171zte hozz\u00e1.\u00a0 A miniszter arra k\u00e9rd\u00e9sre, hogy tervezik-e az olt\u00e1sok k\u00f6telez\u0151v\u00e9 t\u00e9tel\u00e9t, \u00fagy felelt: az eg\u00e9szs\u00e9g\u00fcgyben a mai jogszab\u00e1lyok szerint is k\u00f6telez\u0151v\u00e9 tehet\u0151 az olt\u00e1s, azon k\u00edv\u00fcl csak t\u00f6rv\u00e9nym\u00f3dos\u00edt\u00e1ssal.\u00a0\u00a0 Mint mondta, sehol a vil\u00e1gon nem k\u00f6telez\u0151 az olt\u00e1s, \u00e9s a magyar korm\u00e1ny sem d\u00f6nt\u00f6tt err\u0151l. \"Mi alapvet\u0151en a szabads\u00e1g p\u00e1rtj\u00e1n \u00e1llunk, \u00e9s a szabads\u00e1gba az is beletartozik, hogy valaki \u00f6nmag\u00e1nak \u00e1rtson\" azzal, hogy nem adatja be mag\u00e1nak a vakcin\u00e1t - tette hozz\u00e1. Guly\u00e1s Gergely ugyanakkor jogosnak nevezte a k\u00e9rd\u00e9seket, hogy p\u00e9ld\u00e1ul a tan\u00e1rokt\u00f3l elv\u00e1rhat\u00f3-e, hogy legyenek beoltva, vagy hogy a munkahelyeken a munk\u00e1ltat\u00f3 k\u00f6telez\u0151v\u00e9 teheti-e az olt\u00e1st. Hozz\u00e1tette: ha a k\u00f6telez\u0151 olt\u00e1st nem is tartja megval\u00f3s\u00edthat\u00f3nak, mindenkit biztat az olt\u00e1ssal kapcsolatos t\u00e1rsadalmi vit\u00e1ra.\nA korm\u00e1ny felk\u00e9sz\u00fclt az esetleges negyedik hull\u00e1m\u00e1ra, \u00e9s az \u00e1toltotts\u00e1g miatt az orsz\u00e1g m\u0171k\u00f6d\u00e9se is folyamatos maradhatna\nA korm\u00e1ny \u00e9s az eg\u00e9szs\u00e9g\u00fcgyi ell\u00e1t\u00f3rendszer maxim\u00e1lisan felk\u00e9sz\u00fclt az esetleges negyedik hull\u00e1m\u00e1ra, \u00e9s az \u00e1toltotts\u00e1g miatt az orsz\u00e1g m\u0171k\u00f6d\u00e9se is folyamatos maradhatna. Nem kell teh\u00e1t a m\u00e1sodik vagy harmadik hull\u00e1m idej\u00e9n bevezetett korl\u00e1toz\u00e1sokra sz\u00e1m\u00edtani, az azonban lehets\u00e9ges, hogy ism\u00e9t v\u00e9detts\u00e9gi igazolv\u00e1ny kell majd bizonyos helyeken.\nGuly\u00e1s Gergely sz\u00f3lt arr\u00f3l is: a jelenlegi matematikai modellek alapj\u00e1n egy esetleges negyedik hull\u00e1m a m\u00e1sodik hull\u00e1m legmagasabb pontj\u00e1t sem fogja el\u00e9rni, a harmadikat meg v\u00e9gk\u00e9pp nem. Megjegyezte: a fert\u0151z\u00e9s csak a be nem oltottakat \u00e9rinthetn\u00e9.\nBesz\u00e1molt arr\u00f3l, hogy a legt\u00f6bb a Pfizer-vakcin\u00e1b\u00f3l van k\u00e9szleten, azt k\u00f6veti Sinopharm, a szavatoss\u00e1gi idej\u00fck pedig hossz\u00fa, kidobni nem kellett bel\u0151l\u00fck. Megjegyezte, hogy k\u00f6zeli lej\u00e1rat\u00fa vakcin\u00e1kat adott Magyarorsz\u00e1g m\u00e1s orsz\u00e1goknak k\u00f6lcs\u00f6nbe. Kit\u00e9rt arra is, hogy Szputnyikb\u00f3l 50 ezer darab alatt van k\u00e9szleten, m\u00edg Modern\u00e1b\u00f3l \u00e9s Jansenb\u0151l t\u00f6bb sz\u00e1zezer.\nVolt k\u00e9rd\u00e9s arr\u00f3l, mikor vonj\u00e1k vissza azok v\u00e9detts\u00e9gi igazolv\u00e1ny\u00e1t, akik nem veszik fel a m\u00e1sodik koronav\u00edrus elleni olt\u00e1st. Guly\u00e1s Gergely azt mondta, pillanatnyilag a v\u00e9detts\u00e9gi igazolv\u00e1nynak nincs jelent\u0151s\u00e9ge.\nArra a felvet\u00e9sre, akiknek a szervezet\u00e9ben nem termel\u0151d\u00f6tt az olt\u00e1s ut\u00e1n ellenanyag, kaphat-e \u00fajabb olt\u00e1st, a miniszter azt mondta, a korm\u00e1ny akkor k\u00f6vetn\u00e9 el a legnagyobb hib\u00e1t, ha orvosszakmai k\u00e9rd\u00e9sekben d\u00f6ntene. Ha az illet\u00e9kes szakmai szervezetek arr\u00f3l d\u00f6ntenek, hogy sz\u00fcks\u00e9g van harmadik olt\u00e1sra, akkor a korm\u00e1ny ezt el fogja rendelni - mondta.\nK\u00e9rd\u00e9sre azt mondta, k\u00f6zokirat-hamis\u00edt\u00e1s, csal\u00e1s miatt van folyamatban elj\u00e1r\u00e1s azok ellen, akik p\u00e9nz\u00e9rt adtak v\u00e9detts\u00e9gi igazolv\u00e1nyt.\n\u00a0\n\nBr\u00fcsszel hi\u00e1ba akarja azt el\u00e9rni, hogy LMBTQ-aktivist\u00e1kat engedjen be az orsz\u00e1g az \u00f3vod\u00e1kba \u00e9s az iskol\u00e1kba\nMagyarorsz\u00e1g elk\u00f6telezett a gyermekv\u00e9delem ir\u00e1nt, a gyermekv\u00e9delem \u00fcgye a legfontosabb; Br\u00fcsszel hi\u00e1ba akarja azt el\u00e9rni, hogy LMBTQ-aktivist\u00e1kat engedjen be az orsz\u00e1g az \u00f3vod\u00e1kba \u00e9s az iskol\u00e1kba, erre Magyarorsz\u00e1g nem hajland\u00f3 - jelentette ki a Minisztereln\u00f6ks\u00e9get vezet\u0151 miniszter.\nGuly\u00e1s Gergely az Eur\u00f3pai Parlament (EP) nap folyam\u00e1n tartott vit\u00e1j\u00e1val kapcsolatban k\u00f6z\u00f6lte, v\u00e1ltozatlan a magyar korm\u00e1ny elk\u00f6telezetts\u00e9ge mind az eur\u00f3pai k\u00f6z\u00f6ss\u00e9gi jog, mind a magyar alkotm\u00e1ny, mind a gyermekv\u00e9delem ir\u00e1nt.\nElmondta, a magyar korm\u00e1ny minden t\u00e1rgyszer\u0171 vit\u00e1ra nyitott, de visszautas\u00edtja, mindennek a legalj\u00e1nak \u00e9s t\u0171rhetetlennek tartja, hogy az EP \"meleg bossz\u00faporn\u00f3\" miatt joger\u0151sen k\u00e9t\u00e9ves szabads\u00e1gveszt\u00e9sre \u00edt\u00e9lt baloldali k\u00e9pvisel\u0151re b\u00edzta a magyar gyermekv\u00e9delmi t\u00f6rv\u00e9ny \u00fcgy\u00e9t.\nHozz\u00e1tette: a k\u00e9pvisel\u0151 megb\u00edz\u00e1sa mutatja azt a civiliz\u00e1ci\u00f3s szakad\u00e9kot, amely az EP baloldali t\u00f6bbs\u00e9ge \u00e9s a magyar korm\u00e1ny k\u00f6z\u00f6tt van.\n\u00a0\u00a0\u00a0\u00a0.\nHangs\u00falyozta, Magyarorsz\u00e1g mindenki emberi m\u00e9lt\u00f3s\u00e1g\u00e1t tiszteletben tartja, a magyar korm\u00e1nynak nincs azzal semmi dolga, hogy valaki feln\u0151ttk\u00e9nt mik\u00e9nt \u00e9li az \u00e9let\u00e9t, ha a jogszab\u00e1lyokat betartja, a gyermekv\u00e9delem azonban \u00e1llami k\u00f6telezetts\u00e9g.\nFelh\u00edvta a figyelmet arra is, hogy a magyar alapt\u00f6rv\u00e9ny mellett az uni\u00f3 alapjogi chart\u00e1ja is a sz\u00fcl\u0151 k\u00f6telezetts\u00e9g\u00e9v\u00e9 teszi a gyermekek nevel\u00e9s\u00e9t, ez nemzeti hat\u00e1sk\u00f6rbe tartoz\u00f3 k\u00e9rd\u00e9s.\n\"Br\u00fcsszel azt nem mondhatja meg, ki hogyan nevelheti a gyermek\u00e9t\" - fogalmazott.\nGuly\u00e1s Gergely a magyar korm\u00e1ny \u00e9rvel\u00e9s\u00e9t egy\u00e9rtelm\u0171nek \u00e9s vil\u00e1gosnak tartotta, amely \u00f6sszhangban van az EU szab\u00e1lyaival, a k\u00f6z\u00f6ss\u00e9gi joggal, az alkotm\u00e1nnyal \u00e9s nincs \u00f6sszhangban a min\u0151s\u00edthetetlen, alaptalan, hazug t\u00e1mad\u00e1sokkal, amelyeket az EP egy kor\u00e1bban b\u0171ncselekm\u00e9ny miatt el\u00edt\u00e9lt k\u00e9pvisel\u0151 vezet\u00e9s\u00e9vel ind\u00edtott.\nA miniszter felh\u00e1bor\u00edt\u00f3nak tartotta, hogy az EP b\u00e1rmely frakci\u00f3j\u00e1nak tagja lehet egy \"meleg bossz\u00faporn\u00f3\" miatt joger\u0151sen el\u00edt\u00e9lt k\u00e9pvisel\u0151.\n\u00dagy fogalmazott: a gy\u0171l\u00f6letbesz\u00e9d Magyarorsz\u00e1ggal szemben is tilos, az k\u00fcl\u00f6n k\u00e1ros, hogy ebben n\u00e9h\u00e1ny magyar k\u00e9pvisel\u0151 is r\u00e9szt vesz. Az sem tesz j\u00f3t az Eur\u00f3pai Uni\u00f3 j\u00f6v\u0151j\u00e9nek, hogy egyes eur\u00f3pai b\u00fcrokrat\u00e1k napi politikai csat\u00e1roz\u00e1sra haszn\u00e1lj\u00e1k a k\u00f6z\u00f6ss\u00e9gi jogot - hangoztatta.\nKit\u00e9rt arra, hogy az \u00fcgyben kedden megjelent korm\u00e1nyhat\u00e1rozat minden szempontb\u00f3l id\u0151t\u00e1ll\u00f3 \u00e9s m\u00e1r reflekt\u00e1lt az EP szerdai vit\u00e1j\u00e1ra.\nId\u00e9zett a korm\u00e1nyhat\u00e1rozatb\u00f3l, miszerint \"Mi, k\u00f6z\u00e9p-eur\u00f3paiak ismerj\u00fck j\u00f3l, hogy milyen az, amikor az \u00e1llamp\u00e1rt, illetve az \u00e1ltala m\u0171k\u00f6dtetett diktat\u00f3rikus rendszer vagy karhatalmi er\u0151 akarja a sz\u00fcl\u0151k helyett nevelni a gyermekeket. A kommunist\u00e1knak sem engedt\u00fck ezt meg, nem engedj\u00fck h\u00e1t, hogy a liber\u00e1lis demokr\u00e1cia \u00f6njel\u00f6lt apostolai a magyar sz\u00fcl\u0151k helyett nevelj\u00e9k a gyermekeket. Nem engedhetj\u00fck, hogy a sz\u00fcl\u0151k helyett civil szervezetek gy\u00e1ms\u00e1ga al\u00e1 helyezz\u00e9k a gyermekeinket\".\nA miniszter kijelentette: h\u00f3napok \u00f3ta t\u00e1rgyal a korm\u00e1ny Br\u00fcsszellel a helyre\u00e1ll\u00edt\u00e1si alapr\u00f3l, a t\u00e1rgyal\u00e1sok folyamatosak. Guly\u00e1s Gergely \u00e1lh\u00edrnek min\u0151s\u00edtette az ezzel ellent\u00e9tes, br\u00fcsszeli lapokban megjelent inform\u00e1ci\u00f3kat.\u00a0\u00a0\u00a0 Azt elismerte ugyanakkor, hogy az elm\u00falt hetekben a m\u00e1r lez\u00e1rt k\u00e9rd\u00e9sekkel kapcsolatban is el\u0151\u00e1lltak \"abszurd k\u00f6vetel\u00e9ssel\", az ugyanakkor \u00e1lh\u00edr, hogy Br\u00fcsszelben elutas\u00edtott\u00e1k volna a magyar tervet vagy le lenn\u00e9nek folyamatosak a t\u00e1rgyal\u00e1sok - k\u00f6z\u00f6lte. Kijelentette: a t\u00e1rgyal\u00e1sok j\u00f3l haladnak, \u00e9s rem\u00e9ny\u00e9t fejezte ki, hogy arr\u00f3l megegyez\u00e9s sz\u00fcletik.\n\n"}]