[{"date": "2021-07-16 17:12", "url": "https://koronavirus.gov.hu/cikkek/ujabb-beruhazas-valosult-meg-az-egeszsegipari-tamogatasi-programban", "h1": "\u00dajabb beruh\u00e1z\u00e1s val\u00f3sult meg az Eg\u00e9szs\u00e9gipari t\u00e1mogat\u00e1si programban", "body": "\nVarga Mih\u00e1ly p\u00e9nz\u00fcgyminiszter avatta fel p\u00e9nteken a magyar fejleszt\u00e9s\u0171 defibrill\u00e1torokat, r\u00f6ntgen rendszereket \u00e9s EKG-kat gy\u00e1rt\u00f3 Innomed Medical Zrt. esztergomi \u00fczemcsarnok\u00e1t, mely 1,6 milli\u00e1rd forintos beruh\u00e1z\u00e1ssal j\u00f6tt l\u00e9tre. Az Eg\u00e9szs\u00e9gipari t\u00e1mogat\u00e1si program elind\u00edt\u00e1sakor els\u0151sorban az \u00f6nell\u00e1t\u00e1st t\u0171zte ki c\u00e9lul a korm\u00e1ny az eg\u00e9szs\u00e9gipari term\u00e9kek \u00e9s alapanyagok ter\u00e9n.\n\n\nVarga Mih\u00e1ly elmondta, a 32 \u00e9ves m\u00faltra visszatekint\u0151 orvostechnikai v\u00e1llalat a korm\u00e1nyt\u00f3l 1,3 milli\u00e1rd forintos t\u00e1mogat\u00e1st kapott az Eg\u00e9szs\u00e9gipari t\u00e1mogat\u00e1si programban.\n\u00a0\u00a0\u00a0\u00a0A t\u00e1rsas\u00e1g nemzetk\u00f6zileg is elismert k\u00f6z\u00e9pv\u00e1llalatt\u00e1 fejl\u0151d\u00f6tt, a vil\u00e1g 100-n\u00e1l t\u00f6bb orsz\u00e1g\u00e1ba sz\u00e1ll\u00edt \u00e9letment\u0151 eszk\u00f6z\u00f6ket - ismertette a p\u00e9nz\u00fcgyminiszter, \u00e9s megjegyezte, az Innomed term\u00e9kei ir\u00e1nti keresletet jelzi, hogy a j\u00e1rv\u00e1ny \u00e9v\u00e9ben is 25 sz\u00e1zal\u00e9kkal n\u0151tt a c\u00e9g \u00e1rbev\u00e9tele, el\u00e9rve a 3,7 milli\u00e1rd forintot.\n\u00a0\u00a0\u00a0\u00a0Az Eg\u00e9szs\u00e9gipari T\u00e1mogat\u00e1si Programban orsz\u00e1gszerte olyan v\u00e1llalatok kapnak t\u00e1mogat\u00e1st, melyek vil\u00e1gos terv ment\u00e9n szeretn\u00e9k fejleszteni m\u0171k\u00f6d\u00e9s\u00fcket \u00e9s termel\u00e9s\u00fcket.\u00a0\u00a0\"A t\u00e1rsas\u00e1gok a piacon meg\u00e1llt\u00e1k a hely\u00fcket, fejleszt\u00e9seikhez a korm\u00e1ny sz\u00edvesen t\u00e1rsul partnerk\u00e9nt\" - jelentette ki Varga Mih\u00e1ly.\n\u00a0\u00a0\u00a0\u00a0D\u00e9vai Endre, az Innomed igazgat\u00f3s\u00e1g\u00e1nak eln\u00f6ke elmondta, a t\u00e1mogat\u00e1st a koronav\u00edrus-j\u00e1rv\u00e1ny k\u00f6vetelm\u00e9nyeihez illeszked\u0151 defibrill\u00e1tor, DTS t\u00fcd\u0151diagnosztikai rendszer \u00e9s telemetri\u00e1s EKG rendszer kifejleszt\u00e9s\u00e9hez \u00e9s gy\u00e1rt\u00e1s\u00e1hoz haszn\u00e1lt\u00e1k fel.\n\u00a0\u00a0\u00a0\u00a0A beruh\u00e1z\u00e1ssal fel\u00faj\u00edtott\u00e1k a gy\u00e1rt\u00f3csarnokot, valamint a termel\u00e9shez sz\u00fcks\u00e9ges robotiz\u00e1lt \u00e9s automata gy\u00e1rt\u00f3- \u00e9s szerel\u0151 sorokat szereztek be.\n\u00a0\u00a0\u00a0\u00a0Az Innomed Zrt. 115 munkav\u00e1llal\u00f3t foglalkoztat, melynek megk\u00f6zel\u00edt\u0151en fele az esztergomi telephelyen a termel\u00e9sben vesz r\u00e9szt, egy\u00f6t\u00f6de a fejleszt\u0151i tud\u00e1sk\u00f6zpontban dolgozik, a fennmarad\u00f3 l\u00e9tsz\u00e1m pedig a kereskedelem\u00e9rt felel\u0151s.\n\u00a0\u00a0\u00a0\u00a0A t\u00e1rsas\u00e1g 2019-ben 2,9 milli\u00e1rd, 2020-ban 3,7 milli\u00e1rd forint \u00e1rbev\u00e9telt \u00e9rt el, melynek k\u00f6zel 70 sz\u00e1zal\u00e9ka exportb\u00f3l sz\u00e1rmazott. F\u0151bb kereskedelmi partnereik: Indon\u00e9zia, K\u00edna, Oroszorsz\u00e1g, de egy D\u00e9li-sarki kutat\u00f3b\u00e1zison is \u00fczemel berendez\u00e9s\u00fck.\n\n"}]