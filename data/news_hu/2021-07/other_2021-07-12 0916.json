[{"date": "2021-07-12 09:16", "url": "https://koronavirus.gov.hu/cikkek/varga-mihaly-ha-akarna-sem-tudna-elgancsolni-brusszel-magyar-gazdasagot", "h1": "Varga Mih\u00e1ly: ha akarn\u00e1, sem tudn\u00e1 elg\u00e1ncsolni Br\u00fcsszel a magyar gazdas\u00e1got", "body": "\nHa akarn\u00e1, sem tudn\u00e1 elg\u00e1ncsolni Br\u00fcsszel a magyar gazdas\u00e1got - mondta a p\u00e9nz\u00fcgyminiszter az Origo c\u00edm\u0171 internetes lapban h\u00e9tf\u0151n megjelent interj\u00faj\u00e1ban.\n\n\nVarga Mih\u00e1ly szerint Br\u00fcsszelben \u00fajra politikai k\u00e9rd\u00e9ss\u00e9 igyekeznek alak\u00edtani egy tiszt\u00e1n gazdas\u00e1gi \u00fcgyet. \"Abban b\u00edzunk, hogy a j\u00f3zan \u00e9sz v\u00e9g\u00fcl fel\u00fclkerekedik, siker\u00fcl \u00e9sszer\u0171 megold\u00e1st tal\u00e1lni\" - fogalmazott.\n\u00a0\u00a0\u00a0\u00a0\"Konstrukt\u00edvak vagyunk, egy\u00fcttm\u0171k\u00f6d\u00fcnk, de fontos megjegyeznem, hogy Br\u00fcsszel sz\u00e9gyenteljes hozz\u00e1\u00e1ll\u00e1sa a magyar gazdas\u00e1g helyzet\u00e9t nem befoly\u00e1solja\" - fogalmazott a miniszter.\n\u00a0\u00a0\u00a0\u00a0A jelenlegi sz\u00e1m\u00edt\u00e1sok azt mutatj\u00e1k, hogy a magyar gazdas\u00e1g teljes\u00edtm\u00e9nye akkor is 6 sz\u00e1zal\u00e9k felett n\u0151het az id\u00e9n, ha az eur\u00f3pai uni\u00f3t\u00f3l egyetlen fill\u00e9r sem \u00e9rkezik az \u00e9v v\u00e9g\u00e9ig. Ehhez a sz\u00fcks\u00e9ges korm\u00e1nyzati l\u00e9p\u00e9seket el\u0151k\u00e9sz\u00edtett\u00e9k - mondta.\nVarga Mih\u00e1ly kifejtette, a leg\u00fajabb adatok arra engednek k\u00f6vetkeztetni, hogy a m\u00e1sodik negyed\u00e9vben 14 sz\u00e1zal\u00e9kn\u00e1l is nagyobb lehet a magyar gazdas\u00e1g n\u00f6veked\u00e9se, eg\u00e9sz \u00e9vben pedig 6,5 sz\u00e1zal\u00e9kkal b\u0151v\u00fclhet a GDP. J\u00f6v\u0151re \u00fajabb 5,3 sz\u00e1zal\u00e9kos n\u00f6veked\u00e9ssel sz\u00e1mol a magyar korm\u00e1ny, vagyis a gazdas\u00e1g m\u00e1sf\u00e9l \u00e9v alatt ledolgozhatja azt a vesztes\u00e9get, amit a koronav\u00edrus-v\u00e1ls\u00e1g miatt szenvedett el.\n\u00a0\u00a0\u00a0\u00a0A miniszter elmondta, az \u00e1rak alakul\u00e1s\u00e1ban magyar \u00e9s nemzetk\u00f6zi t\u00e9nyez\u0151k is szerepet j\u00e1tszanak. A j\u00e1rv\u00e1ny miatti le\u00e1ll\u00e1sok ut\u00e1n szerte a vil\u00e1gban most ind\u00edtj\u00e1k \u00fajra a gazdas\u00e1gokat, a k\u00edn\u00e1lat azonban t\u00f6bb esetben nem tud l\u00e9p\u00e9st tartani a kereslettel, emiatt bizonyos \u00e1rucikkekb\u0151l, alapanyagokb\u00f3l \u00e1tmeneti hi\u00e1ny alakul ki. Ez emeli az \u00e1rakat - mondta.\n\u00a0\u00a0\u00a0\u00a0Hangs\u00falyozta, nem az \u00e1fa \u00e9s nem is a korm\u00e1ny miatt dr\u00e1gulnak bizonyos term\u00e9kek.\nA P\u00e9nz\u00fcgyminiszt\u00e9rium azzal sz\u00e1mol, hogy id\u00e9n 4,2 sz\u00e1zal\u00e9kos lesz az infl\u00e1ci\u00f3, j\u00f6v\u0151re pedig 3,6 sz\u00e1zal\u00e9kos.\n\u00a0\u00a0\u00a0\u00a0Mint mondta, ha a vil\u00e1ggazdas\u00e1g \u00fajraindul, a glob\u00e1lis \u00e1rfelhajt\u00f3 t\u00e9nyez\u0151k nagyobb csoportja elt\u0171nik.\n\u00a0\u00a0\u00a0\u00a0Elmondta, az \u00e9v elej\u00e9n 3 sz\u00e1zal\u00e9kos nyugd\u00edjemel\u00e9s volt, \u00e1m az infl\u00e1ci\u00f3 nem v\u00e1rt m\u00f3don megugrott, \u00edgy a korm\u00e1ny - szokatlan m\u00f3don - j\u00faniusban \u00e9vk\u00f6zi nyugd\u00edjemel\u00e9st hajtott v\u00e9gre: a juttat\u00e1sokat megemelt\u00e9k, a 0,6 sz\u00e1zal\u00e9kos n\u00f6vel\u00e9st pedig az \u00e9v elej\u00e9re visszamen\u0151leg egy\u00f6sszegben kifizett\u00e9k a jogosultaknak.\n\u00a0\u00a0\u00a0\u00a0\"Ha az \u00e9ves infl\u00e1ci\u00f3 magasabb lesz 3,6 sz\u00e1zal\u00e9kn\u00e1l, \u00e9s jelenleg ez a legfrissebb sz\u00e1m\u00edt\u00e1sok szerint igen val\u00f3sz\u00edn\u0171nek t\u0171nik, akkor novemberben \u00fajabb nyugd\u00edjemel\u00e9s \u00e9s visszamen\u0151leges kifizet\u00e9s k\u00f6vetkezik\"- tette hozz\u00e1.\nA jelenlegi sz\u00e1m\u00edt\u00e1sok szerint az \u00e1llam fizet az id\u00e9n nyugd\u00edjpr\u00e9miumot. Varga Mih\u00e1ly azt mondta, az idei k\u00f6lts\u00e9gvet\u00e9sben f\u00e9lre tettek erre t\u00f6bb mint 50 milli\u00e1rd forintot.\n\u00a0\u00a0\u00a0\u00a0A p\u00e9nz\u00fcgyminiszter kit\u00e9rt arra is: a korm\u00e1ny arra k\u00e9sz\u00fcl, hogy a befizetett szem\u00e9lyi j\u00f6vedelemad\u00f3t a k\u00f6vetkez\u0151 \u00e9v elej\u00e9n a csal\u00e1dok visszakapj\u00e1k. \"Egymilli\u00f3 csal\u00e1d m\u00e1sf\u00e9lmilli\u00f3 ad\u00f3fizet\u0151j\u00e9nek adhatjuk vissza a befizetett ad\u00f3j\u00e1t az \u00e1tlagb\u00e9r szintj\u00e9ig\" - tette hozz\u00e1 Varga Mih\u00e1ly.\nArra a kritik\u00e1ra, miszerint a korm\u00e1ny v\u00e1laszt\u00e1si k\u00f6lts\u00e9gvet\u00e9st k\u00e9sz\u00edt a miniszter \u00fagy reag\u00e1lt, a szak\u00e9rt\u0151k \u00e9s a baloldal k\u00f6z\u00f6tt az a k\u00fcl\u00f6nbs\u00e9g, hogy el\u0151bbiek a t\u00e9nyekb\u0151l indulnak ki, ut\u00f3bbiakat viszont \u00e9ppen csak a t\u00e9nyek nem \u00e9rdeklik, amikor v\u00e9lem\u00e9nyt mondanak valamir\u0151l.\n\u00a0\u00a0\u00a0\u00a0A glob\u00e1lis minimumad\u00f3 bevezet\u00e9s\u00e9vel kapcsolatban a p\u00e9nz\u00fcgyminiszter azt mondta, Magyarorsz\u00e1g nem t\u00e1mogat semmilyen ad\u00f3emel\u00e9st, k\u00fcl\u00f6n\u00f6sen azt nem, amely versenyh\u00e1tr\u00e1nyt jelentene nemcsak az orsz\u00e1gnak, hanem az itt m\u0171k\u00f6d\u0151 k\u00fclf\u00f6ldi c\u00e9geknek is.\n\u00a0\u00a0\u00a0\u00a0A tervek szerint az egys\u00e9ges\u00edtett t\u00e1rsas\u00e1gi ad\u00f3 m\u00e9rt\u00e9ke 15 sz\u00e1zal\u00e9k lenne, mik\u00f6zben a magyar t\u00e1rsas\u00e1gi ad\u00f3 m\u00e9rt\u00e9ke mind\u00f6ssze 9 sz\u00e1zal\u00e9k.\n\"A k\u00e9rd\u00e9sben csakis a magyar \u00e9rdeket tudjuk k\u00e9pviselni, \u00e9s ez akkor is \u00edgy lesz, ha az amerikai eln\u00f6k javaslat\u00e1val kell szembe menn\u00fcnk\" - jegyezte meg a miniszter.\n\nMTI 2021. j\u00falius 12.\n\n"}]