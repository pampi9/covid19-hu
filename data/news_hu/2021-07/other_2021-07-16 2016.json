[{"date": "2021-07-16 20:16", "url": "https://koronavirus.gov.hu/cikkek/informaciok-horvatorszagi-utazashoz-regisztraljon-hogy-segithessunk", "h1": "Inform\u00e1ci\u00f3k horv\u00e1torsz\u00e1gi utaz\u00e1shoz - Regisztr\u00e1ljon, hogy seg\u00edthess\u00fcnk!", "body": "\nA horv\u00e1t \u00e9s a magyar rend\u0151ri vezet\u0151k egyeztet\u00e9s\u00e9nek k\u00f6sz\u00f6nhet\u0151en cs\u00f6kkenhet a Magyarorsz\u00e1g fel\u0151l Horv\u00e1torsz\u00e1gba utaz\u00f3k v\u00e1rakoz\u00e1si ideje.\n\n\nAmennyiben horv\u00e1torsz\u00e1gi nyaral\u00e1st tervez, k\u00f6nnyebben \u00e9s gyorsabban \u00e1tkelhet a hat\u00e1ron az EnterCroatia \u0171rlap kit\u00f6lt\u00e9s\u00e9vel. A dokumentum kit\u00f6lt\u00e9se nem k\u00f6telez\u0151, de ha az utaz\u00e1s megkezd\u00e9se el\u0151tt - ak\u00e1r annak napj\u00e1n - helyesen kit\u00f6lti, hozz\u00e1j\u00e1rul a v\u00e1rakoz\u00e1si id\u0151 cs\u00f6kkent\u00e9s\u00e9hez, \u00e9s j\u00f3val hamarabb el\u00e9rheti \u00fatic\u00e9lj\u00e1t.\nAkik regisztr\u00e1ci\u00f3val is felk\u00e9sz\u00fclnek utaz\u00e1sukra, hozz\u00e1j\u00e1rulnak az \u00e1tl\u00e9p\u00e9s idej\u00e9nek cs\u00f6kkent\u00e9s\u00e9hez. Fontos azonban, hogy az egy aut\u00f3ban utaz\u00f3k mindegyike t\u00f6ltse ki az \u0171rlapot, \u00e9s a j\u00e1rm\u0171vezet\u0151 szem\u00e9ly\u00e9hez regisztr\u00e1ljanak, mert csak ilyen m\u00f3don lesz lehet\u0151s\u00e9g\u00fck a gyors\u00edtott ellen\u0151rz\u00e9shez.\u00a0 Aki regisztr\u00e1lt, a hat\u00e1r\u00e1tkel\u00e9s el\u0151tt k\u00e9sz\u00edtse el\u0151 a sz\u00fcks\u00e9ges \u00fatiokm\u00e1nyait is. Azt is k\u00e9rj\u00fck, hogy az \u00e9rv\u00e9nyes regisztr\u00e1ci\u00f3 visszaigazol\u00e1s\u00e1r\u00f3l sz\u00f3l\u00f3 dokumentumot nyomtass\u00e1k ki \u00e9s j\u00f3l l\u00e1that\u00f3an helyezz\u00e9k el a sz\u00e9lv\u00e9d\u0151 m\u00f6g\u00f6tt, ezzel is seg\u00edtve a rend\u0151r\u00f6k munk\u00e1j\u00e1t.\nHa a hat\u00e1rforgalmi helyzet sz\u00fcks\u00e9gess\u00e9 teszi, a k\u00e9t orsz\u00e1g rend\u0151rei a hat\u00e1r k\u00e9t oldal\u00e1n\u00a0 olyan forgalomtechnikai m\u00f3dszereket l\u00e9ptetnek \u00e9letbe, amelyek lehet\u0151v\u00e9 teszik hogy a regisztr\u00e1ltak k\u00fcl\u00f6n forgalmi s\u00e1vokban vagy k\u00fcl\u00f6n kijel\u00f6lt kapukon l\u00e9phess\u00e9k \u00e1t a hat\u00e1rt.\nHa \u00fatra kel, ne csak az utaz\u00e1s el\u0151tt t\u00e1j\u00e9koz\u00f3djon az aktu\u00e1lis hat\u00e1r\u00e1tl\u00e9p\u00e9si helyzetr\u0151l, hanem a hat\u00e1rhoz k\u00f6zeledve k\u00f6vesse figyelemmel a jelz\u0151t\u00e1bl\u00e1kat is. Amennyiben a k\u00f6zleked\u00e9si helyzet megk\u00edv\u00e1nja, forgalomir\u00e1ny\u00edt\u00f3 rend\u0151r\u00f6k seg\u00edtik a hat\u00e1r fel\u00e9 aut\u00f3z\u00f3k halad\u00e1s\u00e1t.\nA horv\u00e1t \u00e9s a magyar rend\u0151rs\u00e9g k\u00f6z\u00f6tt nagyon j\u00f3 az egy\u00fcttm\u0171k\u00f6d\u00e9s, ha a v\u00e1rakoz\u00e1si id\u0151 megn\u00f6vekszik, mindk\u00e9t hat\u00f3s\u00e1g tov\u00e1bbi \u00f6sszehangolt int\u00e9zked\u00e9sekkel seg\u00edti a hat\u00e1r\u00e1tkel\u00e9st. A hat\u00e1r mindk\u00e9t oldal\u00e1n folyamatosan \u00e9rt\u00e9kelik a fenn\u00e1ll\u00f3 helyzetet \u00e9s a rend\u0151r\u00f6k egym\u00e1ssal \u00f6sszhangban teszik meg a sz\u00fcks\u00e9ges int\u00e9zked\u00e9seket.\nAz \u0171rlap kit\u00f6lt\u00e9s\u00e9vel kapcsolatban b\u0151vebb inform\u00e1ci\u00f3 itt \u00e9rhet\u0151 el.\u201d\n\u00a0Forr\u00e1s: police.hu\n\n"}]