[{"date": "2021-07-30 13:31", "url": "https://koronavirus.gov.hu/cikkek/nnk-az-alapimmunizalas-kotelezo-lesz-az-egeszsegugyben-dolgozoknak", "h1": "NNK: az alapimmuniz\u00e1l\u00e1s k\u00f6telez\u0151 lesz az eg\u00e9szs\u00e9g\u00fcgyben dolgoz\u00f3knak", "body": "\nMegjelent az eg\u00e9szs\u00e9g\u00fcgyi dolgoz\u00f3k alapimmuniz\u00e1l\u00e1s\u00e1r\u00f3l sz\u00f3l\u00f3 korm\u00e1nyrendelet, amely szerint minden olyan eg\u00e9szs\u00e9g\u00fcgyi dolgoz\u00f3nak k\u00f6telez\u0151 lesz az els\u0151 k\u00e9t\u00a0koronav\u00edrus\u00a0elleni v\u00e9d\u0151olt\u00e1s felv\u00e9tele, aki m\u00e9g nem kapta meg.\n\n\nGalg\u00f3czi \u00c1gnes, a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi oszt\u00e1lyvezet\u0151je p\u00e9nteken a k\u00f6zm\u00e9di\u00e1nak elmondta, a rendelet augusztus 15-\u00e9n l\u00e9p hat\u00e1lyba, \u00e9s az eg\u00e9szs\u00e9g\u00fcgyben dolgoz\u00f3knak 15 napjuk van arra, hogy megkezdj\u00e9k az olt\u00e1si sort.\n\u00a0\u00a0\u00a0\u00a0Ismertette: a v\u00e9d\u0151olt\u00e1s felv\u00e9tele minden m\u00e9g be nem oltott eg\u00e9szs\u00e9g\u00fcgyi dolgoz\u00f3nak k\u00f6telez\u0151, \u00edgy az alapell\u00e1t\u00e1sban, a j\u00e1r\u00f3beteg-szakell\u00e1t\u00e1sban, a k\u00f3rh\u00e1zakban, a ment\u0151kn\u00e9l, a gy\u00f3gyszerell\u00e1t\u00e1sban, a diagnosztik\u00e1ban foglalkoztatott eg\u00e9szs\u00e9g\u00fcgyi dolgoz\u00f3knak, a betegsz\u00e1ll\u00edt\u00f3knak, \u00e9s a mag\u00e1n eg\u00e9szs\u00e9g\u00fcgyi szolg\u00e1ltat\u00f3 \u00e1ltal foglalkoztatott eg\u00e9szs\u00e9g\u00fcgyi dolgoz\u00f3knak is.\n\u00a0\u00a0\u00a0\u00a0Emellett az olt\u00e1s k\u00f6telez\u0151 mind az eg\u00e9szs\u00e9g\u00fcgyi ell\u00e1t\u00e1st ny\u00fajt\u00f3 szoci\u00e1lis int\u00e9zm\u00e9nyek dolgoz\u00f3inak, mind a szoci\u00e1lis int\u00e9zm\u00e9nyekben eg\u00e9szs\u00e9g\u00fcgyi ell\u00e1t\u00e1st ny\u00fajt\u00f3 dolgoz\u00f3knak is.\nAz olt\u00e1s felv\u00e9tele annak is k\u00f6telez\u0151, aki ebben az \u00e1gazatban szeretne elhelyezkedni, neki a foglalkoztat\u00e1s megkezd\u00e9se ut\u00e1n 15 napja van arra, hogy elkezdje az alapimmuniz\u00e1l\u00e1st - mondta az oszt\u00e1lyvezet\u0151.\n\u00a0\u00a0\u00a0\u00a0Kiemelte, az eg\u00e9szs\u00e9g\u00fcgyi dolgoz\u00f3k olt\u00e1sa mind a saj\u00e1t eg\u00e9szs\u00e9g\u00fck, mind a betegek v\u00e9delme \u00e9rdek\u00e9ben fontos.\n\u00a0\u00a0\u00a0\u00a0Jelezte azt is, a harmadik olt\u00e1s felv\u00e9tele sz\u00e1mukra nem k\u00f6telez\u0151, de az eml\u00e9keztet\u0151 olt\u00e1s lehet\u0151s\u00e9ge el\u0151tt\u00fck is nyitva \u00e1ll.\nGalg\u00f3czi \u00c1gnes besz\u00e9lt arr\u00f3l is, hogy k\u00fcsz\u00f6b\u00f6n \u00e1ll a negyedik j\u00e1rv\u00e1nyhull\u00e1m, azonban a v\u00e9d\u0151olt\u00e1sokkal \u00e9s a higi\u00e9n\u00e9s szab\u00e1lyok betart\u00e1s\u00e1val elker\u00fclhet\u0151 egy \"er\u0151s\" j\u00e1rv\u00e1ny.\n\u00a0\u00a0\u00a0\u00a0Hozz\u00e1tette: Magyarorsz\u00e1gon alacsony esetsz\u00e1mokkal ugyan, de h\u00e9tr\u0151l h\u00e9tre emelkedik a megbeteged\u00e9sek sz\u00e1ma, \u00e9s n\u00f6vekszik a\u00a0koronav\u00edrus\u00a0\u00f6r\u00f6k\u00edt\u0151anyag\u00e1nak mennyis\u00e9ge a szennyvizekben is.\nVannak Eur\u00f3p\u00e1ban olyan orsz\u00e1gok, ahol robban\u00e1sszer\u0171 az esetsz\u00e1mok n\u00f6veked\u00e9se, \u00e9s az l\u00e1tszik, hogy a brit (alfa) v\u00edrusvari\u00e1nst kiszor\u00edtja a v\u00edrus indiai (delta) mut\u00e1nsa, ami 60 sz\u00e1zal\u00e9kkal fert\u0151z\u0151k\u00e9pesebb - h\u00edvta fel a figyelmet.\n\u00a0\u00a0\u00a0\u00a0A harmadik, eml\u00e9keztet\u0151 olt\u00e1sr\u00f3l sz\u00f3lva a szakember elmondta, hogy ezt alapvet\u0151en azoknak aj\u00e1nlj\u00e1k, akik a fert\u0151z\u00e9s szempontj\u00e1b\u00f3l a kock\u00e1zati csoportba tartoznak, teh\u00e1t az id\u0151seknek, a kr\u00f3nikus betegs\u00e9gben szenved\u0151knek, legyeng\u00fclt immunrendszer\u0171 betegeknek.\n\u00a0\u00a0\u00a0\u00a0Az eml\u00e9keztet\u0151 d\u00f3zis a m\u00e1sodik adag bead\u00e1s\u00e1t k\u00f6vet\u0151 4-6 h\u00f3nap m\u00falva k\u00e9rhet\u0151, \u00e9s a szakmai aj\u00e1nl\u00e1s szerint, aki els\u0151 k\u00e9t olt\u00e1snak vektorvakcin\u00e1t kapott, az el\u00f6lt v\u00edrust tartalmaz\u00f3 vagy mRNS-vakcin\u00e1t kaphat eml\u00e9keztet\u0151\u00fcl \u00e9s ford\u00edtva. Er\u0151teljesebb immunv\u00e1laszt v\u00e1rnak ugyanis att\u00f3l, ha egy m\u00e1s hat\u00e1smechanizmussal m\u0171k\u00f6d\u0151 vakcin\u00e1t adnak eml\u00e9keztet\u0151 olt\u00e1snak - jegyezte meg Galg\u00f3czi \u00c1gnes.\n\u00a0\u00a0\u00a0\u00a0Az oszt\u00e1lyvezet\u0151 eml\u00e9keztetett, hogy augusztus 1-j\u00e9t\u0151l indul a 60 \u00e9v felettiek olt\u00e1si kamp\u00e1nya. Ennek keret\u00e9ben a h\u00e1ziorvosok, \u00f6nk\u00e9ntesek, szem\u00e9lyesen keresik fel azokat az id\u0151seket, akik m\u00e9g nem k\u00e9rt\u00e9k a v\u00e9d\u0151olt\u00e1st. Olt\u00e1sra lehet\u0151s\u00e9g van az \u00e9rintett otthon\u00e1ban vagy az orvosi rendel\u0151ben is.\n\nMTI 2021. j\u00falius 30.\n\n"}]