[{"date": "2021-07-15 08:35", "url": "https://koronavirus.gov.hu/cikkek/itm-eddig-tobb-mint-10-milliard-forintot-fizettek-ki-az-onfoglalkoztatoknak", "h1": "ITM: eddig t\u00f6bb mint 10 milli\u00e1rd forintot fizettek ki az \u00f6nfoglalkoztat\u00f3knak", "body": "\nMostan\u00e1ig t\u00f6bb mint 10 milli\u00e1rd forintot fizettek ki az \u00f6nfoglalkoztat\u00f3knak, az \u00d6nfoglalkoztat\u00f3k kompenz\u00e1ci\u00f3s t\u00e1mogat\u00e1s\u00e1ra be\u00e9rkezett ig\u00e9nyl\u00e9sek sz\u00e1ma meghaladta a 60 ezret. A korm\u00e1nyhivatalok k\u00f6zel 50 ezer k\u00e9relmez\u0151nek ki is fizett\u00e9k a 219 ezer forintos egyszeri t\u00e1mogat\u00e1st - jelentette be Bod\u00f3 S\u00e1ndor.\n\n\nAz Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra a t\u00e1rca cs\u00fct\u00f6rt\u00f6ki k\u00f6zlem\u00e9nye szerint k\u00f6z\u00f6lte: az eddig regisztr\u00e1lt mintegy 13 milli\u00e1rd forintos ig\u00e9nyb\u0151l t\u00f6bb mint 10 milli\u00e1rd forintot m\u00e1r foly\u00f3s\u00edtottak a banksz\u00e1ml\u00e1kra.\n\u00a0\u00a0\u00a0\u00a0Az \u00d6nfoglalkoztat\u00f3k kompenz\u00e1ci\u00f3s t\u00e1mogat\u00e1s\u00e1ban f\u0151k\u00e9nt azok a kiskereskedelemben, turizmus-vend\u00e9gl\u00e1t\u00e1sban, sz\u00e1ll\u00e1shely-szolg\u00e1ltat\u00e1sban vagy szabadid\u0151 \u00e1gazatokban tev\u00e9kenyked\u0151 v\u00e1llalkoz\u00f3k r\u00e9szes\u00fclhetnek, akik alkalmazottak hi\u00e1ny\u00e1ban kor\u00e1bban nem p\u00e1ly\u00e1zhattak \u00e1gazati b\u00e9rt\u00e1mogat\u00e1sra. Az \u00e1tmeneti korl\u00e1toz\u00e1sokkal \u00e9rintett 56 f\u0151tev\u00e9kenys\u00e9g valamelyik\u00e9t folytat\u00f3 \u00f6nfoglalkoztat\u00f3k a garant\u00e1lt b\u00e9rminimummal megegyez\u0151 \u00f6sszeget kaphatnak. A 219 ezer forintos egyszeri t\u00e1mogat\u00e1s m\u00e1sok mellett a fodr\u00e1szok, sz\u00e9ps\u00e9giparban dolgoz\u00f3k, sz\u00e1ll\u00e1shely-szolg\u00e1ltat\u00f3k, el\u0151ad\u00f3m\u0171v\u00e9szek \u00e9s aut\u00f3siskolai oktat\u00f3k sz\u00e1m\u00e1ra k\u00f6nny\u00edti meg az \u00fajraindul\u00e1st - ismertetik.\n\u00a0\u00a0\u00a0\u00a0A legt\u00f6bb k\u00e9relem tov\u00e1bbra is a f\u0151v\u00e1rosb\u00f3l, Pest, Hajd\u00fa-Bihar, Gy\u0151r-Moson-Sopron \u00e9s Borsod-Aba\u00faj-Zempl\u00e9n megy\u00e9kb\u0151l \u00e9rkezett be. A legnagyobb sz\u00e1mban a fodr\u00e1szok, kozmetikusok \u00e9ltek a lehet\u0151s\u00e9ggel, az ig\u00e9nyl\u0151k k\u00f6z\u00fcl mintegy 25 ezren sz\u00e9ps\u00e9g\u00e1pol\u00e1ssal foglalkoznak. A b\u00edr\u00e1latok \u00e9s kifizet\u00e9sek folyamatosak, a k\u00e9relmeket a vesz\u00e9lyhelyzet v\u00e9g\u00e9ig lehet beny\u00fajtani a j\u00e1r\u00e1si hivatalok foglalkoztat\u00e1si oszt\u00e1lyaira.\n\u00a0\u00a0\u00a0\u00a0Bod\u00f3 S\u00e1ndor a k\u00f6zlem\u00e9ny szerint hozz\u00e1tette: \"A korm\u00e1ny gazdas\u00e1gv\u00e9delmi int\u00e9zked\u00e9sei el\u00e9rt\u00e9k a c\u00e9ljukat. A magyar munkaer\u0151piac \u00e1tlend\u00fclt a koronav\u00edrus okozta v\u00e1ls\u00e1gon. A foglalkoztat\u00e1si mutat\u00f3k a j\u00e1rv\u00e1ny hazai megjelen\u00e9se el\u0151tti szintre er\u0151s\u00f6dtek vissza. Ism\u00e9t 4,6 milli\u00f3n\u00e1l t\u00f6bben dolgoznak Magyarorsz\u00e1gon.\"\n\n\nMTI 2021. j\u00falius 15.\n\n"}]