[{"date": "2021-07-12 20:35", "url": "https://koronavirus.gov.hu/cikkek/domotor-csaba-nemzeti-konzultacioban-helyet-kap-az-oltoanyaggyar-ugye", "h1": "D\u00f6m\u00f6t\u00f6r Csaba: a nemzeti konzult\u00e1ci\u00f3ban is helyet kap az olt\u00f3anyaggy\u00e1r \u00fcgye", "body": "\nA vakcinagy\u00e1rt\u00e1s strat\u00e9giai jelent\u0151s\u00e9g\u0171 k\u00e9rd\u00e9s, hossz\u00fa t\u00e1von hat\u00e1rozza meg \u00e9let\u00fcnket \u00e9s v\u00e9delmi k\u00e9pess\u00e9geinket, ez\u00e9rt d\u00f6nt\u00f6tt \u00fagy a korm\u00e1ny, hogy a most indul\u00f3 nemzeti konzult\u00e1ci\u00f3ban is helyet kap az olt\u00f3anyaggy\u00e1r \u00fcgye - mondta a Minisztereln\u00f6ki Kabinetiroda parlamenti \u00e1llamtitk\u00e1ra h\u00e9tf\u0151n Debrecenben, amikor megtekintette az egyetemi innov\u00e1ci\u00f3s k\u00f6zpont \u00e9p\u00fclet\u00e9t, \u00e9s mellette a leend\u0151 olt\u00f3anyaggy\u00e1r ter\u00fclet\u00e9t.\n\n\nD\u00f6m\u00f6t\u00f6r Csaba hozz\u00e1tette: \"az ilyen konzult\u00e1ci\u00f3k mindig meger\u0151s\u00edtett\u00e9k a korm\u00e1nyzati d\u00f6nt\u00e9sek alapjait, ez\u00e9rt is biztatunk mindenkit arra, hogy mondja el v\u00e9lem\u00e9ny\u00e9t\". A korm\u00e1ny mintegy 55 milli\u00e1rd forintot biztos\u00edt a hazai olt\u00f3anyaggal kapcsolatos kutat\u00e1sokra, fejleszt\u00e9sekre \u00e9s a gy\u00e1r fel\u00e9p\u00edt\u00e9s\u00e9re - jelezte az \u00e1llamtitk\u00e1r.\nD\u00f6m\u00f6t\u00f6r Csaba szerint az elm\u00falt h\u00f3napok egyik fontos tanuls\u00e1ga, hogy kr\u00edzishelyzetben fel\u00e9rt\u00e9kel\u0151dik az \u00f6nell\u00e1t\u00e1s, a saj\u00e1t l\u00e1bon \u00e1ll\u00e1s k\u00e9pess\u00e9ge.\u00a0\"Ez j\u00e1rv\u00e1ny idej\u00e9n igaz a v\u00e9d\u0151felszerel\u00e9sekre, \u00e9s kiv\u00e1ltk\u00e9pp igaz az olt\u00f3anyagokra. Mindannyian eml\u00e9ksz\u00fcnk r\u00e1, milyen intenz\u00edv verseny bontakozott ki a vil\u00e1g gyakorlatilag minden orsz\u00e1ga k\u00f6z\u00f6tt, hogy min\u00e9l el\u0151bb, min\u00e9l t\u00f6bb vakcin\u00e1hoz jusson\" - mondta, hozz\u00e1t\u00e9ve: Magyarorsz\u00e1g eredm\u00e9nyes volt ebben a versenyben, ennek is k\u00f6sz\u00f6nhet\u0151, hogy az uni\u00f3s orsz\u00e1gok v\u00e9detts\u00e9gi sorrendj\u00e9ben a m\u00e1sodikok vagyunk. Ez\u00e9rt indulhatott hamarabb \u00fajra az \u00e9let haz\u00e1nkban - mondta.\nHossz\u00fa t\u00e1von azonban - folytatta - meg kell teremten\u00fcnk az \u00f6nell\u00e1t\u00e1s k\u00e9pess\u00e9g\u00e9t is. Ezt szolg\u00e1lja majd a debreceni olt\u00f3anyaggy\u00e1r, amely \u00f3ri\u00e1si el\u0151rel\u00e9p\u00e9st jelent abban, hogy jelent\u0151sen cs\u00f6kkents\u00fck a k\u00fclf\u00f6ldi gy\u00e1rt\u00f3kt\u00f3l val\u00f3 f\u00fcgg\u00e9s\u00fcnket.\nHozz\u00e1tette: jelenleg a tervez\u00e9si szakaszban vagyunk, de m\u00e9g a ny\u00e1r folyam\u00e1n megt\u00f6rt\u00e9nik az alapk\u0151let\u00e9tel. Ezt k\u00f6vet\u0151en a tervek szerint az olt\u00f3anyaggy\u00e1r m\u00e1r a j\u00f6v\u0151 \u00e9v v\u00e9g\u00e9n megkezdheti m\u0171k\u00f6d\u00e9s\u00e9t.\u00a0D\u00f6m\u00f6t\u00f6r Csaba fontos k\u00f6r\u00fclm\u00e9nynek nevezte, hogy a gy\u00e1rban t\u00f6bbf\u00e9le technol\u00f3gi\u00e1t is alkalmaznak majd, amelyek lehet\u0151v\u00e9 teszik ak\u00e1r magyar, ak\u00e1r nemzetk\u00f6zi fejleszt\u00e9s\u0171 vakcin\u00e1k gy\u00e1rt\u00e1s\u00e1t is.\nP\u00f3s\u00e1n L\u00e1szl\u00f3 (Fidesz), a t\u00e9rs\u00e9g orsz\u00e1ggy\u0171l\u00e9si k\u00e9pvisel\u0151je jelezte: Debrecenben nagy hagyom\u00e1nya van a kutat\u00e1snak, a Debreceni Egyetem (DE) egyik strat\u00e9giai ter\u00fclete az eg\u00e9szs\u00e9gipar fejleszt\u00e9se. Ma m\u00e1r a fels\u0151oktat\u00e1s nem csak az oktat\u00e1s \u00e9s a kutat\u00e1s ter\u00fclete, hanem er\u0151teljes a gazdas\u00e1gi \u00e9lettel val\u00f3 kapcsolata is az innov\u00e1ci\u00f3 ter\u00fclet\u00e9n - tette hozz\u00e1 megjegyezve, hogy az orsz\u00e1gban a DE alak\u00edtott ki ma is j\u00f3l m\u0171k\u00f6d\u0151 ipari klaszterh\u00e1l\u00f3zatot. A k\u00e9pvisel\u0151 szerint az egyetemi modellv\u00e1lt\u00e1s tov\u00e1bb seg\u00edti ennek a fejleszt\u00e9s\u00e9t. P\u00f3s\u00e1n L\u00e1szl\u00f3 elmondta, a Debreceni Egyetemen \u00e9s k\u00f6rnyezet\u00e9ben rendelkez\u00e9sre \u00e1ll a sz\u00fcks\u00e9ges tud\u00e1s ahhoz, hogy a gy\u00e1r biztos\u00edtsa az \u00f6nell\u00e1t\u00e1st a j\u00e1rv\u00e1nyokkal \u00e9s a fert\u0151z\u0151 betegs\u00e9gekkel szemben v\u00e9d\u0151 olt\u00f3anyagb\u00f3l a magyarok, illetve a K\u00e1rp\u00e1t-medence sz\u00e1m\u00e1ra. A leend\u0151 olt\u00f3anyaggy\u00e1rat az egyetem tulajdon\u00e1ban l\u00e9v\u0151 c\u00e9g fogja m\u0171k\u00f6dtetni - f\u0171zte hozz\u00e1.\n\nMTI 2021. j\u00falius 12.\n\n"}]