[{"date": "2021-07-16 19:14", "url": "https://koronavirus.gov.hu/cikkek/tovabbi-200-ezer-adag-vakcinat-adott-kolcson-magyarorszag-csehorszagnak", "h1": "Tov\u00e1bbi 200 ezer adag vakcin\u00e1t adott k\u00f6lcs\u00f6n Magyarorsz\u00e1g Csehorsz\u00e1gnak", "body": "\nMagyarorsz\u00e1g tov\u00e1bbi 200 ezer adag Pfizer/BioNTech koronav\u00edrus elleni olt\u00f3anyagot k\u00f6lcs\u00f6nz\u00f6tt Csehorsz\u00e1gnak. A vakcinasz\u00e1ll\u00edtm\u00e1nyt Boros Mikl\u00f3s, Magyarorsz\u00e1g pr\u00e1gai nagyk\u00f6vete adta \u00e1t Andrej Babis cseh minisztereln\u00f6knek p\u00e9nteken a f\u0151v\u00e1ros K\u00f6zponti Katonai K\u00f3rh\u00e1z\u00e1ban.\n\n\nA cseh korm\u00e1nyf\u0151 az \u00e1tad\u00e1skor nyilv\u00e1nosan k\u00f6sz\u00f6netet mondott a magyar korm\u00e1nynak az \u00fajabb seg\u00edts\u00e9g\u00e9rt.\n\u00a0\u00a0\u00a0\u00a0Magyarorsz\u00e1g m\u00e1r kor\u00e1bban k\u00f6lcs\u00f6nz\u00f6tt 140 950 adag Pfizer/BioNTech-vakcin\u00e1t Csehorsz\u00e1gnak. Ezeket az olt\u00f3anyagokat Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter adta \u00e1t j\u00fanius, illetve j\u00falius elej\u00e9n Pr\u00e1g\u00e1ban a cseh minisztereln\u00f6knek. A felek megegyez\u00e9se szerint Csehorsz\u00e1gnak az \u00e9v v\u00e9g\u00e9ig kell visszaadnia Magyarorsz\u00e1gnak a vakcinak\u00f6lcs\u00f6nt.\n\u00a0\u00a0\u00a0\u00a0A mostani k\u00f6lcs\u00f6nt szint\u00e9n az \u00e9v v\u00e9g\u00e9ig kell visszaadniuk a cseheknek - mondta Boros Mikl\u00f3s az MTI tud\u00f3s\u00edt\u00f3j\u00e1nak Pr\u00e1g\u00e1ban.\n\u00a0\u00a0\u00a0\u00a0Csehorsz\u00e1g csak az Eur\u00f3pai Gy\u00f3gyszer\u00fcgyn\u00f6ks\u00e9g (EMA) \u00e1ltal j\u00f3v\u00e1hagyott olt\u00f3anyagokat haszn\u00e1lja, \u00e9s tov\u00e1bbra is vakcinahi\u00e1nnyal k\u00fcszk\u00f6dik. Andrej Babis egy hete emiatt fordult Szijj\u00e1rt\u00f3 P\u00e9terhez azzal a k\u00e9r\u00e9ssel, hogy Magyarorsz\u00e1g k\u00f6lcs\u00f6n\u00f6zz\u00f6n tov\u00e1bbi 200 ezer adag vakcin\u00e1t Csehorsz\u00e1gnak. Ezt a k\u00e9r\u00e9st teljes\u00edtette most a magyar f\u00e9l.\n\u00a0\u00a0\u00a0\u00a0Ausztria, Magyarorsz\u00e1g \u00e9s Szlov\u00e9nia \u00e1prilisban k\u00f6z\u00f6sen tett \u00edg\u00e9retet arra, hogy olt\u00f3anyagot ad \u00e1t Csehorsz\u00e1gnak. Pr\u00e1ga nem \u00e9rtett egyet azzal a kompromisszumos meg\u00e1llapod\u00e1ssal, amelynek eredm\u00e9nyek\u00e9ppen az Eur\u00f3pai Uni\u00f3ban sz\u00e9tosztottak 10 milli\u00f3 adag vakcin\u00e1t, \u00e9s emiatt kevesebbet kapott Br\u00fcsszelb\u0151l. Andrej Babis a m\u00falt h\u00e9ten \u00fajs\u00e1g\u00edr\u00f3knak azt mondta, hogy ezek az \u00edg\u00e9retek mind teljes\u00fcltek.\n\u00a0\u00a0\u00a0\u00a0A cseh korm\u00e1nyhivatal kor\u00e1bbi k\u00f6zl\u00e9se szerint Csehorsz\u00e1g az uni\u00f3s szerz\u0151d\u00e9sben r\u00f6gz\u00edtett mennyis\u00e9gen fel\u00fcl m\u00e1r mintegy 300 ezer adag vakcin\u00e1t kapott Magyarorsz\u00e1g mellett Szlov\u00e9ni\u00e1t\u00f3l, Ausztri\u00e1t\u00f3l, Izraelt\u0151l, Szerbi\u00e1t\u00f3l \u00e9s Szlov\u00e1ki\u00e1t\u00f3l.\n\u00a0\u00a0\u00a0\u00a0A 10,7 milli\u00f3s Csehorsz\u00e1gban p\u00e9ntekig 9,3 milli\u00f3 adag vakcin\u00e1t adtak be a lakosoknak, mindk\u00e9t adagot 4,1 milli\u00f3an kapt\u00e1k meg.\n\nMTI 2021. j\u00falius 16.\n\n"}]