[{"date": "2021-07-29 19:52", "url": "https://koronavirus.gov.hu/cikkek/betegek-vedelme-erdekeben-az-egeszsegugyi-dolgozoknak-most-mar-kotelezo-az-oltas", "h1": "A betegek v\u00e9delme \u00e9rdek\u00e9ben az eg\u00e9szs\u00e9g\u00fcgyi dolgoz\u00f3knak most m\u00e1r k\u00f6telez\u0151 az olt\u00e1s", "body": "\nA koronav\u00edrus-j\u00e1rv\u00e1ny tov\u00e1bbi hull\u00e1mainak megf\u00e9kez\u00e9se \u00e9s a betegek v\u00e9delme \u00e9rdek\u00e9ben az eg\u00e9szs\u00e9g\u00fcgyi dolgoz\u00f3knak mostant\u00f3l m\u00e1r k\u00f6telez\u0151 a v\u00e9d\u0151olt\u00e1s felv\u00e9tele - az err\u0151l sz\u00f3l\u00f3 korm\u00e1nyrendelet hamarosan olvashat\u00f3 a Magyar K\u00f6zl\u00f6nyben. Magyarorsz\u00e1gon az olt\u00e1si program az eg\u00e9szs\u00e9g\u00fcgyi dolgoz\u00f3k olt\u00e1s\u00e1val indult tavaly december v\u00e9g\u00e9n, az eg\u00e9szs\u00e9g\u00fcgyi dolgoz\u00f3k t\u00falnyom\u00f3 t\u00f6bbs\u00e9ge fel is vette a koronav\u00edrus elleni olt\u00e1st, csak kevesen maradtak, akik m\u00e9g nem oltott\u00e1k be magukat. Most \u0151ket is a v\u00e9d\u0151olt\u00e1s felv\u00e9tel\u00e9re k\u00e9rj\u00fck. Az eg\u00e9szs\u00e9g\u00fcgyben dolgoz\u00f3k ugyanis fokozottan ki vannak t\u00e9ve a fert\u0151z\u00e9snek \u00e9s egy\u00fattal forr\u00e1sai lehetnek a v\u00edrus k\u00f6z\u00f6ss\u00e9gi terjed\u00e9s\u00e9nek. Olt\u00e1sukra saj\u00e1t eg\u00e9szs\u00e9g\u00fck \u00e9s a betegek eg\u00e9szs\u00e9g\u00e9nek v\u00e9delme \u00e9rdek\u00e9ben is sz\u00fcks\u00e9g van.\n\n\nAz eg\u00e9szs\u00e9g\u00fcgyi dolgoz\u00f3k k\u00f6telez\u0151 olt\u00e1s\u00e1t a Magyar Orvosi Kamara \u00e9s a Magyar Eg\u00e9szs\u00e9g\u00fcgyi Szakdolgoz\u00f3i Kamara is t\u00e1mogatja, \u00e9s\u00a0 azt az Orsz\u00e1gos K\u00f3rh\u00e1zi F\u0151igazgat\u00f3s\u00e1g is indokoltnak tartja mind az \u00e1gazatban dolgoz\u00f3k, mind a betegek \u00e9s a hozz\u00e1tartoz\u00f3ik eg\u00e9szs\u00e9g\u00e9nek v\u00e9delme \u00e9rdek\u00e9ben.\nA v\u00e9d\u0151olt\u00e1s felv\u00e9tele minden m\u00e9g be nem oltott az eg\u00e9szs\u00e9g\u00fcgyi dolgoz\u00f3nak k\u00f6telez\u0151 (bele\u00e9rtve az alapell\u00e1t\u00e1sban, a j\u00e1r\u00f3beteg-szakell\u00e1t\u00e1sban, a k\u00f3rh\u00e1zakban, a ment\u0151kn\u00e9l, a gy\u00f3gyszerell\u00e1t\u00e1sban, a diagnosztik\u00e1ban foglalkoztatott eg\u00e9szs\u00e9g\u00fcgyi dolgoz\u00f3kat, a betegsz\u00e1ll\u00edt\u00f3kat, \u00e9s a mag\u00e1n eg\u00e9szs\u00e9g\u00fcgyi szolg\u00e1ltat\u00f3 \u00e1ltal foglalkoztatott eg\u00e9szs\u00e9g\u00fcgyi dolgoz\u00f3kat is).\u00a0\nEmellett az olt\u00e1s k\u00f6telez\u0151 mind\u00a0az eg\u00e9szs\u00e9g\u00fcgyi ell\u00e1t\u00e1st ny\u00fajt\u00f3 szoci\u00e1lis int\u00e9zm\u00e9nyek dolgoz\u00f3inak, mind a szoci\u00e1lis int\u00e9zm\u00e9nyekben eg\u00e9szs\u00e9g\u00fcgyi ell\u00e1t\u00e1st ny\u00fajt\u00f3 dolgoz\u00f3knak (pl. id\u0151sotthonba bej\u00e1r\u00f3 orvosoknak).\u00a0\nA m\u00e9g be nem oltott eg\u00e9szs\u00e9g\u00fcgyi dolgoz\u00f3knak legk\u00e9s\u0151bb szeptember 1-ig fel kell venni az olt\u00e1s els\u0151 d\u00f3zis\u00e1t. Az eg\u00e9szs\u00e9g\u00fcgyi szolg\u00e1ltat\u00f3k nem hozhatnak l\u00e9tre \u00faj jogviszonyt olyan eg\u00e9szs\u00e9g\u00fcgyi dolgoz\u00f3val, aki nem veszi fel az olt\u00e1st \u00e9s meg kell sz\u00fcntetni a jogviszonyt azzal az eg\u00e9szs\u00e9g\u00fcgyi dolgoz\u00f3val, aki megtagadja az olt\u00e1s felv\u00e9tel\u00e9t.\nA munk\u00e1ltat\u00f3 felh\u00edvhatja az eg\u00e9szs\u00e9g\u00fcgyi dolgoz\u00f3t arra, hogy igazolja a v\u00e9d\u0151olt\u00e1s felv\u00e9tel\u00e9t, illetve arra is, hogy a v\u00e9d\u0151olt\u00e1st a hat\u00e1rid\u0151ig felvegye avagy az olt\u00e1s al\u00f3li mentess\u00e9get megalapoz\u00f3 orvosi szakv\u00e9lem\u00e9nyt bemutassa.\nAz eg\u00e9szs\u00e9g\u00fcgyi dolgoz\u00f3knak ez\u00faton is k\u00f6sz\u00f6nj\u00fck a p\u00e9ldamutat\u00f3 helyt\u00e1ll\u00e1st, amit a j\u00e1rv\u00e1ny elleni k\u00fczdelemben ny\u00fajtottak \u00e9s azt, hogy j\u00f3 p\u00e9ld\u00e1t mutatva t\u00falnyom\u00f3 t\u00f6bbs\u00e9g\u00fck az els\u0151k k\u00f6z\u00f6tt vette fel a v\u00e9d\u0151olt\u00e1st.\u00a0 Azok az eg\u00e9szs\u00e9g\u00fcgyi dolgoz\u00f3k, akik m\u00e1r t\u00f6bb mint 4 h\u00f3napja kapt\u00e1k meg a m\u00e1sodik olt\u00e1sukat, m\u00e1r a harmadik olt\u00e1st is k\u00e9rhetik.\n\u00a0\n\n"}]