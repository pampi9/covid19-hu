[{"date": "2021-07-26 08:45", "url": "https://koronavirus.gov.hu/cikkek/szijjarto-johetnek-magyarorszagra-az-orosz-turistak", "h1": "Szijj\u00e1rt\u00f3: j\u00f6hetnek Magyarorsz\u00e1gra az orosz turist\u00e1k", "body": "\nKeddt\u0151l beutazhatnak Magyarorsz\u00e1gra azok az orosz turist\u00e1k, akik rendelkeznek olt\u00e1ssal - k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter a k\u00f6z\u00f6ss\u00e9gi oldal\u00e1ra h\u00e9tf\u0151n felt\u00f6lt\u00f6tt vide\u00f3ban.\n\n\nSzijj\u00e1rt\u00f3\u00a0P\u00e9ter Isztambulba utaz\u00e1sa el\u0151tt, a rept\u00e9ren adott nyilatkozat\u00e1ban eml\u00e9keztetett: az orosz korm\u00e1ny n\u00e9h\u00e1ny h\u00e9ttel ezel\u0151tti d\u00f6nt\u00e9s\u00e9nek megfelel\u0151en, Oroszorsz\u00e1g \u00fajra megkezdte az \u00fczleti \u00e9s turisztikai v\u00edzumok kiad\u00e1s\u00e1t magyar \u00e1llampolg\u00e1rok sz\u00e1m\u00e1ra. Ennek egyetlen felt\u00e9tele az, hogy a k\u00e9relmez\u0151 rendelkezzen negat\u00edv PCR-teszttel.\n\u00a0\u00a0\u00a0\u00a0A miniszter hozz\u00e1tette: a k\u00f6lcs\u00f6n\u00f6ss\u00e9g elve alapj\u00e1n az eddigi, \u00fczleti c\u00e9l\u00fa utaz\u00e1sok mellett keddt\u0151l a turisztikai c\u00e9l\u00fa beutaz\u00e1st is enged\u00e9lyezik orosz \u00e1llampolg\u00e1roknak, amennyiben megkapt\u00e1k az olt\u00e1st.\n\u00a0\u00a0\u00a0\u00a0A magyar gazdas\u00e1g szektorai k\u00f6z\u00fcl a turizmus szenvedte el a legnagyobb k\u00e1rt a vil\u00e1gj\u00e1rv\u00e1ny miatt \u00e9letbe l\u00e9p\u0151 korl\u00e1toz\u00e1sok miatt - emelte ki\u00a0Szijj\u00e1rt\u00f3\u00a0P\u00e9ter, hozz\u00e1f\u0171zve: az oroszok k\u00f6r\u00e9ben Magyarorsz\u00e1g mindig kedvelt c\u00e9lorsz\u00e1gnak sz\u00e1m\u00edtott, \u00e9s azzal, hogy a beoltott orosz turist\u00e1k \u00fajra ell\u00e1togathatnak Magyarorsz\u00e1gra, a szektor nagy seg\u00edts\u00e9get kap.\n\nMTI 2021. j\u00falius 26.\n\n"}]