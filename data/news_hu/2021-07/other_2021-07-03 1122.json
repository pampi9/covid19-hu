[{"date": "2021-07-03 11:22", "url": "https://koronavirus.gov.hu/cikkek/orban-viktor-nem-hagyhatjuk-hogy-masok-mondjak-meg-hogyan-eljunk", "h1": "Orb\u00e1n Viktor: nem hagyhatjuk, hogy m\u00e1sok mondj\u00e1k meg, hogyan \u00e9lj\u00fcnk", "body": "\nHa hagyjuk, hogy m\u00e1sok mondj\u00e1k meg, hogyan \u00e9lj\u00fcnk, kik \u00e9lhetnek Magyarorsz\u00e1g ter\u00fclet\u00e9n, hogyan rendezz\u00fck be az \u00e9let\u00fcnket, hogyan nevelj\u00fck a gyermekeinket, elveszt\u00fcnk - mondta Orb\u00e1n Viktor minisztereln\u00f6k szombaton Budapesten.\n\n\nA Nemzeti K\u00f6zszolg\u00e1lati Egyetem (NKE) rend\u00e9szettudom\u00e1nyi kar\u00e1nak tisztavat\u00f3 \u00fcnneps\u00e9g\u00e9n kiemelte: a most v\u00e9gzett tisztek feladata, k\u00fcldet\u00e9se megv\u00e9deni Magyarorsz\u00e1got, a magyar csal\u00e1dok \u00e9s a magyar emberek biztons\u00e1g\u00e1t.\nHangs\u00falyozta: vannak olyan eur\u00f3pai nagyv\u00e1rosok, ahol m\u00e1r nem \u00e9rzik biztons\u00e1gban magukat az emberek, de Magyarorsz\u00e1g az egyik legbiztons\u00e1gosabb orsz\u00e1g Eur\u00f3p\u00e1ban, ahol nemcsak a t\u00f6bbs\u00e9g, de minden kisebbs\u00e9g is nyugodtan \u00e9lhet.\nKifejtette: a rendv\u00e9delmi p\u00e1ly\u00e1ra senki sem ker\u00fcl v\u00e9letlen\u00fcl, az alapvet\u0151 \u00e9rt\u00e9keket \u00e9s ind\u00edttat\u00e1sokat, amelyek arra \u00f6szt\u00f6k\u00e9lnek, hogy a haza szolg\u00e1lat\u00e1ba l\u00e9pjen valaki, els\u0151k\u00e9nt otthon, a sz\u00fcleit\u0151l \u00e9s nagysz\u00fcleit\u0151l kapja meg. Ez\u00e9rt fontos, hogy legyenek magyar csal\u00e1dok, amelyek a haza szolg\u00e1lat\u00e1ra nevelik a gyermekeiket - jelentette ki.\nK\u00f6z\u00f6lte: azokra a fiatalokra, akik ma a haza szolg\u00e1lat\u00e1ba l\u00e9pnek, neh\u00e9z feladat v\u00e1r, amely testben \u00e9s l\u00e9lekben is eg\u00e9sz embert k\u00edv\u00e1n. Erre csak er\u0151s \u00e9s \u00e9rett emberek v\u00e1llalkozhatnak, akik tudj\u00e1k, mit jelent, milyen \u00e9rt\u00e9kes a rend, a becs\u00fclet \u00e9s a bajt\u00e1rsiass\u00e1g, akik v\u00e1llalj\u00e1k, hogy ak\u00e1r az \u00e9let\u00fcket is hajland\u00f3k kock\u00e1ztatni, hogy betarts\u00e1k \u00e9s betartass\u00e1k haz\u00e1nk t\u00f6rv\u00e9nyeit - mondta.\nA minisztereln\u00f6k szerint sz\u00e1mukra fontos a biztos j\u00f6v\u0151k\u00e9p, \u00e9s hogy folyamatosan \u00e9rezz\u00e9k, a haz\u00e1juk megbecs\u00fcli a munk\u00e1jukat. Azonban a legfontosabb az, hogy a munk\u00e1jukkal a saj\u00e1t szem\u00e9ly\u00fckn\u00e9l jelent\u0151sebb, az \u00e9let\u00fck felett \u00e1ll\u00f3 nagy \u00fcgyet szolg\u00e1lnak, \u00e9s ezzel azok soraiba l\u00e9pnek, akik ezer \u00e9ven \u00e1t fenntartott\u00e1k a magyar vil\u00e1got, a rendet, a b\u00e9k\u00e9t, a munk\u00e1hoz \u00e9s az alkot\u00e1shoz sz\u00fcks\u00e9ges k\u00f6znyugalmat, \u00e9s ha kellett, k\u00fczd\u00f6ttek, hogy visszaszerezz\u00e9k a biztons\u00e1got, amely a fejl\u0151d\u00e9s \u00e9s az emberek boldogul\u00e1s\u00e1nak alapja - fogalmazott.\n\u00dagy v\u00e9lte, a most v\u00e9gzett tisztekre kem\u00e9ny munka v\u00e1r, mert a vil\u00e1g az elm\u00falt \u00e9vekben gy\u00f6keresen megv\u00e1ltozott. Van, ahol semmibe veszik azokat, akik egyenruh\u00e1t viselnek, van, ahol ny\u00edltan a rend felforgat\u00f3i mell\u00e9 \u00e1lltak - magyar\u00e1zta.\nHangs\u00falyozta: Magyarorsz\u00e1g azonban nem ilyen orsz\u00e1g. De a baj m\u00e1r itt van, a d\u00e9li hat\u00e1rokat most is migr\u00e1nsok csoportjai ostromolj\u00e1k az embercsemp\u00e9szekkel \u00e9s a k\u00f6z\u00e9j\u00fck vegy\u00fclt terrorist\u00e1kkal egy\u00fctt. J\u00f6nnek a h\u00edrek brut\u00e1lis b\u0171ncselekm\u00e9nyekr\u0151l, amelyeket olyanok k\u00f6vettek el, akik vissza\u00e9ltek a befogad\u00f3ik bizalm\u00e1val - mutatott r\u00e1.\nMegjegyezte: kor\u00e1bban szil\u00e1rdnak hitt orsz\u00e1gok is hamar ker\u00fclhetnek a k\u00e1osz sz\u00e9l\u00e9re, ez\u00e9rt mindig \u00e9bernek, er\u0151snek \u00e9s elt\u00f6k\u00e9ltnek kell lenni.\nOrb\u00e1n Viktor v\u00e9g\u00fcl k\u00f6sz\u00f6netet mondott a rend\u0151rs\u00e9gnek a j\u00e1rv\u00e1ny hull\u00e1mai alatt ny\u00fajtott helyt\u00e1ll\u00e1s\u00e9rt.\nA Nemzeti K\u00f6zszolg\u00e1lati Egyetem rend\u00e9szettudom\u00e1nyi kar\u00e1nak 109 hallgat\u00f3ja \u00fcnnep\u00e9lyes keretek k\u00f6z\u00f6tt, a Szent Korona m\u00e1solata \u00e9s a t\u00f6rt\u00e9nelmi z\u00e1szl\u00f3k el\u0151tt, a minisztereln\u00f6k \u00e9s a t\u00e1bornoki kar jelenl\u00e9t\u00e9ben tette le a tiszti esk\u00fct a Budai V\u00e1rban, a Kapisztr\u00e1n t\u00e9ren. Az NKE azt k\u00f6z\u00f6lte, hogy ez az id\u0151szak jelent\u0151s a kar \u00e9let\u00e9ben, ugyanis 2021-ben a rend\u00e9szeti fels\u0151oktat\u00e1s az 50. sz\u00fclet\u00e9snapj\u00e1t \u00fcnnepeli, valamint az egyetem 2012-es megalakul\u00e1sa \u00f3ta id\u00e9n tizedik alkalommal tesznek \u00fcnnep\u00e9lyes fogadalmat a kar tisztjel\u00f6ltjei.\n\n"}]