[{"date": "2021-07-04 08:39", "url": "https://koronavirus.gov.hu/cikkek/domotor-csaba-uj-idoszak-kezdodik-egyszerre-tobb-kihivassal", "h1": "D\u00f6m\u00f6t\u00f6r Csaba: \u00faj id\u0151szak kezd\u0151dik, egyszerre t\u00f6bb kih\u00edv\u00e1ssal", "body": "\nA koronav\u00edrus-j\u00e1rv\u00e1ny harmadik hull\u00e1m\u00e1nak let\u00f6r\u00e9s\u00e9vel \u00faj id\u0151szak kezd\u0151dik, \u00e9s egy olyan korszakba l\u00e9p\u00fcnk, melyben az orsz\u00e1goknak egyszerre t\u00f6bb kih\u00edv\u00e1ssal is szembe kell n\u00e9zni - jelentette ki a Minisztereln\u00f6ki Kabinetiroda parlamenti \u00e1llamtitk\u00e1ra a Kossuth r\u00e1di\u00f3 Vas\u00e1rnapi \u00fajs\u00e1g c\u00edm\u0171 m\u0171sor\u00e1ban.\n\n\u00a0D\u00f6m\u00f6t\u00f6r Csaba a kih\u00edv\u00e1sok k\u00f6z\u00f6tt gazdas\u00e1gi probl\u00e9m\u00e1kat, j\u00e1rv\u00e1nyokat, a k\u00f6rnyezetv\u00e9delmet \u00e9s a migr\u00e1ci\u00f3t nevezte meg. Azt mondta: azok maradnak talpon \u00e9s er\u0151s\u00f6dhetnek, akik ezekre egy\u00fcttesen j\u00f3 v\u00e1laszokat adnak.\n\u00a0\u00a0\u00a0\u00a0A korm\u00e1ny azt szeretn\u00e9, ha Magyarorsz\u00e1g gy\u0151ztesen ker\u00fclne ki ebb\u0151l az id\u0151szakb\u00f3l. Ehhez a f\u0151 k\u00e9rd\u00e9sekben egyet\u00e9rt\u00e9sre van sz\u00fcks\u00e9g, ezt szolg\u00e1lja a nemzeti konzult\u00e1ci\u00f3 - emelte ki a korm\u00e1nyp\u00e1rti politikus.\n\u00a0\u00a0\u00a0\u00a0K\u00f6z\u00f6lte: az \u00edveket augusztus v\u00e9g\u00e9ig lehet visszak\u00fcldeni, \u00e9s hamarosan elindul az internetes oldal is.\n\u00a0\u00a0\u00a0\u00a0A k\u00e9rd\u00e9sek egy r\u00e9sz\u00e9ben a meg\u00e9lhet\u00e9ssel, a csal\u00e1di ad\u00f3visszat\u00e9r\u00edt\u00e9ssel, az alacsonyan tartott munk\u00e1ltat\u00f3i ad\u00f3kkal \u00e9s a minim\u00e1lb\u00e9r emel\u00e9s\u00e9vel kapcsolatos v\u00e9lem\u00e9nyeket v\u00e1rnak - ismertette D\u00f6m\u00f6t\u00f6r Csaba.\n\u00a0\u00a0\u00a0\u00a0Hangs\u00falyozta: minden ellenkez\u0151 \u00e1ll\u00edt\u00e1s ellen\u00e9re a politikai p\u00e1rtok k\u00f6zt ezekben az \u00fcgyekben nincs egyet\u00e9rt\u00e9s. A baloldali korm\u00e1nyz\u00e1s idej\u00e9n k\u00f6zel 30 sz\u00e1zal\u00e9k volt a munkaad\u00f3i ad\u00f3k m\u00e9rt\u00e9ke, ezt a mostani korm\u00e1ny k\u00f6zel a fel\u00e9re cs\u00f6kkentette. Emellett a minim\u00e1lb\u00e9r emel\u00e9s\u00e9nek m\u00e9rt\u00e9ke sem volt kor\u00e1bban akkora, mint az elm\u00falt \u00e9vekben, \u00e9s a csal\u00e1dt\u00e1mogat\u00e1sokat is m\u00e1s elvek ment\u00e9n k\u00e9pzeli el az ellenz\u00e9k, mint a korm\u00e1ny - eml\u00e9keztetett.\n\n\n\u00a0\u00a0\u00a0\u00a0T\u00e1j\u00e9koztat\u00e1sa szerint a konzult\u00e1ci\u00f3ban a gyermekv\u00e9delmi t\u00f6rv\u00e9ny is helyet kapott. Hozz\u00e1tette: \u00fagy \u00e9rzik, hogy a t\u00f6rv\u00e9nyt kritiz\u00e1l\u00f3k el sem olvast\u00e1k azt, a jogszab\u00e1ly ugyanis a 18 \u00e9v alatti gyermekekre vonatkozik, akiket a korm\u00e1ny v\u00e9deni szeretne. R\u00e1mutatott: a f\u0151 k\u00e9rd\u00e9s az, hogy belesz\u00f3lhatnak-e k\u00fclf\u00f6ldi aktivist\u00e1k, politikai er\u0151k abba, hogy Magyarorsz\u00e1g hogyan v\u00e9di a gyermekeket. Ez\u00e9rt a vita v\u00e9gs\u0151 soron arr\u00f3l is sz\u00f3l, hogy \"d\u00f6nthet\u00fcnk-e mi magunk a saj\u00e1t j\u00f6v\u0151nkr\u0151l\" - jegyezte meg.\n\u00a0\u00a0\u00a0\u00a0A t\u00f6rv\u00e9ny miatti t\u00e1mad\u00e1sok hangnem\u00e9re reag\u00e1lva azt mondta: Magyarorsz\u00e1g nem gyarmat, \"k\u00e9pesek vagyunk tov\u00e1bbra is saj\u00e1t magunk d\u00f6nteni az \u00e9let\u00fcnkr\u0151l \u00e9s ragaszkodunk is hozz\u00e1, hogy ezt megtehess\u00fck\".\n\n\u00a0\u00a0\u00a0\u00a0\u00dajra szerepel a migr\u00e1ci\u00f3val kapcsolatos k\u00e9rd\u00e9s is az \u00edveken, hiszen a j\u00e1rv\u00e1ny kit\u00f6r\u00e9se nem jelentette azt, hogy a migr\u00e1ci\u00f3 megsz\u0171nt volna - h\u00edvta fel a figyelmet.\u00a0\u00a0Hozz\u00e1tette: Magyarorsz\u00e1gon csak id\u00e9n k\u00f6zel 40 ezer illeg\u00e1lis hat\u00e1r\u00e1tl\u00e9p\u00e9si k\u00eds\u00e9rletet jelentettek, ami jelent\u0151s n\u00f6veked\u00e9s.\n\u00a0\u00a0\u00a0\u00a0Amikor n\u00f6vekszik a migr\u00e1ci\u00f3s nyom\u00e1s, fel akarj\u00e1k meleg\u00edteni a k\u00f6telez\u0151 sz\u00e9toszt\u00e1s \u00f6tlet\u00e9t - emelte ki. D\u00f6m\u00f6t\u00f6r Csaba szerint a migr\u00e1ci\u00f3n\u00e1l nem az a k\u00e9rd\u00e9s, hogy mi\u00f3ta besz\u00e9lnek r\u00f3la, hanem az, hogy mi lenne a k\u00f6vetkezm\u00e9nye annak, ha Magyarorsz\u00e1g feladn\u00e1 az \u00e1ll\u00e1spontj\u00e1t.\n\u00a0\u00a0\u00a0\u00a0P\u00e9ldak\u00e9nt hozta, hogy Ausztri\u00e1ban k\u00e9t mened\u00e9kk\u00e9r\u0151 meger\u0151szakolt, bedrogozott \u00e9s meg\u00f6lt egy 13 \u00e9ves kisl\u00e1nyt. \u0150k a 2015-\u00f6s migr\u00e1ci\u00f3s hull\u00e1mmal \u00e9rkeztek, egyik\u00fck a b\u00f6rt\u00f6nt is megj\u00e1rta. D\u00f6m\u00f6t\u00f6r Csaba \u00fagy fogalmazott: \"mi nem szeretn\u00e9nk ide jutni\", ez\u00e9rt k\u00f6z\u00f6s hangra, \u00fajra er\u0151s \u00fczenetre van sz\u00fcks\u00e9g.\n\n\u00a0\u00a0\u00a0\u00a0Arr\u00f3l is besz\u00e9lt, hogy az \u00edveken k\u00fcl\u00f6n k\u00e9rd\u00e9st kapott a karbonad\u00f3, amelyet a br\u00fcsszeli int\u00e9zm\u00e9nyek szeretn\u00e9nek bevezetni. Az eur\u00f3pai parlament is szavazott r\u00f3la \u00e9s a magyar baloldali p\u00e1rtok is tettek hasonl\u00f3 javaslatot, mik\u00e9nt az Eur\u00f3pai Bizotts\u00e1g is konkr\u00e9t javaslatot k\u00e9sz\u00edt - mondta. \u00a0\u00a0\u00a0\u00a0\n\u00a0\u00a0\u00a0\u00a0Hangs\u00falyozta: itt arr\u00f3l kell d\u00f6nteni, hogy a k\u00f6rnyezetv\u00e9delmi terheket a nagy szennyez\u0151 multiknak, vagy minden csal\u00e1dnak kell-e viselnie. A korm\u00e1ny szerint nem terhelhetik a csal\u00e1dokra a k\u00f6rnyezetszennyez\u00e9s terheit, \u00e9s azt szeretn\u00e9k, ha a konzult\u00e1ci\u00f3 eredm\u00e9nye is meger\u0151s\u00edten\u00e9 \u0151ket ebben.\n\u00a0\u00a0\u00a0\u00a0D\u00f6m\u00f6t\u00f6r Csaba k\u00f6z\u00f6lte: a korm\u00e1ny az elm\u00falt \u00e9vekben folyamatosan t\u00f6rekedett arra, hogy a munkaad\u00f3i ad\u00f3t, a t\u00e1rsas\u00e1gi ad\u00f3t \u00e9s a szem\u00e9lyi j\u00f6vedelemad\u00f3t is min\u00e9l alacsonyabb szintre hozza, de vannak ezzel ellent\u00e9tes t\u00f6rekv\u00e9sek is. Sokan szeretn\u00e9nek p\u00e9ld\u00e1ul glob\u00e1lisan vagy eur\u00f3pai szinten magasabb ad\u00f3t a c\u00e9gek sz\u00e1m\u00e1ra, de ha ezt sikerre vinn\u00e9k, Magyarorsz\u00e1g versenyk\u00e9pess\u00e9ge csorbulna - jegyezte meg.\n\nMTI\n\n"}]