[{"date": "2021-07-02 12:14", "url": "https://koronavirus.gov.hu/cikkek/szijjarto-europa-leggyorsabb-gazdasagi-ujrainditasat-fogjuk-veghezvinni", "h1": "Szijj\u00e1rt\u00f3: Eur\u00f3pa leggyorsabb gazdas\u00e1gi \u00fajraind\u00edt\u00e1s\u00e1t fogjuk v\u00e9ghezvinni", "body": "\nA gyors olt\u00e1si programnak k\u00f6sz\u00f6nhet\u0151en Magyarorsz\u00e1gon siker\u00fclt let\u00f6rni a vil\u00e1gj\u00e1rv\u00e1ny harmadik hull\u00e1m\u00e1t, \u00edgy fel tudtuk oldani a szigor\u00fa korl\u00e1toz\u00f3 int\u00e9zked\u00e9seket \u00e9s \u00fajra tudtuk nyitni az orsz\u00e1got. Most a gazdas\u00e1g \u00fajraind\u00edt\u00e1sa k\u00f6vetkezik, amely a leggyorsabb lesz Eur\u00f3p\u00e1ban - jelentette ki Szijj\u00e1rt\u00f3 P\u00e9ter k\u00fclgazdas\u00e1gi \u00e9s K\u00fcl\u00fcgyminiszter Ipolyt\u00f6lgyesen, a Mono-Ipolyfabric Kft. beruh\u00e1z\u00e1sbejelent\u0151 sajt\u00f3t\u00e1j\u00e9koztat\u00f3j\u00e1n p\u00e9nteken.\n\n\nAz elm\u00falt 11 \u00e9v gazdas\u00e1gstrat\u00e9gi\u00e1j\u00e1nak k\u00f6sz\u00f6nhet\u0151en a vil\u00e1gj\u00e1rv\u00e1ny egy stabil, er\u0151s \u00e1llapot\u00e1ban \u00e9rte a magyar gazdas\u00e1got, \u00edgy nem is tudta teljes eg\u00e9sz\u00e9ben led\u00f6nteni a l\u00e1b\u00e1r\u00f3l - mondta a miniszter.\n\u00a0\u00a0\u00a0\u00a0Kiemelte, a korm\u00e1ny a v\u00e1ls\u00e1g alatt sem adta fel strat\u00e9gi\u00e1j\u00e1t, amely szerint az embereknek nem seg\u00e9lyt, hanem munk\u00e1t kell biztos\u00edtani. \"A seg\u00e9ly kiszolg\u00e1ltatotts\u00e1ghoz, v\u00e9dtelens\u00e9ghez, kisz\u00e1m\u00edthatatlans\u00e1ghoz vezet, a munka pedig stabilit\u00e1st \u00e9s kisz\u00e1m\u00edthat\u00f3s\u00e1got ad az embereknek \u00e9s a csal\u00e1doknak\" - mondta.\n\u00a0\u00a0\u00a0\u00a0Szijj\u00e1rt\u00f3 P\u00e9ter kiemelte: jelenleg egy glob\u00e1lis verseny zajlik a vil\u00e1ggazdas\u00e1gi kapacit\u00e1sok \u00fajraeloszt\u00e1sa tekintet\u00e9ben, amely versenybe minden orsz\u00e1g benevezett.\n\u00a0\u00a0\u00a0\u00a0\"Ahhoz, hogy nyertesei legy\u00fcnk ennek a versenynek, nem kell m\u00e1st tenn\u00fcnk, mint min\u00e9l t\u00f6bb beruh\u00e1z\u00e1st vonzani Magyarorsz\u00e1gra. A beruh\u00e1z\u00e1sok hozz\u00e1k a munkahelyeket, a munkahelyek pedig kisz\u00e1m\u00edthat\u00f3 meg\u00e9lhet\u00e9st az embereknek\" - hangs\u00falyozta a miniszter.\n\u00a0\u00a0\u00a0\u00a0A Mono-Ipolyfabric Kft. beruh\u00e1z\u00e1s\u00e1r\u00f3l sz\u00f3lva elmondta, hogy a luxusaut\u00f3kba ker\u00fcl\u0151 bels\u0151 d\u00edsz\u00edt\u0151 elemek tervez\u00e9s\u00e9t, fejleszt\u00e9s\u00e9t \u00e9s gy\u00e1rt\u00e1s\u00e1t v\u00e9gz\u0151 v\u00e1llalat \u00fagy d\u00f6nt\u00f6tt, hogy \u00f6sszesen 6,1 milli\u00e1rd forint \u00e9rt\u00e9kben hajt v\u00e9gre beruh\u00e1z\u00e1st, amellyel 100 \u00faj munkahelyet hoz l\u00e9tre Ipolyt\u00f6lgyesen. Mindehhez a magyar korm\u00e1ny 1,9 milli\u00e1rd forintnyi t\u00e1mogat\u00e1st biztos\u00edt - tette hozz\u00e1.\n\u00a0\u00a0\u00a0\u00a0A beruh\u00e1z\u00e1ssal \u00faj gy\u00e1rt\u00f3\u00fczem \u00e9p\u00fcl, ahol a legmodernebb technol\u00f3gi\u00e1kat alkalmazz\u00e1k, emellett l\u00e9trej\u00f6n egy kutat\u00e1s-fejleszt\u00e9si k\u00f6zpont is, amely a legkorszer\u0171bb high-tech design tervez\u00e9s\u00e9t \u00e9s megval\u00f3s\u00edt\u00e1s\u00e1t teszi majd lehet\u0151v\u00e9 olyan m\u00e1rk\u00e1k r\u00e9sz\u00e9re, mint a Jaguar, a Mercedes, a Lamborghini vagy a Porsche. Mindezzel egy\u00fctt pedig a Mono-Ipolyfabric alkalmazotti l\u00e9tsz\u00e1ma el\u00e9ri 700 f\u0151t - mondat el a miniszter.\n\u00a0\u00a0\u00a0\u00a0V\u00e9gezet\u00fcl Szijj\u00e1rt\u00f3 P\u00e9ter kiemelte, hogy az Ipolyt\u00f6lgyesen el\u0151\u00e1ll\u00edtott term\u00e9kek 99 sz\u00e1zal\u00e9k\u00e1t az exportpiacokra termelik, \u00edgy a beruh\u00e1z\u00e1s a magyar export n\u00f6veked\u00e9s\u00e9t is mag\u00e1val hozza.\n\u00a0\u00a0\u00a0\u00a0\"Ez seg\u00edt nek\u00fcnk abban, hogy az idei esztend\u0151 v\u00e9g\u00e9re el tudjuk \u00e9rni az 5,5 sz\u00e1zal\u00e9kos gazdas\u00e1gi n\u00f6veked\u00e9si \u00fctemet, ami a legfontosabb gazdas\u00e1gstrat\u00e9giai c\u00e9lunk jelenleg\" - z\u00e1rta gondolatait a miniszter.\n\nMTI 2021. j\u00falius 2.\n\n"}]