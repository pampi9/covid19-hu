[{"date": "2021-07-23 17:39", "url": "https://koronavirus.gov.hu/cikkek/atadtak-pecsi-szivgyogyaszati-klinika-megujult-laborjat", "h1": "\u00c1tadt\u00e1k a P\u00e9csi Sz\u00edvgy\u00f3gy\u00e1szati Klinika meg\u00fajult laborj\u00e1t", "body": "\n\u00c1tadt\u00e1k a P\u00e9csi Tudom\u00e1nyegyetem Klinikai K\u00f6zpontja Sz\u00edvgy\u00f3gy\u00e1szati Klinik\u00e1j\u00e1nak meg\u00fajult hibrid laborj\u00e1t p\u00e9nteken, ahol \u00faj, korszer\u0171 r\u00f6ntgenberendez\u00e9s \u00e9s ultrahangeszk\u00f6z\u00f6k seg\u00edtik a gy\u00f3gy\u00edt\u00e1st.\n\n\nAz \u00e1tad\u00e1st megel\u0151z\u0151 sajt\u00f3t\u00e1j\u00e9koztat\u00f3n Czir\u00e1ki Attila, a klinika igazgat\u00f3ja elmondta: az 580 milli\u00f3 forintos fejleszt\u00e9st az operat\u00edv t\u00f6rzs t\u00e1mogat\u00e1s\u00e1val, a j\u00e1rv\u00e1ny elleni v\u00e9dekez\u00e9s k\u00f6zponti tartal\u00e9k\u00e1b\u00f3l val\u00f3s\u00edtott\u00e1k meg.\n\u00a0\u00a0\u00a0\u00a0Hozz\u00e1tette: a klinika k\u00e9t \u00e9vtizede napi 24 \u00f3r\u00e1ban v\u00e9gzi Baranya, Tolna \u00e9s Somogy megye kardiol\u00f3giai betegeinek ell\u00e1t\u00e1s\u00e1t, ennek is k\u00f6sz\u00f6nhet\u0151, hogy a r\u00e9gi\u00f3ban jelent\u0151sen cs\u00f6kkent a sz\u00edvizominfarktus okozta hal\u00e1loz\u00e1s.\n\u00a0\u00a0\u00a0\u00a0\u00c9vente 7500 beteget gy\u00f3gy\u00edtanak, \u00e9s csaknem 50 ezer vizsg\u00e1latot v\u00e9geznek el. A koronav\u00edrus-fert\u0151z\u00e9s sz\u00f6v\u0151dm\u00e9nyek\u00e9nt v\u00e1rhat\u00f3an n\u0151 a sz\u00edv- \u00e9s \u00e9rrendszeri betegs\u00e9gek sz\u00e1ma - k\u00f6z\u00f6lte Czir\u00e1ki Attila.\n\u00a0\u00a0\u00a0\u00a0A hibrid labor \u00faj k\u00e9sz\u00fcl\u00e9ke alkalmas koszor\u00fa\u00e9r-fest\u00e9sre, a koszor\u00fa\u00e9ren bel\u00fcli manipul\u00e1ci\u00f3ra, t\u00f6bbek k\u00f6z\u00f6tt v\u00e9gezhetnek vele aortam\u0171billenty\u0171-be\u00fcltet\u00e9st, nyitott, motoros sz\u00edvm\u0171t\u00e9tet. A laborban kor\u00e1bban m\u0171k\u00f6dtetett eszk\u00f6z\u00f6ket \u00e1ttelep\u00edtett\u00e9k a Janus Pannonius klinikai t\u00f6mbbe, ahol korszer\u0171 elektrofiziol\u00f3giai laborban haszn\u00e1lj\u00e1k majd \u0151ket.\n\u00a0\u00a0\u00a0\u00a0R\u00e9tv\u00e1ri Bence, az Emberi Er\u0151forr\u00e1sok Miniszt\u00e9rium\u00e1nak parlamenti \u00e1llamtitk\u00e1ra azt mondta, hogy a koronav\u00edrus-j\u00e1rv\u00e1ny idej\u00e9n a k\u00f3rh\u00e1zak a legnagyobb nyom\u00e1s k\u00f6zepette is sikeresen tudt\u00e1k megv\u00e9deni az emberek eg\u00e9szs\u00e9g\u00e9t.\n\u00a0\u00a0\u00a0\u00a0\"M\u00edg Olaszorsz\u00e1gban k\u00f3rh\u00e1zak parkol\u00f3iban helyezt\u00e9k el a koronav\u00edrusos betegeket, Franciaorsz\u00e1gban daganatos betegek kezel\u00e9s\u00e9t, s\u00falyos m\u0171t\u00e9teket kellett elhalasztani, addig Magyarorsz\u00e1gon ilyenre nem ker\u00fclt sor, minden \u00e9letment\u0151 vagy tart\u00f3s eg\u00e9szs\u00e9gk\u00e1rosod\u00e1st kik\u00fcsz\u00f6b\u00f6l\u0151 m\u0171t\u00e9tet el lehetett v\u00e9gezni a j\u00e1rv\u00e1ny idej\u00e9n is\" - mondta.\n\u00a0\u00a0\u00a0\u00a0K\u00f6z\u00f6lte: a j\u00f6v\u0151 \u00e9vi k\u00f6lts\u00e9gvet\u00e9sben 460 milli\u00e1rd forinttal t\u00f6bb \u00e1ll rendelkez\u00e9sre az orvosok \u00e9s \u00e1pol\u00f3k b\u00e9r\u00e9re, janu\u00e1r 1-j\u00e9t\u0151l 30 sz\u00e1zal\u00e9kkal emelkedik a szakdolgoz\u00f3k b\u00e9re, \u00e9s tov\u00e1bb n\u0151 az orvosok fizet\u00e9se.\n\u00a0\u00a0\u00a0\u00a0\"Az elm\u00falt egy \u00e9vtizedben 141 sz\u00e1zal\u00e9knyi n\u00f6veked\u00e9s van az orvosi b\u00e9rek fedezet\u00e9ben, k\u00e9t \u00e9s f\u00e9lszeres\u00e9re n\u0151tt az az \u00f6sszeg a k\u00f6lts\u00e9gvet\u00e9sben, amit orvosok \u00e9s \u00e1pol\u00f3k b\u00e9r\u00e9re tudunk ford\u00edtani\" - jelentette ki.\n\u00a0\u00a0\u00a0\u00a0M\u00e1rcius 1. \u00e9s j\u00fanius 1. k\u00f6z\u00f6tt 3000, j\u00faniusban pedig tov\u00e1bbi 1150 \u00faj eg\u00e9szs\u00e9g\u00fcgyi - \u00e1pol\u00f3i, orvosi - jogviszony j\u00f6tt l\u00e9tre. Havonta k\u00f6r\u00fclbel\u00fcl ezren l\u00e9tes\u00edtenek jogviszonyt - k\u00f6z\u00f6lte R\u00e9tv\u00e1ri Bence.\n\u00a0\u00a0\u00a0\u00a0Kit\u00e9rt arra is, hogy a j\u00e1rv\u00e1ny alatt elmaradt orvosi beavatkoz\u00e1sokat p\u00f3tolni kell, a v\u00e1r\u00f3list\u00e1k \"lek\u00fczd\u00e9s\u00e9ben\" nagy szerepe lesz a p\u00e9csi klinika meg\u00fajult laborj\u00e1nak \u00e9s az operat\u00edv t\u00f6rzs, illetve a korm\u00e1ny d\u00f6nt\u00e9sei nyom\u00e1n megkezdett eg\u00e9szs\u00e9g\u00fcgyi fejleszt\u00e9seknek.\n\u00a0\u00a0\u00a0\u00a0Hopp\u00e1l P\u00e9ter (Fidesz), p\u00e9csi orsz\u00e1ggy\u0171l\u00e9si k\u00e9pvisel\u0151 k\u00f6z\u00f6lte: betegk\u00e9nt is tapasztalta, mennyire fontos, hogy a klinika m\u0171szeres kapacit\u00e1sai ki\u00e9p\u00fcljenek.\n\u00a0\u00a0\u00a0\u00a0A PTE k\u00f6zlem\u00e9nye szerint a koronav\u00edrus-j\u00e1rv\u00e1ny \u00e9s annak sz\u00edvgy\u00f3gy\u00e1szati sz\u00f6v\u0151dm\u00e9nyei jelent\u0151sen n\u00f6velt\u00e9k a kardiovaszkul\u00e1ris akut \u00e9s kr\u00f3nikus betegek sz\u00e1m\u00e1t. A klinika a Covid-19 akut, mell\u00e9k- \u00e9s ut\u00f3hat\u00e1sak\u00e9nt l\u00e9trej\u00f6v\u0151 esetek, t\u00f6bbek k\u00f6z\u00f6tt az infarktusok zavartalan \u00e9s folyamatos ell\u00e1t\u00e1sa \u00e9rdek\u00e9ben p\u00e1ly\u00e1zott a beruh\u00e1z\u00e1sra.\n\u00a0\u00a0\u00a0\u00a0Az \u00faj r\u00f6ntgenk\u00e9sz\u00fcl\u00e9k a kor\u00e1bbin\u00e1l pontosabb k\u00e9pet ad a beteg \u00e1llapot\u00e1r\u00f3l. \u00dagy fogalmaztak, a high-tech sz\u00ednvonalat k\u00e9pvisel\u0151 berendez\u00e9s \"k\u00f6rbelebegi\" a p\u00e1cienst, \u00edgy az orvosi st\u00e1b t\u00f6k\u00e9letes k\u00e9pet kaphat valamennyi \u00e9r \u00e9s a sz\u00edv \u00e1llapot\u00e1r\u00f3l a lehet\u0151 legkisebb sug\u00e1rterhel\u00e9s mellett.\n\u00a0\u00a0\u00a0\u00a0A projekt r\u00e9szek\u00e9nt a klinika elektrofiziol\u00f3giai laborja alkalmass\u00e1 v\u00e1lt a betegek invaz\u00edv elektrofiziol\u00f3giai ell\u00e1t\u00e1s\u00e1ra \u00e9s a pand\u00e9mia sz\u00f6v\u0151dm\u00e9nyek\u00e9nt gyakori sz\u00edvritmuszavar kezel\u00e9s\u00e9re is - \u00edrt\u00e1k.\n\n\nMTI 2021. j\u00falius 23.\n\n"}]