[{"date": "2021-07-02 14:10", "url": "https://koronavirus.gov.hu/cikkek/szijjarto-peter-nem-lehet-ideologiai-kerdest-csinalni-az-oltoanyagok-ugyebol", "h1": "Szijj\u00e1rt\u00f3 P\u00e9ter: nem lehet ideol\u00f3giai k\u00e9rd\u00e9st csin\u00e1lni az olt\u00f3anyagok \u00fcgy\u00e9b\u0151l", "body": "\nMagyarorsz\u00e1g \u00e9s a Seychelle K\u00f6zt\u00e1rsas\u00e1g is sikeres olt\u00e1si programot hajtott v\u00e9gre, aminek az a kulcsa, hogy egyik orsz\u00e1gban sem tekintett\u00e9k ideol\u00f3giai k\u00e9rd\u00e9snek az olt\u00f3anyagok \u00fcgy\u00e9t - mondta Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter p\u00e9nteken Budapesten.\n\n\nA t\u00e1rcavezet\u0151 Louis Sylvestre Radegonde-dal, a Seychelle K\u00f6zt\u00e1rsas\u00e1g k\u00fcl\u00fcgyi \u00e9s turisztikai miniszter\u00e9vel tal\u00e1lkozott, majd k\u00f6z\u00f6s sajt\u00f3t\u00e1j\u00e9koztat\u00f3jukon kiemelte: Magyarorsz\u00e1g \u00e9s a Seychelle K\u00f6zt\u00e1rsas\u00e1g saj\u00e1t kontinens\u00fck\u00f6n \u00e9llovasnak sz\u00e1m\u00edt az olt\u00e1si programja miatt.\n\u00a0\u00a0\u00a0\u00a0Magyarorsz\u00e1gon Eur\u00f3pa leggyorsabb olt\u00e1si programj\u00e1t hajtott\u00e1k v\u00e9gre, p\u00e9nteken el\u00e9rhetik az 5,5 milli\u00f3 beoltottat, ami egyed\u00fcl\u00e1ll\u00f3 eredm\u00e9ny - jelentette ki. Hozz\u00e1f\u0171zte: a Seychelle K\u00f6zt\u00e1rsas\u00e1g pedig Afrik\u00e1ban els\u0151k\u00e9nt kezdte el olt\u00e1si programj\u00e1t, \u00e9s m\u00e1ra a lakoss\u00e1g 70 sz\u00e1zal\u00e9k\u00e1t beoltotta.\n\u00a0\u00a0\u00a0\u00a0Kifejtette: az olt\u00f3anyagok \u00fcgy\u00e9t nem ideol\u00f3giai k\u00e9rd\u00e9snek tekintett\u00e9k, hanem az ember\u00e9let megment\u00e9s\u00e9nek lehet\u0151s\u00e9g\u00e9t l\u00e1tt\u00e1k a vakcin\u00e1kban, ez\u00e9rt keleti \u00e9s nyugati olt\u00f3anyagokat is alkalmaztak, \u00edgy siker\u00fclt el\u00e9rni, hogy megv\u00e9dt\u00e9k az ember\u00e9leteket \u00e9s gyorsan \u00fajra tudt\u00e1k ind\u00edtani a gazdas\u00e1got.\n\u00a0\u00a0\u00a0\u00a0Szijj\u00e1rt\u00f3\u00a0P\u00e9ter arr\u00f3l is besz\u00e9lt, hogy akt\u00edv turisztikai \u00e9s oktat\u00e1si kapcsolat van a k\u00e9t orsz\u00e1g k\u00f6z\u00f6tt, \u00e9s al\u00e1\u00edrtak egy meg\u00e1llapod\u00e1st egy \u00f6szt\u00f6nd\u00edjprogramr\u00f3l, amelynek \u00e9rtelm\u00e9ben a Seychelle K\u00f6zt\u00e1rsas\u00e1gb\u00f3l 10 hallgat\u00f3 kezdheti meg tanulm\u00e1nyait magyarorsz\u00e1gi egyetemeken.\n\u00a0\u00a0\u00a0\u00a0K\u00f6z\u00f6lte: fontosnak tartj\u00e1k a gazdas\u00e1gi egy\u00fcttm\u0171k\u00f6d\u00e9s fejleszt\u00e9s\u00e9t is, ez\u00e9rt megkezdik a t\u00e1rgyal\u00e1sokat a beruh\u00e1z\u00e1sv\u00e9delmi, \u00e9s a kett\u0151s ad\u00f3ztat\u00e1s elker\u00fcl\u00e9s\u00e9r\u0151l sz\u00f3l\u00f3 meg\u00e1llapod\u00e1sr\u00f3l. A Seychelle K\u00f6zt\u00e1rsas\u00e1gban egy jelent\u0151s magyar beruh\u00e1z\u00e1s m\u00e1r van, egy sz\u00e1llodaberuh\u00e1z\u00e1s, amely Kelet-Afrika legnagyobb magyar beruh\u00e1z\u00e1sa lehet - tette hozz\u00e1.\n\u00a0\u00a0\u00a0\u00a0A k\u00fcl\u00fcgyminiszter kit\u00e9rt r\u00e1: az EU-t \u00e9r\u0151 biztons\u00e1gi kih\u00edv\u00e1sok jelent\u0151s r\u00e9sze Afrik\u00e1b\u00f3l indul ki, ez\u00e9rt fontosak az olyan felel\u0151ss\u00e9gteljes orsz\u00e1gok, mint a Seychelle K\u00f6zt\u00e1rsas\u00e1g, amely a terrorizmussal \u00e9s a t\u00f6meges illeg\u00e1lis migr\u00e1ci\u00f3val szemben is hat\u00e1rozottan fell\u00e9p.\n\u00a0\u00a0\u00a0\u00a0Louis Sylvestre Radegonde hangs\u00falyozta: bar\u00e1ti a kapcsolat a k\u00e9t orsz\u00e1g k\u00f6z\u00f6tt, \u00e9s szeretn\u00e9k az egy\u00fcttm\u0171k\u00f6d\u00e9st tov\u00e1bbi ter\u00fcletekre kiterjeszteni.\n\u00a0\u00a0\u00a0\u00a0A politikus k\u00f6sz\u00f6netet mondott Magyarorsz\u00e1gnak a felaj\u00e1nlott \u00f6szt\u00f6nd\u00edjak\u00e9rt, tov\u00e1bb\u00e1 az\u00e9rt, ami\u00e9rt Magyarorsz\u00e1g a nemzetk\u00f6zi f\u00f3rumokon - k\u00fcl\u00f6n\u00f6sen az EU-ban - t\u00e1mogatja az orsz\u00e1g\u00e1t.\n\nMTI 2021. j\u00falius 2.\n\n"}]