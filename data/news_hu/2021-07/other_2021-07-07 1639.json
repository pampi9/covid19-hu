[{"date": "2021-07-07 16:39", "url": "https://koronavirus.gov.hu/cikkek/zsigo-robert-gyermekeket-nevelo-szulok-kapjak-vissza-iden-befizetett-szemelyi", "h1": "Zsig\u00f3 R\u00f3bert: a gyermekeket nevel\u0151 sz\u00fcl\u0151k kapj\u00e1k vissza id\u00e9n befizetett szem\u00e9lyi j\u00f6vedelemad\u00f3jukat 2022 elej\u00e9n!", "body": "\nAzt javasoljuk, hogy a gyermekeket nevel\u0151 sz\u00fcl\u0151k kapj\u00e1k vissza a 2021-ben befizetett szem\u00e9lyi j\u00f6vedelemad\u00f3jukat 2022 elej\u00e9n - mondta a csal\u00e1dok\u00e9rt felel\u0151s parlamenti \u00e1llamtitk\u00e1r szerd\u00e1n, k\u00f6z\u00f6ss\u00e9gi oldal\u00e1n k\u00f6zz\u00e9tett vide\u00f3j\u00e1ban.\n\n\nZsig\u00f3 R\u00f3bert hozz\u00e1tette: \"az orsz\u00e1got \u00fajraind\u00edtani \u00e9s meger\u0151s\u00edteni csak az emberekkel egy\u00fctt lehets\u00e9ges\".\n\u00a0\u00a0\u00a0\u00a0\"Az\u00e9rt ind\u00edtottuk a nemzeti konzult\u00e1ci\u00f3t, hogy egyet\u00e9rt\u00e9si pontokat hozzunk l\u00e9tre a magyar emberek k\u00f6z\u00f6tt. Az a c\u00e9lunk, hogy a koronav\u00edrus-j\u00e1rv\u00e1ny ut\u00e1n Magyarorsz\u00e1g er\u0151s, versenyk\u00e9pes \u00e9s v\u00e1ls\u00e1g\u00e1ll\u00f3 legyen\" - fogalmazott.\n\u00a0\u00a0\u00a0\u00a0A politikus arr\u00f3l is besz\u00e9lt, a koronav\u00edrus-j\u00e1rv\u00e1ny id\u0151szak\u00e1ban a gyermekes csal\u00e1dok viselt\u00e9k a legnagyobb terhet.\n\u00a0\u00a0\u00a0\u00a0Ismertet\u00e9se szerint a nemzeti konzult\u00e1ci\u00f3 \u00f6t\u00f6dik k\u00e9rd\u00e9se arr\u00f3l sz\u00f3l, hogy amennyiben a gazdas\u00e1gi n\u00f6veked\u00e9s 5,5 sz\u00e1zal\u00e9k f\u00f6l\u00e9 emelkedik, akkor a gyermekeket nevel\u0151 sz\u00fcl\u0151k az \u00e1tlagb\u00e9r szintj\u00e9ig kapj\u00e1k vissza a 2021-ben befizetett ad\u00f3jukat.\n\u00a0\u00a0\u00a0\u00a0\"Arra biztatok mindenkit, hogy err\u0151l is mondja el a v\u00e9lem\u00e9ny\u00e9t. Mi tov\u00e1bbra is az\u00e9rt dolgozunk, hogy Magyarorsz\u00e1g csal\u00e1dbar\u00e1t orsz\u00e1g legyen\" - tette hozz\u00e1.\nMTI 2021. j\u00falius 7.\n\n"}]