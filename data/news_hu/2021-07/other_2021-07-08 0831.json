[{"date": "2021-07-08 08:31", "url": "https://koronavirus.gov.hu/cikkek/itm-otvenezernel-tobben-kertek-mar-az-onfoglalkoztatok-kompenzacios-tamogatasat", "h1": "ITM: \u00f6tvenezern\u00e9l t\u00f6bben k\u00e9rt\u00e9k m\u00e1r az \u00f6nfoglalkoztat\u00f3k kompenz\u00e1ci\u00f3s t\u00e1mogat\u00e1s\u00e1t", "body": "\nAz egy h\u00f3napja elind\u00edtott programban az \u00e1gazati b\u00e9rt\u00e1mogat\u00e1sb\u00f3l munkav\u00e1llal\u00f3 h\u00edj\u00e1n kimaradt v\u00e1llalkoz\u00e1sok, \u00f6nfoglalkoztat\u00f3k kaphatnak 219 ezer forintos egyszeri t\u00e1mogat\u00e1st. Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra bejelentette: mostan\u00e1ig t\u00f6bb mint 50 ezer ig\u00e9nyl\u00e9s \u00e9rkezett be \u00f6sszesen mintegy 11 milli\u00e1rd forint \u00e9rt\u00e9kben. A korm\u00e1nyhivatalok eddig hozz\u00e1vet\u0151leg 40 ezer \u00f6nfoglalkoztat\u00f3nak foly\u00f3s\u00edtottak k\u00f6zel 8 milli\u00e1rd forintot - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium cs\u00fct\u00f6rt\u00f6k\u00f6n az MTI-vel.\n\n\nHozz\u00e1tett\u00e9k, a korm\u00e1ny c\u00e9lja tov\u00e1bbra is egy\u00e9rtelm\u0171: aki Magyarorsz\u00e1gon akar, az tudjon is dolgozni. A munkaalap\u00fa gazdas\u00e1g ki\u00e9p\u00edt\u00e9s\u00e9ben 2010 ut\u00e1n el\u00e9rt eredm\u00e9nyek v\u00e1ls\u00e1g\u00e1ll\u00f3nak bizonyultak. A hazai foglalkoztat\u00e1s l\u00e9nyeg\u00e9ben visszanyerte a v\u00edrusv\u00e1ls\u00e1g el\u0151tti form\u00e1j\u00e1t: ism\u00e9t 4,6 milli\u00f3n\u00e1l t\u00f6bben dolgoznak Magyarorsz\u00e1gon.\n\u00a0\u00a0\u00a0\u00a0Az \u00f6nfoglalkoztat\u00f3k kompenz\u00e1ci\u00f3s t\u00e1mogat\u00e1s\u00e1ban f\u0151k\u00e9nt azok a kiskereskedelemben, turizmus-vend\u00e9gl\u00e1t\u00e1sban, sz\u00e1ll\u00e1shely-szolg\u00e1ltat\u00e1sban vagy szabadid\u0151 \u00e1gazatokban tev\u00e9kenyked\u0151 v\u00e1llalkoz\u00f3k r\u00e9szes\u00fclhetnek, akik alkalmazottak hi\u00e1ny\u00e1ban nem tudtak \u00e1gazati b\u00e9rt\u00e1mogat\u00e1sra p\u00e1ly\u00e1zni. Az \u00e1tmeneti korl\u00e1toz\u00e1sokkal \u00e9rintett 56 f\u0151tev\u00e9kenys\u00e9g valamelyik\u00e9t folytat\u00f3 \u00f6nfoglalkoztat\u00f3k a garant\u00e1lt b\u00e9rminimummal megegyez\u0151 \u00f6sszeget kaphatnak. A 219 ezer forintos egyszeri t\u00e1mogat\u00e1s m\u00e1sok mellett a fodr\u00e1szok, kozmetikusok, idegenvezet\u0151k, el\u0151ad\u00f3m\u0171v\u00e9szek \u00e9s aut\u00f3siskolai oktat\u00f3k sz\u00e1m\u00e1ra k\u00f6nny\u00edti meg az \u00fajraindul\u00e1st.\n\u00a0\u00a0\u00a0\u00a0Bod\u00f3 S\u00e1ndor a k\u00f6zlem\u00e9nyben hozz\u00e1tette: \"A legt\u00f6bb k\u00e9relem a f\u0151v\u00e1rosb\u00f3l, Pest, Hajd\u00fa-Bihar, Gy\u0151r-Moson-Sopron \u00e9s Borsod-Aba\u00faj-Zempl\u00e9n megy\u00e9kb\u0151l \u00e9rkezett be. A legnagyobb sz\u00e1mban a fodr\u00e1szok, kozmetikusok \u00e9ltek a lehet\u0151s\u00e9ggel, az ig\u00e9nyl\u0151k k\u00f6z\u00fcl k\u00f6zel 22 ezren sz\u00e9ps\u00e9g\u00e1pol\u00e1ssal foglalkoznak. A b\u00edr\u00e1latok \u00e9s kifizet\u00e9sek folyamatosak, a k\u00e9relmeket a j\u00e1r\u00e1si hivatalok foglalkoztat\u00e1si oszt\u00e1lyaira lehet beny\u00fajtani 2021. j\u00fanius 8-\u00e1t\u00f3l a vesz\u00e9lyhelyzet megsz\u0171n\u00e9s\u00e9ig.\"\n\n\nMTI 2021. j\u00falius 8.\n\n"}]