[{"date": "2021-07-27 13:10", "url": "https://koronavirus.gov.hu/cikkek/szijjarto-magyarorszag-200-ezer-astrazeneca-vakcinat-adott-el-portugalianak", "h1": "Szijj\u00e1rt\u00f3: Magyarorsz\u00e1g 200 ezer AstraZeneca-vakcin\u00e1t adott el Portug\u00e1li\u00e1nak", "body": "\nMagyarorsz\u00e1g 200 ezer adagot adott el Portug\u00e1li\u00e1nak az AstraZeneca koronav\u00edrus elleni vakcin\u00e1j\u00e1b\u00f3l, beszerz\u00e9si \u00e1ron - mondta el Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter a portug\u00e1l koll\u00e9g\u00e1j\u00e1val, Augusto Santos Silv\u00e1val k\u00f6z\u00f6s sajt\u00f3t\u00e1j\u00e9koztat\u00f3j\u00e1n kedden Lisszabonban.\n\n\nA 365 ezer eur\u00f3s (csaknem 132 milli\u00f3 forint) sz\u00e1ll\u00edtm\u00e1ny a magyar korm\u00e1ny tehersz\u00e1ll\u00edt\u00f3 rep\u00fcl\u0151g\u00e9p\u00e9n \u00e9rkezett meg Lisszabonba.\nSzijj\u00e1rt\u00f3 P\u00e9ter hangs\u00falyozta: ha hagytuk volna elbizonytalan\u00edtani magunkat, \u00e9s a minket \u00e9r\u0151 t\u00e1mad\u00e1sok miatt v\u00e9g\u00fcl \u00fagy d\u00f6nt\u00f6tt\u00fcnk volna, hogy nem v\u00e1s\u00e1rolunk keleti vakcin\u00e1kat, akkor a hazai olt\u00e1si program nem \u00e1llna ilyen j\u00f3l, \u00e9s nem tudn\u00e1nk m\u00e1soknak seg\u00edteni.\nA t\u00e1rcavezet\u0151 r\u00e1mutatott: Magyarorsz\u00e1g Eur\u00f3pa egyik legsikeresebb olt\u00e1si programj\u00e1t hajtotta v\u00e9gre, b\u00e1r kicsit m\u00e1s strat\u00e9gi\u00e1t v\u00e1lasztott, mint a t\u00f6bbi eur\u00f3pai uni\u00f3s tagorsz\u00e1g. Eml\u00e9keztetett: Magyarorsz\u00e1g, m\u00e9g az elej\u00e9n, a nyugati olt\u00f3anyagok mell\u00e9 keletieket is v\u00e1s\u00e1rolt, ennek a l\u00e9p\u00e9snek pedig k\u00e9t fontos k\u00f6vetkezm\u00e9nye volt. Az egyik az, hogy Magyarorsz\u00e1g ma eg\u00e9szs\u00e9g\u00fcgyi szempontb\u00f3l az egyik legbiztons\u00e1gosabb orsz\u00e1g az Eur\u00f3pai Uni\u00f3ban, felk\u00e9sz\u00fclten v\u00e1rja a koronav\u00edrus delta vari\u00e1ns\u00e1t, mik\u00f6zben folytat\u00f3dik az olt\u00e1si program - h\u00fazta al\u00e1 a miniszter. A m\u00e1sik pedig az, hogy van el\u00e9g olt\u00f3anyagunk, \u00edgy m\u00e1soknak is tudunk seg\u00edteni - tette hozz\u00e1.\nSzijj\u00e1rt\u00f3 P\u00e9ter elmondta: Portug\u00e1lia az Eur\u00f3pai Uni\u00f3ban a harmadik, glob\u00e1lisan pedig a nyolcadik orsz\u00e1g, amely vakcin\u00e1t kapott Magyarorsz\u00e1gt\u00f3l. Eddig \u00f6sszesen 1 350 000 adag olt\u00f3anyagot adtunk el, k\u00f6lcs\u00f6n vagy adom\u00e1nyba ennek a nyolc orsz\u00e1gnak - t\u00e1j\u00e9koztatott.\n\u00a0\u00a0\u00a0\u00a0A miniszter kiemelte: a koronav\u00edrus-vil\u00e1gj\u00e1rv\u00e1ny ellen az olt\u00e1s az egyetlen megold\u00e1s, \u00e9s kulcsk\u00e9rd\u00e9s, hogy az Eur\u00f3pai Uni\u00f3 \u00e9s partnerei felk\u00e9sz\u00fclten v\u00e1rj\u00e1k a negyedik hull\u00e1mot.\n\"Oltani, oltani \u00e9s oltani\" - Szijj\u00e1rt\u00f3 P\u00e9ter szerint ez a feladat annak \u00e9rdek\u00e9ben, hogy a szeptember ne a bez\u00e1rk\u00f3z\u00e1s, hanem az iskolakezd\u00e9s id\u0151szaka legyen.\n\nMTI 2021. j\u00falius 27.\n\n"}]