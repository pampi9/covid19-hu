[{"date": "2021-07-02 10:47", "url": "https://koronavirus.gov.hu/cikkek/schanda-mar-tobb-mint-42-ezren-igenyeltek-az-onfoglalkoztatok-kompenzacios-tamogatasat", "h1": "Schanda: m\u00e1r t\u00f6bb mint 42 ezren ig\u00e9nyelt\u00e9k az \u00f6nfoglalkoztat\u00f3k kompenz\u00e1ci\u00f3s t\u00e1mogat\u00e1s\u00e1t", "body": "\nM\u00e1r t\u00f6bb mint 42 ezren ig\u00e9nyelt\u00e9k az \u00f6nfoglalkoztat\u00f3k kompenz\u00e1ci\u00f3s t\u00e1mogat\u00e1s\u00e1t - t\u00e1j\u00e9koztatott\u00a0k\u00f6zlem\u00e9nyben Schanda Tam\u00e1s, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) parlamenti \u00e9s strat\u00e9giai \u00e1lamtitk\u00e1ra.\n\n\nA korm\u00e1nyp\u00e1rti politikus azt \u00edrta, hogy a hazai foglalkoztat\u00e1s \"l\u00e9nyeg\u00e9ben visszanyerte\" a v\u00edrusv\u00e1ls\u00e1g el\u0151tti form\u00e1j\u00e1t. Ism\u00e9t 4,6 milli\u00f3n\u00e1l t\u00f6bben dolgoznak Magyarorsz\u00e1gon, az \u00e1ll\u00e1skeres\u0151k sz\u00e1ma a tavaly ny\u00e1ri cs\u00facs \u00f3ta 110 ezerrel cs\u00f6kkent - f\u0171zte hozz\u00e1.\nA korm\u00e1ny a gazdas\u00e1g \u00fajraind\u00edt\u00e1s\u00e1t jelenleg is t\u00f6bbf\u00e9le munkaer\u0151piaci int\u00e9zked\u00e9ssel \u00f6szt\u00f6nzi, ezek k\u00f6z\u00e9 tartozik az \u00f6nfoglalkoztat\u00f3k kompenz\u00e1ci\u00f3s t\u00e1mogat\u00e1sa. Hozz\u00e1tette: a 219 ezer forintos egyszeri t\u00e1mogat\u00e1sra m\u00e1r t\u00f6bb mint 42 ezer ig\u00e9nyl\u00e9st ny\u00fajtottak be \u00f6sszesen 9,2 milli\u00e1rd forint \u00e9rt\u00e9kben.\nMint Schanda Tam\u00e1s r\u00f6gz\u00edtette, a korm\u00e1ny c\u00e9lja tov\u00e1bbra is az, hogy \"aki Magyarorsz\u00e1gon akar, az tudjon is dolgozni\". \u00c1ll\u00e1spontja szerint a munkaalap\u00fa gazdas\u00e1g ki\u00e9p\u00edt\u00e9s\u00e9ben 2010 ut\u00e1n el\u00e9rt eredm\u00e9nyek v\u00e1ls\u00e1g\u00e1ll\u00f3nak bizonyultak, 2021 els\u0151 negyed\u00e9v\u00e9ben az uni\u00f3s tag\u00e1llamok k\u00f6z\u00fcl Magyarorsz\u00e1gon b\u0151v\u00fclt a legnagyobb m\u00e9rt\u00e9kben a foglalkoztat\u00e1s.\nAz \u00e1llamtitk\u00e1r a r\u00e9szletekr\u0151l k\u00f6z\u00f6lte: az \u00f6nfoglalkoztat\u00f3k kompenz\u00e1ci\u00f3s t\u00e1mogat\u00e1s\u00e1ban f\u0151k\u00e9nt azok a kiskereskedelemben, turizmus-vend\u00e9gl\u00e1t\u00e1sban, sz\u00e1ll\u00e1shely-szolg\u00e1ltat\u00e1sban vagy szabadid\u0151-\u00e1gazatokban tev\u00e9kenyked\u0151 v\u00e1llalkoz\u00f3k r\u00e9szes\u00fclhetnek, akik alkalmazottak h\u00edj\u00e1n nem tudtak \u00e1gazati b\u00e9rt\u00e1mogat\u00e1sra p\u00e1ly\u00e1zni. Az \u00e1tmeneti korl\u00e1toz\u00e1sokkal \u00e9rintett 56 f\u0151tev\u00e9kenys\u00e9g valamelyik\u00e9t folytat\u00f3 \u00f6nfoglalkoztat\u00f3k a garant\u00e1lt b\u00e9rminimummal megegyez\u0151 \u00f6sszeget kaphatnak. A 219 ezer forintos egyszeri t\u00e1mogat\u00e1s m\u00e1sok mellett a fodr\u00e1szok, kozmetikusok, idegenvezet\u0151k, el\u0151ad\u00f3m\u0171v\u00e9szek \u00e9s aut\u00f3siskolai oktat\u00f3k sz\u00e1m\u00e1ra k\u00f6nny\u00edti meg az \u00fajraindul\u00e1st - ismertette.\nA k\u00f6zlem\u00e9ny szerint a program n\u00e9pszer\u0171s\u00e9g\u00e9t mutatja, hogy a munka.hu oldal minden t\u00edzedik l\u00e1togat\u00f3ja annak r\u00e9szletei ir\u00e1nt \u00e9rdekl\u0151dve keresi fel a foglalkoztat\u00e1si port\u00e1lt. Az ig\u00e9nyl\u00e9seket a j\u00e1r\u00e1si hivatalok foglalkoztat\u00e1si oszt\u00e1lyaira lehet beny\u00fajtani j\u00fanius 8-\u00e1t\u00f3l a vesz\u00e9lyhelyzet megsz\u0171n\u00e9s\u00e9ig.\nSchanda Tam\u00e1st id\u00e9zve az ITM k\u00f6zlem\u00e9nye jelezte, hogy korm\u00e1ny j\u00fanius elsej\u00e9t\u0151l sz\u00e9lesebb szem\u00e9lyi k\u00f6r sz\u00e1m\u00e1ra tette el\u00e9rhet\u0151v\u00e9 a v\u00e1llalkoz\u00e1sok munkaer\u0151 t\u00e1mogat\u00e1s\u00e1t. A program egy \u00e1ll\u00e1skeres\u0151 elhelyezked\u00e9s\u00e9t hat h\u00f3napon \u00e1t \u00f6sszesen ak\u00e1r 600 ezer forinttal t\u00e1mogatja. A lehet\u0151s\u00e9ggel \u00e9lve eddig t\u00f6bb mint 15 ezer f\u0151 munk\u00e1ba \u00e1ll\u00e1s\u00e1hoz k\u00e9rtek \u00f6sszesen k\u00f6zel 7,9 milli\u00e1rd forint hozz\u00e1j\u00e1rul\u00e1st a c\u00e9gek. A t\u00e1mogatottak k\u00f6z\u00f6tt m\u00e9g mindig sok a fiatal, a mostan\u00e1ig be\u00e9rkezettek k\u00f6z\u00fcl mintegy 8700 kapcsol\u00f3dik 25 \u00e9v alattiak felv\u00e9tel\u00e9hez - olvashat\u00f3 a t\u00e1j\u00e9koztat\u00f3ban.\n\nMTI\n\n"}]