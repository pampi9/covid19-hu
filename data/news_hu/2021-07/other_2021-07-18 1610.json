[{"date": "2021-07-18 16:10", "url": "https://koronavirus.gov.hu/cikkek/szijjarto-kulpiaci-novekedesi-tamogatasi-program-indul", "h1": "Szijj\u00e1rt\u00f3: k\u00fclpiaci n\u00f6veked\u00e9si t\u00e1mogat\u00e1si program indul", "body": "\nA magyar gazdas\u00e1g teljes\u00edtm\u00e9ny\u00e9t, sikeress\u00e9g\u00e9t az elm\u00falt \u00e9vekben alapvet\u0151en befoly\u00e1solta, hogy nagyon sok, sz\u00ednvonalas munkahelyet biztos\u00edt\u00f3 nemzetk\u00f6zi nagyv\u00e1llalati beruh\u00e1z\u00e1s \u00e9rkezett Magyarorsz\u00e1gra - \u00edrta a k\u00fclgazdas\u00e1gi \u00e9s k\u00fcl\u00fcgyminiszter a Facebook-oldal\u00e1n vas\u00e1rnap, egy\u00fattal bejelentve: a korm\u00e1ny k\u00fclpiaci n\u00f6veked\u00e9si t\u00e1mogat\u00e1si programot ind\u00edt.\n\n\n\u00a0Szijj\u00e1rt\u00f3 P\u00e9ter hangs\u00falyozta: a folyamatosan megd\u0151l\u0151 beruh\u00e1z\u00e1si rekordokkal p\u00e1rhuzamosan l\u00e9trej\u00f6ttek \u00e9s meger\u0151s\u00f6dtek azok a nagy magyar v\u00e1llalatok is, amelyek a k\u00fclpiacokon is sikeresek tudnak lenni. Eset\u00fckben m\u00e1r sokszor el\u0151fordul, hogy csak akkor tudj\u00e1k nemzetk\u00f6zi piaci r\u00e9szesed\u00e9seiket n\u00f6velni, ha k\u00fclf\u00f6ld\u00f6n is megteremtik a jelenl\u00e9t\u00fcket, p\u00e9ld\u00e1ul gy\u00e1rat \u00e9p\u00edtenek. K\u00fclf\u00f6ldi terjeszked\u00e9s\u00fck azut\u00e1n lehet\u0151v\u00e9 teszi, hogy a k\u00fclpiacokon megszerzett profitjukat hazautalj\u00e1k, \u00e9s ezzel a magyar gazdas\u00e1got er\u0151s\u00edts\u00e9k - tette hozz\u00e1.\n\u00a0\u00a0\u00a0\u00a0T\u00e1j\u00e9koztat\u00e1sa szerint a gazdas\u00e1gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs javaslat\u00e1ra a korm\u00e1ny ez\u00e9rt \u00fagy d\u00f6nt\u00f6tt, hogy k\u00fclpiaci n\u00f6veked\u00e9si t\u00e1mogat\u00e1si programot ind\u00edt, ebben olyan magyar v\u00e1llalatok kaphatnak t\u00e1mogat\u00e1st, amelyek k\u00fclf\u00f6ld\u00f6n terjeszkednek: c\u00e9get hoznak l\u00e9tre, gy\u00e1rat \u00e9p\u00edtenek. Erre a c\u00e9lra id\u00e9n 10 milli\u00e1rd forint \u00e1ll rendelkez\u00e9sre.\n\u00a0\u00a0\u00a0\u00a0A t\u00e1mogat\u00e1s a beruh\u00e1z\u00e1si \u00f6sszegnek maximum a fel\u00e9t \u00e9rheti el, de nem lehet t\u00f6bb 4 milli\u00e1rd forintn\u00e1l, \u00e9s az a c\u00e9g kaphatja meg, amely v\u00e1llalja, hogy magyarorsz\u00e1gi \u00e1rbev\u00e9tele a k\u00fclf\u00f6ldi terjeszked\u00e9sb\u0151l ad\u00f3d\u00f3an legal\u00e1bb annyival n\u00f6vekszik, mint amennyi t\u00e1mogat\u00e1st kap a programb\u00f3l - ismertette a t\u00e1rcavezet\u0151.\nMTI 2021. j\u00falius 18.\n\n"}]