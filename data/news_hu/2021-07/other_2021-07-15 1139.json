[{"date": "2021-07-15 11:39", "url": "https://koronavirus.gov.hu/cikkek/itm-allamtitkar-az-ujrainditas-felelesztette-beruhazasi-kedvet-vallalkozasokban", "h1": "ITM-\u00e1llamtitk\u00e1r: az \u00fajraind\u00edt\u00e1s fel\u00e9lesztette a beruh\u00e1z\u00e1si kedvet a v\u00e1llalkoz\u00e1sokban", "body": "\nSoha nem l\u00e1tott mennyis\u00e9g\u0171 beruh\u00e1z\u00e1s-t\u00e1mogat\u00e1si ig\u00e9ny \u00e9rkezett a v\u00e1llalkoz\u00e1sokt\u00f3l, ez\u00e9rt a korm\u00e1ny \u00fagy d\u00f6nt\u00f6tt, hogy minden p\u00e1ly\u00e1zatot befogad - jelentette be az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra cs\u00fct\u00f6rt\u00f6k\u00f6n a Facebookon.\n\n\nGy\u00f6rgy L\u00e1szl\u00f3\u00a0a k\u00f6z\u00f6ss\u00e9gi oldalon megosztott vide\u00f3ban azt mondta, az \u00fajraind\u00edt\u00e1s a valaha volt legnagyobb beruh\u00e1z\u00e1si kedvet \u00e9lesztette fel a v\u00e1llalkoz\u00e1sokban.\n\u00a0\u00a0\u00a0\u00a0Ez\u00e9rt a korm\u00e1ny \u00fagy d\u00f6nt\u00f6tt, hogy h\u00e1rom int\u00e9zked\u00e9st tesz: az egyik, hogy minden beruh\u00e1z\u00e1s-t\u00e1mogat\u00e1si p\u00e1ly\u00e1zatot befogadnak, amely a p\u00e1ly\u00e1zati hat\u00e1rid\u0151 kezdet\u00e9ig elk\u00e9sz\u00fclt, \u00e9s lez\u00e1rt form\u00e1ban beny\u00fajt\u00e1sra v\u00e1rt; a m\u00e1sodik, hogy a 100 milli\u00e1rdos keretre \"r\u00e1emelik\" azt az \u00fajabb 100 milli\u00e1rd forintot, ami a p\u00e1ly\u00e1zati konstrukci\u00f3 m\u00e1sodik \u00e9s harmadik szakasz\u00e1ban \u00e1llt volna rendelkez\u00e9sre.\n\u00a0\u00a0\u00a0\u00a0\"Teh\u00e1t a teljes 200 milli\u00e1rd forintos keretet m\u00e1r most a beruh\u00e1zni k\u00edv\u00e1n\u00f3 v\u00e1llalkoz\u00e1sok rendelkez\u00e9s\u00e9re bocs\u00e1tjuk\" - emelte ki az \u00e1llamtitk\u00e1r.\nA harmadik int\u00e9zked\u00e9sr\u0151l\u00a0Gy\u00f6rgy L\u00e1szl\u00f3\u00a0azt mondta, az \u00f6sszes v\u00e1llalkoz\u00e1st, vagyis az \u00f6sszes p\u00e1ly\u00e1zatot sorba rendezik pontsz\u00e1m szerint, \u00edgy a legversenyk\u00e9pesebbeket fogj\u00e1k tudni t\u00e1mogatni.\n\nMTI 2021. j\u00falius 15.\n\n"}]