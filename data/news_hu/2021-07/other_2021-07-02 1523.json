[{"date": "2021-07-02 15:23", "url": "https://koronavirus.gov.hu/cikkek/varga-magyarorszag-nem-tamogatja-az-adoemelest", "h1": "Varga: Magyarorsz\u00e1g nem t\u00e1mogatja az ad\u00f3emel\u00e9st", "body": "\nMagyarorsz\u00e1g elutas\u00edt minden olyan kezdem\u00e9nyez\u00e9st, amely ad\u00f3emel\u00e9ssel \u00e9s a versenyk\u00e9pess\u00e9g roml\u00e1s\u00e1val j\u00e1rna, ez\u00e9rt nem t\u00e1mogatta a glob\u00e1lis minimumad\u00f3 bevezet\u00e9s\u00e9t a Gazdas\u00e1gi Egy\u00fcttm\u0171k\u00f6d\u00e9si \u00e9s Fejleszt\u00e9si Szervezet cs\u00fct\u00f6rt\u00f6ki \u00fcl\u00e9s\u00e9n, jelentette ki Varga Mih\u00e1ly Z\u00e1honyban \u00fajs\u00e1g\u00edr\u00f3i k\u00e9rd\u00e9sekre v\u00e1laszolva - k\u00f6z\u00f6lte a P\u00e9nz\u00fcgyminiszt\u00e9rium p\u00e9nteken az MTI-vel.\n\n\nA k\u00f6zlem\u00e9ny szerint a p\u00e9nz\u00fcgyminiszter kiemelte: a magyar \u00e1ll\u00e1spont a kezdetekt\u0151l fogva vil\u00e1gos, elk\u00f6telezettek vagyunk a tisztess\u00e9ges ad\u00f3verseny \u00e9s a digit\u00e1lis c\u00e9gek megad\u00f3ztat\u00e1sa mellett, de az ad\u00f3emel\u00e9s nem b\u00fcntethet val\u00f3s gazdas\u00e1gi tev\u00e9kenys\u00e9get v\u00e9gz\u0151, termel\u0151 v\u00e1llalkoz\u00e1sokat, mert az munkahelyeket, beruh\u00e1z\u00e1sokat vesz\u00e9lyeztethet.\n\u00a0\u00a0\u00a0\u00a0A magyar korm\u00e1ny v\u00e1ls\u00e1gkezel\u0151 int\u00e9zked\u00e9sei a munkahelyek megv\u00e9d\u00e9s\u00e9re, a beruh\u00e1z\u00e1sok \u00f6szt\u00f6nz\u00e9s\u00e9re \u00e9s az ad\u00f3cs\u00f6kkent\u00e9sekre \u00e9p\u00fcltek, az ad\u00f3emel\u00e9st semmilyen form\u00e1ban nem t\u00e1mogatjuk - sz\u00f6gezte le\u00a0Varga\u00a0Mih\u00e1ly. Mint mondta: a glob\u00e1lis minimumad\u00f3 akad\u00e1lyozn\u00e1 a gazdas\u00e1gi n\u00f6veked\u00e9st, t\u00fal magas a tervezett 15 sz\u00e1zal\u00e9kos ad\u00f3kulcs \u00e9s a val\u00f3s gazdas\u00e1gi tev\u00e9kenys\u00e9get sem szabadna terhelnie - \u00e1ll a k\u00f6zlem\u00e9nyben.\n\u00a0\u00a0\u00a0\u00a0A t\u00e1j\u00e9koztat\u00e1s szerint\u00a0Varga\u00a0Mih\u00e1ly elmondta: Magyarorsz\u00e1g t\u00f6bb javaslatot is tett a szab\u00e1lyoz\u00e1s jav\u00edt\u00e1s\u00e1ra, amelyek egy r\u00e9sz\u00e9t egyel\u0151re m\u00e9g figyelmen k\u00edv\u00fcl hagytak. A c\u00e9lunk most az, hogy az okt\u00f3beri OECD-\u00fcl\u00e9sre egy igazs\u00e1gos szab\u00e1lyrendszer alakuljon ki, amely minden \u00e1llam \u00e9rdek\u00e9t figyelembe veszi, f\u00fcggetlen\u00fcl annak m\u00e9ret\u00e9t\u0151l \u00e9s fejletts\u00e9gi szintj\u00e9t\u0151l. Magyarorsz\u00e1g tov\u00e1bbra is folytatja az OECD tag\u00e1llamokkal a konstrukt\u00edv egy\u00fcttm\u0171k\u00f6d\u00e9s\u00e9t annak \u00e9rdek\u00e9ben, hogy megfelel\u0151 meg\u00e1llapod\u00e1s sz\u00fclethessen.\n\u00a0\u00a0\u00a0\u00a0A br\u00fcsszeli ad\u00f3emel\u00e9si tervekr\u0151l \u00e9s a korm\u00e1ny \u00e1ltal el\u00e9rt, a munk\u00e1t terhel\u0151 alacsony ad\u00f3k alkotm\u00e1nyos v\u00e9delm\u00e9r\u0151l a most indult nemzeti konzult\u00e1ci\u00f3ban is kik\u00e9rj\u00fck a magyar emberek v\u00e9lem\u00e9ny\u00e9t - \u00edrt\u00e1k.\n\nMTI 2021. j\u00falius 2.\n\n"}]