[{"date": "2021-07-13 13:52", "url": "https://koronavirus.gov.hu/cikkek/varga-mihaly-magyar-gazdasag-ujrainditasa-gyorsabb-az-unios-orszagokenal", "h1": "Varga Mih\u00e1ly: a magyar gazdas\u00e1g \u00fajraind\u00edt\u00e1sa gyorsabb az uni\u00f3s orsz\u00e1gok\u00e9n\u00e1l", "body": "\nA magyar gazdas\u00e1g \u00fajraind\u00edt\u00e1sa gyorsabb az uni\u00f3s orsz\u00e1gok\u00e9n\u00e1l. Ezt imm\u00e1ron Br\u00fcsszelben is elismerik - jelentette ki Varga Mih\u00e1ly az uni\u00f3s p\u00e9nz\u00fcgyminiszterek tan\u00e1cskoz\u00e1sa (ECOFIN) ut\u00e1n. A P\u00e9nz\u00fcgyminiszt\u00e9rium keddi k\u00f6zlem\u00e9nye szerint a magyar t\u00e1rcavezet\u0151 hozz\u00e1tette: az Eur\u00f3pai Bizotts\u00e1g ny\u00e1ri el\u0151rejelz\u00e9s\u00e9ben jelent\u0151sen - 5 sz\u00e1zal\u00e9kr\u00f3l 6,3 sz\u00e1zal\u00e9kra - m\u00f3dos\u00edtotta a magyar GDP idei n\u00f6veked\u00e9s\u00e9re vonatkoz\u00f3 progn\u00f3zis\u00e1t, m\u00edg az Eur\u00f3pai Uni\u00f3ban 4,8 sz\u00e1zal\u00e9kos b\u0151v\u00fcl\u00e9st v\u00e1rnak a szak\u00e9rt\u0151k.\n\n\nJ\u00f6v\u0151re Magyarorsz\u00e1gon 5, az uni\u00f3 eg\u00e9sz\u00e9re 4,5 sz\u00e1zal\u00e9kos n\u00f6veked\u00e9st val\u00f3sz\u00edn\u0171s\u00edt az Eur\u00f3pai Bizotts\u00e1g - hangs\u00falyozta a p\u00e9nz\u00fcgyminiszter, \u00e9s kiemelte: ez egybev\u00e1g t\u00f6bb nemzetk\u00f6zi szervezet \u00e9s elemz\u0151 el\u0151rejelz\u00e9s\u00e9vel \u00e9s al\u00e1t\u00e1masztja, hogy \"l\u00e9p\u00e9sel\u0151nyt szerezt\u00fcnk az uni\u00f3 m\u00e1s orsz\u00e1gaihoz k\u00e9pest\".\n\u00a0\u00a0\u00a0\u00a0M\u00edg az Eur\u00f3pai Bizotts\u00e1g progn\u00f3zisa szerint a tag\u00e1llamok gazdas\u00e1gi teljes\u00edtm\u00e9nye 2022 v\u00e9g\u00e9re t\u00e9rhet vissza a j\u00e1rv\u00e1ny el\u0151tti szintre, a P\u00e9nz\u00fcgyminiszt\u00e9rium becsl\u00e9se szerint a magyar gazdas\u00e1g \u00fajraind\u00edt\u00e1s\u00e1val m\u00e1r id\u00e9n el\u00e9rhetik a j\u00e1rv\u00e1nyt megel\u0151z\u0151 szintet - hangs\u00falyozta Varga Mih\u00e1ly.\n\u00a0\u00a0\u00a0\u00a0A p\u00e9nz\u00fcgyminiszter kifejtette: a biztat\u00f3 el\u0151rejelz\u00e9sek ugyanakkor \u00f6nmagukban nem elegend\u0151k. \"A magyar korm\u00e1ny az\u00e9rt dolgozik, hogy el\u00e9rj\u00fck a c\u00e9lul kit\u0171z\u00f6tt 5,5 sz\u00e1zal\u00e9kos gazdas\u00e1gi n\u00f6veked\u00e9st. Ha ez siker\u00fcl, akkor 2022-ben teljes\u00edteni tudjuk a gyermeket nevel\u0151k szja-visszat\u00e9r\u00edt\u00e9s\u00e9t, amely az Eur\u00f3pai Bizotts\u00e1g szerint is hozz\u00e1j\u00e1rulhat a dinamikus gazdas\u00e1gi b\u0151v\u00fcl\u00e9shez\" - magyar\u00e1zta a t\u00e1rcavezet\u0151.\n\u00a0\u00a0\u00a0\u00a0A miniszterek t\u00e1j\u00e9koztat\u00e1st kaptak a G20 p\u00e9nz\u00fcgyminiszteri \u00e9s jegybankeln\u00f6ki tal\u00e1lkoz\u00f3 eredm\u00e9ny\u00e9r\u0151l is. Ezzel kapcsolatban a miniszter lesz\u00f6gezte: a Gazdas\u00e1gi Egy\u00fcttm\u0171k\u00f6d\u00e9si \u00e9s Fejleszt\u00e9si Szervezet (OECD) \"k\u00e9tpill\u00e9res\" nemzetk\u00f6zi ad\u00f3z\u00e1si javaslatcsomagja m\u00e9g messze \u00e1ll att\u00f3l, ami elfogadhat\u00f3 Magyarorsz\u00e1g sz\u00e1m\u00e1ra. \"Tov\u00e1bbra is elutas\u00edtunk minden olyan nemzetk\u00f6zi megold\u00e1st, amely a tisztess\u00e9ges ad\u00f3versenyt korl\u00e1tozza\" - tette hozz\u00e1.\n\u00a0\u00a0\u00a0\u00a0Varga Mih\u00e1ly besz\u00e1molt arr\u00f3l is, hogy a p\u00e9nz\u00fcgyminiszterek j\u00f3v\u00e1hagyt\u00e1k a Bizotts\u00e1g \u00e1ltal \u00e9rt\u00e9kelt els\u0151 12 nemzeti helyre\u00e1ll\u00edt\u00e1si terv elfogad\u00e1s\u00e1r\u00f3l sz\u00f3l\u00f3 tan\u00e1csi v\u00e9grehajt\u00e1si hat\u00e1rozatokat, \u00edgy egy l\u00e9p\u00e9ssel k\u00f6zelebb \u00e9rtek ahhoz, hogy t\u00e9nylegesen m\u0171k\u00f6d\u00e9sbe l\u00e9pjen az \u00e1llam \u00e9s korm\u00e1nyf\u0151k \u00e1ltal egy \u00e9ve elhat\u00e1rozott Helyre\u00e1ll\u00edt\u00e1si \u00e9s Ellen\u00e1ll\u00f3 K\u00e9pess\u00e9gi Eszk\u00f6z (RRF).\n\nMTI 2021. j\u00falius 13.\n\n"}]