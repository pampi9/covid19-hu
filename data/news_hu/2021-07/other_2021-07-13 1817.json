[{"date": "2021-07-13 18:17", "url": "https://koronavirus.gov.hu/cikkek/szijjarto-tobb-ezer-helyszinen-zajlanak-turisztikai-fejlesztesek-magyarorszagon", "h1": "Szijj\u00e1rt\u00f3: t\u00f6bb ezer helysz\u00ednen zajlanak turisztikai fejleszt\u00e9sek Magyarorsz\u00e1gon", "body": "\nA vil\u00e1gj\u00e1rv\u00e1ny alapjaiban v\u00e1ltoztatta meg az emberek utaz\u00e1si szok\u00e1sait, \u00edgy m\u00e1ra egyre t\u00f6bben v\u00e1lasztj\u00e1k a belf\u00f6ldi turizmus adta lehet\u0151s\u00e9geket, \u00e9s fedezik fel haz\u00e1nk rejtett kincseit. Ennek k\u00f6vetkezt\u00e9ben egy rendk\u00edv\u00fcl neh\u00e9z els\u0151 f\u00e9l\u00e9vet k\u00f6vet\u0151en, tavaly az elm\u00falt 30 \u00e9v legjobb f\u0151szezonj\u00e1t tudta produk\u00e1lni a magyar turisztikai \u00e1gazat - mondta el Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter Tiszan\u00e1n\u00e1n, a fel\u00faj\u00edtott dinny\u00e9sh\u00e1ti strand- \u00e9s cs\u00f3nakkik\u00f6t\u0151 \u00e1tad\u00f3j\u00e1n.\n\n\nA k\u00fcl\u00fcgyminiszter a t\u00e1rca k\u00f6zlem\u00e9nye szerint kijelentette: az elm\u00falt \u00e9vtizedek legnehezebb m\u00e1sf\u00e9l esztendeje van a h\u00e1tunk m\u00f6g\u00f6tt, amely a turisztikai ipar\u00e1gat is drasztikusan \u00e9rintette. \"Glob\u00e1lis szinten 87 sz\u00e1zal\u00e9kkal esett vissza az idegenforgalom a tavalyi esztend\u0151ben, ezzel pedig 1300 milli\u00e1rd doll\u00e1rnyi bev\u00e9telkies\u00e9st regisztr\u00e1ltak vil\u00e1gszerte, \u00e9s 100-110 milli\u00f3 munkahely ker\u00fclt vesz\u00e9lybe csak a turizmus m\u00e9lyrep\u00fcl\u00e9se miatt\" - mutatott r\u00e1 a miniszter. Magyarorsz\u00e1g vonatkoz\u00e1s\u00e1ban hozz\u00e1tette, hogy a vil\u00e1gj\u00e1rv\u00e1ny k\u00f6vetkezt\u00e9ben a sz\u00e1ll\u00e1shely szolg\u00e1ltat\u00e1shoz \u00e9s a vend\u00e9gl\u00e1t\u00e1shoz kapcsol\u00f3d\u00f3 bev\u00e9telek 32 sz\u00e1zal\u00e9kkal cs\u00f6kkentek, valamint a vend\u00e9g\u00e9jszak\u00e1k sz\u00e1ma visszaesett majd 60 sz\u00e1zal\u00e9kkal.\n\u00a0\u00a0\u00a0\u00a0Szijj\u00e1rt\u00f3 P\u00e9ter ugyanakkor kiemelte, hogy Magyarorsz\u00e1g az Eur\u00f3pai Uni\u00f3 m\u00e1sodik leggyorsabb olt\u00e1si kamp\u00e1ny\u00e1t hajtotta v\u00e9gre, m\u00e1ra pedig t\u00f6bb ezer helysz\u00ednen zajlanak turisztikai fejleszt\u00e9sek az orsz\u00e1gban. \"T\u00f6bbek k\u00f6z\u00f6tt 35 \u00faj sz\u00e1lloda \u00e9p\u00fcl, valamint 14 ezer mag\u00e1nsz\u00e1ll\u00e1shely, k\u00f6zel 600 panzi\u00f3 \u00e9s a Dinny\u00e9sh\u00e1tival egy\u00fctt 14 strand \u00fajul meg jelenleg Magyarorsz\u00e1gon\" - hangs\u00falyozta a miniszter, k\u00fcl\u00f6n kiemelve, hogy a strandok \u00e9s a hozz\u00e1kapcsol\u00f3d\u00f3 vend\u00e9gl\u00e1t\u00f3 egys\u00e9gek forgalm\u00e1nak rekordd\u00f6nt\u00e9s\u00e9re id\u00e9n is j\u00f3 es\u00e9ly van.\n\u00a0\u00a0\u00a0\u00a0A dinny\u00e9sh\u00e1ti strand- \u00e9s cs\u00f3nakkik\u00f6t\u0151 fejleszt\u00e9se kapcs\u00e1n Szijj\u00e1rt\u00f3 P\u00e9ter kifejezte k\u00f6sz\u00f6net\u00e9t \u00e9s nagyrabecs\u00fcl\u00e9s\u00e9t Tiszan\u00e1na polg\u00e1rmester\u00e9nek \u00e9s valamennyi lak\u00f3k\u00e1j\u00e1nak, hogy m\u00e9g a vil\u00e1gj\u00e1rv\u00e1ny ellen\u00e9re is k\u00e9szek voltak fejleszt\u00e9sbe fogni a telep\u00fcl\u00e9sen. \"A korm\u00e1nynak mind\u00f6sszesen annyi dolga volt, hogy 420 milli\u00f3 forint \u00e9rt\u00e9kben t\u00e1mogat\u00e1st biztos\u00edtson, amelynek nyom\u00e1n, ez a csod\u00e1latos hely meg\u00fajulhatott \u00e9s ma m\u00e1r remek kikapcsol\u00f3d\u00e1si \u00e9s felt\u00f6lt\u0151d\u00e9si lehet\u0151s\u00e9get biztos\u00edt nemcsak Tiszan\u00e1na polg\u00e1rainak, de a k\u00f6rny\u00e9kr\u0151l vagy a m\u00e9g t\u00e1volabbr\u00f3l \u00e9rkez\u0151knek egyar\u00e1nt\" - mondta a miniszter a meg\u00fajult strand \u00e1tad\u00f3j\u00e1n.\n\u00a0\u00a0\u00a0\u00a0A fejleszt\u00e9seket sorolva elmondta, hogy a kik\u00f6t\u0151fejleszt\u00e9s nyom\u00e1n Tiszan\u00e1na a t\u00f3 egyik legjelent\u0151sebb kik\u00f6t\u0151j\u00e9v\u00e9 v\u00e1lt \u00e9s az alapinfrastrukt\u00fara meg\u00fajul\u00e1s\u00e1val jelent\u0151s m\u00e9rt\u00e9kben megn\u0151tt a befogadhat\u00f3 haj\u00f3k sz\u00e1ma. Az iszap elt\u00e1vol\u00edt\u00e1s\u00e1val javult a strand \u00e9lvezhet\u0151s\u00e9ge \u00e9s az Eur\u00f3pai K\u00f6rnyezetv\u00e9delmi \u00dcgyn\u00f6ks\u00e9g min\u0151s\u00edt\u00e9se szerint is a Tisza t\u00f3 \u00f6t szabadv\u00edz\u0171 strandja - k\u00f6zt\u00fck Tiszan\u00e1na is - a kiv\u00e1l\u00f3 min\u0151s\u00edt\u00e9st kapta.\n\u00a0\u00a0\u00a0\u00a0Szijj\u00e1rt\u00f3 P\u00e9ter elmondta, hogy a nemzet teljes\u00edtm\u00e9nye az alapvet\u0151en a helyi k\u00f6z\u00f6ss\u00e9gek teljes\u00edtm\u00e9ny\u00e9b\u0151l ad\u00f3dik \u00f6ssze, ez\u00e9rt a magyar gazdas\u00e1g \u00fajraind\u00edt\u00e1s\u00e1ban rendk\u00edv\u00fcl fontos szerep\u00fck van a vid\u00e9ki k\u00f6z\u00f6ss\u00e9geknek. \"Ahogy eln\u00e9zem a vid\u00e9k \u00fajra\u00e9led\u00e9s\u00e9t, a magyar vid\u00e9ken, a magyar kistelep\u00fcl\u00e9seken a magyar k\u00f6z\u00f6ss\u00e9geken eg\u00e9szen biztosan nem fog m\u00falni az orsz\u00e1g \u00fajraindul\u00e1sa\" - mondta a k\u00fcl\u00fcgyminiszter.\n\nMTI 2021. j\u00falius 13.\n\n"}]