[{"date": "2021-07-12 14:01", "url": "https://koronavirus.gov.hu/cikkek/szijjarto-europanak-beruhazasokra-biztonsagra-es-bovitesre-van-szuksege", "h1": "Szijj\u00e1rt\u00f3: Eur\u00f3p\u00e1nak beruh\u00e1z\u00e1sokra, biztons\u00e1gra \u00e9s b\u0151v\u00edt\u00e9sre van sz\u00fcks\u00e9ge", "body": "\nAhhoz, hogy az Eur\u00f3pai Uni\u00f3 a j\u00e1rv\u00e1nyokkal \u00e9s a migr\u00e1ci\u00f3s hull\u00e1mokkal szemben er\u0151s legyen, beruh\u00e1z\u00e1sokra, biztons\u00e1gra \u00e9s b\u0151v\u00edt\u00e9sre, kib\u0151v\u00edtett piacokra van sz\u00fcks\u00e9ge - jelentette ki a k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n Br\u00fcsszelben, az eur\u00f3pai uni\u00f3s tagorsz\u00e1gok k\u00fcl\u00fcgyek\u00e9rt felel\u0151s minisztereinek egynapos tal\u00e1lkoz\u00f3j\u00e1n.\n\n\nSzijj\u00e1rt\u00f3 P\u00e9ter az \u00fcl\u00e9s sz\u00fcnet\u00e9ben magyar \u00fajs\u00e1g\u00edr\u00f3knak nyilatkozva arra h\u00edvta fel a figyelmet, hogy az Eur\u00f3pai Uni\u00f3 vesz\u00e9lyes id\u0151k el\u0151tt \u00e1ll: a vil\u00e1gj\u00e1rv\u00e1nyok \u00e9s a migr\u00e1ci\u00f3s hull\u00e1mok fogj\u00e1k meghat\u00e1rozni a legfontosabb vil\u00e1gpolitikai \u00e9s vil\u00e1ggazdas\u00e1gi folyamatokat.\n\u00a0\u00a0\u00a0\u00a0A beruh\u00e1z\u00e1sok tekintet\u00e9ben elmondta, alacsony ad\u00f3kra van sz\u00fcks\u00e9g, \u00e9s arra, hogy az eur\u00f3pai korm\u00e1nyok tov\u00e1bbra is t\u00e1mogathass\u00e1k a hozz\u00e1juk \u00e9rkez\u0151 beruh\u00e1z\u00e1sokat. Amennyiben ez nem teljes\u00fcl, a munkahelyteremt\u0151 \u00e9s a magas technol\u00f3giai beruh\u00e1z\u00e1sokat az elk\u00f6vetkezend\u0151 id\u0151szakban a nagyv\u00e1llatok Eur\u00f3p\u00e1n k\u00edv\u00fclre fogj\u00e1k vinni - k\u00f6z\u00f6lte. Ehhez kapcsol\u00f3d\u00f3an Magyarorsz\u00e1g a glob\u00e1lis minimumad\u00f3 bevezet\u00e9s\u00e9t nem t\u00e1mogatja, az ugyanis ad\u00f3emel\u00e9shez \u00e9s a versenyk\u00e9pess\u00e9g cs\u00f6kken\u00e9s\u00e9hez vezetne - mondta.\n\u00a0\u00a0\u00a0\u00a0A miniszer kijelentette: ahhoz, hogy Eur\u00f3pa biztons\u00e1gban legyen, meg kell \u00e1ll\u00edtani a migr\u00e1ci\u00f3s hull\u00e1mokat. Arra figyelmeztetett, hogy a NATO-csapatok kivon\u00e1sa Afganiszt\u00e1nb\u00f3l biztons\u00e1gi kih\u00edv\u00e1st jelent, ami \u00fajabb t\u00f6meges migr\u00e1ci\u00f3s hull\u00e1mok forr\u00e1s\u00e1v\u00e1 teheti az orsz\u00e1got. M\u00e1r most csal\u00e1dok ezrei hagyj\u00e1k el Afganiszt\u00e1nt napi szinten Eur\u00f3pa ir\u00e1ny\u00e1ba - tette hozz\u00e1. Hangs\u00falyozta, az \u00fajabb bev\u00e1ndorl\u00e1si nyom\u00e1s elker\u00fcl\u00e9se \u00e9rdek\u00e9ben \"minden nyitott k\u00e9rd\u00e9st gyorsan el kell rendezni T\u00f6r\u00f6korsz\u00e1ggal a migr\u00e1ci\u00f3 \u00fcgy\u00e9ben\". Meg kell er\u0151s\u00edteni az uni\u00f3 \"v\u00e9dvonalait\" - tette hozz\u00e1.\n\u00a0\u00a0\u00a0\u00a0Kiemelte azt is, hogy az Eur\u00f3pai Uni\u00f3nak b\u0151v\u00fclnie kell a Nyugat-Balk\u00e1n ir\u00e1ny\u00e1ba. Szerbi\u00e1t \u00e9s Montenegr\u00f3t halad\u00e9ktalanul fel kell venni az uni\u00f3ba, Alb\u00e1ni\u00e1val \u00e9s \u00c9szak-Maced\u00f3ni\u00e1val pedig meg kell nyitni a csatlakoz\u00e1si t\u00e1rgyal\u00e1sokat. Ha ugyanis egy ter\u00fcletet az uni\u00f3 nem tud integr\u00e1lni, akkor m\u00e1sok fogj\u00e1k ezt megtenni - tette hozz\u00e1 Szijj\u00e1rt\u00f3 P\u00e9ter.\n\nMTI 2021. j\u00falius 12.\n\n"}]