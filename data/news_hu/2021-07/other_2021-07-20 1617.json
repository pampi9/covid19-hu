[{"date": "2021-07-20 16:17", "url": "https://koronavirus.gov.hu/cikkek/kasler-miklos-csakis-oltassal-lehet-felvenni-harcot-koronavirus-indiai-mutansaval-szemben", "h1": "K\u00e1sler Mikl\u00f3s: csakis olt\u00e1ssal lehet felvenni a harcot a koronav\u00edrus indiai mut\u00e1ns\u00e1val szemben ", "body": "\nMagasan \u00e1toltott orsz\u00e1gokban, t\u00f6bbek k\u00f6z\u00f6tt Izraelben egy h\u00e9t alatt megh\u00e1romszoroz\u00f3dott a fert\u0151z\u00f6ttek sz\u00e1ma - mondta K\u00e1sler Mikl\u00f3s az \u00c9letk\u00f6zelben eheti ad\u00e1s\u00e1ban. Angli\u00e1ban, Hollandi\u00e1ban \u00e9s sz\u00e1mos m\u00e1s eur\u00f3pai orsz\u00e1gban meredeken emelkednek a fert\u0151z\u00e9ssz\u00e1mok. Teh\u00e1t nyilv\u00e1nval\u00f3an itt is az v\u00e1rhat\u00f3, hogy ugyan\u00fagy, ahogy az els\u0151 3 hull\u00e1m eset\u00e9ben, Magyarorsz\u00e1got is el\u00e9ri a fert\u0151z\u00e9s - tette hozz\u00e1. Az emberi er\u0151forr\u00e1sok minisztere az interj\u00fa sor\u00e1n besz\u00e9lt az ellenanyagm\u00e9r\u00e9sekkel kapcsolatos t\u00e9vhitekr\u0151l, a vakcin\u00e1k hat\u00e1svizsg\u00e1lat\u00e1r\u00f3l \u00e9s a lehets\u00e9ges harmadik olt\u00e1sr\u00f3l is.\n\n\nV\u00e1rhat\u00f3, hogy ugyan\u00fagy, ahogy az els\u0151 3 hull\u00e1m eset\u00e9ben Magyarorsz\u00e1got is el\u00e9ri a fert\u0151z\u00e9s. Az ellenanyagm\u00e9r\u00e9sekkel kapcsolatban kiemelte: k\u00fcl\u00f6nb\u00f6z\u0151 laborokban k\u00fcl\u00f6nb\u00f6z\u0151 m\u00f3dszerekkel t\u00f6rt\u00e9nnek, az eredm\u00e9nyeket emiatt nem lehet \u00f6sszehasonl\u00edtani. Azt mondani, hogy az ellenanyag szint \u00e9s a v\u00e9detts\u00e9g azonos fogalmak, ez rendk\u00edv\u00fcl s\u00falyos kijelent\u00e9s \u00e9s nem igaz. Utas\u00edtottam a N\u00e9peg\u00e9szs\u00e9g\u00fcgyi K\u00f6zpontot, hogy dolgozza ki a laborok hiteles\u00edt\u00e9s\u00e9nek nemzetk\u00f6zi m\u00f3don elfogadott form\u00e1j\u00e1t - hangs\u00falyozta r\u00e1 a t\u00e1rcavezet\u0151.\nA Miniszter az interj\u00fa sor\u00e1n besz\u00e9lt a vakcin\u00e1k jelenleg is zajl\u00f3 hat\u00e1svizsg\u00e1lat\u00e1r\u00f3l. A febru\u00e1r 15 \u00e9s m\u00e1jus 15 k\u00f6z\u00f6tt zajl\u00f3 epidemiol\u00f3giai vizsg\u00e1latr\u00f3l elmondta: milli\u00f3nyi \u00e1toltott ember megfert\u0151z\u0151d\u00e9s\u00e9nek az ar\u00e1nyait hat\u00e1rozt\u00e1k meg. R\u00e1mutatott: a fert\u0151z\u00e9s elleni v\u00e9detts\u00e9g az \u00f6sszes vakcin\u00e1t tekintve 78 \u00e9s 92 % k\u00f6z\u00f6tt van.\nEz rendk\u00edv\u00fcl \u00e9rt\u00e9kes sz\u00e1msor, mert nem az ellenanyaghoz, nem a sejtes immunit\u00e1shoz k\u00f6t\u0151dik, hanem gyakorlati eredm\u00e9nyekre t\u00e1maszkodik.\n\u00a0Eml\u00e9keztetett: Eur\u00f3p\u00e1ban a legsikeresebb v\u00e9dekez\u00e9st Magyarorsz\u00e1g mutatta fel az els\u0151 hull\u00e1m eset\u00e9ben j\u00e1rv\u00e1ny\u00fcgyi int\u00e9zked\u00e9sek rendk\u00edv\u00fcl gyors bevezet\u00e9s\u00e9vel. Ugyanilyen sikert\u00f6rt\u00e9net a harmadik hull\u00e1m let\u00f6r\u00e9se.\u00a0\u00a0\nMivel a nyugati vakcin\u00e1k sem mennyis\u00e9gben, sem sz\u00e1ll\u00edt\u00e1si id\u0151tartamban nem megfelel\u0151ek, a keleti vakcin\u00e1kat is alkalmaztuk Magyarorsz\u00e1gon. T\u00e9nyek igazolj\u00e1k, hogy a keleti vakcin\u00e1kkal legal\u00e1bb 5600 magyar ember \u00e9let\u00e9t mentett\u00fck meg - mutatott r\u00e1 a miniszter.\nA lehets\u00e9ges harmadik olt\u00e1sr\u00f3l elmondta: minden egyes vakcin\u00e1ci\u00f3 hat\u00e1sa minden \u00e9letkorcsoportban, de els\u0151sorban a 60 \u00e9v felettiek eset\u00e9ben az id\u0151 m\u00fal\u00e1s\u00e1val gyeng\u00fcl. Eml\u00e9keztetni kell az immunappar\u00e1tust arra, hogy a vesz\u00e9ly fenn\u00e1ll. Hozz\u00e1tette: a vil\u00e1g egyik legjobb eg\u00e9szs\u00e9g\u00fcgy\u00e9vel rendelkez\u0151 Kanad\u00e1ban a harmadik olt\u00e1st m\u00e1s vakcin\u00e1val adj\u00e1k, mint az els\u0151 kett\u0151t.\nNem ismer\u00fcnk olyan\u00a0\u00a0biol\u00f3giai jelens\u00e9get, ami akad\u00e1lyozn\u00e1 azt, hogy a gyermeket be lehessen oltani - v\u00e1laszolta arra a k\u00e9rd\u00e9sre, hogy olthat\u00f3-e a 12-18 \u00e9v k\u00f6z\u00f6tti koroszt\u00e1ly.\n\u00a0A besz\u00e9lget\u00e9s v\u00e9g\u00e9n hangs\u00falyozta: annak ellen\u00e9re, hogy visszakaptuk a szabadabb \u00e9let\u00fcnket, a v\u00edrus itt van \u00e9s oltakozni kell.\u00a0\u00a0K\u00f6zeg\u00e9szs\u00e9g\u00fcgyi, j\u00e1rv\u00e1ny\u00fcgyi int\u00e9zked\u00e9sekkel m\u00e1r harmadik hull\u00e1mot sem lehetett megakad\u00e1lyozni, csakis olt\u00e1ssal. Az indiai mut\u00e1ns eset\u00e9ben ez fokozottan \u00e9rv\u00e9nyes.\nKiad\u00f3: Emberi Er\u0151forr\u00e1sok Miniszt\u00e9riuma\n\n"}]