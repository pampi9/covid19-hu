[{"date": "2021-07-20 12:40", "url": "https://koronavirus.gov.hu/cikkek/szijjarto-az-alhirek-gyartoi-szemelyes-felelosseget-viselnek-halalesetekert-es-karokert", "h1": "Szijj\u00e1rt\u00f3: az \u00e1lh\u00edrek gy\u00e1rt\u00f3i szem\u00e9lyes felel\u0151ss\u00e9get viselnek a hal\u00e1lesetek\u00e9rt \u00e9s a k\u00e1rok\u00e9rt", "body": "\nAz \u00e1lh\u00edrek gy\u00e1rt\u00f3i \u00e9s terjeszt\u0151i szem\u00e9lyesen lesznek felel\u0151sek azok\u00e9rt az esetleges hal\u00e1lesetek\u00e9rt \u00e9s gazdas\u00e1gi k\u00e1rok\u00e9rt, amelyeket a koronav\u00edrus-j\u00e1rv\u00e1ny fenyeget\u0151 negyedik hull\u00e1ma okozhat - jelentette ki Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fclkereskedelmi miniszter kedden a k\u00f6z\u00e9p-csehorsz\u00e1gi Meln\u00edkben \u00f6t k\u00f6z\u00e9p-eur\u00f3pai orsz\u00e1g k\u00fcl\u00fcgyminisztereinek tal\u00e1lkoz\u00f3ja ut\u00e1n.\n\n\nSzijj\u00e1rt\u00f3 P\u00e9ter az MTI-nek nyilatkozva hangs\u00falyozta, hogy a koronav\u00edrus-j\u00e1rv\u00e1ny fenyeget\u0151 negyedik hull\u00e1ma legy\u0151z\u00e9s\u00e9nek a kulcsa a min\u00e9l magasabb \u00e1toltotts\u00e1g.\n\u00a0\u00a0\u00a0\u00a0Mint megjegyezte Magyarorsz\u00e1gon a vil\u00e1gj\u00e1rv\u00e1ny harmadik hull\u00e1m\u00e1t siker\u00fclt let\u00f6rni egy eur\u00f3pai m\u00e9retben is magas \u00e1toltotts\u00e1gi ar\u00e1nnyal, de Nyugatr\u00f3l rossz, aggodalomra okot ad\u00f3 h\u00edrek \u00e9rkeznek, ez\u00e9rt \u00f3vatoss\u00e1gra van sz\u00fcks\u00e9g, mert a j\u00e1rv\u00e1ny m\u00e9g nem \u00e9rt v\u00e9get.\n\"Mindazok, akik a tudom\u00e1nyos k\u00f6z\u00f6ss\u00e9g \u00e1ltal elfogadott olt\u00e1sp\u00e1rti \u00e1ll\u00e1spontot gyeng\u00edt\u0151 \u00e1lh\u00edreket gy\u00e1rtanak, mindazok, akik olt\u00e1sellenes propagand\u00e1t folytatnak, szem\u00e9lyesen lesznek felel\u0151sek az esetleges hal\u00e1lesetek\u00e9rt \u00e9s a gazdas\u00e1gi k\u00e1r\u00e9rt, amit az esetleges korl\u00e1toz\u00f3 int\u00e9zked\u00e9sek hozhatnak a negyedik j\u00e1rv\u00e1nyhull\u00e1mban\" - hangs\u00falyozta Szijj\u00e1rt\u00f3 P\u00e9ter.\n\u00a0\u00a0\u00a0\u00a0\"Mindenkit arra k\u00e9rek, aki m\u00e9g azon gondolkodik, hogy valamif\u00e9le \u00e1lh\u00edrek gy\u00e1rt\u00e1s\u00e1val vagy propagand\u00e1val gyeng\u00edtse az olt\u00e1si kedvet, legyen nagyon \u00f3vatos, mert \u0151ket mind egyt\u0151l egyig szem\u00e9lyes felel\u0151ss\u00e9g fogja terhelni az esetleges hal\u00e1lesetek\u00e9rt \u00e9s az esetleges k\u00e1rok\u00e9rt\" - jegyezte meg a miniszter.\n\u00a0\u00a0\u00a0\u00a0A meln\u00edki tal\u00e1lkoz\u00f3n r\u00e9sztvev\u0151 cseh, osztr\u00e1k, magyar, szlov\u00e9n \u00e9s szlov\u00e1k k\u00fcl\u00fcgyminiszter meg\u00e1llapodott abban, hogy a koordin\u00e1ci\u00f3s csoportot hoznak l\u00e9tre j\u00e1rv\u00e1ny-elleni k\u00fczdelem, int\u00e9zked\u00e9sek \u00f6sszehangol\u00e1s\u00e1ra.\n\nMTI 2021. j\u00falius 20.\n\n"}]