[{"date": "2021-07-06 09:42", "url": "https://koronavirus.gov.hu/cikkek/szijjarto-peter-magyarorszag-elsokent-akarja-ujrainditani-gazdasagat", "h1": "Szijj\u00e1rt\u00f3 P\u00e9ter: Magyarorsz\u00e1g els\u0151k\u00e9nt akarja \u00fajraind\u00edtani a gazdas\u00e1g\u00e1t", "body": "\nAhogy a pragmatikus magyar-orosz egy\u00fcttm\u0171k\u00f6d\u00e9s seg\u00edtett Magyarorsz\u00e1gnak az \u00faj koronav\u00edrus-j\u00e1rv\u00e1ny harmadik hull\u00e1m\u00e1nak a let\u00f6r\u00e9s\u00e9ben, ugyan\u00fagy hozz\u00e1 fog j\u00e1rulni a magyar gazdas\u00e1g \u00fajraind\u00edt\u00e1s\u00e1hoz - jelentette ki Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter kedden a jekatyerinburgi INNOPROM ipari ki\u00e1ll\u00edt\u00e1son.\n\n\n\"Mi, magyarok, a vil\u00e1gj\u00e1rv\u00e1ny gazdas\u00e1gi aspektus\u00e1ra nem a szokv\u00e1nyos v\u00e1laszt adtuk \u00e9s ebb\u0151l fakad\u00f3an els\u0151k\u00e9nt tudtunk \u00fajb\u00f3l nyitni. Most az a c\u00e9lunk, hogy az Eur\u00f3pai Uni\u00f3 orsz\u00e1gai k\u00f6z\u00fcl a magyar gazdas\u00e1g induljon \u00fajra a leggyorsabban\" - mondta a t\u00e1rcavezet\u0151 az INNOPROM keret\u00e9ben megtartott orosz-magyar gazdas\u00e1gi f\u00f3rumon elmondott besz\u00e9d\u00e9ben.\n\u00a0\u00a0\u00a0\u00a0R\u00e1mutatott, hogy a k\u00e9t orsz\u00e1g politikai viszony\u00e1ban nincsen olyan k\u00e9rd\u00e9s, amely akad\u00e1lyozn\u00e1 a v\u00e1llalatk\u00f6zi egy\u00fcttm\u0171k\u00f6d\u00e9st \u00e9s arra b\u00e1tor\u00edtotta a r\u00e9szvev\u0151ket, hogy \u00e9ljenek is ezzel.\n\u00a0\u00a0\u00a0\u00a0Elmondta, hogy a k\u00e9t orsz\u00e1g k\u00f6z\u00f6tti kereskedelmi forgalom az \u00e9v els\u0151 n\u00e9gy h\u00f3napja alatt 51 sz\u00e1zal\u00e9kkal b\u0151v\u00fclt \u00e9s az Eximbank 615 milli\u00f3 doll\u00e1ros hitelkeretet nyitott a k\u00e9toldal\u00fa v\u00e1llaltk\u00f6zi egy\u00fcttm\u0171k\u00f6d\u00e9s finansz\u00edroz\u00e1s\u00e1ra.\n\u00a0\u00a0\u00a0\u00a0Besz\u00e1mol\u00f3ja szerint a Wizzair hamarosan j\u00e1ratot ind\u00edt Jekatyerinburgba \u00e9s b\u00e1zist hoz l\u00e9tre Szentp\u00e9terv\u00e1ron. A dunai szem\u00e9lyi haj\u00f3z\u00e1s \u00fajraind\u00edt\u00e1s\u00e1hoz Magyarorsz\u00e1gon Valdaj t\u00edpus\u00fa modern sz\u00e1rnyashaj\u00f3kat fognak ig\u00e9nybe venni, a szentp\u00e9terv\u00e1ri er\u0151m\u0171 moderniz\u00e1l\u00e1s\u00e1hoz pedig 30 milli\u00f3 eur\u00f3\u00e9rt magyar h\u0171t\u0151berendez\u00e9seket v\u00e1s\u00e1rolnak. Kolomn\u00e1ban novemberben elkezd termelni a Hungarofood 20 milli\u00f3 eur\u00f3s h\u00fas\u00fczeme, a P\u00f3lus pedig 46 milli\u00f3 eur\u00f3\u00e9rt moderniz\u00e1lja Szverdlovszk megye v\u00e1rosainak h\u0151ell\u00e1t\u00e1si h\u00e1l\u00f3zat\u00e1t. A 3DHISTECH diagnosztikai eszk\u00f6z\u00f6k sz\u00e1ll\u00edt\u00e1s\u00e1r\u00f3l hosszabb\u00edtotta meg a szerz\u0151d\u00e9st Szverdlovszk megye onkol\u00f3giai k\u00f6zpontj\u00e1val - k\u00f6z\u00f6lte.\n\u00a0\u00a0\u00a0\u00a0Bejelentette, hogy el\u0151k\u00e9sz\u00fcletben van magyar-orosz \u00e1llami vas\u00fati fuvaroz\u00e1si vegyesv\u00e1llalat l\u00e9trehoz\u00e1sa, \u00e9s a legforgalmasabb, K\u00edn\u00e1b\u00f3l Eur\u00f3p\u00e1ba ir\u00e1nyul\u00f3 sz\u00e1ll\u00edt\u00e1si \u00fatvonalak Magyarorsz\u00e1gon kereszt\u00fcl haladnak majd. Ebben a z\u00e1honyi \u00e1trakod\u00f3 \u00e9s logisztikai k\u00f6zpont rendk\u00edv\u00fcl fontos szerepet fog j\u00e1tszani.\n\u00a0\u00a0\u00a0\u00a0Kifejtette: t\u00e1rgyal\u00e1sok zajlanak a strat\u00e9giai egy\u00fcttm\u0171k\u00f6d\u00e9s r\u00e9szleteir\u0151l a j\u00f6v\u0151 \u00e9v v\u00e9g\u00e9n \u00fczembe \u00e1ll\u00f3 debreceni nemzeti olt\u00f3anyaggy\u00e1rr\u00f3l, ahol a Szputnyik V licence alapj\u00e1n is gy\u00e1rtanak majd vakcin\u00e1t. Elmondta, a Szputnyikot m\u00e1r csaknem 70 orsz\u00e1gban alkalmazz\u00e1k \u00e9s a kereslet a j\u00f6v\u0151ben is n\u00f6vekedni fog.\n\u00a0\u00a0\u00a0\u00a0Szijj\u00e1rt\u00f3 P\u00e9ter szerint ez a k\u00e9t projekt jelent\u0151sen befoly\u00e1solja a magyar gazdas\u00e1g j\u00f6v\u0151beni teljes\u00edtm\u00e9ny\u00e9t. A vakcina\u00fcgyet a k\u00f6lcs\u00f6n\u00f6sen el\u0151ny\u00f6s egy\u00fcttm\u0171k\u00f6d\u00e9s p\u00e9ld\u00e1jak\u00e9nt emelte ki, r\u00e1mutatva: Magyarorsz\u00e1g nem csin\u00e1lt ideol\u00f3giai k\u00e9rd\u00e9st az olt\u00e1sb\u00f3l, \u00e9s ez\u00e9rt gyorsan be tudta oltani a magyar embereket, Oroszorsz\u00e1g pedig, az els\u0151 uni\u00f3s orsz\u00e1gk\u00e9nt Magyarorsz\u00e1gra tudott olt\u00f3anyagot sz\u00e1ll\u00edtani, r\u00e1ad\u00e1sul korrekt\u00fcl \u00e9s id\u0151ben.\n\u00a0\u00a0\u00a0\u00a0Szijj\u00e1rt\u00f3 P\u00e9ter kedd reggel a Covid-19 elleni magyar v\u00e9d\u0151olt\u00e1si kamp\u00e1nyban j\u00e1tszott kiemelked\u0151 szerep\u00e9nek elismer\u00e9sek\u00e9nt a Magyar \u00c9rdemrend K\u00f6z\u00e9pkeresztje csillaggal kit\u0171ntet\u00e9st ny\u00fajtotta \u00e1t Gyenyisz Manturov orosz ipari \u00e9s kereskedelmi miniszternek.\n\u00a0\u00a0\u00a0\u00a0\"Magyarorsz\u00e1gra k\u00e9tmilli\u00f3 adag Szputnyik V vakcina \u00e9rkezett, amelynek 99 sz\u00e1zal\u00e9k\u00e1t felhaszn\u00e1lt\u00e1k, vagyis csaknem egymilli\u00f3 embert immuniz\u00e1ltak. E n\u00e9lk\u00fcl nem tudtuk volna v\u00e9grehajtani az Eur\u00f3pai Uni\u00f3 leggyorsabb vakcin\u00e1ci\u00f3s kamp\u00e1ny\u00e1t, amelynek keret\u00e9ben a feln\u0151tt lakoss\u00e1g 65 sz\u00e1zal\u00e9k\u00e1t beoltottuk\" - mondta a laud\u00e1ci\u00f3ban Szijj\u00e1rt\u00f3.\n\u00a0\u00a0\u00a0\u00a0R\u00e1mutatott, hogy Manturovval intenz\u00edv egyeztet\u00e9s ut\u00e1n, olyan id\u0151szakban siker\u00fclt meg\u00e1llapodni a vakcinav\u00e1s\u00e1rl\u00e1sr\u00f3l, amikor m\u00e9g sz\u00e1mos bizonytalans\u00e1g volt a gy\u00e1rt\u00e1si kapacit\u00e1sok k\u00f6r\u00fcl. Az esem\u00e9nyen a k\u00e9t miniszter k\u00f6z\u00f6s sikerk\u00e9nt \u00e9rt\u00e9kelte a magyar-orosz koprodukci\u00f3ban gy\u00e1rtott vas\u00fati kocsik egyiptomi exportj\u00e1t.\n\u00a0\u00a0\u00a0\u00a0Manturov k\u00f6sz\u00f6netet mondott Szijj\u00e1rt\u00f3nak az\u00e9rt a seg\u00edts\u00e9g\u00e9\u00e9rt, amelyet az orosz l\u00e9legeztet\u0151g\u00e9pekhez sz\u00fcks\u00e9ges nyugat-eur\u00f3pai alkatr\u00e9szek beszerz\u00e9s\u00e9ben ny\u00fajtott.\n\u00a0\u00a0\u00a0\u00a0Szijj\u00e1rt\u00f3 P\u00e9ter gazdas\u00e1gi egy\u00fcttm\u0171k\u00f6d\u00e9si szerz\u0151d\u00e9st \u00edrt al\u00e1 Natalja Komarov\u00e1val, a Hanti-Manysi Auton\u00f3m K\u00f6rzet korm\u00e1nyz\u00f3j\u00e1val, valamint tal\u00e1lkozott Jevgenyij Kujvasevvel, Szverdlovszk megye korm\u00e1nyz\u00f3j\u00e1val. A miniszter r\u00e9szt vett a magyar c\u00e9gek - Phoenix Conrtroll Kft.,\nVeres Kft., NCT Hungary Kft., Simicron Kft., Stigron Kft. - standj\u00e1nak \u00fcnnep\u00e9lyes \u00e1tad\u00e1s\u00e1n.\n\nMTI 2021. j\u00falius 6.\n\n"}]