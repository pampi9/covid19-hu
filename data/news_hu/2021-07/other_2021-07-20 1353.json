[{"date": "2021-07-20 13:53", "url": "https://koronavirus.gov.hu/cikkek/nnk-mindenki-eljen-az-oltas-lehetosegevel", "h1": "NNK: mindenki \u00e9ljen az olt\u00e1s lehet\u0151s\u00e9g\u00e9vel!", "body": "\nM\u00edg kor\u00e1bban a koronav\u00edrus alfa (angol) vari\u00e1nsa volt a domin\u00e1ns, addig az elm\u00falt hetekben a delta vari\u00e1ns (indiai) okoz t\u00f6bb megbeteged\u00e9st Eur\u00f3p\u00e1ban - mondta a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi oszt\u00e1lyvezet\u0151je a k\u00f6zm\u00e9di\u00e1nak kedden.\n\n\nGalg\u00f3czi \u00c1gnes felh\u00edvta a figyelmet arra, hogy nemzetk\u00f6zi tapasztalatok szerint az eur\u00f3pai orsz\u00e1gokban az \u00faj fert\u0151z\u00f6ttek sz\u00e1ma jelent\u0151s m\u00e9rt\u00e9kben n\u0151. F\u0151leg azok fert\u0151z\u0151dnek meg, akik nem olttatt\u00e1k be magukat. K\u00f6z\u00fcl\u00fck 77 sz\u00e1zal\u00e9kkal t\u00f6bb \u00faj esetet regisztr\u00e1ltak az elm\u00falt hetekben - tette hozz\u00e1.\n\u00a0\u00a0\u00a0\u00a0Magyarorsz\u00e1gon a v\u00e9d\u0151olt\u00e1soknak k\u00f6sz\u00f6nhet\u0151en meg\u00e1ll\u00edtott\u00e1k a koronav\u00edrus-j\u00e1rv\u00e1ny harmadik hull\u00e1m\u00e1t - emelte ki, hangs\u00falyozva, hogy a tov\u00e1bbi j\u00e1rv\u00e1nyhull\u00e1mot is csak az olt\u00e1sokkal lehet megakad\u00e1lyozni.\n\u00a0\u00a0\u00a0\u00a0Az oszt\u00e1lyvezet\u0151 kit\u00e9rt arra is, hogy Magyarorsz\u00e1gon t\u00f6bb mint 5 milli\u00f3 573 ezren megkapt\u00e1k valamely olt\u00e1s els\u0151 \u00e9s 5 milli\u00f3 311 ezren az olt\u00e1s m\u00e1sodik d\u00f3zis\u00e1t is, \u00edgy a magyar lakoss\u00e1g 55 sz\u00e1zal\u00e9ka v\u00e9dettnek sz\u00e1m\u00edt, m\u00edg az eur\u00f3pai \u00e1tlag 41 sz\u00e1zal\u00e9k.\nGalg\u00f3czi \u00c1gnes szerint azonban \"nem d\u0151lhet\u00fcnk h\u00e1tra\", hiszen a delta vari\u00e1ns \u00fajabb j\u00e1rv\u00e1nyhull\u00e1mot ind\u00edthat el. Kiemelte: a legfontosabb, hogy azokat az embereket megv\u00e9dj\u00e9k, akik legink\u00e1bb kitettek a fert\u0151z\u00e9s vesz\u00e9ly\u00e9nek \u00e9s s\u00falyos lefoly\u00e1s\u00fa betegs\u00e9g kock\u00e1zat\u00e1nak.\n\u00a0\u00a0\u00a0\u00a0A j\u00e1rv\u00e1ny\u00fcgyi szakember kit\u00e9rt arra, hogy egyik v\u00e9d\u0151olt\u00e1s sem ad sz\u00e1z sz\u00e1zal\u00e9kos v\u00e9delmet, de a k\u00f3rh\u00e1zba ker\u00fcl\u00e9st, a betegs\u00e9g s\u00falyos lefoly\u00e1s\u00e1t megakad\u00e1lyozhatja.\n\u00a0\u00a0\u00a0\u00a0Kit\u00e9rt arra, hogy h\u00e1rommilli\u00f3 ember m\u00e9g nem k\u00e9rte a v\u00e9d\u0151olt\u00e1st Magyarorsz\u00e1gon, az id\u0151s koroszt\u00e1ly 15 sz\u00e1zal\u00e9ka nincs beoltva koronav\u00edrus ellen. A kr\u00f3nikus betegek, az id\u0151sek v\u00e9delme a legfontosabb, ez\u00e9rt arra k\u00e9rnek mindenkit, \u00e9ljenek az olt\u00e1s lehet\u0151s\u00e9g\u00e9vel - emelte ki.\nGalg\u00f3czi \u00c1gnes eml\u00e9keztetett: a feln\u0151ttek mellett a 12 \u00e9vesn\u00e9l id\u0151sebbeknek is el\u00e9rhet\u0151 a v\u00e9d\u0151olt\u00e1s, egyben arra k\u00e9rte a sz\u00fcl\u0151ket, regisztr\u00e1ljanak \u00e9s olttass\u00e1k be gyermek\u00fcket.\n\n\nMTI 2021. j\u00falius 20.\n\n"}]