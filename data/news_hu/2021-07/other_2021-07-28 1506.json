[{"date": "2021-07-28 15:06", "url": "https://koronavirus.gov.hu/cikkek/szijjarto-elfogadta-kormany-gazdasagi-elet-ujrainditasaert-felelos-operativ-torzs-hat-ujabb", "h1": "Szijj\u00e1rt\u00f3: elfogadta a korm\u00e1ny a gazdas\u00e1gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs hat \u00fajabb javaslat\u00e1t", "body": "\nElfogadta a korm\u00e1ny a gazdas\u00e1gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs hat \u00fajabb javaslat\u00e1t - jelentette be a k\u00fclgazdas\u00e1gi \u00e9s k\u00fcl\u00fcgyminiszter szerd\u00e1n.\n\n\nSzijj\u00e1rt\u00f3 P\u00e9ter a Facebook-oldal\u00e1ra felt\u00f6lt\u00f6tt vide\u00f3ban elmondta: n\u00e9gy d\u00f6nt\u00e9s azt biztos\u00edtja, hogy az eddigiekn\u00e9l gyorsabban \u00e9s t\u00f6bb gazdas\u00e1gfejleszt\u00e9si forr\u00e1s ker\u00fclhessen a magyarorsz\u00e1gi v\u00e1llalatokhoz annak \u00e9rdek\u00e9ben, hogy gyorsabban tudj\u00e1k jav\u00edtani versenyk\u00e9pess\u00e9g\u00fcket. A n\u00e9gy int\u00e9zked\u00e9s a Magyar Fejleszt\u00e9si Bank (MFB) hitelez\u00e9si \u00e9s gazdas\u00e1gfinansz\u00edroz\u00e1si tev\u00e9kenys\u00e9g\u00e9t teszi sz\u00e9lesk\u00f6r\u0171bb\u00e9, gyorsabb\u00e1 \u00e9s b\u00fcrokr\u00e1ciamentesebb\u00e9.\n\u00a0\u00a0\u00a0\u00a0Kifejtette: megindul egy \u00e9p\u00edt\u0151ipari t\u0151keprogram, amelyben az MFB az \"ugr\u00e1sszer\u0171 fejl\u0151d\u00e9s el\u0151tt \u00e1ll\u00f3\" \u00e9p\u00edt\u0151iparban m\u0171k\u00f6d\u0151 magyar v\u00e1llalatok sz\u00e1m\u00e1ra biztos\u00edtja a hat\u00e9konys\u00e1g n\u00f6vel\u00e9s\u00e9hez sz\u00fcks\u00e9ges beruh\u00e1z\u00e1sok eset\u00e9ben elengedhetetlen fejleszt\u00e9si p\u00e9nz\u00fcgyi forr\u00e1sokat.\n\u00a0\u00a0\u00a0\u00a0A korm\u00e1ny elfogadta azt is, hogy az MFB hitelez\u00e9se a k\u00f6vetkez\u0151 id\u0151szakban m\u00e9g k\u00f6nnyebb \u00e9s rugalmasabb legyen. \u00cdgy az MFB t\u00f6bb mint 200 milli\u00e1rd forintos \u00fajabb hitelez\u00e9si lehet\u0151s\u00e9get kapott.\n\u00a0\u00a0\u00a0\u00a0Az eddigiekn\u00e9l sz\u00e9lesebb k\u00f6rben v\u00e1llalhat garanci\u00e1t az MFB, ami fontos a magyar v\u00e1llalatok sz\u00e1m\u00e1ra hitelfelv\u00e9teln\u00e9l vagy b\u00e1rmilyen m\u00e1s fejleszt\u00e9si forr\u00e1s ig\u00e9nybev\u00e9tel\u00e9n\u00e9l.\n\u00a0\u00a0\u00a0\u00a0Az MFB t\u0151kealapjai is az eddigiekn\u00e9l gyorsabban tudnak befektet\u00e9seket eszk\u00f6z\u00f6lni a Magyarorsz\u00e1gon m\u0171k\u00f6d\u0151 v\u00e1llalatokban azzal, hogy a sz\u00fcks\u00e9ges versenyhivatali elj\u00e1r\u00e1sokat a tulajdonszerz\u00e9st k\u00f6vet\u0151en is le lehet folytatni, \u00edgy azok nem lass\u00edtj\u00e1k majd az MFB t\u0151kealapjainak befektet\u00e9si d\u00f6nt\u00e9seit.\n\u00a0\u00a0\u00a0\u00a0Emellett k\u00e9t olyan d\u00f6nt\u00e9st hoztak, amely jelent\u0151s infrastrukt\u00farafejleszt\u00e9ssel j\u00e1r \u00e9s amellyel \u00fajabb beruh\u00e1z\u00e1sokat tudnak Magyarorsz\u00e1gra vonzani - k\u00f6z\u00f6lte a k\u00fcl\u00fcgyminiszter.\n\u00a0\u00a0\u00a0\u00a0Sziksz\u00f3n jelent\u0151s k\u00f6zm\u0171fejleszt\u00e9st hajtanak v\u00e9gre az ottani iparter\u00fcleten, \u00edgy Magyarorsz\u00e1g \u00e9szakkeleti r\u00e9sz\u00e9nek vonzerej\u00e9t tov\u00e1bb n\u00f6velik. Megjegyezte: Sziksz\u00f3n m\u00e1r most is jelent\u0151sek az ipari kapacit\u00e1sok \u00e9s tov\u00e1bbi beruh\u00e1z\u00f3k szeretn\u00e9nek oda telep\u00fclni. Ehhez rendk\u00edv\u00fcl fontos az ottani k\u00f6zm\u0171fejleszt\u00e9s - mondta.\n\u00a0\u00a0\u00a0\u00a0Tov\u00e1bb\u00e1 n\u00e9gy magyarorsz\u00e1gi ipari parkban t\u00e1vk\u00f6zl\u00e9si, elektronikai, energetikai \u00e9s v\u00edz\u00fcgyi k\u00f6zm\u0171fejleszt\u00e9st v\u00e9geznek el 100 milli\u00e1rd forint \u00e9rt\u00e9kben - emelte ki, hozz\u00e1f\u0171zve: fontos, hogy legyenek az orsz\u00e1gban olyan ter\u00fcletek, amelyek a beruh\u00e1z\u00f3k sz\u00e1m\u00e1ra gyorsan k\u00e9pesek biztos\u00edtani a megfelel\u0151 k\u00f6r\u00fclm\u00e9nyeket.\n\u00a0\u00a0\u00a0\u00a0Szijj\u00e1rt\u00f3 P\u00e9ter elmondta: a mostani hattal m\u00e1r 35-re n\u0151tt azon javaslatok sz\u00e1ma, amelyeket a korm\u00e1ny elfogadott a gazdas\u00e1gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzst\u0151l. Ezek mind hozz\u00e1j\u00e1rulnak ahhoz, hogy Magyarorsz\u00e1gon a gazdas\u00e1g \u00fajraindul\u00e1sa a leggyorsabb legyen Eur\u00f3p\u00e1ban - jelentette ki a k\u00fclgazdas\u00e1gi \u00e9s k\u00fcl\u00fcgyminiszter.\n\u00a0\u00a0\u00a0\u00a0Megjegyezte, az orsz\u00e1gok k\u00f6z\u00f6tt zajlik az \u00faj vil\u00e1ggazdas\u00e1gi korszakra t\u00f6rt\u00e9n\u0151 \u00e1t\u00e1ll\u00e1s versenye, amely az\u00e9rt folyik: ki tudja a leggyorsabban beind\u00edtani gazdas\u00e1g\u00e1t, \u00e9s ehhez mag\u00e1hoz vonzani a legt\u00f6bb beruh\u00e1z\u00e1st.\n\nMTI 2021. j\u00falius 28.\n\n"}]