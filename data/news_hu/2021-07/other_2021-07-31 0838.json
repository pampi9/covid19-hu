[{"date": "2021-07-31 08:38", "url": "https://koronavirus.gov.hu/cikkek/pm-fitch-ratings-megerositette-magyarorszag-stabil-kilatasat", "h1": "PM: a Fitch Ratings meger\u0151s\u00edtette Magyarorsz\u00e1g stabil kil\u00e1t\u00e1s\u00e1t", "body": "\nA Fitch Ratings nemzetzk\u00f6zi hitelmin\u0151s\u00edt\u0151 meger\u0151s\u00edtette legfrissebb fel\u00fclvizsg\u00e1lat\u00e1ban Magyarorsz\u00e1g \u00e1llamad\u00f3s-besorol\u00e1s\u00e1t: tov\u00e1bbra is stabil kil\u00e1t\u00e1s\u00fa \"BBB\" oszt\u00e1lyzattal tartja nyilv\u00e1n a magyar \u00e1llamad\u00f3ss\u00e1g-k\u00f6telezetts\u00e9geket - \u00edrta szombaton kiadott k\u00f6zlem\u00e9ny\u00e9ben a P\u00e9nz\u00fcgyminiszt\u00e9rium.\n\n\nA t\u00e1rca kiemelte, hogy a hitelmin\u0151s\u00edt\u0151 ezzel egyidej\u0171leg negat\u00edvra v\u00e1ltoztatta az uni\u00f3s tag\u00e1llamok t\u00falnyom\u00f3 t\u00f6bbs\u00e9g\u00e9nek a kil\u00e1t\u00e1sait.\n\u00a0\u00a0\u00a0\u00a0A P\u00e9nz\u00fcgyminiszt\u00e9rium k\u00f6zlem\u00e9nye szerint a Fitch \"kifejezetten dics\u00e9rte Magyarorsz\u00e1g stabil gazdas\u00e1gi mutat\u00f3it, valamint a beruh\u00e1z\u00e1sokkal, a t\u00e1mogat\u00f3 k\u00f6lts\u00e9gvet\u00e9si politik\u00e1val \u00e9s az ipari termel\u00e9s kimagasl\u00f3 szintj\u00e9vel megt\u00e1mogatott gazdas\u00e1gi n\u00f6veked\u00e9st\". A pozit\u00edv meg\u00edt\u00e9l\u00e9st er\u0151s\u00edti ezen fel\u00fcl az alacsony munkan\u00e9lk\u00fclis\u00e9gi r\u00e1ta, amely t\u00e1pl\u00e1lja a gazdas\u00e1gi n\u00f6veked\u00e9st, tov\u00e1bb\u00e1 a csal\u00e1dokat t\u00e1mogat\u00f3, j\u00f6v\u0151beli szem\u00e9lyij\u00f6vedelemad\u00f3-visszat\u00e9r\u00edt\u00e9s \u00e9s a vakcinab\u0151s\u00e9g - ismertette a Fitch \u00e9rt\u00e9kel\u00e9s\u00e9t a P\u00e9nz\u00fcgyminiszt\u00e9rium.\n\u00a0\u00a0\u00a0\u00a0A t\u00e1rca \u00fagy \u00e9rt\u00e9kelte, hogy a Fitch meg\u00edt\u00e9l\u00e9se szerint Magyarorsz\u00e1g a koronav\u00edrus-j\u00e1rv\u00e1ny k\u00f6vetkezt\u00e9ben megv\u00e1ltozott k\u00f6r\u00fclm\u00e9nyekhez j\u00f3l alkalmazkodott, valamint az uni\u00f3s tagorsz\u00e1gokhoz k\u00e9pest \"szil\u00e1rdabban \u00e9s hat\u00e9konyabban v\u00e9dekezik a j\u00e1rv\u00e1ny hat\u00e1sai ellen\".\n\u00a0\u00a0\u00a0\u00a0A h\u00e1rom piacvezet\u0151 nemzetk\u00f6zi hitelmin\u0151s\u00edt\u0151, a Fitch Ratings, a Standard & Poor's p\u00e9nz\u00fcgyi szolg\u00e1ltat\u00f3 csoport hitelmin\u0151s\u00edt\u0151 r\u00e9szlege (S&P Global Ratings) \u00e9s a Moody's Investors Service k\u00f6z\u00fcl az S&P \u00e9s a Fitch egyforma besorol\u00e1son tartja nyilv\u00e1n Magyarorsz\u00e1g \u00e1llamad\u00f3s-oszt\u00e1lyzat\u00e1t.\n\u00a0\u00a0\u00a0\u00a0A Moody's jelenlegi \"Baa3\" magyar \u00e1llamad\u00f3s-besorol\u00e1sa a Fitch Ratings \u00e9s az S&P m\u00f3dszertan\u00e1ban \"BBB m\u00ednusz\"-nak felel meg, \u00edgy a Moody's a m\u00e1sik k\u00e9t hitelmin\u0151s\u00edt\u0151n\u00e9l egy fokozattal alacsonyabb besorol\u00e1st tart \u00e9rv\u00e9nyben Magyarorsz\u00e1gra. A Moody's ugyanakkor tavaly szeptemberben a felmin\u0151s\u00edt\u00e9s lehet\u0151s\u00e9g\u00e9re utal\u00f3 pozit\u00edvra jav\u00edtotta az addigi stabilr\u00f3l a magyar szuver\u00e9n oszt\u00e1lyzat kil\u00e1t\u00e1s\u00e1t.\n\u00a0\u00a0\u00a0\u00a0A Moody's a magyar szuver\u00e9n oszt\u00e1lyzat m\u00e1sodik idei fel\u00fclvizsg\u00e1lat\u00e1t szeptember 24-\u00e9re t\u0171zte ki, az S&P augusztus 13-\u00e1n vizsg\u00e1lja m\u00e1sodszor a magyar szuver\u00e9n min\u0151s\u00edt\u00e9st.\n\n\nMTI 2021. j\u00falius 31.\n\n"}]