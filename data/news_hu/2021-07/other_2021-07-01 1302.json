[{"date": "2021-07-01 13:02", "url": "https://koronavirus.gov.hu/cikkek/nemzeti-konzultacio-kormany-kozzetette-most-indulo-nemzeti-konzultacio-kerdeseit", "h1": "Nemzeti konzult\u00e1ci\u00f3 - A korm\u00e1ny k\u00f6zz\u00e9tette a most indul\u00f3 nemzeti konzult\u00e1ci\u00f3 k\u00e9rd\u00e9seit", "body": "\nA korm\u00e1ny a Facebook oldal\u00e1n k\u00f6zz\u00e9tette a most indul\u00f3 nemzeti kozult\u00e1ci\u00f3 k\u00e9rd\u00e9seit.\n\n\nTizenn\u00e9gy k\u00e9rd\u00e9st tartalmaz a korm\u00e1ny k\u00f6vetkez\u0151 nemzeti konzult\u00e1ci\u00f3ja, amelynek v\u00e1laszait augusztus 25-ig k\u00fcldhetik vissza az emberek. A k\u00e9rd\u00e9sek \u00e9rintik a minim\u00e1lb\u00e9r szintj\u00e9t, a csal\u00e1dt\u00e1mogat\u00e1sokat, a migr\u00e1ci\u00f3t, a hitelmorat\u00f3riumot \u00e9s az ad\u00f3kat is.\n\u00a0\u00a0\u00a0\u00a0Az els\u0151 k\u00e9rd\u00e9s szerint t\u00f6bben \u00fagy v\u00e9lik, hogy a j\u00e1rv\u00e1ny ut\u00e1n a vil\u00e1g sok tekintetben megv\u00e1ltozott, egy vesz\u00e9lyesebb korszak kezd\u0151d\u00f6tt. Magyarorsz\u00e1got meg kell er\u0151s\u00edteni, hogy meg tudjon felelni az \u00faj kih\u00edv\u00e1soknak. M\u00e1sok szerint minden \u00fajra olyan lesz, mint a j\u00e1rv\u00e1ny el\u0151tt, \u00edgy nincs erre sz\u00fcks\u00e9g.\n\u00a0\u00a0\u00a0\u00a0\"Vannak, akik azt mondj\u00e1k, Magyarorsz\u00e1g meger\u0151s\u00edt\u00e9s\u00e9t a minim\u00e1lb\u00e9r megemel\u00e9s\u00e9vel kell kezdeni. A minim\u00e1lb\u00e9rt 200 ezer forintra kell emelni, mert ez is biztos\u00edtja, hogy a gazdas\u00e1gi n\u00f6veked\u00e9sb\u0151l ne csak a v\u00e1llalatok, hanem a magyar emberek is r\u00e9szes\u00fcljenek. M\u00e1sok szerint erre nincs sz\u00fcks\u00e9g\" - folytat\u00f3dik a k\u00e9rd\u00e9sek sora.\n\u00a0\u00a0\u00a0\u00a0Egy \u00fajabb k\u00e9rd\u00e9s szerint vannak, akik azt mondj\u00e1k, Magyarorsz\u00e1got \u00fagy lehet meger\u0151s\u00edteni, ha alkotm\u00e1nyos v\u00e9delmet adunk a csal\u00e1dt\u00e1mogat\u00e1soknak, a munk\u00e1t terhel\u0151 alacsony ad\u00f3knak \u00e9s a nyugd\u00edjaknak, hogy v\u00e1ls\u00e1gok alatt egyetlen korm\u00e1ny se vehesse el azokat az emberekt\u0151l. M\u00e1sok szerint erre nincs sz\u00fcks\u00e9g, a v\u00e1ls\u00e1gok \u00e1r\u00e1t fizess\u00e9k meg az emberek.\n\u00a0\u00a0\u00a0\u00a0\"Vannak, akik azt mondj\u00e1k, Magyarorsz\u00e1g meger\u0151s\u00edt\u00e9s\u00e9hez fontos lenne, hogy arra t\u00f6rekedj\u00fcnk, Eur\u00f3p\u00e1ban Magyarorsz\u00e1gon legyenek a legkisebbek a munk\u00e1t terhel\u0151 ad\u00f3k. M\u00e1sok szerint erre nincs sz\u00fcks\u00e9g, vissza kell t\u00e9rni a Gyurcs\u00e1ny-korszak politik\u00e1j\u00e1hoz, \u00e9s emelni kellene a munk\u00e1t terhel\u0151 ad\u00f3kat\" - a korm\u00e1ny ennek eld\u00f6nt\u00e9s\u00e9re is k\u00e9ri az embereket.\n\u00a0\u00a0\u00a0\u00a0\"Vannak, akik azt javasolj\u00e1k, hogy ha siker\u00fcl a korm\u00e1nynak a gazdas\u00e1gi n\u00f6veked\u00e9s m\u00e9rt\u00e9k\u00e9t 5,5 sz\u00e1zal\u00e9k f\u00f6l\u00e9 emelni, akkor a gyermeket nevel\u0151 sz\u00fcl\u0151k kapj\u00e1k vissza a 2021. \u00e9vben befizetett ad\u00f3jukat (az \u00e1tlagb\u00e9r ad\u00f3szintj\u00e9ig), mivel \u0151k viselt\u00e9k a legnagyobb terhet a j\u00e1rv\u00e1ny alatt. M\u00e1sok szerint erre nincs sz\u00fcks\u00e9g\" - szerepel a konzult\u00e1ci\u00f3ban.\n\u00a0\u00a0\u00a0\u00a0A k\u00e9rd\u00e9sek sora \u00fagy folytat\u00f3dik: \"vannak, akik szerint a hitelmorat\u00f3riumot 2021 szeptember\u00e9t\u0151l j\u00f6v\u0151 \u00e9v j\u00falius\u00e1ig meg kell hosszabb\u00edtani, hogy azok a csal\u00e1dok \u00e9s v\u00e1llalkoz\u00e1sok, melyek r\u00e1szorulnak, tov\u00e1bbra is felment\u00e9st kapjanak a hitel visszafizet\u00e9se al\u00f3l. A bankok szerint erre nincs sz\u00fcks\u00e9g, a hitelmorat\u00f3riumot meg kell sz\u00fcntetni \u00e9s mindenkinek t\u00f6rlesztenie kell\".\n\u00a0\u00a0\u00a0\u00a0\"Br\u00fcsszel a j\u00e1rv\u00e1ny ut\u00e1n \u00fajra vissza fog \u00e9lni a hatalm\u00e1val, elj\u00e1r\u00e1sokat ind\u00edt haz\u00e1nk ellen, hogy r\u00e1k\u00e9nyszer\u00edtse a magyarokra az akarat\u00e1t. Vannak, akik azt gondolj\u00e1k, Magyarorsz\u00e1gnak v\u00e1llalnia kell a vit\u00e1kat, \u00e9s ki kell \u00e1llnia az emberek\u00e9rt. M\u00e1sok szerint Magyarorsz\u00e1gnak engednie kell Br\u00fcsszelnek\" - tartalmazza a k\u00e9rd\u0151\u00edv.\n\u00a0\u00a0\u00a0\u00a0\"Br\u00fcsszel \u00faj ad\u00f3kat akar r\u00e1nk k\u00e9nyszer\u00edteni, hogy a multinacion\u00e1lis v\u00e1llalatok \u00e1ltal okozott k\u00f6rnyezetszennyez\u00e9s \u00e9s a kl\u00edmav\u00e1ltoz\u00e1s k\u00f6lts\u00e9geit magasabb rezsi\u00e1rakon kereszt\u00fcl a magyar csal\u00e1dokkal fizettesse meg\" - a korm\u00e1ny err\u0151l is megk\u00e9rdezi az emberek v\u00e9lem\u00e9ny\u00e9t, ahogy arr\u00f3l is: a \"Soros Gy\u00f6rgy \u00e1ltal finansz\u00edrozott szervezetek sz\u00e9les k\u00f6r\u0171 nemzetk\u00f6zi t\u00e1mad\u00e1st ind\u00edtottak Magyarorsz\u00e1g ellen a gyermekek v\u00e9delm\u00e9r\u0151l sz\u00f3l\u00f3 t\u00f6rv\u00e9ny miatt. Ez a t\u00f6rv\u00e9ny megtiltja a gyermekekre ir\u00e1nyul\u00f3 szexu\u00e1lis tartalm\u00fa propagand\u00e1t az \u00f3vod\u00e1kban, az iskol\u00e1kban \u00e9s a gyermekek sz\u00e1m\u00e1ra el\u00e9rhet\u0151 m\u00e9di\u00e1ban.\"\n\u00a0\u00a0\u00a0\u00a0\"Soros Gy\u00f6rgy a j\u00e1rv\u00e1ny ut\u00e1n \u00fajra meg fogja t\u00e1madni Magyarorsz\u00e1got, mert a magyarok ellenzik az illeg\u00e1lis migr\u00e1ci\u00f3t. Vannak, akik szerint ellen kell \u00e1llni a Soros-szervezetek nyom\u00e1sgyakorl\u00e1s\u00e1nak, m\u00e1sok szerint Magyarorsz\u00e1gnak engednie kell a migr\u00e1ci\u00f3s vit\u00e1ban\" - folytat\u00f3dik a k\u00e9rd\u00e9ssor.\n\u00a0\u00a0\u00a0\u00a0Egy \u00fajabb k\u00e9rd\u00e9s arr\u00f3l sz\u00f3l: \"sokak szerint a j\u00e1rv\u00e1nyok kor\u00e1ban \u00f3ri\u00e1si vesz\u00e9lyt jelent, ha mindenki szabadon beutazhat Magyarorsz\u00e1gra. Fenn kell tartani annak a lehet\u0151s\u00e9g\u00e9t, hogy \u00fajabb j\u00e1rv\u00e1nyhull\u00e1mok felbukkan\u00e1sa eset\u00e9n j\u00e1rv\u00e1ny\u00fcgyi korl\u00e1toz\u00e1sokat lehessen el\u0151\u00edrni, \u00e9s a j\u00e1rv\u00e1nyok \u00e1ltal s\u00fajtott orsz\u00e1gokb\u00f3l csak eg\u00e9szs\u00e9g\u00fcgyi v\u00edzummal lehessen bel\u00e9pni Magyarorsz\u00e1gra. M\u00e1sok szerint a j\u00e1rv\u00e1ny v\u00e9get \u00e9rt, a szabad beutaz\u00e1s lehet\u0151s\u00e9g\u00e9t minden orsz\u00e1gb\u00f3l korl\u00e1tlanul biztos\u00edtani kell.\"\n\u00a0\u00a0\u00a0\u00a0\"A br\u00fcsszeli b\u00fcrokrat\u00e1k \u00e9s Soros Gy\u00f6rgy szervezetei szerint a j\u00e1rv\u00e1ny ut\u00e1ni \u00e9vekben fel kell gyors\u00edtani a bev\u00e1ndorl\u00f3k behozatal\u00e1t. A tengeri \u00faton \u00e9rkez\u0151 migr\u00e1nsokat pedig k\u00f6telez\u0151en sz\u00e9t kell osztani az eur\u00f3pai orsz\u00e1gok k\u00f6z\u00f6tt. Magyarorsz\u00e1g korm\u00e1nya nem t\u00e1mogat semmilyen k\u00f6telez\u0151 sz\u00e9toszt\u00e1st. A korm\u00e1ny \u00e1ll\u00e1spontja szerint a j\u00e1rv\u00e1ny ut\u00e1n is csak \u00f6nk\u00e9ntes alapon lehet befogadni a migr\u00e1nsokat, \u00e9s nem lehet k\u00f6telez\u0151 m\u00f3don sz\u00e9tosztani \u0151ket az uni\u00f3 orsz\u00e1gai k\u00f6z\u00f6tt\" - tartalmazza a konzult\u00e1ci\u00f3, \u00e9s kit\u00e9r arra is:: \"vannak, akik szerint a j\u00e1rv\u00e1ny ut\u00e1ni k\u00e9t \u00e9vben j\u00e1rv\u00e1ny\u00fcgyi migr\u00e1nsSTOP-ra van sz\u00fcks\u00e9g. Teljesen le kell z\u00e1rni a hat\u00e1rokat a migr\u00e1nsok el\u0151tt, mert \u00fajabb v\u00edrusmut\u00e1ci\u00f3kat hurcolhatnak be Magyarorsz\u00e1gra. A br\u00fcsszeli b\u00fcrokrat\u00e1k szerint nem szabad visszautas\u00edtani a j\u00e1rv\u00e1ny idej\u00e9n \u00e9rkez\u0151 migr\u00e1nsok befogad\u00e1s\u00e1t.\"\n\u00a0\u00a0\u00a0\u00a0A konzult\u00e1ci\u00f3 \u00fagy z\u00e1rul: \"a j\u00e1rv\u00e1ny idej\u00e9n l\u00e1that\u00f3 volt, hogy a nemzetk\u00f6zi piacon nagy k\u00fczdelem alakult ki a vakcin\u00e1k\u00e9rt. Vannak, akik szerint a j\u00e1rv\u00e1nyok kor\u00e1ban meg kell sz\u00fcntetni ezt a kiszolg\u00e1ltatotts\u00e1got, ez\u00e9rt sz\u00fcks\u00e9g van magyar vakcinagy\u00e1rra. M\u00e1sok szerint erre nincs sz\u00fcks\u00e9g.\"\n\u00a0\nMTI 2021. j\u00falius 1.\n\n"}]