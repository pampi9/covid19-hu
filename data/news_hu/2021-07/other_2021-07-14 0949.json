[{"date": "2021-07-14 09:49", "url": "https://koronavirus.gov.hu/cikkek/varga-megduplazza-termeleset-papai-hus-uj-beruhazasaval", "h1": "Varga: megdupl\u00e1zza a termel\u00e9s\u00e9t a P\u00e1pai H\u00fas \u00faj beruh\u00e1z\u00e1s\u00e1val", "body": "\nA P\u00e1pai H\u00fas 2 milli\u00e1rd forintb\u00f3l korszer\u0171s\u00edtette \u00fczem\u00e9t, megdupl\u00e1zza a termel\u00e9s\u00e9t, 100 \u00faj munkahelyet teremt. A korm\u00e1ny 750 milli\u00f3 forinttal t\u00e1mogatta a fejleszt\u00e9st - mondta Varga Mih\u00e1ly p\u00e9nz\u00fcgyminiszter a Facebook-oldal\u00e1n k\u00f6zz\u00e9tett vide\u00f3\u00fczenetben szerd\u00e1n.\n\n\n\"Minden egyes beruh\u00e1z\u00e1s egy l\u00e9p\u00e9s abba az ir\u00e1nyba, hogy \u00fajraind\u00edtsuk a magyar gazdas\u00e1got, \u00e9s el\u00e9rj\u00fck a legal\u00e1bb 5,5 sz\u00e1zal\u00e9kos gazdas\u00e1gi n\u00f6veked\u00e9st\" - hangs\u00falyozta a miniszter. Ez\u00e9rt a p\u00e1pai h\u00fas\u00fczem beruh\u00e1z\u00e1sa is a legjobbkor fordul term\u0151re - tette hozz\u00e1.\n\u00a0\u00a0\u00a0\u00a0A P\u00e1pai H\u00fas Kft. 2017-ben indult nagyszab\u00e1s\u00fa meg\u00fajul\u00e1si programj\u00e1nak alappill\u00e9re volt a Gazdas\u00e1gfejleszt\u00e9si \u00e9s Innov\u00e1ci\u00f3s Operat\u00edv Program (GINOP) keretei k\u00f6z\u00f6tt megval\u00f3s\u00edtott beruh\u00e1z\u00e1s. A c\u00e9g hagyom\u00e1nyos er\u0151ss\u00e9geit fejlesztett\u00e9k tov\u00e1bb, mint a sonk\u00e1k, a bacon fajt\u00e1k, \u00e9s a hagyom\u00e1nyos t\u00f6lt\u00f6tt term\u00e9kek, a hurka \u00e9s a diszn\u00f3sajt gy\u00e1rt\u00e1s\u00e1t - mondta Szappanos P\u00e9ter, a c\u00e9g \u00fcgyvezet\u0151je. Hozz\u00e1tette: nagyon b\u00fcszk\u00e9k arra, hogy 720 embernek adnak munk\u00e1t, k\u00f6zvetve pedig t\u00f6bb mint ezer ember meg\u00e9lhet\u00e9s\u00e9t biztos\u00edtj\u00e1k a r\u00e9gi\u00f3ban.\n\u00a0\u00a0\u00a0\u00a0Frank Liu, a P\u00e1pai H\u00fas Kft. tulajdonosa szerint folytatj\u00e1k a megkezdett munk\u00e1t, hogy a P\u00e1pai H\u00fas m\u00e9g keresettebb m\u00e1rka legyen, amely els\u0151sorban megb\u00edzhat\u00f3 nevet, eg\u00e9szs\u00e9ges term\u00e9ket, \u00e9s az \u00faj disztrib\u00faci\u00f3s h\u00e1l\u00f3zatuknak is k\u00f6sz\u00f6nhet\u0151en kedvez\u0151bb \u00e1rakat jelent a vev\u0151knek.\n\u00a0\u00a0\u00a0\u00a0A p\u00e9nz\u00fcgyminiszter kiemelte: ha folytatj\u00e1k a beruh\u00e1z\u00e1sok t\u00e1mogat\u00e1s\u00e1t, a munkahelyteremt\u00e9st, \u00e9s az ad\u00f3cs\u00f6kkent\u00e9seket, sikeres lehet a gazdas\u00e1g \u00fajraind\u00edt\u00e1sa, \u00e9s visszaadhatj\u00e1k a gyermeket nevel\u0151 csal\u00e1doknak az id\u00e9n befizetett ad\u00f3jukat.\n\nMTI 2021. j\u00falius 14.\n\n"}]