[{"date": "2021-07-13 15:56", "url": "https://koronavirus.gov.hu/cikkek/szijjarto-minden-beruhazasert-meg-kell-kuzdeni-az-55-szazalekos-gazdasagi-novekedes-erdekeben", "h1": "Szijj\u00e1rt\u00f3: minden beruh\u00e1z\u00e1s\u00e9rt meg kell k\u00fczdeni az 5,5 sz\u00e1zal\u00e9kos gazdas\u00e1gi n\u00f6veked\u00e9s \u00e9rdek\u00e9ben", "body": "\nA sikeres gazdas\u00e1gi \u00fajraindul\u00e1shoz beruh\u00e1z\u00e1sokra van sz\u00fcks\u00e9g, ugyanis ahova a beruh\u00e1z\u00e1sok mennek, ott j\u00f6nnek l\u00e9tre munkahelyek, ott j\u00f6n l\u00e9tre gazdas\u00e1gi teljes\u00edtm\u00e9ny \u00e9s termel\u00e9s, ami ahhoz kell, hogy az \u00e9v v\u00e9g\u00e9re el\u00e9rj\u00fck az 5,5 sz\u00e1zal\u00e9kos gazdas\u00e1gi n\u00f6veked\u00e9st - hangs\u00falyozta\u00a0Szijj\u00e1rt\u00f3\u00a0P\u00e9ter k\u00fclgazdas\u00e1gi \u00e9s k\u00fcl\u00fcgyminiszter kedden Erd\u0151teleken, az SBS Kft. beruh\u00e1z\u00e1sbejelent\u0151 sajt\u00f3t\u00e1j\u00e9koztat\u00f3j\u00e1n.\n\n\nA miniszter a t\u00e1rca k\u00f6zlem\u00e9nye szerint kiemelte, hogy az 5,5 sz\u00e1zal\u00e9kos gazdas\u00e1gi n\u00f6veked\u00e9s a felt\u00e9tele annak, hogy a korm\u00e1ny vissza tudja adni valamennyi gyermeket nevel\u0151 csal\u00e1dnak az idei esztend\u0151ben befizetett ad\u00f3j\u00e1t. \"Ahogy nem volt egyszer\u0171 el\u00e9rni az 5 \u00e9s f\u00e9l milli\u00f3 beoltott embert sem, \u00fagy nem egyszer\u0171 el\u00e9rni az 5 \u00e9s f\u00e9l sz\u00e1zal\u00e9kos gazdas\u00e1gi n\u00f6veked\u00e9st sem. Nap mint nap meg kell k\u00fczdeni \u00e9rte, beruh\u00e1z\u00e1sr\u00f3l beruh\u00e1z\u00e1sra, jogszab\u00e1ly-v\u00e1ltoztat\u00e1sr\u00f3l jogszab\u00e1ly-v\u00e1ltoztat\u00e1sra, operat\u00edv t\u00f6rzsi \u00fcl\u00e9sr\u0151l operat\u00edv t\u00f6rzsi \u00fcl\u00e9sre\" - mondta a miniszter.\n\u00a0\u00a0\u00a0\u00a0Szijj\u00e1rt\u00f3\u00a0P\u00e9ter elmondta, hogy 2020-ban a vil\u00e1ggazdas\u00e1gi neh\u00e9zs\u00e9gek ellen\u00e9re is beruh\u00e1z\u00e1si rekordokat d\u00f6nt\u00f6tt az orsz\u00e1g, aminek k\u00f6sz\u00f6nhet\u0151en a korm\u00e1ny meg tudta akad\u00e1lyozni a t\u00f6meges munkan\u00e9lk\u00fclis\u00e9g kialakul\u00e1s\u00e1t. \"A magyar embereknek munk\u00e1t kell adni \u00e9s nem seg\u00e9lyt, mert a seg\u00e9ly kiszolg\u00e1ltatotts\u00e1ghoz, kisz\u00e1m\u00edthatatlans\u00e1ghoz, v\u00e9dtelens\u00e9ghez vezet, munkahely pedig hossz\u00fat\u00e1von kisz\u00e1m\u00edthat\u00f3 j\u00f6v\u0151t \u00e9s meg\u00e9lhet\u00e9st tud biztos\u00edtani\" - tette hozz\u00e1.\n\u00a0\u00a0\u00a0\u00a0Az SBS Kft. Erd\u0151teleken megval\u00f3sul\u00f3 beruh\u00e1z\u00e1s\u00e1val kapcsolatban a miniszter kiemelte, hogy a magyar gazdas\u00e1g gyors \u00fajraindul\u00e1s\u00e1hoz n\u00e9lk\u00fcl\u00f6zhetetlenek a magyar tulajdonban l\u00e9v\u0151 vid\u00e9ki v\u00e1llalkoz\u00e1sok. \"K\u00f6sz\u00f6nettel tartozunk a f\u00e9mszerkezetek gy\u00e1rt\u00e1s\u00e1ra szakosodott SBS Kft.-nek, hogy a vil\u00e1gj\u00e1rv\u00e1ny alatt sem a le\u00e9p\u00edt\u00e9sben \u00e9s a munkat\u00e1rsak elbocs\u00e1t\u00e1s\u00e1ban gondolkozott, hanem \u00fajabb fejleszt\u00e9st hajtott v\u00e9gre\" - hangs\u00falyozta.\n\u00a0\u00a0\u00a0\u00a0Kiemelte, hogy a v\u00e1llalat leg\u00fajabb, 563 milli\u00f3 forintos beruh\u00e1z\u00e1s\u00e1val 380 munkahely v\u00e1lt betonbiztoss\u00e1 a Heves megyei telep\u00fcl\u00e9sen, \u00edgy a korm\u00e1ny 282 milli\u00f3 forintos t\u00e1mogat\u00e1st biztos\u00edtott az SBS Kft. r\u00e9sz\u00e9re az \u00faj gy\u00e1rt\u00f3eszk\u00f6z\u00f6k beszerz\u00e9s\u00e9re.\n\u00a0\u00a0\u00a0\u00a0Szijj\u00e1rt\u00f3\u00a0P\u00e9ter kiemelte, hogy Heves megy\u00e9ben jelenleg 46 hasonl\u00f3 beruh\u00e1z\u00e1s zajlik, \u00f6sszesen 36 milli\u00e1rd forint \u00e9rt\u00e9kben, amelyek 12 \u00e9s f\u00e9l ezer munkahely megment\u00e9s\u00e9hez j\u00e1rulnak hozz\u00e1. A korm\u00e1ny e megyei beruh\u00e1z\u00e1sokhoz 13 milli\u00e1rd forintos t\u00e1mogat\u00e1st biztos\u00edt.\n\nMTI 2021. j\u00falius 13.\n\n"}]