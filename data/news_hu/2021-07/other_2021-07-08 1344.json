[{"date": "2021-07-08 13:44", "url": "https://koronavirus.gov.hu/cikkek/szijjarto-ujabb-gazdasag-gyors-ujrainditasat-tamogato-jogszabalyokat-fogadott-el-kormany", "h1": "Szijj\u00e1rt\u00f3: \u00fajabb, a gazdas\u00e1g gyors \u00fajraind\u00edt\u00e1s\u00e1t t\u00e1mogat\u00f3 jogszab\u00e1lyokat fogadott el a korm\u00e1ny", "body": "\nA legut\u00f3bbi hat ut\u00e1n most \u00fajabb h\u00e9t olyan jogszab\u00e1lyt fogadott el a korm\u00e1ny, amely lehet\u0151v\u00e9 teszi, hogy a magyar gazdas\u00e1g Eur\u00f3p\u00e1ban a leggyorsabban induljon \u00fajra - k\u00f6z\u00f6lte Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter cs\u00fct\u00f6rt\u00f6k\u00f6n belgr\u00e1di l\u00e1togat\u00e1s\u00e1n.\n\n\nMint mondta: az elfogadott h\u00e9t \u00faj jogszab\u00e1ly k\u00f6z\u00fcl kett\u0151 seg\u00edti a szakk\u00e9pzett munkaer\u0151 be\u00e1raml\u00e1s\u00e1t az orsz\u00e1gba, illetve a foglalkoztat\u00e1s n\u00f6veked\u00e9s\u00e9t, egy jogszab\u00e1ly a kis- \u00e9s k\u00f6zepes v\u00e1llalkoz\u00e1sok k\u00f6lts\u00e9geinek cs\u00f6kkent\u00e9s\u00e9t id\u00e9zi el\u0151, egy jogszab\u00e1ly-m\u00f3dos\u00edt\u00e1s pedig a nagyberuh\u00e1z\u00e1sok k\u00f6lts\u00e9geit cs\u00f6kkenti annak \u00e9rdek\u00e9ben, \"hogy a vil\u00e1ggazdas\u00e1gi kapacit\u00e1sok eloszt\u00e1s\u00e1\u00e9rt zajl\u00f3 glob\u00e1lis versenyben sikeresek legy\u00fcnk, magyarul min\u00e9l t\u00f6bb beruh\u00e1z\u00e1st tudjunk Magyarorsz\u00e1gra hozni\".\n\u00a0\u00a0\u00a0\u00a0H\u00e1rom m\u00e1sik jogszab\u00e1ly finansz\u00edroz\u00e1st biztos\u00edt a magyar v\u00e1llalatok nemzetk\u00f6zi piacokon t\u00f6rt\u00e9n\u0151 er\u0151teljesebb poz\u00edci\u00f3j\u00e1nak kialak\u00edt\u00e1s\u00e1hoz - k\u00f6z\u00f6lte.\n\u00a0\u00a0\u00a0\u00a0Szijj\u00e1rt\u00f3 P\u00e9ter szerint a vil\u00e1gj\u00e1rv\u00e1nnyal \u00faj vil\u00e1ggazdas\u00e1gi korszak k\u00f6sz\u00f6nt\u00f6tt be, egy \u00faj vil\u00e1ggazdas\u00e1gi verseny indult meg. \"Az az \u00e9rdek\u00fcnk, hogy a magyar v\u00e1llalatok ebben az \u00faj vil\u00e1ggazdas\u00e1gi versenyben a legsikeresebbek legyenek, hiszen ez sz\u00fcks\u00e9ges ahhoz, hogy az esztend\u0151 v\u00e9g\u00e9re 5,5 sz\u00e1zal\u00e9kos gazdas\u00e1gi n\u00f6veked\u00e9st tudjunk felmutatni\" - fogalmazott.\n\u00a0\u00a0\u00a0\u00a0A miniszter r\u00e1mutatott, a munkaer\u0151piacot illet\u0151 jogszab\u00e1ly-m\u00f3dos\u00edt\u00e1sokkal lehet\u0151v\u00e9 v\u00e1lik, hogy \"ellen\u0151rz\u00f6tt m\u00f3don \u00e9s szigor\u00fa felt\u00e9telek k\u00f6z\u00f6tt lehet\u0151s\u00e9g legyen arra, hogy nem szomsz\u00e9dos harmadik orsz\u00e1gbeli munkav\u00e1llal\u00f3k \u00e1tmeneti id\u0151re Magyarorsz\u00e1gra j\u00f6jjenek munkaer\u0151-k\u00f6lcs\u00f6nz\u00e9sen kereszt\u00fcl is\". Hozz\u00e1tette: nagyon szigor\u00fa felt\u00e9telrendszer szerint min\u0151s\u00edtett munkaer\u0151-k\u00f6lcs\u00f6nz\u0151i k\u00f6rt \u00e1llap\u00edtanak majd meg, amely a komoly, nagy tapasztalattal \u00e9s nagy, nemzetk\u00f6zi kitekint\u00e9ssel b\u00edr\u00f3 magyar munkaer\u0151-k\u00f6lcs\u00f6nz\u0151 c\u00e9gek sz\u00e1m\u00e1ra megteremti annak a lehet\u0151s\u00e9g\u00e9t, hogy szakk\u00e9pzett munkaer\u0151t bocs\u00e1ssanak a magyar v\u00e1llalatok rendelkez\u00e9s\u00e9re.\n\u00a0\u00a0\u00a0\u00a0A m\u00e1sik munkaer\u0151piacot illet\u0151 jogszab\u00e1ly lehet\u0151v\u00e9 teszi, hogy a j\u00f6v\u0151ben a munkahelyet teremt\u0151 b\u00e9rt\u00e1mogat\u00e1st mindenfajta megk\u00f6t\u00e9s, egy\u00e9b b\u00fcrokratikus k\u00f6telezetts\u00e9g n\u00e9lk\u00fcl ig\u00e9nybe vegy\u00e9k a v\u00e1llalkoz\u00e1sok annak \u00e9rdek\u00e9ben, hogy regisztr\u00e1lt \u00e1ll\u00e1skeres\u0151ket vehessenek fel. \"Ezzel teh\u00e1t mindazokat seg\u00edtj\u00fck, akik munkan\u00e9lk\u00fcliv\u00e9 v\u00e1lnak, vagy v\u00e1ltak, a gyors \u00fajraalkalmaz\u00e1suk \u00edgy lehet\u0151v\u00e9 v\u00e1lik mindenfajta megk\u00f6t\u00e9s \u00e9s b\u00fcrokratikus teher n\u00e9lk\u00fcl\" - magyar\u00e1zta.\n\u00a0\u00a0\u00a0\u00a0A t\u00e1rcavezet\u0151 elmondta, hogy a kis- \u00e9s k\u00f6zepes v\u00e1llalkoz\u00e1sok egyre t\u00f6bb hitellehet\u0151s\u00e9ghez jutnak, egyre t\u00f6bb dolguk van a k\u00f6zjegyz\u0151kkel, \u00e9s annak \u00e9rdek\u00e9ben, hogy ez ne jelentsen t\u00fal nagy terhet, a felmer\u00fcl\u0151 k\u00f6zjegyz\u0151i munkad\u00edjakat \u00f6tven sz\u00e1zal\u00e9kkal m\u00e9rs\u00e9klik\". Emellett cs\u00f6kkennek a beruh\u00e1z\u00e1sokhoz k\u00f6t\u0151d\u0151 r\u00e9g\u00e9szeti k\u00f6lts\u00e9gek is, hogy ne cs\u00fasszanak emiatt h\u00f3napokat a beruh\u00e1z\u00e1sok.\n\u00a0\u00a0\u00a0\u00a0A miniszter a magyar v\u00e1llalatok nemzetk\u00f6zi versenyk\u00e9pess\u00e9g\u00e9vel kapcsolatban elmondta, az Eximbank egy olyan \"kifektet\u00e9si kedvezm\u00e9nyes hitelprogramot ind\u00edt meg\", amellyel a magyar v\u00e1llalatok k\u00fclf\u00f6ldi v\u00e1llalatfelv\u00e1s\u00e1rl\u00e1sait finansz\u00edrozz\u00e1k. Hozz\u00e1tette, hogy szint\u00e9n az Eximbank, egy z\u00f6ld finansz\u00edroz\u00e1si programot is elind\u00edt, amely kedvezm\u00e9nyes kamatoz\u00e1s\u00fa beruh\u00e1z\u00e1si hitelt fog jelenteni azon magyar v\u00e1llalatok sz\u00e1m\u00e1ra, amelyek a beruh\u00e1z\u00e1suk sor\u00e1n a k\u00f6rnyezetv\u00e9delmet, a k\u00f6rnyezettudatoss\u00e1got, a fenntarthat\u00f3s\u00e1got is el\u0151t\u00e9rbe helyezik. Emellett pedig bevezetnek egy k\u00f6nny\u00edt\u00e9st is az Eximbankn\u00e1l, amely olcs\u00f3bb\u00e1 teszi az export\u00e1l\u00f3 magyar v\u00e1llalatoknak ny\u00fajtott \u00e1llami kezess\u00e9gv\u00e1llal\u00e1st, vagyis az exportgaranci\u00e1t - mondta.\n\nMTI 2021. j\u00falius 8.\n\n"}]