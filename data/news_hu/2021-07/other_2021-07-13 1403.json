[{"date": "2021-07-13 14:03", "url": "https://koronavirus.gov.hu/cikkek/julius-1-jetol-mar-az-unios-oltasi-igazolas-elerheto-az-eu-n-beluli-utazasokhoz", "h1": "J\u00falius 1-j\u00e9t\u0151l m\u00e1r az uni\u00f3s olt\u00e1si igazol\u00e1s is el\u00e9rhet\u0151 az EU-n bel\u00fcli utaz\u00e1sokhoz", "body": "\nMagyarorsz\u00e1g, miut\u00e1n els\u0151k\u00e9nt vezette be a v\u00e9detts\u00e9gi igazolv\u00e1nyt \u00e9s az olt\u00e1st igazol\u00f3 applik\u00e1ci\u00f3t,\u00a0 j\u00falius elsej\u00e9n pedig bevezette az uni\u00f3s v\u00e9detts\u00e9gi igazol\u00e1st is. Az angol-magyar k\u00e9tnyelv\u0171\u00a0\u00a0uni\u00f3s Covid-igazol\u00e1s digit\u00e1lisan \u00e9s pap\u00edralapon is el\u00e9rhet\u0151.\u00a0 Azoknak az \u00e1llampolg\u00e1roknak, akik az Eur\u00f3pai Uni\u00f3n bel\u00fcl utaz\u00e1st terveznek, javasoljuk, hogy digit\u00e1lisan t\u00f6lts\u00e9k le vagy az EESZT Lakoss\u00e1gi port\u00e1lj\u00e1ra bel\u00e9pve nyomtass\u00e1k ki az uni\u00f3s Covid-igazol\u00e1st. Ez a legegyszer\u0171bb m\u00f3dja az igazol\u00e1s beszerz\u00e9s\u00e9nek.\u00a0\n\nAz uni\u00f3s Covid-igazol\u00e1s az eg\u00e9sz uni\u00f3ban egys\u00e9ges vizu\u00e1lis megjelen\u00e9s\u0171, k\u00e9tnyelv\u0171, digit\u00e1lis \u00e9s pap\u00edrform\u00e1tumban is ingyenesen el\u00e9rhet\u0151, QR-k\u00f3ddal van ell\u00e1tva. Az igazol\u00e1s nem min\u0151s\u00fcl \u00fati okm\u00e1nynak \u00e9s\u00a0nem ker\u00fcl hivatalb\u00f3l ki\u00e1ll\u00edt\u00e1sra \u00e9s sem megk\u00fcld\u00e9sre. \u00a0Az igazol\u00e1st az uni\u00f3s tag\u00e1llamok nemzeti hat\u00e1sk\u00f6rben adj\u00e1k ki, \u00e9rv\u00e9nyess\u00e9ge az \u00f6sszes uni\u00f3s tagorsz\u00e1gra kiterjed, teljes k\u00f6r\u0171 alkalmaz\u00e1sa 2021. j\u00falius 1-j\u00e9n l\u00e9pett \u00e9letbe.\u00a0Haz\u00e1nk j\u00falius 1-j\u00e9t\u0151l a t\u00f6bbi tag\u00e1llamhoz hasonl\u00f3an szabad beutaz\u00e1st biztos\u00edt az uni\u00f3s COVID-igazol\u00e1ssal \u00e9rkez\u0151\u00a0 k\u00fclf\u00f6ldieknek.\nT\u00f6ltse le digit\u00e1lisan! ( EESZT mobilapplik\u00e1ci\u00f3)\nAz igazol\u00e1st legegyszer\u0171bb elektronikus v\u00e1ltozatban let\u00f6lteni\u00a0 K\u00e9rj\u00fck az Eur\u00f3pai Uni\u00f3n bel\u00fcl utazni sz\u00e1nd\u00e9koz\u00f3kat, hogy lehet\u0151leg ezt a m\u00f3dszert v\u00e1lassz\u00e1k, \u00edgy elker\u00fclhetik a\u00a0 szem\u00e9lyes \u00fcgyint\u00e9z\u00e9st.\u00a0 Az EU kompatibilis\u00a0 elektronikus igazol\u00e1s j\u00falius 1-j\u00e9t\u0151l a Magyarorsz\u00e1gon m\u00e1r m\u00e1jus eleje \u00f3ta m\u0171k\u00f6d\u0151\u00a0 mobilapplik\u00e1ci\u00f3n kereszt\u00fcl is let\u00f6lthet\u0151. A mobilalkalmaz\u00e1s neve: EESZT Lakoss\u00e1gi (Apple/App Store), vagy EESZT alkalmaz\u00e1s (Google Play \u00e1ruh\u00e1z). Az applik\u00e1ci\u00f3 \u00fcgyf\u00e9lkapus bejelentkez\u00e9si adatokkal haszn\u00e1lhat\u00f3.\nAz Uni\u00f3s digit\u00e1lis Covid-igazolv\u00e1ny m\u00e1r el\u00e9rhet\u0151 a Google Play \u00c1ruh\u00e1zban EESZT Alkalmaz\u00e1s n\u00e9ven. A QR-k\u00f3d ellen\u0151rz\u0151 Covid Control alkalmaz\u00e1sok pedig el\u00e9rhet\u0151ek mindk\u00e9t alkalmaz\u00e1s\u00e1ruh\u00e1zban.\nAz EESZT Alkalmaz\u00e1s angol \u00e9s magyar nyelven egyar\u00e1nt haszn\u00e1lhat\u00f3.\n\nNyomtassa ki mag\u00e1nak otthon!\nUgyancsak egyszer\u0171 m\u00f3dszer, ha az utaz\u00f3 az igazol\u00e1st saj\u00e1t maga \u00a0kinyomtatja. Az igazol\u00e1st TAJ azonos\u00edt\u00f3val rendelkez\u0151k az Elektronikus Eg\u00e9szs\u00e9g\u00fcgyi Szolg\u00e1ltat\u00e1si T\u00e9r\u00a0 (EESZT) Lakoss\u00e1gi Port\u00e1lj\u00e1n (https://www.eeszt.gov.hu/hu/nyito-oldal) kereszt\u00fcl \u00fcgyf\u00e9lkapus hozz\u00e1f\u00e9r\u00e9s\u00fckkel bejelentkezve is let\u00f6lthetik \u00e9s kinyomtathatj\u00e1k.\n\nKorm\u00e1nyablakokban \u00e9s a h\u00e1ziorvosn\u00e1l is beszerezhet\u0151\nEmellett az igazol\u00e1st pap\u00edralapon a korm\u00e1nyablakokban valamint a h\u00e1ziorvosokn\u00e1l lehet d\u00edjmentesen ig\u00e9nyelni. Felh\u00edvjuk a figyelmet, hogy a korm\u00e1nyablakokban ak\u00e1r el\u0151zetes id\u0151pontfoglal\u00e1s n\u00e9lk\u00fcl is lehet \u00fcgyet int\u00e9zni. Az igazolv\u00e1ny ki\u00e1ll\u00edt\u00e1sa a k\u00e9relem ut\u00e1n azonnal megt\u00f6rt\u00e9nik. A korm\u00e1nyablakokn\u00e1l az uni\u00f3s digit\u00e1lis COVID olt\u00e1si, teszt- \u00e9s felgy\u00f3gyul\u00e1si igazol\u00e1s ig\u00e9nyl\u00e9sre van lehet\u0151s\u00e9g, melyek az ig\u00e9nyl\u00e9st k\u00f6vet\u0151en PDF form\u00e1tumban let\u00f6lthet\u0151k \u00e9s nyomtathat\u00f3k. A pap\u00edron ki\u00e1ll\u00edtott igazolv\u00e1nyok pecs\u00e9t \u00e9s al\u00e1\u00edr\u00e1s n\u00e9lk\u00fcli \u00e9rv\u00e9nyesek, mivel hiteless\u00e9g\u00fcket a rajtuk l\u00e9v\u0151 QR-k\u00f3d biztos\u00edtja.\nMindenk\u00e9ppen t\u00e1j\u00e9koz\u00f3djon a c\u00e9lorsz\u00e1g beutaz\u00e1si szab\u00e1lyair\u00f3l!\nAbban az esetben, ha valakinek nincsen utaz\u00e1si sz\u00e1nd\u00e9ka uni\u00f3s orsz\u00e1gba, akkor egy\u00e1ltal\u00e1n nem sz\u00fcks\u00e9ges beszereznie a fent eml\u00edtett igazol\u00e1st. Az utazni v\u00e1gy\u00f3knak azt javasoljuk, hogy az igazol\u00e1s ellen\u00e9re az utaz\u00e1s el\u0151tt mindenk\u00e9ppen a t\u00e1j\u00e9koz\u00f3djanak a c\u00e9lorsz\u00e1g \u00e1ltal megszabott aktu\u00e1lis beutaz\u00e1si felt\u00e9telekr\u0151l. A tag\u00e1llamok ugyanis saj\u00e1t hat\u00e1sk\u00f6rben speci\u00e1lis beutaz\u00e1si szab\u00e1lyokat hat\u00e1rozhatnak meg \u00e9s nemzeti hat\u00e1sk\u00f6rben d\u00f6ntik el azt is, hogy mely vakcin\u00e1t fogadj\u00e1k el. A c\u00e9lorsz\u00e1gban \u00e9rv\u00e9nyben l\u00e9v\u0151 esetleges speci\u00e1lis beutaz\u00e1si szab\u00e1lyokr\u00f3l\u00a0a\u00a0www.konzuliszolgalat.kormany.hu\u00a0honlapon megtal\u00e1lnak minden inform\u00e1ci\u00f3t.\nKi jogosult EU Covid igazol\u00e1sra?\nAz Eur\u00f3pai Uni\u00f3 \u00e1ltal megszabott szab\u00e1lyok alapj\u00e1n, az uni\u00f3s Covid-igazol\u00e1s h\u00e1rom k\u00fcl\u00f6nf\u00e9le m\u00f3don igazolja a v\u00e9detts\u00e9get. Az igazol\u00e1s annak \u00e1ll\u00edthat\u00f3 ki,\n1.\u00a0 \u00a0 \u00a0\u00a0aki megkapta az olt\u00e1st \u2013 olt\u00e1si igazol\u00e1s\nLegal\u00e1bb egy alkalommal beoltott\u00e1k, \u00e9s az els\u0151 olt\u00e1st\u00f3l sz\u00e1m\u00edtott egy \u00e9v m\u00e9g nem telt el. Az olt\u00e1si igazolv\u00e1ny \u00e9rv\u00e9nyess\u00e9ge 1 \u00e9v. Figyelem! A fogad\u00f3 orsz\u00e1g hat\u00e1rozza meg, hogy mely vakcin\u00e1kat fogadja el az olt\u00e1s igazol\u00e1s\u00e1ra. Minden beoltott szem\u00e9ly kaphat olt\u00e1si bizony\u00edtv\u00e1nyt, f\u00fcggetlen\u00fcl att\u00f3l, hogy melyik koronav\u00edrus-olt\u00e1st kapta, de a tag\u00e1llamok hat\u00e1rozz\u00e1k meg, hogy mely vakcin\u00e1kat fogadj\u00e1k el. Felh\u00edvjuk arra is a figyelmet, hogy az olt\u00e1sok eset\u00e9ben az EU Covid-igazol\u00e1son (mind az alkalmaz\u00e1sban, mind a let\u00f6lthet\u0151, kinyomtathat\u00f3 v\u00e1ltozatban) az olt\u00f3anyag hivatalos neve \u00e9s a gy\u00e1rt\u00f3ja szerepel, amely nem azonos a h\u00e9tk\u00f6znapi \u00e9letben haszn\u00e1lt vakcina megnevez\u00e9sekkel! A tag\u00e1llamok saj\u00e1t hat\u00e1sk\u00f6rben hat\u00e1rozz\u00e1k meg azt is, hogy a v\u00e9dett\u00e9 min\u0151s\u00edt\u00e9shez, h\u00e1ny olt\u00e1s sz\u00fcks\u00e9ges \u00e9s az olt\u00e1s ut\u00e1n h\u00e1ny napnak kell eltelnie \u00e9s az oltotts\u00e1g alapj\u00e1n meddig igazolj\u00e1k a v\u00e9detts\u00e9get.\n2.\u00a0 \u00a0 \u00a0\u00a0aki igazoltan \u00e1tesett a fert\u0151z\u00e9sen\u00a0\u2013 felgy\u00f3gyul\u00e1si igazol\u00e1s\nAz EU \u00e1ltal megszabott felt\u00e9telek szerint\u00a0 ez azt jelenti, hogy az utols\u00f3 pozit\u00edv eredm\u00e9ny\u0171, a koronav\u00edrus kimutat\u00e1s\u00e1ra szolg\u00e1l\u00f3 PCR-tesztje vagy az uni\u00f3srendelet szerint elfogadhat\u00f3 pozit\u00edv antig\u00e9n gyorstesztt\u0151l sz\u00e1m\u00edtott 15\u00a0 nap eltelt, \u00e9s 180 nap m\u00e9g nem telt el. Az ilyen t\u00edpus\u00fa igazolv\u00e1ny maxim\u00e1lis \u00e9rv\u00e9nyess\u00e9ge 180 nap, de a tag\u00e1llamok ett\u0151l r\u00f6videbb id\u0151pontot is meg\u00e1llap\u00edthatnak. Az igazolv\u00e1nyt ebben az esetben legkor\u00e1bban 11 nappal azut\u00e1n kell ki\u00e1ll\u00edtani, amikor az adott szem\u00e9lyen els\u0151 alkalommal v\u00e9geztek pozit\u00edv eredm\u00e9ny\u0171 antig\u00e9n gyorstesztet vagy negat\u00edv PCR tesztet.)\nFontos megjegyezni, hogy gy\u00f3gyults\u00e1gi igazolv\u00e1nyok ki\u00e1ll\u00edt\u00e1sa a Magyarorsz\u00e1gon ki\u00e1ll\u00edt\u00e1sra ker\u00fclt v\u00e9detts\u00e9gi igazolv\u00e1nyokt\u00f3l elt\u00e9r. \u00cdgy nem minden esetben lesz elegend\u0151 az \u00e1tesetts\u00e9g t\u00e9nye az uni\u00f3s gy\u00f3gyults\u00e1gi igazolv\u00e1nyokn\u00e1l, mert ez ut\u00f3bbi esetben a betegs\u00e9gen val\u00f3 \u00e1tesetts\u00e9get csak pozit\u00edv PCR teszttel lehet igazolni.\n3.\u00a0 \u00a0 \u00a0\u00a0aki negat\u00edv koronav\u00edrus teszttel rendelkezik\u00a0\u2013 teszt igazol\u00e1s\nFigyelem! A fogad\u00f3 orsz\u00e1gok saj\u00e1t maguk hat\u00e1rozhatj\u00e1k meg, hogy milyen \u00e9rv\u00e9nyess\u00e9g\u0171 tesztre van sz\u00fcks\u00e9g az adott orsz\u00e1gba t\u00f6rt\u00e9n\u0151 bel\u00e9p\u00e9shez, ez lehet 24, 48, 72 \u00f3r\u00e1s stb. Magyarorsz\u00e1gra t\u00f6rt\u00e9n\u0151 bel\u00e9p\u00e9shez 72 \u00f3r\u00e1n\u00e1l nem r\u00e9gebbi negat\u00edv PCR-teszt sz\u00fcks\u00e9ges.\nQR k\u00f3ddal hiteles\u00edtve\u00a0\nMind a digit\u00e1lis, mind a nyomtatott v\u00e1ltozaton szerepel egy QR-k\u00f3d az alapvet\u0151 inform\u00e1ci\u00f3kkal \u00e9s egy digit\u00e1lis b\u00e9lyegz\u0151vel, amely az igazolv\u00e1ny hiteless\u00e9g\u00e9t szavatolja, \u00edgy a\u00a0pap\u00edron ki\u00e1ll\u00edtott igazol\u00e1sok pecs\u00e9t \u00e9s al\u00e1\u00edr\u00e1s n\u00e9lk\u00fcli \u00e9rv\u00e9nyesek.\u00a0Az okm\u00e1nyon l\u00e9v\u0151 QR-k\u00f3dot speci\u00e1lis, mobiltelefonra telep\u00edthet\u0151 leolvas\u00f3 szoftverrel lehet leolvasni. Az olt\u00e1sellen\u0151rz\u0151 alkalmaz\u00e1s mind Android, mind iOS platformra \u201eEESZT COVID Control\u201d n\u00e9ven \u00e9rhet\u0151 el.\nAz \u00fcgyf\u00e9lpanaszok elker\u00fcl\u00e9se \u00e9rdek\u00e9ben c\u00e9lszer\u0171 a\u00a0nyomtat\u00e1s ut\u00e1n minden esetben leellen\u0151rizni, hogy a kapott QR k\u00f3d a megfelel\u0151 adatokat tartalmazza-e.\u00a0 Az ellen\u0151rz\u00e9sre mind az \u00fcgyint\u00e9z\u0151 mind az \u00fcgyf\u00e9l \u00e1ltal sor ker\u00fclhet.\nAki nem utazik, nem kell ilyet beszereznie\nA Magyarorsz\u00e1gon bel\u00fcli szolg\u00e1ltat\u00e1sok ig\u00e9nybev\u00e9tel\u00e9hez tov\u00e1bbra is elegend\u0151 a magyar v\u00e9detts\u00e9gi igazolv\u00e1ny vagy a mobilalkalmaz\u00e1sr\u00f3l bemutatott olt\u00e1s igazol\u00e1s.\u00a0 Az uni\u00f3s COVID igazol\u00e1s bevezet\u00e9s\u00e9vel egyidej\u0171leg a magyar v\u00e9detts\u00e9gi igazolv\u00e1ny (plasztikk\u00e1rtya) QR leolvas\u00f3ja is mutatja a m\u00e1sodik olt\u00e1s d\u00e1tum\u00e1t j\u00falius 1-j\u00e9t\u0151l.\n\u00dcgyint\u00e9z\u00e9s alkalm\u00e1val felmer\u00fcl\u0151 probl\u00e9m\u00e1k kezel\u00e9se\nAz \u00fcgyint\u00e9z\u00e9sek, illetve az EESZT \u00c1gazati Port\u00e1l haszn\u00e1lata sor\u00e1n felmer\u00fcl\u0151 k\u00e9rd\u00e9sek eset\u00e9n az EESZT Kontakt Center koll\u00e9g\u00e1i a\u00a0helpdesk.eeszt@okfo.gov.hu\u00a0e-mail c\u00edmen \u00e9s a +36 (1) 920-1050 telefonsz\u00e1mon ny\u00fajtanak seg\u00edts\u00e9get.\nAz\u00a0Uni\u00f3s digit\u00e1lis COVID-igazolv\u00e1nnyal\u00a0kapcsolatos gyakran ism\u00e9telt k\u00e9rd\u00e9sek az al\u00e1bbi linken \u00e9rhet\u0151k el.\n\u00cdgy n\u00e9z ki az EU COVID-igazol\u00e1s:\n\n\u00a0\u00a0\u00a0\u00a0\u00a0\u00a0 olt\u00e1sigazol\u00e1s\u00a0\n\n\n\u00a0\n\n\u00a0\u00a0\u00a0\u00a0\u00a0\u00a0 gy\u00f3gyults\u00e1gi igazol\u00e1s\u00a0\n\n\n\n\u00a0\u00a0\u00a0\u00a0 negat\u00edv teszt igazol\u00e1s\n\n\n\n"}]