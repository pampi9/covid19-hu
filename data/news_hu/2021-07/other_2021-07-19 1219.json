[{"date": "2021-07-19 12:19", "url": "https://koronavirus.gov.hu/cikkek/novak-katalin-ujabb-donteseket-hozott-kozossegi-elet-ujrainditasaert-felelos-operativ-torzs", "h1": "Nov\u00e1k Katalin: \u00fajabb d\u00f6nt\u00e9seket hozott a k\u00f6z\u00f6ss\u00e9gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs ", "body": "\nAz 1-es t\u00edpus\u00fa cukorbetegs\u00e9ggel \u00e9l\u0151k helyzet\u00e9t k\u00f6nny\u00edt\u0151, valamint a b\u00f6lcs\u0151d\u00e9k l\u00e9tes\u00edt\u00e9s\u00e9t egyszer\u0171s\u00edt\u0151 d\u00f6nt\u00e9seket is hozott h\u00e9tf\u0151i \u00fcl\u00e9s\u00e9n a k\u00f6z\u00f6ss\u00e9gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter, az operat\u00edv t\u00f6rzs vezet\u0151je Budapesten, sajt\u00f3t\u00e1j\u00e9koztat\u00f3n.\n\n\nNov\u00e1k Katalin az operat\u00edv t\u00f6rzs \u00fcl\u00e9se ut\u00e1n elmondta, az 1-es t\u00edpus\u00fa cukorbetegs\u00e9ggel \u00e9l\u0151knek \u00e1llami t\u00e1mogat\u00e1ssal el\u00e9rhet\u0151 lesz egy \u00faj t\u00edpus\u00fa inzulinpumpa augusztus 1-j\u00e9t\u0151l. A pumpa automatikusan adagolja az inzulint, amikor megemelkedik a v\u00e9rcukorszint, \u00e1ltala megel\u0151zhet\u0151 nemcsak a magas, de az alacsony v\u00e9rcukorszint is - magyar\u00e1zta.\n\u00a0\u00a0\u00a0\u00a0Ismertet\u00e9se szerint erre az \u00fajgener\u00e1ci\u00f3s pump\u00e1ra a 18 \u00e9v alattiak \u00e9s a fels\u0151oktat\u00e1sban tanul\u00f3 fiatalok 98 sz\u00e1zal\u00e9kos t\u00e1mogat\u00e1st, m\u00edg a feln\u0151ttek 80 sz\u00e1zal\u00e9kos t\u00e1mogat\u00e1st kapnak.\n\u00a0\u00a0\u00a0\u00a0Ha valaki a sz\u00f6veti cukor m\u00e9r\u00e9sre alkalmas szenzort haszn\u00e1l \u00e9s mell\u00e9 ig\u00e9nybe venn\u00e9 ezt az \u00faj inzulinpump\u00e1t, mindkett\u0151 mell\u00e9 megkapja az \u00e1llami t\u00e1mogat\u00e1st. R\u00e1ad\u00e1sul a fennmarad\u00f3 r\u00e9szt is tudja a k\u00f6zgy\u00f3gyell\u00e1t\u00e1sb\u00f3l finansz\u00edrozni, azaz l\u00e9nyeg\u00e9ben a gyerekeknek ingyenes lesz ez a legkorszer\u0171bb technol\u00f3gia - r\u00e9szletezte.\n\u00a0\u00a0\u00a0\u00a0Megjegyezte, a d\u00f6nt\u00e9s mintegy k\u00e9tmilli\u00e1rd forintos k\u00f6lts\u00e9gvet\u00e9si hat\u00e1ssal j\u00e1r.\n\nA miniszter kit\u00e9rt arra, hogy a b\u00f6lcs\u0151d\u00e9ket \u00e9rint\u0151 d\u00f6nt\u00e9sekn\u00e9l a c\u00e9l az adminisztrat\u00edv akad\u00e1lyok cs\u00f6kkent\u00e9se \u00e9s az, hogy ezek az int\u00e9zm\u00e9nyek hamarabb elkezdhess\u00e9k a m\u0171k\u00f6d\u00e9s\u00fcket. Elmondta, a j\u00f6v\u0151ben elkezdhet m\u0171k\u00f6dni az a b\u00f6lcs\u0151de, ahol az egyik csoport elindul\u00e1s\u00e1hoz sz\u00fcks\u00e9ges felt\u00e9telek rendelkez\u00e9sre \u00e1llnak. Hozz\u00e1tette: a csal\u00e1di b\u00f6lcs\u0151d\u00e9kben h\u00e9t- helyett nyolcf\u0151s csoportok is indulhatnak.\n\u00a0\u00a0\u00a0\u00a0Sz\u00f3lt arr\u00f3l is, hogy a b\u00f6lcs\u0151d\u00e9k \u00e9p\u00edt\u00e9s\u00e9n\u00e9l egyszer\u0171s\u00edtett\u00e9k az eddig sz\u00fcks\u00e9gesn\u00e9l is r\u00e9szletesebb felt\u00e9teleket.\nA kultur\u00e1lis \u00e9let ter\u00fclet\u00e9n hozott d\u00f6nt\u00e9sekr\u0151l besz\u00e1mol\u00f3 Demeter Szil\u00e1rd, a Pet\u0151fi Irodalmi M\u00fazeum f\u0151igazgat\u00f3ja elmondta, hogy l\u00e9trej\u00f6tt az Orsz\u00e1ggy\u0171l\u00e9s \u00e1ltal ny\u00e1r elej\u00e9n l\u00e9trehozott Magyar Kult\u00far\u00e1\u00e9rt Alap\u00edtv\u00e1ny kurat\u00f3riuma. K\u00f6z\u00f6lte, hogy a kurat\u00f3riumot \u0151 vezeti, a d\u00f6nt\u00e9shoz\u00f3k tagnak jel\u00f6lt\u00e9k ki Banai P\u00e9ter Ben\u0151t, a P\u00e9nz\u00fcgyminiszt\u00e9rium \u00e1llamh\u00e1ztart\u00e1s\u00e9rt felel\u0151s \u00e1llamtitk\u00e1r\u00e1t; B\u00e9k\u00e9s M\u00e1rton t\u00f6rt\u00e9n\u00e9szt; Kelemen L\u00e1szl\u00f3t, a Hagyom\u00e1nyok H\u00e1za f\u0151igazgat\u00f3j\u00e1t \u00e9s Z\u00e1vogy\u00e1n Magdoln\u00e1t, a Nemzeti M\u0171vel\u0151d\u00e9si Int\u00e9zet igazgat\u00f3j\u00e1t.\n\u00a0\u00a0\u00a0\u00a0K\u00f6z\u00f6lte, addig is folyik a munka, am\u00edg a b\u00edr\u00f3s\u00e1g hivatalosan bejegyzi az alap\u00edtv\u00e1nyt. Hozz\u00e1tette: j\u00falius 1-j\u00e9vel 1,8 milli\u00e1rd forinttal indult el a K\u00e1rp\u00e1t-medence legnagyobb foly\u00f3irat-t\u00e1mogat\u00e1si programja.\nDemeter Szil\u00e1rd besz\u00e1molt arr\u00f3l is, hogy h\u00e9tf\u0151n alakul meg az Pet\u0151fi Irodalmi \u00dcgyn\u00f6ks\u00e9gen bel\u00fcl a k\u00f6nny\u0171zenei koll\u00e9gium, amely a k\u00f6nny\u0171zenei t\u00e1mogat\u00e1sok\u00e9rt felel majd. A szakemberek \u00e9s nem a kurat\u00f3rium d\u00f6nt az egyes t\u00e1mogat\u00e1si t\u00e9telekr\u0151l - mondta.\n\u00a0\u00a0\u00a0\u00a0K\u00f6zel k\u00e9tmilli\u00e1rd forintot osztanak ki ny\u00edlt p\u00e1ly\u00e1zaton a magyar k\u00f6nny\u0171zenei \u00e9let szerepl\u0151inek \u00e9s csaknem egymilli\u00e1rd forint jut a k\u00f6nyvkult\u00far\u00e1nak - ismertette. Ut\u00f3bbival kapcsolatban elmondta, a ford\u00edt\u00e1sokat is t\u00e1mogatni fogj\u00e1k, mivel abban b\u00edznak, hogy a koronav\u00edrus negyedik hull\u00e1ma nem viszi el a nemzetk\u00f6zi k\u00f6nyvv\u00e1s\u00e1rokat.\n\u00a0\u00a0\u00a0\u00a0Elindulunk megint az exporttev\u00e9kenys\u00e9g fel\u00e9, szeretn\u00e9nk eladni a magyar irodalmat \u00e9s k\u00f6nny\u0171zen\u00e9t - fogalmazott.\n\u00a0\u00a0\u00a0\u00a0Nov\u00e1k Katalin azt mondta, Magyarorsz\u00e1gon is es\u00e9lye van annak, hogy els\u0151sorban a koronav\u00edrus delta vari\u00e1ns\u00e1nak k\u00f6sz\u00f6nhet\u0151en n\u00f6vekszik a megbeteged\u00e9sek sz\u00e1ma. Ez ellen az egyetlen megold\u00e1s az olt\u00e1s - jelentette ki a miniszter, arra biztatva mindenkit, oltassa be mag\u00e1t.\n\u00a0\u00a0\u00a0\u00a0Szerinte aki nincs beoltva, nagyobb vesz\u00e9lynek van kit\u00e9ve, mint a j\u00e1rv\u00e1ny t\u00f6bbi hull\u00e1makor, mert a delta vari\u00e1ns a kor\u00e1bbiakhoz k\u00e9pest fert\u0151z\u0151bb.\n\u00a0\u00a0\u00a0\u00a0Meger\u0151s\u00edtette, hogy k\u00fcl\u00f6n kamp\u00e1nyt ind\u00edtanak a 60 \u00e9v felettiek beolt\u00e1sa \u00e9rdek\u00e9ben.\nBesz\u00e9lt arr\u00f3l is, hogy a 16-18 \u00e9ves koroszt\u00e1ly k\u00f6zel 50 sz\u00e1zal\u00e9k\u00e1t beoltott\u00e1k, de a 12-15 \u00e9v k\u00f6z\u00f6tti gyerekeknek csup\u00e1n 13-14 sz\u00e1zal\u00e9k kapta meg a vakcin\u00e1t. A sz\u00fcl\u0151k szabadon d\u00f6nthetnek gyermek\u00fck beoltat\u00e1s\u00e1r\u00f3l, a gyermekek kiz\u00e1r\u00f3lag Pfizer-olt\u00e1st kapnak.\n\u00a0\u00a0\u00a0\u00a0Hozz\u00e1tette: lehet\u0151v\u00e9 teszik az iskolakezd\u00e9st megel\u0151z\u0151 k\u00e9t napon, augusztus 30-\u00e1n \u00e9s 31-\u00e9n a v\u00e9d\u0151olt\u00e1s felv\u00e9tel\u00e9t az iskol\u00e1kban. A politikus megjegyezte, hogy \u0151 mind a h\u00e1rom gyerek\u00e9nek beadatta az olt\u00e1st.\nElmondta, Magyarorsz\u00e1g Eur\u00f3p\u00e1ban els\u0151k\u00e9nt biztos\u00edtja a harmadik olt\u00e1s lehet\u0151s\u00e9g\u00e9t augusztus 1-j\u00e9t\u0151l. K\u00e9rd\u00e9sre v\u00e1laszolva azt mondta, a szak\u00e9rt\u0151k a heterol\u00f3g olt\u00e1si sort javasolj\u00e1k, vagyis harmadik olt\u00e1sk\u00e9nt m\u00e1s t\u00edpus\u00fa vakcina bead\u00e1s\u00e1t, mint az els\u0151 kett\u0151 volt.\n\u00a0\u00a0\u00a0\u00a0K\u00f6z\u00f6lte, az eg\u00e9szs\u00e9g\u00fcgyben dolgoz\u00f3knak k\u00f6telez\u0151 lesz a koronav\u00edrus elleni v\u00e9d\u0151olt\u00e1s, hogy a betegek nagyobb biztons\u00e1gban legyenek. Szerinte ez nem lesz nagy teher az eg\u00e9szs\u00e9g\u00fcgyi dolgoz\u00f3knak, mert m\u00e1r most is be van oltva a dolgoz\u00f3k 90 sz\u00e1zal\u00e9ka.\n\u00a0\u00a0\u00a0\u00a0Besz\u00e1molt arr\u00f3l, hogy a j\u00e9gkorong ter\u00fclet\u00e9n azt javasolj\u00e1k a korm\u00e1nynak, hogy t\u00e1mogassa az akad\u00e9miai rendszer m\u0171k\u00f6d\u00e9s\u00e9t.\nNov\u00e1k Katalin meger\u0151s\u00edtette: a korm\u00e1ny t\u00e1mogatja, hogy a kistelep\u00fcl\u00e9sek anyagi t\u00e1mogat\u00e1st kapjanak a falunapok szervez\u00e9s\u00e9hez.\n\u00a0\u00a0\u00a0\u00a0Hozz\u00e1tette: id\u00e9n van Magyarorsz\u00e1gon az \u00f6nk\u00e9ntess\u00e9g \u00e9ve, ehhez a kezdem\u00e9nyez\u00e9shez 150 szervezet csatlakozott.\n\u00a0\u00a0\u00a0\u00a0K\u00e9rdezt\u00e9k arr\u00f3l, hogy a H\u00e1tt\u00e9r T\u00e1rsas\u00e1g szerint egyre t\u00f6bb a melegek elleni t\u00e1mad\u00e1s \u00e9s szerinte ennek k\u00f6ze van-e a pedofilt\u00f6rv\u00e9nyhez. Nov\u00e1k Katalin azt mondta, b\u00edzik abban, ahogy a m\u00faltban, \u00fagy a jelenben sem jellemz\u0151 az, hogy valakit a szexu\u00e1lis orient\u00e1ci\u00f3ja miatt megk\u00fcl\u00f6nb\u00f6ztet\u00e9s \u00e9r. Magyarorsz\u00e1gon z\u00e9r\u00f3 tolerancia van minden szexu\u00e1lis orient\u00e1ci\u00f3 miatti megk\u00fcl\u00f6nb\u00f6ztet\u00e9ssel szemben - jelentette ki.\n\u00a0\u00a0\u00a0\u00a0K\u00e9rd\u00e9sre a miniszter elmondta, tervei szerint beoltatja mag\u00e1t harmadj\u00e1ra is a koronav\u00edrus ellen, els\u0151 k\u00e9t olt\u00e1sk\u00e9nt a Sinopharm vakcin\u00e1j\u00e1t kapta.\nSajt\u00f3h\u00edrekkel nem foglalkozik a korm\u00e1ny - mondta arra a k\u00e9rd\u00e9sre, hogy foglalkozik-e a kabinet a Pegasus nev\u0171 k\u00e9mprogram \u00fcgy\u00e9vel.\n\nMTI 2021. j\u00falius 19.\n\n"}]