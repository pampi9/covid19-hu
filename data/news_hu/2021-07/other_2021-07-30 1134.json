[{"date": "2021-07-30 11:34", "url": "https://koronavirus.gov.hu/cikkek/itm-allamtitkar-berek-jarvany-legnehezebb-idoszakaban-emelkedtek", "h1": "ITM-\u00e1llamtitk\u00e1r: a b\u00e9rek a j\u00e1rv\u00e1ny legnehezebb id\u0151szak\u00e1ban is emelkedtek", "body": "\nMagyarorsz\u00e1gon a b\u00e9rek a koronav\u00edrus-j\u00e1rv\u00e1ny legnehezebb id\u0151szak\u00e1ban is emelkedtek, ezt t\u00e1masztja al\u00e1, hogy az \u00e9v els\u0151 \u00f6t h\u00f3napj\u00e1ban a brutt\u00f3 \u00e1tlagkereset 426 600 forint volt, ami 9,4 sz\u00e1zal\u00e9kos n\u00f6veked\u00e9s \u00e9ves \u00f6sszevet\u00e9sben - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoz\u00e1stat\u00e1spolitik\u00e1\u00e9rt felel\u0151s \u00e1llamtitk\u00e1ra p\u00e9nteken az M1 aktu\u00e1lis csatorn\u00e1n a KSH legfrissebb adataira reag\u00e1lva.\n\n\nA K\u00f6zponti Statisztikai Hivatal p\u00e9nteki k\u00f6zl\u00e9se szerint m\u00e1jusban 8,2 sz\u00e1zal\u00e9kkal n\u0151ttek a keresetek az egy \u00e9vvel kor\u00e1bbihoz k\u00e9pest. A legal\u00e1bb 5 f\u0151t foglalkoztat\u00f3 v\u00e1llalkoz\u00e1sokn\u00e1l, a k\u00f6lts\u00e9gvet\u00e9si int\u00e9zm\u00e9nyekn\u00e9l \u00e9s a foglalkoztat\u00e1s szempontj\u00e1b\u00f3l jelent\u0151s nonprofit szervezetekn\u00e9l teljes munkaid\u0151ben alkalmaz\u00e1sban \u00e1ll\u00f3k brutt\u00f3 \u00e1tlagkeresete 431 600 forint, a kedvezm\u00e9nyek n\u00e9lk\u00fcl sz\u00e1molt nett\u00f3 \u00e1tlagkereset 287 000 forint volt.\n\u00a0\u00a0\u00a0\u00a0Bod\u00f3 S\u00e1ndor hozz\u00e1tette, a b\u00e9remelked\u00e9sek h\u00e1tter\u00e9ben f\u0151k\u00e9nt az \u00e1ll, hogy 2010-\u00f3ta a minim\u00e1lb\u00e9r 73 500 forintr\u00f3l, 167 400 forintra, a garant\u00e1lt b\u00e9rminimum 89 500 forintr\u00f3l, 219 ezer forintra n\u0151tt. A minim\u00e1lb\u00e9r \u00e9s a garant\u00e1lt b\u00e9rminimum pedig a t\u00f6bbi b\u00e9rt is felfel\u00e9 tolta. Mindez m\u00f6g\u00f6tt korm\u00e1nyzati d\u00f6nt\u00e9sek \u00e1llnak, hiszen a munkaad\u00f3kat terhel\u0151 j\u00e1rul\u00e9kok folyamatosan cs\u00f6kkenek.\n\u00a0\u00a0\u00a0\u00a0A b\u00e9remelked\u00e9s folytat\u00e1s\u00e1hoz a j\u00f6v\u0151ben \u00faj korm\u00e1nyzati int\u00e9zked\u00e9sekre van sz\u00fcks\u00e9g, amelyek \u00faj impulzust, \u00faj lend\u00fcletet adnak, err\u0151l sz\u00f3l a mostani nemzeti konzult\u00e1ci\u00f3 is, amelyben k\u00e9rd\u00e9s, hogy mi legyen a minim\u00e1lb\u00e9rrel \u00e9s a garant\u00e1lt b\u00e9rminimummal. V\u00e1rhat\u00f3an \u0151sszel, az \u00e9v v\u00e9ge fel\u00e9 megsz\u00fcletnek azok a d\u00f6nt\u00e9sek, amelyek biztos\u00edtani tudj\u00e1k a tov\u00e1bbi n\u00f6veked\u00e9st - mondta Bod\u00f3 S\u00e1ndor.\n\n\nMTI 2021. j\u00falius 30.\n\n"}]