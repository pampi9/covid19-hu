[{"date": "2021-07-13 17:02", "url": "https://koronavirus.gov.hu/cikkek/bakondi-az-egeszsegugy-es-migracio-osszefuggese-nem-elhanyagolhato", "h1": "Bakondi: az eg\u00e9szs\u00e9g\u00fcgy \u00e9s a migr\u00e1ci\u00f3 \u00f6sszef\u00fcgg\u00e9se nem elhanyagolhat\u00f3", "body": "\nAz eg\u00e9szs\u00e9g\u00fcgy \u00e9s a migr\u00e1ci\u00f3 \u00f6sszef\u00fcgg\u00e9se nem elhanyagolhat\u00f3, ez\u00e9rt foglalkozik ezzel is a nemzeti konzult\u00e1ci\u00f3 - k\u00f6z\u00f6lte a minisztereln\u00f6k belbiztons\u00e1gi f\u0151tan\u00e1csad\u00f3ja kedden az MTI-hez eljuttatott video\u00fczenet\u00e9ben.\n\n\nBakondi Gy\u00f6rgy azt mondta: a j\u00e1rv\u00e1nyhelyzet miatt egy\u00e1ltal\u00e1n nem cs\u00f6kkent az Eur\u00f3p\u00e1t \u00e9rint\u0151 migr\u00e1ci\u00f3s nyom\u00e1s a h\u00e1rom \"migr\u00e1ci\u00f3s f\u0151\u00fatvonalon\", k\u00f6zt\u00fck a balk\u00e1nin sem.\n\u00a0\u00a0\u00a0\u00a0A migr\u00e1ci\u00f3 az elk\u00f6vetkez\u0151 \u00e9vekben v\u00e1ltozatlanul \"elk\u00eds\u00e9r benn\u00fcnket\" - k\u00f6z\u00f6lte a f\u0151tan\u00e1csad\u00f3. Felh\u00edvta a figyelmet az afg\u00e1n helyzetre, amelynek roml\u00e1s\u00e1val - mint mondta - \u00fajabb t\u00f6megek indulhatnak \u00fatnak.\nKiemelte, hogy minden esetben, amikor n\u0151 az \u00e9rkez\u0151 migr\u00e1nsok sz\u00e1ma, egyes civil szervezetek \u00e9s a br\u00fcsszeli b\u00fcrokr\u00e1cia \u00fajra \u00e9s \u00fajra el\u0151veszi a k\u00f6telez\u0151 betelep\u00edt\u00e9si kv\u00f3t\u00e1t.\n\u00a0\u00a0\u00a0\u00a0A magyar korm\u00e1ny viszont tov\u00e1bbra sem \u00e9rt egyet a k\u00f6telez\u0151 sz\u00e9toszt\u00e1s terv\u00e9vel - jelentette ki.\n\u00a0\u00a0\u00a0\u00a0A mostani nemzeti konzult\u00e1ci\u00f3ban azt is megk\u00e9rdezik, sz\u00fcks\u00e9ges-e a j\u00e1rv\u00e1ny id\u0151szak\u00e1ban \u00e9s a k\u00f6vetkez\u0151 k\u00e9t \u00e9vben teljes \"migr\u00e1nsstop\" bevezet\u00e9se - k\u00f6z\u00f6lte Bakondi Gy\u00f6rgy, aki arra k\u00e9rte az embereket, vegyenek r\u00e9szt a nemzeti konzult\u00e1ci\u00f3ban, \u00e9s err\u0151l a k\u00e9rd\u00e9sr\u0151l is nyilv\u00e1n\u00edts\u00e1k ki a v\u00e9lem\u00e9ny\u00fcket.\n\nMTI 2021. j\u00falius 13.\n\n"}]