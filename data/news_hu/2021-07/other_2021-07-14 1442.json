[{"date": "2021-07-14 14:42", "url": "https://koronavirus.gov.hu/cikkek/magyar-allampolgarok-minden-korulmenyek-kozott-szamithatnak-magyar-honvedseg-katonaira", "h1": "A magyar \u00e1llampolg\u00e1rok minden k\u00f6r\u00fclm\u00e9nyek k\u00f6z\u00f6tt sz\u00e1m\u00edthatnak a Magyar Honv\u00e9ds\u00e9g katon\u00e1ira", "body": "\nA magyar \u00e1llampolg\u00e1rok minden k\u00f6r\u00fclm\u00e9nyek k\u00f6z\u00f6tt sz\u00e1m\u00edthatnak a Magyar Honv\u00e9ds\u00e9g katon\u00e1ira, ezt bizony\u00edtj\u00e1k az \u00e1ltaluk mintegy m\u00e1sf\u00e9l \u00e9vben v\u00e9gzett feladatok is. Honv\u00e9deink t\u00f6bb ter\u00fcleten seg\u00edtett\u00e9k \u00e9s jelenleg is seg\u00edtik a j\u00e1rv\u00e1ny elleni v\u00e9dekez\u00e9st.\n\n\nA javul\u00f3 j\u00e1rv\u00e1ny\u00fcgyi adatok lehet\u0151v\u00e9 teszik, hogy a megszokott \u00e9let\u00fcnkh\u00f6z val\u00f3 visszat\u00e9r\u00e9s mellett fokozatosan a katon\u00e1k is visszat\u00e9rjenek az alaprendeltet\u00e9s\u00fckb\u0151l, valamint a Honv\u00e9delmi \u00e9s Hader\u0151fejleszt\u00e9si Programb\u00f3l ad\u00f3d\u00f3 feladataikhoz.\n\nA j\u00fanius v\u00e9g\u00e9n m\u00e1r befejez\u0151d\u00f6tt feladatokban r\u00e9sztvev\u0151k ut\u00e1n, j\u00falius elsej\u00e9vel a k\u00f3rh\u00e1zparancsnoki feladatokat \u00e9s az eg\u00e9szs\u00e9g\u00fcgyi int\u00e9zm\u00e9nyek t\u00e1mogat\u00e1s\u00e1t ell\u00e1t\u00f3 katon\u00e1k is visszat\u00e9rtek eredeti szolg\u00e1lati hely\u00fckre. \u0150ket j\u00falius 5-\u00e9n k\u00f6vett\u00e9k, akik a fert\u0151tlen\u00edt\u00e9si feladatkban v\u00e1llaltak szerepet, de amennyiben sz\u00fcks\u00e9ges, ezt a feladatot cs\u00f6kkentett l\u00e9tsz\u00e1mmal - 35 f\u0151 bevon\u00e1s\u00e1val - tov\u00e1bbra is v\u00e9gzi a honv\u00e9ds\u00e9g erre kijel\u00f6lt \u00e1llom\u00e1nya.\n\nJ\u00falius 15-ei hat\u00e1llyal a rend\u0151rs\u00e9ggel k\u00f6z\u00f6s hat\u00e1rv\u00e9delmi feladatokban r\u00e9sztvev\u0151 \u00e1llom\u00e1nyb\u00f3l is jelent\u0151s er\u0151 fejezi be szolg\u00e1lat\u00e1t. A feladatba bevont er\u0151k l\u00e9tsz\u00e1m\u00e1nak cs\u00f6kkent\u00e9se, \u00fctemezett kivon\u00e1sa ut\u00e1n, a tov\u00e1bbiakban a kiszolg\u00e1l\u00f3 \u00e1llom\u00e1nnyal egy\u00fctt mintegy 500 honv\u00e9d seg\u00edti majd a hat\u00e1rv\u00e9delmi feladatok ell\u00e1t\u00e1s\u00e1ban a rend\u0151rs\u00e9g munk\u00e1j\u00e1t.\n\nA rend\u0151rs\u00e9gnek ez\u00faton k\u00f6sz\u00f6nj\u00fck - a feladatb\u00f3l kivont \u00e1llom\u00e1ny nev\u00e9ben is - a k\u00f6z\u00f6s szolg\u00e1latot, m\u00edg a hat\u00e1rv\u00e9delmi feladatot tov\u00e1bbra is ell\u00e1t\u00f3 katon\u00e1k \u00e9s rend\u0151r\u00f6k ezut\u00e1n is egy\u00fctt szolg\u00e1lj\u00e1k a magyar emberek biztons\u00e1g\u00e1t.\nKiad\u00f3: Honv\u00e9delmi Miniszt\u00e9rium\n\u00a0\n\n"}]