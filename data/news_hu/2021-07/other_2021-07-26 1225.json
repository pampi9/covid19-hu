[{"date": "2021-07-26 12:25", "url": "https://koronavirus.gov.hu/cikkek/szijjarto-magyarorszag-sokat-profitalt-turk-orszagokkal-folytatott-gazdasagi-egyuttmukodesbol", "h1": "Szijj\u00e1rt\u00f3: Magyarorsz\u00e1g sokat profit\u00e1lt a t\u00fcrk orsz\u00e1gokkal folytatott gazdas\u00e1gi egy\u00fcttm\u0171k\u00f6d\u00e9sb\u0151l", "body": "\nA keleti nyit\u00e1s politik\u00e1ja bev\u00e1lt, \u00e9s Magyarorsz\u00e1g sokat profit\u00e1lt a t\u00fcrk orsz\u00e1gokkal folytatott gazdas\u00e1gi egy\u00fcttm\u0171k\u00f6d\u00e9sb\u0151l - hangs\u00falyozta\u00a0Szijj\u00e1rt\u00f3\u00a0P\u00e9ter k\u00fclgazdas\u00e1gi \u00e9s k\u00fcl\u00fcgyminiszter Baghdad Amreyevvel, a T\u00fcrk Tan\u00e1cs f\u0151titk\u00e1r\u00e1val k\u00f6z\u00f6s sajt\u00f3t\u00e1j\u00e9koztat\u00f3j\u00e1n h\u00e9tf\u0151n Isztambulban.\n\n\nMagyarorsz\u00e1g 2010-ben hirdette meg a keleti nyit\u00e1s politik\u00e1j\u00e1t, \u00e9s tizenegy \u00e9v ut\u00e1n elmondhat\u00f3, hogy a strat\u00e9gia - a b\u00edr\u00e1latok ellen\u00e9re - bev\u00e1lt - mondta a t\u00e1rcavezet\u0151.\n\u00a0\u00a0\u00a0\u00a0Kiemelte: az idei \u00e9v volt a harmadik, amikor a keleti orsz\u00e1gokb\u00f3l \u00e9rkezett a legt\u00f6bb beruh\u00e1z\u00e1s Magyarorsz\u00e1gra, mik\u00f6zben az exportpiacokat is jelent\u0151s m\u00e9rt\u00e9kben b\u0151v\u00edtett\u00fck.\n\u00a0\u00a0\u00a0\u00a0A miniszter al\u00e1h\u00fazta, hogy a keleti nyit\u00e1son bel\u00fcl k\u00fcl\u00f6n\u00f6s jelent\u0151s\u00e9ge van a t\u00fcrk vil\u00e1ggal folytatott egy\u00fcttm\u0171k\u00f6d\u00e9snek. Magyarorsz\u00e1got k\u00fcl\u00f6nleges \u00e9rzelmi kapocs f\u0171zi a t\u00fcrk orsz\u00e1gokhoz, hiszen t\u00f6rt\u00e9nelmi-kultur\u00e1lis \u00f6r\u00f6ks\u00e9g\u00fcnkben sz\u00e1mos k\u00f6z\u00f6s pont tal\u00e1lhat\u00f3 - f\u0171zte hozz\u00e1.\nA felek k\u00f6z\u00f6tti bajt\u00e1rsias szolidarit\u00e1s a koronav\u00edrus-vil\u00e1gj\u00e1rv\u00e1ny legnehezebb id\u0151szak\u00e1ban is megjelent: a T\u00fcrk Tan\u00e1cs \u00f6t tag\u00e1llama k\u00f6z\u00fcl n\u00e9gy seg\u00edtett Magyarorsz\u00e1gnak az els\u0151 hull\u00e1mban a v\u00e9dekez\u00e9shez sz\u00fcks\u00e9ges eg\u00e9szs\u00e9g\u00fcgyi eszk\u00f6z\u00f6k rendelkez\u00e9sre bocs\u00e1t\u00e1s\u00e1val - emelte ki\u00a0Szijj\u00e1rt\u00f3\u00a0P\u00e9ter. A m\u00e1sodik hull\u00e1m sor\u00e1n pedig m\u00e1r mi is tudtunk seg\u00edteni, miut\u00e1n fel\u00e9p\u00fcltek a magyar kapacit\u00e1sok - mondta.\n\u00a0\u00a0\u00a0\u00a0R\u00e1mutatott: t\u00edz \u00e9v alatt 77 sz\u00e1zal\u00e9kkal n\u0151tt a magyar export a T\u00fcrk Tan\u00e1cs tag\u00e1llamaiba, azaz Azerbajdzs\u00e1nba, Kazahszt\u00e1nba, Kirgiziszt\u00e1nba, T\u00f6r\u00f6korsz\u00e1gba \u00e9s \u00dczbegiszt\u00e1nba. Ek\u00f6zben a kereskedelmi forgalom megdupl\u00e1z\u00f3dott, \u00e9s csak id\u00e9n eddig 43 sz\u00e1zal\u00e9kkal n\u0151tt a magyar kivitel ezekbe az orsz\u00e1gokba - tette hozz\u00e1.\n\u00a0\u00a0\u00a0\u00a0A t\u00e1rcavezet\u0151 megjegyezte: a T\u00fcrk Tan\u00e1cs orsz\u00e1gaiba ir\u00e1nyul\u00f3 export n\u00f6veked\u00e9se jelent\u0151sen hozz\u00e1j\u00e1rul a magyar gazdas\u00e1g k\u00edv\u00e1nt m\u00e9rt\u00e9k\u0171 n\u00f6veked\u00e9s\u00e9hez.\n\u00a0\u00a0\u00a0\u00a0Szijj\u00e1rt\u00f3\u00a0P\u00e9ter elmondta, hogy Magyarorsz\u00e1g csatlakozik a T\u00fcrk Kereskedelmi \u00e9s Iparkamar\u00e1k Sz\u00f6vets\u00e9g\u00e9hez, amelynek k\u00f6vetkez\u0151 \u00fczleti f\u00f3rum\u00e1t Budapesten szervezik szeptemberben. Emellett az orsz\u00e1g r\u00e9szt vesz a T\u00fcrk Befektet\u00e9si Alap \u00e9s a T\u00fcrk Fejleszt\u00e9si Bank l\u00e9trehoz\u00e1s\u00e1ban - k\u00f6z\u00f6lte.\n\u00a0\u00a0\u00a0\u00a0A magyar v\u00edzgazd\u00e1lkod\u00e1s \u00e9s agr\u00e1rtechnol\u00f3gi\u00e1k exportja is lend\u00fcletet kap, miut\u00e1n l\u00e9trehozz\u00e1k a T\u00fcrk Tan\u00e1cs Asz\u00e1lymegel\u0151z\u00e9si Int\u00e9zet\u00e9t, amelyben Magyarorsz\u00e1g is fontos szerepet v\u00e1llal - jegyezte meg a miniszter.\n\u00a0\u00a0\u00a0\u00a0Hozz\u00e1f\u0171zte: a magyar fels\u0151oktat\u00e1s egyre n\u00e9pszer\u0171bb a T\u00fcrk Tan\u00e1cs tagorsz\u00e1gaiban \u00e9l\u0151 fiatalok k\u00f6r\u00e9ben, a Magyarorsz\u00e1g \u00e1ltal az \u00f6t orsz\u00e1g hallgat\u00f3i sz\u00e1m\u00e1ra felaj\u00e1nlott 870 \u00f6szt\u00f6nd\u00edjra k\u00f6r\u00fclbel\u00fcl hatszoros volt a t\u00faljelentkez\u00e9s.\n\u00a0\u00a0\u00a0\u00a0Szijj\u00e1rt\u00f3\u00a0P\u00e9ter k\u00e9rd\u00e9sre v\u00e1laszolva elmondta: Magyarorsz\u00e1g nem az\u00e9rt csatlakozott a T\u00fcrk Tan\u00e1cshoz, hogy b\u0151v\u00edtse azoknak a szervezeteknek a list\u00e1j\u00e1t, ahol megfigyel\u0151k\u00e9nt van jelen, hanem az\u00e9rt, mert \u00fagy l\u00e1tja, hogy a vil\u00e1ggazdas\u00e1g j\u00f6v\u0151beni n\u00f6veked\u00e9s\u00e9hez ez a t\u00e9rs\u00e9g nagyban hozz\u00e1 fog j\u00e1rulni.\n\u00a0\u00a0\u00a0\u00a0Aki a vil\u00e1gnak ebben a r\u00e9sz\u00e9ben hamar meg tudta vetni a l\u00e1b\u00e1t, az sokat profit\u00e1lhatott bel\u0151le - h\u00edvta fel a figyelmet a miniszter. Magyarorsz\u00e1g els\u0151k\u00e9nt csatlakozott a tan\u00e1cshoz megfigyel\u0151k\u00e9nt, \u00e9s ma m\u00e1r ez sz\u00e1mokban is m\u00e9rhet\u0151 el\u0151ny\u00f6kkel j\u00e1r sz\u00e1m\u00e1ra - mutatott r\u00e1.\n\u00a0\u00a0\u00a0\u00a0A t\u00e1rcavezet\u0151 ugyancsak k\u00e9rd\u00e9sre v\u00e1laszolva elmondta: magyar v\u00e1llalatok r\u00e9szt vesznek Hegyi-Karabah k\u00f6zleked\u00e9si, eg\u00e9szs\u00e9g\u00fcgyi, szoci\u00e1lis \u00e9s v\u00edz\u00fcgyi infrastrukt\u00far\u00e1j\u00e1nak \u00fajj\u00e1\u00e9p\u00edt\u00e9s\u00e9ben. Az egy\u00fcttm\u0171k\u00f6d\u00e9s a Magyar-azeri Gazdas\u00e1gi Vegyesbizotts\u00e1g keretein bel\u00fcl t\u00f6rt\u00e9nik, \u00e9s az Eximbank 100 milli\u00f3 doll\u00e1ros hitelkeretet biztos\u00edt az \u00fajj\u00e1\u00e9p\u00edt\u00e9sben r\u00e9szt vev\u0151 magyar c\u00e9gek sz\u00e1m\u00e1ra.\n\u00a0\u00a0\u00a0\u00a0Szijj\u00e1rt\u00f3\u00a0P\u00e9ter egy Magyarorsz\u00e1g esetleges j\u00f6v\u0151beni afganiszt\u00e1ni szerepv\u00e1llal\u00e1s\u00e1t firtat\u00f3 k\u00e9rd\u00e9sre v\u00e1laszolva megjegyezte: sz\u00e1m\u00edtani lehet r\u00e1, hogy t\u00f6megek indulnak meg Afganiszt\u00e1nb\u00f3l, ha a t\u00e1libok \u00e1tveszik az uralmat az orsz\u00e1gban. Al\u00e1h\u00fazta: a NATO-csapatok kivonul\u00e1s\u00e1t k\u00f6vet\u0151en valahogyan biztos\u00edtani kell, hogy ez ne t\u00f6rt\u00e9njen meg, \u00e9s az orsz\u00e1g ne v\u00e1ljon a terrorizmus \u00e9s a migr\u00e1ci\u00f3 meleg\u00e1gy\u00e1v\u00e1. Ennek mik\u00e9ntj\u00e9r\u0151l egyel\u0151re zajlanak az egyeztet\u00e9sek, de Magyarorsz\u00e1g k\u00e9sz hozz\u00e1j\u00e1rulni ahhoz, hogy a migr\u00e1ci\u00f3s hull\u00e1mokat Eur\u00f3pa hat\u00e1rait\u00f3l min\u00e9l t\u00e1volabb \u00e1ll\u00edts\u00e1k meg - nyomat\u00e9kos\u00edtotta a t\u00e1rcavezet\u0151.\n\n\nMTI 2021. j\u00falius 26.\n\n"}]