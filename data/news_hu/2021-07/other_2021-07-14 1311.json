[{"date": "2021-07-14 13:11", "url": "https://koronavirus.gov.hu/cikkek/itm-ingyenjegyet-kapnak-az-efott-ra-vedekezesben-resztvevo-hallgatok", "h1": "ITM: ingyenjegyet kapnak az EFOTT-ra a v\u00e9dekez\u00e9sben r\u00e9sztvev\u0151 hallgat\u00f3k", "body": "\nIngyenes bel\u00e9p\u0151t ig\u00e9nyelhet az EFOTT-fesztiv\u00e1l nulladik napj\u00e1ra a koronav\u00edrus elleni v\u00e9dekez\u00e9sben szerepet v\u00e1llal\u00f3 mintegy kilencezer egyetemi hallgat\u00f3 - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) szerd\u00e1n az MTI-vel.\n\n\nA k\u00f6zlem\u00e9nyben azt \u00edrt\u00e1k, hogy a j\u00e1rv\u00e1ny elleni v\u00e9dekez\u00e9sben jelent\u0151s szerepet v\u00e1llaltak az egyetemi hallgat\u00f3k; 2020 \u0151sz\u00e9t\u0151l t\u00f6bb ezren teljes\u00edtettek szolg\u00e1latot a koronav\u00edrussal szembeni k\u00fczdelemben.\n\u00a0\u00a0\u00a0\u00a0A korm\u00e1nyhivatalok kirendel\u00e9se alapj\u00e1n sz\u0171r\u00e9si programokban dolgoztak, betegell\u00e1t\u00e1si feladatokat t\u00e1mogattak, \u00f6nk\u00e9ntes tev\u00e9kenys\u00e9g\u00fckkel pedig az Orsz\u00e1gos Ment\u0151szolg\u00e1lat munk\u00e1j\u00e1t seg\u00edtett\u00e9k. Tavaly okt\u00f3ber \u00f3ta a ment\u0151kn\u00e9l t\u00f6bb mint 62 ezer m\u0171szakot teljes\u00edtettek a hallgat\u00f3k, k\u00f3rh\u00e1zakban, klinik\u00e1kon t\u00f6bb mint 8700 f\u0151 vett r\u00e9szt az eg\u00e9szs\u00e9g\u00fcgyi ell\u00e1t\u00e1sban - ismertette a t\u00e1rca.\n\u00a0\u00a0\u00a0\u00a0\"A koronav\u00edrus-j\u00e1rv\u00e1ny alatt kider\u00fclt, hogy ki az, aki k\u00e9pes m\u00e1soknak is adni \u00e9s nem csak mag\u00e1ra figyel, hanem a k\u00f6rnyezet\u00e9nek is \u00f6nzetlen\u00fcl seg\u00edt. Sokan vett\u00e9k ki a r\u00e9sz\u00fcket ebb\u0151l a szolg\u00e1latb\u00f3l: gyerekek, fiatalok, id\u0151sek egyar\u00e1nt. K\u00fcl\u00f6n k\u00f6sz\u00f6net illeti azokat az egyetemist\u00e1kat is, akik jelent\u0151s r\u00e9szt v\u00e1llaltak m\u00e1sok terheinek enyh\u00edt\u00e9s\u00e9ben\" - id\u00e9zte a komm\u00fcnik\u00e9 Nov\u00e1k Katalin csal\u00e1dok\u00e9rt felel\u0151s t\u00e1rca n\u00e9lk\u00fcli minisztert.\n\u00a0\u00a0\u00a0\u00a0A k\u00f6zlem\u00e9ny id\u00e9zte Schanda Tam\u00e1st, az ITM parlamenti \u00e9s strat\u00e9giai \u00e1llamtitk\u00e1r\u00e1t is, aki szerint \"nagyban hozz\u00e1j\u00e1rult a sikeres v\u00e9dekez\u00e9shez, hogy a hazai orvosi egyetemek m\u00e1r az els\u0151 pillanatt\u00f3l teljes er\u0151bedob\u00e1ssal seg\u00edtett\u00e9k az int\u00e9zked\u00e9sek v\u00e9grehajt\u00e1s\u00e1t\".\n\u00a0\u00a0\u00a0\u00a0Az \u00e1llamtitk\u00e1r hozz\u00e1tette: a tapasztalatok \u00e9s visszajelz\u00e9sek alapj\u00e1n a fels\u0151oktat\u00e1si int\u00e9zm\u00e9nyek, a korm\u00e1nyhivatalok \u00e9s az eg\u00e9szs\u00e9g\u00fcgyi szolg\u00e1ltat\u00f3k kiv\u00e1l\u00f3an m\u0171k\u00f6dtek egy\u00fctt.\nA harmadik hull\u00e1m let\u00f6r\u00e9se ut\u00e1n a korm\u00e1ny, az ITM kezdem\u00e9nyez\u00e9se alapj\u00e1n, szeretn\u00e9 megk\u00f6sz\u00f6nni az egyetemist\u00e1k p\u00e9lda\u00e9rt\u00e9k\u0171 hozz\u00e1\u00e1ll\u00e1s\u00e1t, \u00e1ldozatos munk\u00e1j\u00e1t - fogalmazott.\n\u00a0\u00a0\u00a0\u00a0A koronav\u00edrus elleni v\u00e9dekez\u00e9sben jelent\u0151s szerepet v\u00e1llal\u00f3 hallgat\u00f3k sz\u00e1m\u00e1ra 9000 ingyenjegyet biztos\u00edtanak az idei EFOTT nulladik napj\u00e1ra. A Velencei-tavi fesztiv\u00e1lra, augusztus 10-\u00e9re sz\u00f3l\u00f3 bel\u00e9p\u0151kh\u00f6z a rendezv\u00e9ny honlapj\u00e1n (www.efott.hu) juthatnak hozz\u00e1 a fiatalok. Az ehhez sz\u00fcks\u00e9ges k\u00f3dot hamarosan e-mailben kapj\u00e1k meg az \u00e9rintettek - \u00e1ll a k\u00f6zlem\u00e9nyben.\n\nMTI 2021. j\u00falius 14.\n\n"}]