[{"date": "2021-07-02 17:38", "url": "https://koronavirus.gov.hu/cikkek/szijjarto-kormany-elfogadta-gazdasagi-elet-ujrainditasaert-felelos-operativ-torzs-elso", "h1": "Szijj\u00e1rt\u00f3: A korm\u00e1ny elfogadta a gazdas\u00e1gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs els\u0151 javaslatait", "body": "\nEur\u00f3pa leggyorsabb gazdas\u00e1gi \u00fajraindul\u00e1sa a feladat, annak \u00e9rdek\u00e9ben, hogy az orsz\u00e1g ki tudja akn\u00e1zni azt a m\u00e1sf\u00e9l-k\u00e9t h\u00f3napnyi el\u0151nyt, amelyet a sikeres olt\u00e1si program gyorsas\u00e1g\u00e1val el\u00e9rt. Ennek \u00e9rdek\u00e9ben a gazdas\u00e1gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs letette az els\u0151 javaslatait a korm\u00e1ny asztal\u00e1ra, amelyek k\u00f6z\u00fcl hatot m\u00e1r el is fogadtak - jelentette be Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter a gazdas\u00e1gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs \u00fcl\u00e9se el\u0151tt p\u00e9nteken.\n\n\nSzijj\u00e1rt\u00f3 P\u00e9ter a t\u00e1rca k\u00f6zlem\u00e9nye szerint kiemelte: minden d\u00f6nt\u00e9s azt a c\u00e9lt szolg\u00e1lja, hogy Magyarorsz\u00e1gon min\u00e9l t\u00f6bb beruh\u00e1z\u00e1s j\u00f6hessen l\u00e9tre \u00e9s min\u00e9l t\u00f6bb magyar v\u00e1llalat sz\u00e1m\u00e1ra v\u00e1ljon el\u00e9rhet\u0151v\u00e9 az exportpiacokon val\u00f3 siker. \"A magyar gazdas\u00e1g a vil\u00e1g 11. legnyitottabb gazdas\u00e1ga, \u00edgy az exportteljes\u00edtm\u00e9ny alapvet\u0151en hat\u00e1rozza meg a nemzetgazdas\u00e1g teljes\u00edtm\u00e9ny\u00e9t, a beruh\u00e1z\u00e1sok pedig az alapvet\u0151 felt\u00e9telei a munkahelyteremt\u00e9s folytat\u00e1s\u00e1nak\" - hangs\u00falyozta a miniszter.\nAz els\u0151 elfogadott javaslat \u00e9rtelm\u00e9ben az eddigi \u00f6t megye ut\u00e1n k\u00e9t \u00fajabb megy\u00e9ben v\u00e1lik lehet\u0151v\u00e9, hogy a korm\u00e1ny vissza nem t\u00e9r\u00edtend\u0151 k\u00e9szp\u00e9nzt\u00e1mogat\u00e1st biztos\u00edtson a v\u00e1llalatoknak m\u00e1r 5 milli\u00f3 eur\u00f3 als\u00f3 hat\u00e1rt\u00f3l kezdve. \"Eddig csak \u00f6t megy\u00e9ben volt erre lehet\u0151s\u00e9g, a t\u00f6bbi megy\u00e9ben 10 milli\u00f3 eur\u00f3 volt az als\u00f3 hat\u00e1r. Innent\u0151l kezdve azonban Somogy \u00e9s J\u00e1sz-Nagykun-Szolnok megy\u00e9kben is m\u00e1r 5 milli\u00f3 eur\u00f3s beruh\u00e1z\u00e1sok f\u00f6l\u00f6tt a korm\u00e1ny egyedi korm\u00e1nyd\u00f6nt\u00e9sen alapul\u00f3 k\u00e9szp\u00e9nzt\u00e1mogat\u00e1st biztos\u00edthat a beruh\u00e1z\u00e1sokhoz\" - mondta a miniszter.\nA m\u00e1sodik d\u00f6nt\u00e9s c\u00e9lja, hogy a magyar gazdas\u00e1g dimenzi\u00f3v\u00e1lt\u00e1sa felgyorsuljon \u00e9s min\u00e9l ink\u00e1bb \u00e9s min\u00e9l gyorsabban n\u00f6vekedjen a kutat\u00e1s-fejleszt\u00e9sre alapul\u00f3 gazdas\u00e1gi tev\u00e9kenys\u00e9gek ar\u00e1nya. Az eddigi 3 milli\u00f3 eur\u00f3s minimum beruh\u00e1z\u00e1si szint 1 milli\u00f3 eur\u00f3ra cs\u00f6kken. \"Ennek k\u00f6sz\u00f6nhet\u0151en 1 milli\u00f3 eur\u00f3s kutat\u00e1s-fejleszt\u00e9st c\u00e9lz\u00f3 beruh\u00e1z\u00e1s eset\u00e9ben a korm\u00e1ny m\u00e1r adhat k\u00e9szp\u00e9nzt\u00e1mogat\u00e1st, \u00e9s az eddigi, valamint az \u00faj kutat\u00e1s-fejleszt\u00e9si munkahelyteremt\u00e9si krit\u00e9riumot is 10 f\u0151re vissz\u00fck le. Teh\u00e1t imm\u00e1ron 1 milli\u00f3 eur\u00f3s kutat\u00e1s-fejleszt\u00e9si beruh\u00e1z\u00e1sn\u00e1l, amely 10 \u00faj munkahelyet teremt, a korm\u00e1ny adhat k\u00e9szp\u00e9nzt\u00e1mogat\u00e1st\" - hangs\u00falyozta Szijj\u00e1rt\u00f3 P\u00e9ter.\nA harmadik d\u00f6nt\u00e9s k\u00f6z\u00e9ppontj\u00e1ban az export\u00e1l\u00f3 magyar v\u00e1llalatok \u00e1llnak. Az EXIM Bankr\u00f3l sz\u00f3l\u00f3 jogszab\u00e1ly \u00fagy m\u00f3dosult, hogy az EXIM Bank a magyar export\u00e1l\u00f3 v\u00e1llalatoknak olyan export-hitel biztos\u00edt\u00e1st ny\u00fajthat, amelyre eddig csak n\u00e9h\u00e1ny eur\u00f3pai p\u00e9lda l\u00e9tezett. \"Ez egy olyan rugalmas export-hitel biztos\u00edt\u00e1s, amelynek nyom\u00e1n a magyar export\u00e1l\u00f3 v\u00e1llalatok a nemzetk\u00f6zi vet\u00e9lyt\u00e1rsaikhoz m\u00e9rhet\u0151 p\u00e9nz\u00fcgyi garanci\u00e1kat kapnak az exporttev\u00e9kenys\u00e9g\u00fck sor\u00e1n.\"\nAz operat\u00edv t\u00f6rzs negyedik d\u00f6nt\u00e9se a munkaer\u0151piacra vonatkozik. A vil\u00e1gj\u00e1rv\u00e1ny egyik k\u00f6vetkezm\u00e9nye, hogy a munkav\u00e1llal\u00f3k t\u00e1vmunka keret\u00e9ben dolgoznak. A korm\u00e1ny \u00fagy m\u00f3dos\u00edtotta a t\u00e1vmunka \u00e9s az otthoni munka szab\u00e1lyoz\u00e1s\u00e1t, hogy j\u00f3val rugalmasabb k\u00f6r\u00fclm\u00e9nyeket hozzon l\u00e9tre. \"Teljesen felesleges \u00e9s teljesen \u00e9rtelmetlen szab\u00e1lyokat t\u00f6r\u00f6lt\u00fcnk el. A munka t\u00f6rv\u00e9nyk\u00f6nyv\u00e9nek m\u00f3dos\u00edt\u00e1s\u00e1val lehet\u0151v\u00e9 tett\u00fck, hogy a munk\u00e1ltat\u00f3 \u00e9s a munkav\u00e1llal\u00f3 megegyezzen abban, hogy a munkav\u00e1llal\u00f3 a feladat\u00e1t r\u00e9szben t\u00e1vmunk\u00e1ban, r\u00e9szben pedig helysz\u00edni munkav\u00e9gz\u00e9ssel l\u00e1ssa el\" - mondta a miniszter. Hozz\u00e1tette: az ezt eddig ellehetetlen\u00edt\u0151 b\u00fcrokratikus munkav\u00e9delmi \u00e9s egy\u00e9b szab\u00e1lyokat a korm\u00e1ny vagy teljesen kiiktatta a rendszerb\u0151l, vagy jelent\u0151sen leegyszer\u0171s\u00edtette \u0151ket. Mindemellett a t\u00e1vmunk\u00e1hoz \u00e9s az otthon v\u00e9gzett munk\u00e1hoz kapcsol\u00f3d\u00f3 elsz\u00e1mol\u00e1si k\u00f6telezetts\u00e9gek is jelent\u0151s m\u00e9rt\u00e9kben cs\u00f6kkentek, az el\u0151\u00edr\u00e1sok egyszer\u0171s\u00f6dtek.\nA szint\u00e9n a munkaer\u0151piachoz kapcsol\u00f3d\u00f3 \u00f6t\u00f6dik d\u00f6nt\u00e9s alapj\u00e1n a k\u00fclf\u00f6ld\u00f6n szakk\u00e9pes\u00edt\u00e9st szerzett munkav\u00e1llal\u00f3k saj\u00e1t anyanyelv\u00fck\u00f6n, tolm\u00e1cs seg\u00edts\u00e9g\u00e9vel is letehetik a vizsg\u00e1kat.\u00a0\u00a0\"A k\u00fclf\u00f6ld\u00f6n szakk\u00e9pes\u00edt\u00e9st szerzett munkav\u00e1llal\u00f3k eddig Magyarorsz\u00e1gon az OKJ-s vizsg\u00e1jukat elvileg csak anyanyelven tehett\u00e9k volna le, ezzel ellehetetlen\u00edtett\u00fck a k\u00fclf\u00f6ld\u00f6n szakk\u00e9pz\u00e9shez jut\u00f3 emberek alkalmaz\u00e1s\u00e1t magyar v\u00e1llalatokn\u00e1l, holott bizonyos munkak\u00f6r\u00f6kben felt\u00e9tlen\u00fcl sz\u00fcks\u00e9g van azokra, akik k\u00fclf\u00f6ld\u00f6n szereztek szakk\u00e9pes\u00edt\u00e9st\" - mondta a miniszter, hozz\u00e1t\u00e9ve: ha a munkav\u00e1llal\u00f3k saj\u00e1t anyanyelv\u00fck\u00f6n, tolm\u00e1cs seg\u00edts\u00e9g\u00e9vel le tudj\u00e1k tenni a gyakorlati vizsg\u00e1kat, \u00fajabb munkaer\u0151-k\u00edn\u00e1latot nyer a magyar gazdas\u00e1g.\nHatodik pontk\u00e9nt a korm\u00e1ny 17 olyan infrastruktur\u00e1lis beruh\u00e1z\u00e1s v\u00e9grehajt\u00e1s\u00e1r\u00f3l, illetve felgyors\u00edt\u00e1s\u00e1r\u00f3l d\u00f6nt\u00f6tt, amelyek felt\u00e9tlen\u00fcl sz\u00fcks\u00e9gesek \u00fajabb munkahelyteremt\u0151 v\u00e1llalati beruh\u00e1z\u00e1sokhoz. Az elektromos aut\u00f3ipari beruh\u00e1z\u00e1sokhoz kapcsol\u00f3d\u00f3an G\u00f6d\u00f6n, Iv\u00e1ncs\u00e1n \u00e9s Debrecenben nagy infrastruktur\u00e1lis fejleszt\u00e9sek indulnak meg \u00fat-, vas\u00fat- \u00e9s k\u00f6zm\u0171fejleszt\u00e9sek ter\u00fclet\u00e9n. A kaposv\u00e1ri ipari park infrastrukt\u00far\u00e1j\u00e1t olyan szintre fejlesztik, hogy tov\u00e1bbi beruh\u00e1z\u00e1sokat vonzhasson. A sziksz\u00f3i iparter\u00fclet infrastrukt\u00far\u00e1j\u00e1nak fejleszt\u00e9s\u00e9vel a borsodi t\u00e9rs\u00e9g vonzereje n\u0151, a Kom\u00e1romi ipari park infrastrukt\u00far\u00e1j\u00e1nak fejleszt\u00e9s\u00e9vel az elektromos aut\u00f3iparhoz kapcsol\u00f3d\u00f3 \u00fajabb besz\u00e1ll\u00edt\u00f3k jelenhetnek meg. Kazincbarcik\u00e1n a legnagyobb magyar vegyipari v\u00e1llalat \u00e1ltal t\u00e1masztott ig\u00e9nyeknek megfelel\u0151en fejlesztik a k\u00f6zleked\u00e9st, emellett fejlesztik a gy\u0151ri rep\u00fcl\u0151teret a k\u00f6rny\u00e9k beruh\u00e1z\u00e1svonz\u00f3 k\u00e9pess\u00e9g\u00e9nek er\u0151s\u00edt\u00e9se \u00e9rdek\u00e9ben. Budapesten a Bosch kutat\u00e1s-fejleszt\u00e9si tev\u00e9kenys\u00e9g\u00e9hez sz\u00fcks\u00e9ges \u00fajabb infrastruktur\u00e1lis fejleszt\u00e9seket v\u00e9geznek. Zalaegerszegen a r\u00e9gi\u00f3 egyik legnagyobb intermod\u00e1lis csom\u00f3pontj\u00e1nak l\u00e9trehoz\u00e1s\u00e1hoz sz\u00fcks\u00e9ges infrastrukt\u00fara l\u00e9trehoz\u00e1sa kezd\u0151dik meg. A Tatab\u00e1nya-Tata-Oroszl\u00e1ny iparparki h\u00e1romsz\u00f6get is fejleszti a korm\u00e1ny. Komoly k\u00f6zm\u0171fejleszt\u00e9sekbe fognak bele a J\u00e1szf\u00e9nyszarui ipari parkban, Eger ipari parkj\u00e1ban, \u00e9s Lit\u00e9ren. B\u00fckk \u00e9s J\u00e1nossomorja k\u00f6rnyezet\u00e9ben pedig olyan \u00fat\u00e9p\u00edt\u00e9si munk\u00e1latokat v\u00e9geznek el, amelyek felt\u00e9tlen\u00fcl sz\u00fcks\u00e9gesek ahhoz, hogy a t\u00e9rs\u00e9gben \u00fajabb v\u00e1llalatok telepedjenek le \u00e9s \u00fajabb munkahelyeket hozzanak l\u00e9tre.\n\nMTI\n\n"}]