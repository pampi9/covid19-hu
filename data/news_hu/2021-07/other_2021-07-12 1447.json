[{"date": "2021-07-12 14:47", "url": "https://koronavirus.gov.hu/cikkek/itm-soha-nem-latott-erdeklodes-technologiavalto-tamogatasi-program-irant", "h1": "ITM: soha nem l\u00e1tott \u00e9rdekl\u0151d\u00e9s a Technol\u00f3giav\u00e1lt\u00f3 t\u00e1mogat\u00e1si program ir\u00e1nt", "body": "\nRendk\u00edv\u00fcl nagy \u00e9rdekl\u0151d\u00e9s mellett ny\u00edlt meg a 2021-2027-es fejleszt\u00e9si ciklus els\u0151 p\u00e1ly\u00e1zata - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) az MTI-vel h\u00e9tf\u0151n.\n\n\nK\u00f6z\u00f6lt\u00e9k: a keret kimer\u00fcl\u00e9se miatt a bead\u00e1s napj\u00e1n felf\u00fcggeszt\u00e9sre ker\u00fclt a GINOP PLUSZ-1.2.1-21 els\u0151 felh\u00edv\u00e1sa, amely a termel\u0151 \u00e9s a szolg\u00e1ltat\u00f3 \u00e1gazatokban tev\u00e9kenyked\u0151 mikro-, kis- \u00e9s k\u00f6z\u00e9pv\u00e1llalkoz\u00e1sok termel\u00e9kenys\u00e9g\u00e9nek n\u00f6vel\u00e9s\u00e9t, technol\u00f3giai \u00e9s szervezeti meg\u00fajul\u00e1s\u00e1t c\u00e9lozza. A 100 milli\u00e1rd forintos keret\u00f6sszeg nagyon gyorsan, m\u00e1r a k\u00f6vetkez\u0151 h\u00f3napokban meg\u00e9rkezik a magyar v\u00e1llalkoz\u00e1sok sz\u00e1ml\u00e1j\u00e1ra, ezzel seg\u00edtve a gazdas\u00e1g miel\u0151bbi \u00fajraind\u00edt\u00e1s\u00e1t. Azoknak sem kell cs\u00fcggedni\u00fck, akik a keret kimer\u00fcl\u00e9se miatt lemaradtak a p\u00e1ly\u00e1zat beny\u00fajt\u00e1s\u00e1r\u00f3l, mert \u0151sszel megny\u00edlik a k\u00f6vetkez\u0151 szakasz. A korm\u00e1ny folyamatosan hirdeti meg a mikro-, kis- \u00e9s k\u00f6z\u00e9pv\u00e1llalkoz\u00e1sokat t\u00e1mogat\u00f3 tov\u00e1bbi p\u00e1ly\u00e1zatokat is - \u00edrt\u00e1k.\n\u00a0\u00a0\u00a0\u00a0Gy\u00f6rgy L\u00e1szl\u00f3 gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1r a k\u00f6zlem\u00e9ny szerint elmondta: a Technol\u00f3giav\u00e1lt\u00f3 t\u00e1mogat\u00e1si program rendk\u00edv\u00fcl n\u00e9pszer\u0171 a v\u00e1llalkoz\u00e1sok k\u00f6r\u00e9ben. Mivel b\u00edztak abban, hogy a gazdas\u00e1g \u00fajraind\u00edt\u00e1s\u00e1val \u00e9l\u00e9nk\u00fcl a beruh\u00e1z\u00e1si kedv, eleve \u00fagy k\u00e9sz\u00fcltek, hogy f\u00e9l \u00e9ven bel\u00fcl lesz m\u00e9g k\u00e9t tov\u00e1bbi k\u00f6r, 50-50 milli\u00e1rd forintos kerettel. Felid\u00e9zte: tavaly \u00f6sszesen 100 milli\u00e1rd forint \u00e9rt\u00e9kben hirdettek hasonl\u00f3 felt\u00e9telekkel p\u00e1ly\u00e1zatot, azonban ott a keret 3 h\u00e9t alatt mer\u00fclt ki. Most l\u00e1that\u00f3an j\u00f3val nagyobb az ig\u00e9ny a v\u00e1llalkoz\u00e1sok r\u00e9sz\u00e9r\u0151l \u00e9s minden t\u0151l\u00fcnk telhet\u0151t megtesznek, hogy mindenki megval\u00f3s\u00edthassa a fejleszt\u00e9si elk\u00e9pzel\u00e9seit. A rendk\u00edv\u00fcli \u00e9rdekl\u0151d\u00e9s miatt azon dolgoznak, hogy az \u00fajabb szakaszokban az eddig tervezettn\u00e9l kor\u00e1bban lehessen beny\u00fajtani az ig\u00e9nyeket. \u00d6r\u00f6mteli, hogy a v\u00e1llalkoz\u00e1sok a j\u00e1rv\u00e1ny harmadik hull\u00e1m\u00e1nak let\u00f6r\u00e9se ut\u00e1n ekkora beruh\u00e1z\u00e1si kedvvel v\u00e1gnak neki az \u00fajraind\u00edt\u00e1snak. A j\u00f6v\u0151ben szinte biztosan megtal\u00e1lj\u00e1k sz\u00e1m\u00edt\u00e1sukat a hamarosan ny\u00edl\u00f3 p\u00e1ly\u00e1zati lehet\u0151s\u00e9gek k\u00f6z\u00f6tt azok is, akiknek a felh\u00edv\u00e1s els\u0151 k\u00f6r\u00e9ben nem tudunk t\u00e1mogat\u00e1st biztos\u00edtani - fejtette ki az \u00e1llamtitk\u00e1r.\n\u00a0\u00a0\u00a0\u00a0A p\u00e1ly\u00e1zatra a 8 \u00f3rai nyit\u00e1st k\u00f6vet\u0151en 1137 p\u00e1ly\u00e1zat \u00e9rkezett 130 milli\u00e1rd forint \u00e9rt\u00e9kben, ez\u00e9rt a felh\u00edv\u00e1s a ki\u00edr\u00e1sban foglaltaknak megfelel\u0151en automatikusan felf\u00fcggeszt\u00e9sre ker\u00fclt. Az \u00f6sszesen 200 milli\u00e1rd forint keret\u00f6sszeg\u0171 p\u00e1ly\u00e1zat h\u00e1rom szakaszban ny\u00edlik meg az\u00e9rt, hogy a v\u00e1llalkoz\u00e1sok alaposan \u00e1tgondolhass\u00e1k fejleszt\u00e9si terv\u00fcket, \u00e9s felk\u00e9sz\u00fclten v\u00e1rj\u00e1k a p\u00e1ly\u00e1zatok bead\u00e1s\u00e1t. A tov\u00e1bbi k\u00e9t k\u00f6r legk\u00e9s\u0151bb 2021 okt\u00f3ber\u00e9ben \u00e9s 2022 janu\u00e1rj\u00e1ban v\u00e1rhat\u00f3 50-50 milli\u00e1rd forintos keret\u00f6sszeggel.\n\u00a0\u00a0\u00a0\u00a0Az ITM k\u00f6z\u00f6lte: tov\u00e1bbi inform\u00e1ci\u00f3k \u00e9s a p\u00e1ly\u00e1zati felh\u00edv\u00e1s a\u00a0https://www.palyazat.gov.hu/megjelent-a-ginop-plusz-121-21-felhvs\u00a0oldalon \u00e9rhet\u0151 el. Az \u00e9rdekl\u0151d\u0151k a meg\u00fajult v\u00e1llalkoz\u00f3i inform\u00e1ci\u00f3s port\u00e1lon (www.vali.hu) is t\u00e1j\u00e9koz\u00f3dhatnak a r\u00e9szletekr\u0151l.\n\n\nMTI 2021. j\u00falius 12.\n\n"}]