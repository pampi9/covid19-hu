[{"date": "2021-07-16 09:24", "url": "https://koronavirus.gov.hu/cikkek/orban-viktor-kormany-lehetove-teszi-harmadik-oltast", "h1": "Orb\u00e1n Viktor: a korm\u00e1ny lehet\u0151v\u00e9 teszi a harmadik olt\u00e1st", "body": "\nA korm\u00e1ny lehet\u0151v\u00e9 teszi a koronav\u00edrus elleni harmadik olt\u00e1s felv\u00e9tel\u00e9t augusztus 1-t\u0151l, ehhez b\u0151s\u00e9ges mennyis\u00e9g\u0171 vakcina \u00e1ll rendelkez\u00e9sre - jelentette be a minisztereln\u00f6k a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban p\u00e9nteken.\n\n\nMagyarorsz\u00e1g biztons\u00e1gos a magas \u00e1toltotts\u00e1gnak k\u00f6sz\u00f6nhet\u0151en\nA korm\u00e1nyf\u0151 azt mondta, a harmadik olt\u00e1s felv\u00e9tel\u00e9re a m\u00e1sodikat k\u00f6vet\u0151en n\u00e9gy h\u00f3nap eltelt\u00e9vel lesz lehet\u0151s\u00e9g, de az orvosok ett\u0151l elt\u00e9rhetnek. Azt is az orvosok d\u00f6ntik el, hogy melyik olt\u00f3anyagot adj\u00e1k be - tette hozz\u00e1.\n\u00a0\u00a0\u00a0\u00a0A minisztereln\u00f6k \u00fagy fogalmazott, hogy Magyarorsz\u00e1g m\u00e9g mindig az egyik vagy tal\u00e1n a legbiztons\u00e1gosabb orsz\u00e1g \u00e1toltotts\u00e1g tekintet\u00e9ben Eur\u00f3p\u00e1ban, magasabb azok ar\u00e1nya, akik a teljes v\u00e9detts\u00e9get ad\u00f3 m\u00e1sodik olt\u00e1st is megkapt\u00e1k, mint N\u00e9metorsz\u00e1gban vagy Nagy-Britanni\u00e1ban. \u00a0\u00a0\u00a0\u00a0Orb\u00e1n Viktor azt javasolta, hogy csak azok utazzanak k\u00fclf\u00f6ldre nyaralni, akik mindk\u00e9t olt\u00e1st megkapt\u00e1k.\nAz id\u0151seket szem\u00e9lyesen is felkeresik \n\u00a0\u00a0\u00a0Az eddigiekn\u00e9l fert\u0151z\u0151bb delta vari\u00e1ns megjelen\u00e9se miatt az, aki nem vette f\u00f6l az olt\u00e1st, nagyobb vesz\u00e9lyben van, mint a j\u00e1rv\u00e1ny idej\u00e9n eddig b\u00e1rmikor. Ez\u00e9rt azokat a 65 \u00e9vesn\u00e9l id\u0151sebbeket, akik nem kaptak eddig olt\u00e1st, szem\u00e9lyesen meg fogj\u00e1k keresni - hangs\u00falyozta.\nIskolakezd\u00e9skor felvehetik az olt\u00e1st a fiatalok\n\u00a0\u00a0\u00a0\u00a0Orb\u00e1n Viktor azt is bejelentette: az iskolakezd\u00e9s el\u0151tt k\u00e9t nappal minden oktat\u00e1si int\u00e9zm\u00e9nyben lehet\u0151v\u00e9 teszik, hogy a 12 \u00e9vesn\u00e9l id\u0151sebb gyerekek felvegy\u00e9k a koronav\u00edrus elleni olt\u00e1st, ha a sz\u00fcleik ezt megengedik.\n\u00a0\u00a0\u00a0\u00a0A korm\u00e1nyf\u0151 azt mondta, a 12-15 \u00e9v k\u00f6z\u00f6tti koroszt\u00e1ly 13-14 sz\u00e1zal\u00e9ka m\u00e1r megkapta az olt\u00e1st. A 16-18 \u00e9v k\u00f6z\u00f6ttiek olt\u00e1sa nagy sebess\u00e9ggel halad, az \u00e1toltotts\u00e1g k\u00f6z\u00f6tt\u00fck 45 sz\u00e1zal\u00e9k k\u00f6r\u00fcl van - k\u00f6z\u00f6lte.\nK\u00f6telez\u0151 lesz az olt\u00e1s az eg\u00e9szs\u00e9g\u00fcgyi dolgoz\u00f3knak\n\u00a0Az eg\u00e9szs\u00e9g\u00fcgyi dolgoz\u00f3knak k\u00f6telez\u0151 lesz a koronav\u00edrus elleni olt\u00e1s \u2013 k\u00f6z\u00f6lte\nVesz\u00e9lyes elbizonytalan\u00edtani az embereket\n\n\u00a0\u00a0\u00a0\u00a0Kifejtette: minden olyan v\u00e9lem\u00e9ny, amely bizonytalans\u00e1got kelt egy v\u00e1ls\u00e1gban, baj; minden, ami a k\u00f6z\u00f6s, egym\u00e1st t\u00e1mogat\u00f3 cselekv\u00e9st gyeng\u00edti, \u00e1rtalmas. Ez k\u00fcl\u00f6n\u00f6sen \u00edgy van j\u00e1rv\u00e1ny idej\u00e9n, mert ember\u00e9letekr\u0151l van sz\u00f3 - tette hozz\u00e1.\n\u00a0\u00a0\u00a0\u00a0\u00dagy l\u00e1tja, az igazi vesz\u00e9lyt nem az \u00e1lorvosok jelentik, hanem az, ha politikusok j\u00e1rv\u00e1ny\u00fcgyi tan\u00e1csokat adnak tesztel\u00e9sr\u0151l, olt\u00e1sr\u00f3l.\nBr\u00fcsszel azt akarja, hogy Magyarorsz\u00e1gon beengedj\u00e9k az LMBTQ-aktivist\u00e1kat az iskol\u00e1kba\n\n\u00a0\u00a0\u00a0\u00a0A gyermekv\u00e9delmi t\u00f6rv\u00e9nyr\u0151l azt mondta: az Eur\u00f3pai Bizotts\u00e1g \u00e1ltal k\u00fcld\u00f6tt dokumentumot illet\u0151en \"jogi huliganizmussal\" \u00e1llunk szemben, mert a csal\u00e1djog \u00e9s az oktat\u00e1s kiz\u00e1r\u00f3lagos nemzeti hat\u00e1sk\u00f6r, m\u00e9gis ebben az \u00fcgyben akarnak elj\u00e1r\u00e1st ind\u00edtani. A bizotts\u00e1g \u00e1ll\u00e1spontja sz\u00e9gyenletes, nyilv\u00e1nval\u00f3, hogy az oktat\u00e1si t\u00f6rv\u00e9ny m\u00f3dos\u00edt\u00e1s\u00e1t k\u00e9rik azzal a c\u00e9llal, hogy Magyarorsz\u00e1gon beengedj\u00e9k az LMBTQ-aktivist\u00e1kat az iskol\u00e1kba - magyar\u00e1zta.\n\u00a0\u00a0\u00a0\u00a0A minisztereln\u00f6k kijelentette: ezt nem fogj\u00e1k megtenni, mert a gyermekek szexu\u00e1lis nevel\u00e9s\u00e9r\u0151l a sz\u00fcl\u0151 d\u00f6nt \u00e9s eur\u00f3pai dokumentumok is meger\u0151s\u00edtik ezt. Az iskol\u00e1ban lehet szexu\u00e1lis felvil\u00e1gos\u00edt\u00e1st tartani, ha a sz\u00fcl\u0151 azzal egyet\u00e9rt, de nem lehet erre beengedni m\u00e1st a tan\u00e1ron \u00e9s az igazgat\u00f3 \u00e1ltal j\u00f3v\u00e1hagyott szem\u00e9lyeken k\u00edv\u00fcl - mutatott r\u00e1. Hozz\u00e1tette: \u00fagy \u00e9rezz\u00fck, hogy \"el akarj\u00e1k venni t\u0151l\u00fcnk a gyerekeinket\".\nA gyermekek szexu\u00e1lis nevel\u00e9s\u00e9r\u0151l a sz\u00fcl\u0151 d\u00f6nt\n\n\u00a0\u00a0\u00a0\u00a0Kit\u00e9rt arra, hogy most a magyarok egy saj\u00e1tos l\u00e1t\u00f3sz\u00f6gb\u0151l vethetnek egy pillant\u00e1st Eur\u00f3p\u00e1ra, l\u00e1thatj\u00e1k, m\u00e1shol hogy mennek a dolgok. De nem lehet elv\u00e1rni, hogy a magyarok \u00fagy nevelj\u00e9k a gyermekeiket, ahogy m\u00e1sok gondolj\u00e1k - jelentette ki.\n\u00a0\u00a0\u00a0\u00a0\u00dagy v\u00e9lte, a vita nyelvezete \u00e9s kerete jogi term\u00e9szet\u0171, de a l\u00e9nyege politikai \u00e9s Br\u00fcsszel vissza\u00e9l a hatalm\u00e1val, r\u00e1nk akarja k\u00e9nyszer\u00edteni azt, amit mi nem akarunk. Itt a gyermeknevel\u00e9s jog\u00e1hoz val\u00f3 szabads\u00e1gr\u00f3l van sz\u00f3 - mutatott r\u00e1. Hozz\u00e1tette: a gyerek szent dolog Magyarorsz\u00e1gon \u00e9s nem engedhetj\u00fck, hogy szexu\u00e1lis propagandist\u00e1k \"grassz\u00e1ljanak\" az iskol\u00e1inkban.\n\u00a0\u00a0\u00a0\u00a0Megjegyezte: Nyugaton kiskor\u00faakon is v\u00e9grehajthatnak nemv\u00e1lt\u00f3 m\u0171t\u00e9tet \u00fagy, hogy a sz\u00fcl\u0151 nem \u00e9rt vele egyet, ilyen helyzet Magyarorsz\u00e1gon nem \u00e1llhat el\u0151.\n\u00a0\u00a0\u00a0\u00a0Orb\u00e1n Viktor arr\u00f3l is besz\u00e9lt, hogy \u0151t nem h\u00edvt\u00e1k az Eur\u00f3pai Parlament vit\u00e1j\u00e1ra, de menni csak akkor szokott, amikor d\u00f6nt\u0151 jelent\u0151s\u00e9g\u0171 a helyzet. A korm\u00e1nyf\u0151 mindenkit arra k\u00e9rt, hogy t\u00f6ltse ki a nemzeti konzult\u00e1ci\u00f3t \u00e9s er\u0151s\u00edtse meg a korm\u00e1ny \u00e1ll\u00e1spontj\u00e1t.\n\u00a0\u00a0\u00a0\u00a0Arr\u00f3l is besz\u00e9lt, hogy ez a vita nem csak magyar jelens\u00e9g: Olaszorsz\u00e1gban, Rom\u00e1ni\u00e1ban \u00e9s Litv\u00e1ni\u00e1ban is volt hasonl\u00f3. Litv\u00e1nia megv\u00e9dte az \u00e9rdekeit \u00e9s ha neki siker\u00fclt, a magyaroknak is siker\u00fclni fog - v\u00e9lekedett.\n\u00a0\u00a0\u00a0\u00a0Megjegyezte: a kett\u0151s m\u00e9rce \u00e1ltal\u00e1noss\u00e1 v\u00e1lt Eur\u00f3p\u00e1ban, ezt mutatja az UEFA Magyarorsz\u00e1got \u00e9rint\u0151 d\u00f6nt\u00e9se is.\n\u00a0\u00a0\u00a0\u00a0A minisztereln\u00f6k szerint elfogadhatatlan az uni\u00f3s p\u00e9nzek \u00f6sszek\u00f6t\u00e9se egy jogvit\u00e1val, mert az uni\u00f3s t\u00e1mogat\u00e1sok nem adom\u00e1nyok, hanem j\u00e1rnak a magyaroknak, megdolgoztak \u00e9rt\u00fck. A helyre\u00e1ll\u00edt\u00e1s nem v\u00e1rhat, \u00e9pp az a l\u00e9nyeg, hogy gyorsan meg\u00e9rkezzenek az \u00f6sszegek, ez\u00e9rt a programokat akkor is megind\u00edtj\u00e1k, ha az uni\u00f3s p\u00e9nz nem \u00e1ll rendelkez\u00e9sre, majd a k\u00f6lts\u00e9gvet\u00e9sb\u0151l finansz\u00edrozz\u00e1k azokat - magyar\u00e1zta.\n\nMTI 2021. j\u00falius 16.\n\n"}]