[{"date": "2021-07-09 15:44", "url": "https://koronavirus.gov.hu/cikkek/orban-magyarorszag-tamogatni-fogja-szloven-unios-elnokseget", "h1": "Orb\u00e1n: Magyarorsz\u00e1g t\u00e1mogatni fogja a szlov\u00e9n uni\u00f3s eln\u00f6ks\u00e9get", "body": "\nAz Eur\u00f3pai Uni\u00f3nak a k\u00f6vetkez\u0151 hat h\u00f3napban s\u00falyos k\u00e9rd\u00e9sekkel kell szemben\u00e9znie, de szerencse, hogy ebben az id\u0151szakban \u00e9ppen Szlov\u00e9nia adja az EU tan\u00e1cs\u00e1nak eln\u00f6ks\u00e9g\u00e9t - mondta Orb\u00e1n Viktor minisztereln\u00f6k p\u00e9nteken Ljubljan\u00e1ban, a visegr\u00e1di csoportot (V4) alkot\u00f3 orsz\u00e1gok (Magyarorsz\u00e1g, Csehorsz\u00e1g, Lengyelorsz\u00e1g, Szlov\u00e1kia), valamint Szlov\u00e9nia korm\u00e1nyf\u0151i szint\u0171 tal\u00e1lkoz\u00f3j\u00e1t k\u00f6vet\u0151 sajt\u00f3t\u00e1j\u00e9koztat\u00f3n. A tan\u00e1cskoz\u00e1s f\u0151 t\u00e9m\u00e1i k\u00f6z\u00f6tt volt a koronav\u00edrus-j\u00e1rv\u00e1ny ut\u00e1ni helyzet, a gazdas\u00e1g \u00fajraind\u00edt\u00e1sa, a migr\u00e1ci\u00f3 \u00e9s a nyugat-balk\u00e1ni helyzet.\n\n\u00a0 \u00a0\n\nA magyar korm\u00e1nyf\u0151 meggy\u0151z\u0151d\u00e9se szerint a legfontosabb \u00fcgy a gazdas\u00e1g \u00fajraind\u00edt\u00e1sa. Ehhez szerinte h\u00e1rom dolog kell: beruh\u00e1z\u00e1sok, a biztons\u00e1g \u00e9s a piacok b\u0151v\u00edt\u00e9se.\n\u00a0\u00a0\u00a0\u00a0Orb\u00e1n Viktor hangs\u00falyozta: beruh\u00e1z\u00e1sok akkor lesznek, ha nem emelik az ad\u00f3kat, ezeket ink\u00e1bb cs\u00f6kkenteni kell. Hozz\u00e1tette: biztons\u00e1g akkor lesz, ha a bev\u00e1ndorl\u00e1s \u00e9s a migr\u00e1ci\u00f3 k\u00e9rd\u00e9s\u00e9ben tov\u00e1bbra is egys\u00e9gesen k\u00e9pviselj\u00fck hat\u00e1rozott \u00e1ll\u00e1spontunkat, amely semmilyen sz\u00e9toszt\u00e1si kv\u00f3t\u00e1t nem t\u00e1mogat.\n\u00a0\u00a0\u00a0\u00a0Kiemelte: sz\u00fcks\u00e9g van a piacok b\u0151v\u00edt\u00e9s\u00e9re, ez pedig akkor lehets\u00e9ges, ha a nyugat-balk\u00e1ni orsz\u00e1gokat min\u00e9l hamarabb felveszik az Eur\u00f3pai Uni\u00f3ba, \u00e9s ezzel az uni\u00f3 erej\u00e9t n\u00f6velj\u00fck.\n\u00a0\u00a0\u00a0\u00a0\"Magyarorsz\u00e1g a k\u00f6vetkez\u0151 h\u00f3napokban mindent meg fog tenni, t\u00e1mogatni fogja a szlov\u00e9n eln\u00f6ks\u00e9get, hogy az sikeres legyen\" - jelentette ki.\n\u00a0\u00a0\u00a0\u00a0Jelenleg Magyarorsz\u00e1g a V4 csoport soros eln\u00f6ke.\n\n\u00a0\u00a0\u00a0\u00a0Orb\u00e1n Viktor hangoztatta: a k\u00f6z\u00e9p-eur\u00f3pai orsz\u00e1gok egy\u00fcttm\u0171k\u00f6d\u00e9se nem elm\u00e9let, hanem gyakorlati val\u00f3s\u00e1g. A pand\u00e9mia idej\u00e9n ezek az orsz\u00e1gok p\u00e9ld\u00e1san seg\u00edtett\u00e9k egym\u00e1st - sz\u00f6gezte le.\n\u00a0\u00a0\u00a0\u00a0Szerencse, hogy ilyen neh\u00e9z 6 h\u00f3napban \u00e9ppen Szlov\u00e9nia adja az uni\u00f3s eln\u00f6ks\u00e9get. Janez Jansa minisztereln\u00f6k m\u00e1r m\u00e1sodszor ir\u00e1ny\u00edtja az eln\u00f6ks\u00e9get, \u00e9s \"miut\u00e1n az antikommunista klubhoz tartozik, t\u00f6rt\u00e9nelmi horizontja is van az eur\u00f3pai uni\u00f3s k\u00e9rd\u00e9sek meg\u00edt\u00e9l\u00e9s\u00e9hez\" - fogalmazott Orb\u00e1n Viktor.\n\u00a0\u00a0\u00a0\u00a0K\u00e9rd\u00e9sre v\u00e1laszolva a minisztereln\u00f6k besz\u00e9lt arr\u00f3l, hogy az Eur\u00f3pa fel\u00e9 ir\u00e1nyul\u00f3 migr\u00e1ci\u00f3nak k\u00e9t forr\u00e1sa van. Az egyik \u00c1zsia, a m\u00e1sik pedig a szubszaharai r\u00e9gi\u00f3, ezekben a helyzet egyre aggaszt\u00f3bb.\n\u00a0\u00a0\u00a0\u00a0\"Afganiszt\u00e1nb\u00f3l \u00e9ppen kivonulunk, \u00e9s a szubszaharai r\u00e9gi\u00f3ban is cs\u00f6kkentj\u00fck a katonai jelenl\u00e9tet\" - emelte ki Orb\u00e1n Viktor. Hozz\u00e1f\u0171zte: ez nem j\u00f3 politika, migr\u00e1ci\u00f3s k\u00f6vetkezm\u00e9nyei lesznek. Mindenkinek fel kell k\u00e9sz\u00fclnie egy Afganiszt\u00e1nb\u00f3l \u00e9rkez\u0151 migr\u00e1ci\u00f3s hull\u00e1mra - hangoztatta.\n\u00a0\u00a0\u00a0\u00a0\u00dagy v\u00e9lekedett, hogy a szlov\u00e9n EU-eln\u00f6ks\u00e9gnek ezeket a k\u00e9rd\u00e9seket az uni\u00f3 m\u0171k\u00f6d\u00e9s\u00e9nek k\u00f6z\u00e9ppontj\u00e1ba kell \u00e1ll\u00edtania.\n\n\u00a0\u00a0\u00a0\u00a0Orb\u00e1n Viktor kit\u00e9rt arra is, hogy az Eur\u00f3pai Uni\u00f3nak a val\u00f3ban fontos k\u00e9rd\u00e9sekkel kell foglalkozni, mint a pand\u00e9mia, az \u00fajraind\u00edt\u00e1s, a migr\u00e1ci\u00f3. \u00dagy v\u00e9lte, hogy az Eur\u00f3pai Parlament p\u00e9ld\u00e1ul nem adekv\u00e1t k\u00e9rd\u00e9sekkel foglalkozik, \"jog\u00e1llamis\u00e1gi dzsih\u00e1dot\" folytat. \"Mi fontosnak tartjuk a rule-of-law (jog\u00e1llamis\u00e1g) k\u00e9rd\u00e9s\u00e9t, de az EP rule-of-law dzsih\u00e1dot csin\u00e1l, ezzel eltereli a val\u00f3di probl\u00e9m\u00e1kr\u00f3l a figyelmet\" - fogalmazott. A jog\u00e1llamis\u00e1got nem lenne szabad politikai fegyverk\u00e9nt haszn\u00e1lni - emelte ki.\n\u00a0\u00a0\u00a0\u00a0A minisztereln\u00f6k egy m\u00e1sik k\u00e9rd\u00e9s kapcs\u00e1n arra is r\u00e1mutatott, hogy \u00faj eur\u00f3pai helyzetben vagyunk. A k\u00e9tezres \u00e9vek k\u00f6zep\u00e9n voltak az \u00fajonnan csatlakoz\u00f3k \u00e9s a r\u00e9gi orsz\u00e1gok. Ma m\u00e1r m\u00e1s a helyzet: van, ahol magas az \u00e1llamad\u00f3ss\u00e1g, alacsony a gazdas\u00e1gi n\u00f6veked\u00e9s, \u00e9s a rengeteg migr\u00e1ns destabiliz\u00e1lja a biztons\u00e1gi helyzetet, illetve vannak, amelyek ellen\u0151rz\u00e9s alatt tartj\u00e1k az \u00e1llamad\u00f3ss\u00e1got, gyorsan n\u00f6vekednek, \u00e9s megv\u00e9dt\u00e9k magukat a migr\u00e1nsokt\u00f3l, ez\u00e9rt stabilak. K\u00f6z\u00e9p-Eur\u00f3pa is az ut\u00f3bbi kateg\u00f3ri\u00e1ba tartozik - mondta.\n\u00a0\u00a0\u00a0\u00a0Hangs\u00falyozta: Janez Jans\u00e1nak \u00f3ri\u00e1si feladata, hogy Eur\u00f3pa e k\u00e9t, nagyon k\u00fcl\u00f6nb\u00f6z\u0151 r\u00e9sz\u00e9t \u00f6sszefogja. Szlov\u00e9ni\u00e1nak mindazon\u00e1ltal j\u00f3 es\u00e9lye van a k\u00fcl\u00f6nb\u00f6z\u0151 utakon halad\u00f3 k\u00e9t r\u00e9sz egys\u00e9ges\u00edt\u00e9s\u00e9re, m\u00e1r csak az\u00e9rt is, mert a legnyugatibb k\u00f6z\u00e9p-eur\u00f3pai orsz\u00e1g.\n\u00a0\u00a0\u00a0\u00a0Az Eur\u00f3pai Parlament jog\u00e1llamis\u00e1gi fell\u00e9p\u00e9se viszont a korm\u00e1nyf\u0151 szerint az egys\u00e9g ellen hat.\nMTI\n\n"}]