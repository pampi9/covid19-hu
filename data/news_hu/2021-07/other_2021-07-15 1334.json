[{"date": "2021-07-15 13:34", "url": "https://koronavirus.gov.hu/cikkek/szijjarto-megduplazta-raktarkapacitasat-lucart-kft-nyergesujfalun", "h1": "Szijj\u00e1rt\u00f3: megdupl\u00e1zta rakt\u00e1rkapacit\u00e1s\u00e1t a Lucart Kft. Nyerges\u00fajfalun", "body": "\nMegdupl\u00e1zta rakt\u00e1rkapacit\u00e1s\u00e1t az olasz \u00e9rdekelts\u00e9g\u0171 Lucart Kft. Nyerges\u00fajfalun, a 900 milli\u00f3 forintos beruh\u00e1z\u00e1shoz 282 milli\u00f3 forint vissza nem t\u00e9r\u00edtend\u0151 t\u00e1mogat\u00e1st ny\u00fajtott a korm\u00e1ny - mondta a k\u00fclgazdas\u00e1gi \u00e9s k\u00fcl\u00fcgyminiszter cs\u00fct\u00f6rt\u00f6k\u00f6n az \u00fczemben tartott rendezv\u00e9nyen.\n\n\nSzijj\u00e1rt\u00f3 P\u00e9ter kiemelte: az \u00faj rakt\u00e1rb\u00e1zis\u00e9p\u00edt\u00e9ssel a c\u00e9gn\u00e9l 92 munkahely v\u00e1lt \"betonbiztoss\u00e1\". Ez az egyetlen olyan c\u00e9g a magyar pap\u00edr\u00e1ru piacon, amely rendelkezik az Eur\u00f3pai Uni\u00f3 \u00fagynevezett Ecolabel min\u0151s\u00edt\u00e9s\u00e9vel, innen l\u00e1tj\u00e1k el a kelet-k\u00f6z\u00e9p-eur\u00f3pai piacokat is - hangs\u00falyozta.\n\u00a0\u00a0\u00a0\u00a0\u00dagy v\u00e9lte, ami a Lucartn\u00e1l zajlik, az j\u00f3l \u00f6sszefoglalja azt a magyar gazdas\u00e1gstrat\u00e9giai c\u00e9lkit\u0171z\u00e9st, amely szerint \u00fagy n\u00f6velik a gazdas\u00e1gi teljes\u00edtm\u00e9nyt, hogy k\u00f6zben cs\u00f6kkentik a k\u00e1rosanyag-kibocs\u00e1t\u00e1st. Hozz\u00e1tette, hogy a vil\u00e1gon 21 orsz\u00e1g, k\u00f6z\u00f6tt\u00fck Magyarorsz\u00e1g tartozik ezek k\u00f6z\u00e9 az orsz\u00e1gok k\u00f6z\u00e9. Ez j\u00f3 es\u00e9lyt ad arra, hogy a k\u00f6rforg\u00e1sos gazdas\u00e1gra min\u00e9l el\u0151bb \u00e1t tudjunk \u00e1llni, ez\u00e9rt tiltottak be egyes egyszer haszn\u00e1latos m\u0171anyagterm\u00e9keket j\u00faliust\u00f3l Magyarorsz\u00e1gon - mondta.\n\u00a0\u00a0\u00a0\u00a0Kiemelte, hogy Olaszorsz\u00e1g Magyarorsz\u00e1g \u00f6t\u00f6dik legfontosabb kereskedelmi partnere, a magyar gazdas\u00e1g 3. legfontosabb exportpiaca, \u00e9s a 7. legnagyobb beruh\u00e1z\u00e1si k\u00f6z\u00f6ss\u00e9g Magyarorsz\u00e1gon az olasz. A magyar-olasz kereskedelmi forgalom az els\u0151 n\u00e9gy h\u00f3napban k\u00f6zel 30 sz\u00e1zal\u00e9kkal n\u0151tt, ha ez folytat\u00f3dik, akkor rekordot d\u00f6nthet id\u00e9n - tette hozz\u00e1.\n\u00a0\u00a0\u00a0\u00a0Szijj\u00e1rt\u00f3 P\u00e9ter kit\u00e9rt arra, hogy verseny indult a vil\u00e1ggazdas\u00e1gban, amely eld\u00f6nti, kik lehetnek az \u00faj korszak nyertesei. Azok az orsz\u00e1gok ker\u00fclnek a gy\u0151ztesek oldal\u00e1ra, amelyek k\u00e9pesek a lehet\u0151 legt\u00f6bb \u00faj beruh\u00e1z\u00e1st magukhoz vonzani - h\u00fazta al\u00e1.\n\u00a0\u00a0\u00a0\u00a0A Lucart Kft. sajt\u00f3k\u00f6zlem\u00e9nye szerint a saj\u00e1t ingatlanon v\u00e9grehajtott 4600 n\u00e9gyzetm\u00e9teres b\u0151v\u00edt\u00e9ssel m\u00e1r 10 ezer raklapnyi k\u00e9sz\u00e1rut rakt\u00e1rozhatnak. A fejleszt\u00e9s el\u0151tt a Lucart 3 k\u00fcls\u0151 rakt\u00e1rt haszn\u00e1lt az alappap\u00edrok \u00e9s a k\u00e9szterm\u00e9kek t\u00e1rol\u00e1s\u00e1ra, a sz\u00e1ll\u00edt\u00e1s jelent\u0151s t\u00f6bbletk\u00f6lts\u00e9get okozott a c\u00e9gnek. A rakt\u00e1rb\u0151v\u00edt\u00e9s mellett az \u00fczemben tov\u00e1bbi k\u00e9t raklapoz\u00f3 robotot is telep\u00edtettek.\n\u00a0\u00a0\u00a0\u00a0\"A vil\u00e1gj\u00e1rv\u00e1ny okozta v\u00e1ls\u00e1g egyik \u00fczenete, hogy szerencs\u00e9sebb a termel\u00e9s teljes vertikum\u00e1t egy helyre koncentr\u00e1lni. A rakt\u00e1rb\u0151v\u00edt\u00e9s is a m\u00e9g hat\u00e9konyabb kiszolg\u00e1l\u00e1st teszi lehet\u0151v\u00e9\" - mondta Bab\u00e1k \u00c1kos, a Lucart Kft. \u00fcgyvezet\u0151 igazgat\u00f3ja a k\u00f6zlem\u00e9ny szerint.\n\u00a0\u00a0\u00a0\u00a0Az \u00fajrahasznos\u00edtott pap\u00edr a t\u00e1rsas\u00e1g franciaorsz\u00e1gi \u00e9s olaszorsz\u00e1gi gy\u00e1raib\u00f3l \u00e9rkezik Nyerges\u00fajfalura, t\u00f6bbek k\u00f6zt WC-pap\u00edr, k\u00e9zt\u00f6rl\u0151 \u00e9s pap\u00edrt\u00f6rl\u0151 alapanyagak\u00e9nt.\n\u00a0\u00a0\u00a0\u00a0A Lucart Kft. \u00e1rbev\u00e9tele 2020-ban megk\u00f6zel\u00edtette a 6,2 milli\u00e1rd forintot, ennek k\u00f6zel negyede sz\u00e1rmazott exportb\u00f3l. A c\u00e9g f\u0151bb kereskedelmi partnerei Bulg\u00e1ria, Moldova, Rom\u00e1nia \u00e9s Szlov\u00e1kia.\n\u00a0\u00a0\u00a0\u00a0A Pasquini csal\u00e1d \u00e1ltal 1953-ban alap\u00edtott Lucart piacvezet\u0151 eur\u00f3pai v\u00e1llalat, amely h\u00e1ztart\u00e1si higi\u00e9niai term\u00e9keket gy\u00e1rt. A Lucart termel\u00e9si kapacit\u00e1sa meghaladja az \u00e9vi 395 ezer tonna pap\u00edrt. A gy\u00e1rtott mennyis\u00e9g t\u00f6bb mint fele \u00fajrahasznos\u00edtott anyagb\u00f3l sz\u00e1rmazik. A c\u00e9g t\u00f6bb mint 1600 alkalmazottat foglalkoztat 11 \u00fczem\u00e9ben, amelyek k\u00f6z\u00fcl \u00f6t Olaszorsz\u00e1gban, h\u00e1rom Spanyolorsz\u00e1gban, egy-egy pedig Franciaorsz\u00e1gban, Nagy-Britanni\u00e1ban \u00e9s Magyarorsz\u00e1gon tal\u00e1lhat\u00f3.\nMTI 2021. j\u00falius 15.\n\n"}]