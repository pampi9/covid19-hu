[{"date": "2021-07-10 10:42", "url": "https://koronavirus.gov.hu/cikkek/filmeken-mutatja-be-az-uj-jarvanyugyi-szabalyozasokat-az-mtu", "h1": "Filmeken mutatja be az \u00faj j\u00e1rv\u00e1ny\u00fcgyi szab\u00e1lyoz\u00e1sokat az MT\u00dc", "body": "\nT\u00f6bb nyelven el\u00e9rhet\u0151 kisfilmekben mutatja be a turizmust \u00e9rint\u0151 legfontosabb j\u00e1rv\u00e1ny\u00fcgyi inform\u00e1ci\u00f3kat a Magyar Turisztikai \u00dcgyn\u00f6ks\u00e9g (MT\u00dc).\n\n\nAz \u00fcgyn\u00f6ks\u00e9g az MTI-hez szombaton eljuttatott k\u00f6zlem\u00e9ny\u00e9ben felid\u00e9zte, hogy az 5,5 milliomodik v\u00e9d\u0151olt\u00e1s bead\u00e1s\u00e1val \u00fajabb enyh\u00edt\u00e9sek l\u00e9ptek \u00e9letbe Magyarorsz\u00e1gon: megsz\u0171nt a k\u00f6telez\u0151 maszkhaszn\u00e1lat, v\u00e9detts\u00e9gi igazolv\u00e1ny n\u00e9lk\u00fcl fogadhatnak vend\u00e9geket a sz\u00e1llod\u00e1k, \u00e9ttermek, turisztikai attrakci\u00f3k.\n\u00a0\u00a0\u00a0\u00a0Ezzel szinte egyid\u0151ben el\u00e9rhet\u0151v\u00e9 v\u00e1lt az uni\u00f3s Covid-igazolv\u00e1ny, amellyel szabadd\u00e1 v\u00e1lt az utaz\u00e1s Eur\u00f3p\u00e1ban - \u00edrt\u00e1k.\n\u00a0\u00a0\u00a0\u00a0Az MT\u00dc a t\u00e1j\u00e9koz\u00f3d\u00e1s megk\u00f6nny\u00edt\u00e9s\u00e9re t\u00f6bb nyelven el\u00e9rhet\u0151 kisfilmekben mutatja be a turizmust \u00e9rint\u0151 legfontosabb inform\u00e1ci\u00f3kat. \"Az anim\u00e1ci\u00f3s filmek r\u00e9szletesen ismertetik az \u00f6tmilli\u00f3-\u00f6tsz\u00e1zezredik v\u00e9d\u0151olt\u00e1s bead\u00e1s\u00e1t k\u00f6vet\u0151 enyh\u00edt\u00e9seket - milyen szab\u00e1lyok vannak \u00e9rv\u00e9nyben a sz\u00e1ll\u00e1shelyen, \u00e9ttermekben, turisztikai attrakci\u00f3k ter\u00fclet\u00e9n, illetve milyen felt\u00e9telek vonatkoznak a rendezv\u00e9nyekre, \u00e1ltal\u00e1nos maszkhaszn\u00e1latra vonatkoz\u00f3an\" - olvashat\u00f3 a k\u00f6zlem\u00e9nyben.\nA k\u00fclf\u00f6ldieknek sz\u00f3l\u00f3, angol nyelv\u0171 kisfilm kit\u00e9r a Magyarorsz\u00e1gra t\u00f6rt\u00e9n\u0151 beutaz\u00e1st \u00e9rint\u0151 legfontosabb inform\u00e1ci\u00f3kra, \u00e9s az uni\u00f3s digit\u00e1lis Covid-igazolv\u00e1nnyal kapcsolatos szab\u00e1lyokra is.\n\u00a0\u00a0\u00a0\u00a0A k\u00f6zlem\u00e9ny szerint \"a kamp\u00e1ny c\u00e9lja, hogy seg\u00edtse a belf\u00f6ldi \u00e9s a haz\u00e1nkba \u00e9rkez\u0151 k\u00fclf\u00f6ldi utaz\u00f3kat magyarorsz\u00e1gi pihen\u00e9s\u00fck megtervez\u00e9s\u00e9ben\".\n\u00a0\u00a0\u00a0\u00a0A kisfilmek hamarosan t\u00f6bb nyelven feliratozva is el\u00e9rhet\u0151k lesznek (n\u00e9met, lengyel, cseh, szlov\u00e1k, szerb, szlov\u00e9n, horv\u00e1t, rom\u00e1n, spanyol, olasz, francia), a Magyar Turisztikai \u00dcgyn\u00f6ks\u00e9g YouTube csatorn\u00e1j\u00e1n - \u00edrt\u00e1k.\n\nMTI 2021. j\u00falius 10.\n\n"}]