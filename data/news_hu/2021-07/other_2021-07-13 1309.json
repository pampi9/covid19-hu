[{"date": "2021-07-13 13:09", "url": "https://koronavirus.gov.hu/cikkek/novak-katalin-28-milliard-forintos-palyazat-nyilik-uj-bolcsodei-helyek-letrehozasara", "h1": "Nov\u00e1k Katalin: 2,8 milli\u00e1rd forintos p\u00e1ly\u00e1zat ny\u00edlik \u00faj b\u00f6lcs\u0151dei helyek l\u00e9trehoz\u00e1s\u00e1ra", "body": "\nP\u00e1ly\u00e1zatot \u00edrnak ki \u00faj csal\u00e1di \u00e9s munkahelyi b\u00f6lcs\u0151dei helyek l\u00e9trehoz\u00e1s\u00e1ra 2,8 milli\u00e1rd forintos keret\u00f6sszegben - mondta a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter, a k\u00f6z\u00f6ss\u00e9gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs vezet\u0151je kedden Budapesten.\n\n\u00a0\n\nNov\u00e1k Katalin az operat\u00edv t\u00f6rzs \u00fcl\u00e9se ut\u00e1ni sajt\u00f3t\u00e1j\u00e9koztat\u00f3n k\u00f6z\u00f6lte: az \u00faj b\u00f6lcs\u0151d\u00e9k l\u00e9trehoz\u00e1s\u00e1ra \u00e9s kis \u00e9rt\u00e9k\u0171 t\u00e1rgyi eszk\u00f6z\u00f6k beszerz\u00e9s\u00e9re augusztus 15-\u00e9ig, illetve szeptember 15-\u00e9ig lehet p\u00e1ly\u00e1zni.\n\u00a0\u00a0\u00a0\u00a0Kiemelte: a csal\u00e1di \u00e9s munkahelyi b\u00f6lcs\u0151d\u00e9k rugalmasabban m\u0171k\u00f6dtethet\u0151k, mint a klasszikus b\u00f6lcs\u0151d\u00e9k, kevesebb szab\u00e1ly vonatkozik r\u00e1juk. Hozz\u00e1tette: az elm\u00falt id\u0151szakban nyolcszoros\u00e1ra emelt\u00e9k a munkahelyi b\u00f6lcs\u0151d\u00e9k t\u00e1mogat\u00e1s\u00e1t, ennek az int\u00e9zm\u00e9nynek azonban ma m\u00e9g nincs kult\u00far\u00e1ja Magyarorsz\u00e1gon, ez\u00e9rt is szeretn\u00e9k a mostani p\u00e1ly\u00e1zattal \u00f6szt\u00f6n\u00f6zni a munkaad\u00f3kat ilyenek l\u00e9tes\u00edt\u00e9s\u00e9re.\u00a0\u00a0\n\u00a0\u00a0\u00a0\u00a0Nov\u00e1k Katalin besz\u00e1molt arr\u00f3l is, hogy a k\u00f6z\u00f6ss\u00e9gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs \u00fcl\u00e9s\u00e9n jelen volt M\u00fcller Cec\u00edlia orsz\u00e1gos tisztif\u0151orvos is, aki arr\u00f3l sz\u00e1molt be, hogy \"nyugalmi \u00e1llapotban van\" a j\u00e1rv\u00e1nyhelyzet, kev\u00e9s a megbeteged\u00e9s, ami a magas \u00e1toltotts\u00e1gnak k\u00f6sz\u00f6nhet\u0151.\n\u00a0\u00a0\u00a0\u00a0A miniszter r\u00e1mutatott: vil\u00e1gszerte a j\u00e1rv\u00e1ny \u00fajabb hull\u00e1m\u00e1t\u00f3l tartanak, ez\u00e9rt is \u00f6szt\u00f6n\u00f6z mindenkit arra, hogy ha m\u00e9g nem oltatta be mag\u00e1t, tegye meg.\n\u00a0\u00a0\u00a0\u00a0Az operat\u00edv t\u00f6rzs tov\u00e1bbi d\u00f6nt\u00e9sei k\u00f6z\u00fcl kiemelte, hogy b\u0151v\u00edtik az Erzs\u00e9bet-t\u00e1borok h\u00e1l\u00f3zat\u00e1t, Csilleb\u00e9rcen \u00e9s Galyatet\u0151n is lesz ilyen. Biztos\u00edtj\u00e1k a tervez\u00e9shez \u00e9s az el\u0151k\u00e9sz\u00edt\u00e9shez sz\u00fcks\u00e9ges forr\u00e1sokat, az ingatlanok m\u00e1r az alap\u00edtv\u00e1ny tulajdon\u00e1ban vannak - mondta, hozz\u00e1t\u00e9ve, hogy a beruh\u00e1z\u00e1ssal 2000 f\u00e9r\u0151hellyel tudj\u00e1k b\u0151v\u00edteni a kapacit\u00e1st. Hangs\u00falyozta: mindk\u00e9t t\u00e1bor eset\u00e9ben teljes \u00e1talak\u00edt\u00e1sra van sz\u00fcks\u00e9g.\n\u00a0\u00a0\u00a0\u00a0Eml\u00e9keztetett: a j\u00e1rv\u00e1ny alatt fel\u00faj\u00edtott z\u00e1nkai t\u00e1borban 3000 gyereket tudnak egy h\u00e9ten fogadni, augusztust\u00f3l pedig a fony\u00f3dligeti beruh\u00e1z\u00e1st is befejezik, \u00e9s megny\u00edlik a jurtat\u00e1bor.\n\u00a0\u00a0\u00a0\u00a0D\u00f6nt\u00f6ttek arr\u00f3l is, 1,2 milli\u00e1rd forinttal t\u00e1mogatj\u00e1k a Szent J\u00e1nos K\u00f3rh\u00e1z \u00e9s Szakrendel\u0151 gyermek- \u00e9s ifj\u00fas\u00e1gpszichi\u00e1triai rehabilit\u00e1ci\u00f3s oszt\u00e1ly\u00e1t annak \u00e9rdek\u00e9ben, hogy fejleszthess\u00e9k a kapacit\u00e1sait. A fejleszt\u00e9ssel a j\u00e1r\u00f3beteg-ell\u00e1t\u00e1st ig\u00e9nybe vev\u0151k sz\u00e1ma megdupl\u00e1z\u00f3dhat, a fekv\u0151beteg-ell\u00e1t\u00e1sban r\u00e9szes\u00fcl\u0151k\u00e9 pedig m\u00e1sf\u00e9lszeres\u00e9re emelkedhet - mondta.\n\u00a0\u00a0\u00a0\u00a0Nov\u00e1k Katalin kit\u00e9rt arra, hogy a j\u00e1rv\u00e1ny elleni v\u00e9dekez\u00e9sben seg\u00edt\u0151 9000 egyetemist\u00e1nak ingyenes bel\u00e9p\u0151t biztos\u00edtanak az Egyetemist\u00e1k \u00e9s F\u0151iskol\u00e1sok Orsz\u00e1gos Turisztikai Tal\u00e1lkoz\u00f3ja (EFOTT) nulladik napj\u00e1ra. A miniszter szimbolikusnak nevezte az Innov\u00e1ci\u00f3s \u00e9s Technol\u00f3giai Miniszt\u00e9rium javaslat\u00e1t, amelyet j\u00f3 sz\u00edvvel t\u00e1mogattak, hogy megk\u00f6sz\u00f6nj\u00e9k az egyetemi hallgat\u00f3k seg\u00edts\u00e9g\u00e9t.\n\n\u00a0\u00a0\u00a0\u00a0Az operat\u00edv t\u00f6rzs azt javasolja a korm\u00e1nynak, vizsg\u00e1lja meg, hogyan tudn\u00e1 t\u00e1mogatni a kis telep\u00fcl\u00e9seken tartand\u00f3 rendezv\u00e9nyeket, falunapokat.\n\u00a0\u00a0\u00a0\u00a0Nov\u00e1k Katalin a turizmussal \u00f6sszef\u00fcgg\u00e9sben eml\u00e9keztetett: megteremtett\u00e9k a SZ\u00c9P-k\u00e1rty\u00e1k alzsebei k\u00f6z\u00f6tt az \u00e1tj\u00e1rhat\u00f3s\u00e1got, emelt\u00e9k a k\u00e1rty\u00e1ra ad\u00f3mentesen utalhat\u00f3 \u00f6sszeget; rem\u00e9ny\u00e9t fejezte ki, hogy mindenki tartalmasan ki tud kapcsol\u00f3dni a ny\u00e1ron.\n\u00a0\u00a0\u00a0\u00a0Elmondta, hogy a falusi sz\u00e1ll\u00e1shelyek \u00e9tkeztet\u00e9s\u00e9re vonatkoz\u00f3 szab\u00e1lyokat is \u00e1ttekintett\u00e9k.\n\u00a0\u00a0\u00a0\u00a0A sajt\u00f3t\u00e1j\u00e9koztat\u00f3n Guller Zolt\u00e1n, a Magyar Turisztikai \u00dcgyn\u00f6ks\u00e9g vez\u00e9rigazgat\u00f3ja k\u00f6z\u00f6lte: a j\u00f6v\u0151ben a falusi turisztikai szolg\u00e1ltat\u00f3k is v\u00e1rhatj\u00e1k melegkonyh\u00e1val a vend\u00e9geiket 16 f\u0151ig.\n\u00a0\u00a0\u00a0\u00a0Felid\u00e9zte: a turizmus a 2008-as v\u00e1ls\u00e1g ut\u00e1n 2010-t\u0151l indult n\u00f6veked\u00e9snek, de ahogy a vil\u00e1gon mindenhol, 2020-ban a j\u00e1rv\u00e1ny \"t\u00e9rdre k\u00e9nyszer\u00edtette\". Hozz\u00e1tette, a magyar korm\u00e1ny az els\u0151k k\u00f6z\u00f6tt jelentett be seg\u00edts\u00e9get az \u00e1gazatnak, \u00f6sszess\u00e9g\u00e9ben a turizmusnak juttatott t\u00e1mogat\u00e1s meghaladta a 2 milli\u00e1rd eur\u00f3t.\n\u00a0\u00a0\u00a0\u00a0A magyarok utazni akarnak \u00e9s utaznak is - mondta Guller Zolt\u00e1n, aki szerint a belf\u00f6ldi turizmus m\u00e9g a tavalyin\u00e1l is er\u0151sebb lesz. Sz\u00e1m\u00edt\u00e1saik szerint ebben az \u00e9vben 30 milli\u00f3 vend\u00e9g\u00e9jszak\u00e1t k\u00f6nyvelhetnek el, tavaly ez a sz\u00e1m 22 milli\u00f3 volt, 2019-ben pedig 41 milli\u00f3. Hozz\u00e1tette: a j\u00faniusi vend\u00e9g\u00e9jszak\u00e1k sz\u00e1ma 2,5 milli\u00f3, 62 sz\u00e1zal\u00e9kkal magasabb az egy \u00e9vvel kor\u00e1bbin\u00e1l. A Balaton t\u00e9rs\u00e9g\u00e9ben 46 sz\u00e1zal\u00e9kos a n\u00f6veked\u00e9s az el\u0151z\u0151 \u00e9vhez k\u00e9pest.\n\u00a0\u00a0\u00a0\u00a0A j\u00faliusi vend\u00e9g\u00e9jszak\u00e1k sz\u00e1m\u00e1ban m\u00e1r most 15 sz\u00e1zal\u00e9kos a n\u00f6veked\u00e9s - mondta. Hozz\u00e1tette: 2,2 milli\u00f3 SZ\u00c9P-k\u00e1rtya van az emberekn\u00e9l, a j\u00fanius v\u00e9gi adatok szerint a k\u00e1rty\u00e1kon \u00f6sszesen 198 milli\u00e1rd forint van. A j\u00faniusi k\u00f6lt\u00e9s 40 milli\u00e1rd forint volt, tavaly ilyenkor mind\u00f6ssze 22 milli\u00e1rd forint.\n\u00a0\u00a0\u00a0\u00a0Besz\u00e1molt arr\u00f3l is, hogy j\u00fanius utols\u00f3 het\u00e9ben 17 ezren fordultak meg a Liszt Ferenc-rep\u00fcl\u0151t\u00e9ren, tavaly ez a sz\u00e1m 9 ezer volt, 2019-ben 46 ezer.\n\u00a0\u00a0\u00a0\u00a0Nov\u00e1k Katalin k\u00e9rd\u00e9sekre v\u00e1laszolva lehets\u00e9gesnek \u00e9s val\u00f3sz\u00edn\u0171nek nevezte a koronav\u00edrus-j\u00e1rv\u00e1ny negyedik hull\u00e1m\u00e1t, ugyanakkor felh\u00edvta a figyelmet arra, hogy ez m\u00e1s lesz, mint a kor\u00e1bbiak, hiszen a v\u00e9d\u0151olt\u00e1sok az eddigi j\u00e1rv\u00e1nyhull\u00e1mok idej\u00e9n nem \u00e1lltak rendelkez\u00e9sre.\n\u00a0\u00a0\u00a0\u00a0Arra a k\u00e9rd\u00e9sre, hogy sok orsz\u00e1gban szigor\u00edtanak \u00e9s v\u00e9detts\u00e9gi igazolv\u00e1nyokhoz kapcsolnak szolg\u00e1ltat\u00e1sokat, k\u00f6z\u00f6lte: v\u00e9detts\u00e9gi igazolv\u00e1nyunk jelenleg is van, t\u00f6megrendezv\u00e9nyeken most is haszn\u00e1ljuk, \"ez egy olyan eszk\u00f6z, ami b\u00e1rmikor haszn\u00e1lhat\u00f3\".\n\u00a0\u00a0\u00a0\u00a0A harmadik olt\u00e1sra vonatkoz\u00f3 k\u00e9rd\u00e9sre azt mondta: nincs a j\u00e1rv\u00e1ny\u00fcgyi szakembereknek egys\u00e9ges \u00e1ll\u00e1spontjuk err\u0151l, amint lesz, a korm\u00e1ny is d\u00f6nt\u00e9st hoz.\n\u00a0\u00a0\u00a0\u00a0A magyar helyre\u00e1ll\u00edt\u00e1si tervr\u0151l sz\u00f3l\u00f3 t\u00e1rgyal\u00e1sokkal \u00f6sszef\u00fcgg\u00e9sben hangs\u00falyozta: azt komolyan veszik, a szakmai k\u00e9rd\u00e9sekre szakmai v\u00e1laszt adnak, \u00e9s minden ellent\u00e9tes inform\u00e1ci\u00f3val szemben a t\u00e1rgyal\u00e1sok nem rekedtek meg, zajlanak.\n\u00a0\u00a0\u00a0\u00a0Arra a felvet\u00e9sre, hogy annak ismeret\u00e9ben, hogy K\u00f6v\u00e9r L\u00e1szl\u00f3 h\u00e1zeln\u00f6k \u00fagy nyilatkozott, ma m\u00e1r nemmel szavazna az uni\u00f3s csatlakoz\u00e1sra, \u0151 hogyan voksolna, Nov\u00e1k Katalin igennel v\u00e1laszolt.\n\nMTI 2021. j\u00falius 13.\n\u00a0\n\n"}]