[{"date": "2021-07-23 09:55", "url": "https://koronavirus.gov.hu/cikkek/novak-mar-tobb-mint-huszezer-csalad-igenyelt-otthonfelujitasi-tamogatast", "h1": "Nov\u00e1k: m\u00e1r t\u00f6bb mint h\u00faszezer csal\u00e1d ig\u00e9nyelt otthonfel\u00faj\u00edt\u00e1si t\u00e1mogat\u00e1st", "body": "\nM\u00e1r t\u00f6bb mint h\u00faszezer csal\u00e1d ig\u00e9nyelte az otthonfel\u00faj\u00edt\u00e1si t\u00e1mogat\u00e1st, amelyet t\u00f6bb mint 10 500 csal\u00e1d m\u00e1r meg is kapott, a foly\u00f3s\u00edtott t\u00e1mogat\u00e1sok \u00f6sszege pedig meghaladta a 17 milli\u00e1rd forintot - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter p\u00e9nteken a hivatalos Facebook-oldal\u00e1n.\u00a0Az otthonfel\u00faj\u00edt\u00e1si t\u00e1mogat\u00e1s a korm\u00e1ny \u00e1ltal elind\u00edtott gazdas\u00e1g-\u00fajraind\u00edt\u00e1si akci\u00f3terv int\u00e9zked\u00e9se.\n\n\n\u00a0Nov\u00e1k Katalin bejegyz\u00e9s\u00e9ben eml\u00e9keztetett arra, hogy a janu\u00e1rban elind\u00edtott program azoknak a legal\u00e1bb egy gyermeket v\u00e1r\u00f3 vagy nevel\u0151 csal\u00e1doknak ny\u00fajt seg\u00edts\u00e9get, akiknek m\u00e1r van saj\u00e1t otthonuk \u00e9s azt szeretn\u00e9k korszer\u0171s\u00edteni, sz\u00e9p\u00edteni, fel\u00faj\u00edtani.\n\u00a0\u00a0\u00a0\u00a0Az otthonfel\u00faj\u00edt\u00e1si t\u00e1mogat\u00e1s azoknak seg\u00edt, akik jobb k\u00f6r\u00fclm\u00e9nyek k\u00f6z\u00f6tt szeretn\u00e9k nevelni a gyermekeiket - fogalmazott a miniszter vide\u00f3\u00fczenet\u00e9ben.\nFelid\u00e9zte, egy legfeljebb h\u00e1rommilli\u00f3 forintos vissza nem fizetend\u0151 t\u00e1mogat\u00e1sr\u00f3l van sz\u00f3, amellyel a fel\u00faj\u00edt\u00e1sra kifizetett \u00f6sszeg fel\u00e9t lehet visszaig\u00e9nyelni.\n\u00a0\u00a0\u00a0\u00a0Az otthonfel\u00faj\u00edt\u00e1si t\u00e1mogat\u00e1st \u00e9s a hozz\u00e1 kapcsol\u00f3d\u00f3 k\u00f6lcs\u00f6nt p\u00e9ld\u00e1ul konyha- vagy f\u00fcrd\u0151szoba-fel\u00faj\u00edt\u00e1sra, tet\u0151cser\u00e9re, ker\u00edt\u00e9s\u00e9p\u00edt\u00e9sre, \u00faj ny\u00edl\u00e1sz\u00e1r\u00f3kra, valamint napkollektor, napelem felszerel\u00e9s\u00e9re lehet k\u00f6lteni - sorolta.\n\"B\u00edzunk abban, hogy nagyon sok csal\u00e1dnak tudunk seg\u00edteni az otthonfel\u00faj\u00edt\u00e1si t\u00e1mogat\u00e1ssal\" - mondta Nov\u00e1k Katalin, hozz\u00e1t\u00e9ve: a t\u00e1mogat\u00e1si ig\u00e9nyek eg\u00e9szen j\u00f6v\u0151 \u00e9v v\u00e9g\u00e9ig beny\u00fajthat\u00f3k.\n\nMTI 2021. j\u00falius 23.\n\n"}]