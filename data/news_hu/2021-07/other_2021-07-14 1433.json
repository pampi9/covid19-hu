[{"date": "2021-07-14 14:33", "url": "https://koronavirus.gov.hu/cikkek/szijjarto-kormany-ujabb-het-javaslatat-fogadta-el-gazdasagi-elet-ujrainditasaert-felelos", "h1": "Szijj\u00e1rt\u00f3: a korm\u00e1ny \u00fajabb h\u00e9t javaslat\u00e1t fogadta el a gazdas\u00e1gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzsnek", "body": "\nA korm\u00e1ny szerd\u00e1n \u00fajabb h\u00e9t javaslat\u00e1t fogadta el a gazdas\u00e1gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzsnek, ezek k\u00f6z\u00fcl hat alapvet\u0151en a beruh\u00e1z\u00e1si versenyek megnyer\u00e9s\u00e9ben seg\u00edti Magyarorsz\u00e1got majd a j\u00f6v\u0151ben - mondta a k\u00fclgazdas\u00e1gi \u00e9s k\u00fcl\u00fcgyminiszter a korm\u00e1ny\u00fcl\u00e9s sz\u00fcnet\u00e9ben a k\u00f6zm\u00e9di\u00e1nak nyilatkozva.\n\n\nSzijj\u00e1rt\u00f3 P\u00e9ter azt mondta, a korm\u00e1ny eddig az operat\u00edv\u00a0\u00a0t\u00f6rzs h\u00fasz javaslat\u00e1t t\u00e1mogatta, \u00e9s ezek a d\u00f6nt\u00e9sek hozz\u00e1j\u00e1rulnak ahhoz, hogy Magyarorsz\u00e1g az \u00faj vil\u00e1ggazdas\u00e1gi korszak nyertesei k\u00f6z\u00e9 tartozzon.\n\u00a0\u00a0\u00a0\u00a0K\u00f6z\u00f6lte, a korm\u00e1ny egyik d\u00f6nt\u00e9se a magyar \u00e9p\u00edt\u0151 alapanyagipar fejleszt\u00e9s\u00e9re vonatkozik. Az \u00e9p\u00edt\u0151ipari alapanyagok \u00e1rai elszabadultak, \u00e9s akkor lehet hat\u00e9konyan fell\u00e9pni az \u00e1rcs\u00f6kkent\u00e9sek \u00e9rdek\u00e9ben \u00e9s ebb\u0151l fakad\u00f3an az \u00e9p\u00edt\u0151ipar tov\u00e1bbi n\u00f6veked\u00e9se \u00e9rdek\u00e9ben, hogy ha min\u00e9l t\u00f6bb magyar piaci szerepl\u0151 tud bel\u00e9pni a versenybe - mutatott r\u00e1 a miniszter.\n\u00a0\u00a0\u00a0\u00a0Mint elmondta, egy magyar c\u00e9g, Innoscitech Biharkeresztesen hajt v\u00e9gre beruh\u00e1z\u00e1st: 12 ezer n\u00e9gyzetm\u00e9teres gy\u00e1rat \u00e9p\u00edtenek egy speci\u00e1lis technol\u00f3gi\u00e1val el\u0151\u00e1ll\u00edtott \u00e9p\u00edt\u0151ipari alapanyagok gy\u00e1rt\u00e1sa \u00e9rdek\u00e9ben. A 14 milli\u00e1rd forintos beruh\u00e1z\u00e1shoz a korm\u00e1ny 5,5 milli\u00e1rd forintos t\u00e1mogat\u00e1ssal j\u00e1rul hozz\u00e1, hogy a magyar piaci szerepl\u0151k poz\u00edci\u00f3j\u00e1t er\u0151s\u00edtse ezen a piacon - tette hozz\u00e1 Szijj\u00e1rt\u00f3 P\u00e9ter.\n\u00a0\u00a0\u00a0\u00a0Elmondta, a korm\u00e1ny m\u00e1sik d\u00f6nt\u00e9se is kifejezetten a magyarorsz\u00e1gi beruh\u00e1z\u00e1sokat \u00f6szt\u00f6nzi. Az Exim Bank \u00fajabb 100 milli\u00e1rd forintos keret\u00f6sszegben ad a magyar kis-, k\u00f6zepes- \u00e9s nagyv\u00e1llaltoknak kedvezm\u00e9nyes beruh\u00e1z\u00e1si hitelt.\n\u00a0\u00a0\u00a0\u00a0A hitel kifejezetten j\u00f3l haszn\u00e1lhat\u00f3 a kis- \u00e9s k\u00f6zepes v\u00e1llalkoz\u00e1sok szempontj\u00e1b\u00f3l is, hiszen sz\u00e1mukra ennek a hitelnek a kamata 0,1 sz\u00e1zal\u00e9kos - tette hozz\u00e1 a miniszter,\nSzijj\u00e1rt\u00f3 P\u00e9ter megjegyezte azt is, hogy eddig 500 milli\u00e1rdot adtak 1000 magyar c\u00e9gnek.\n\u00a0\u00a0\u00a0\u00a0K\u00f6z\u00f6lte, a korm\u00e1ny d\u00f6nt\u00e9se \u00e9rtelm\u00e9ben egy fejleszt\u00e9si beruh\u00e1z\u00e1si hitelprogram indul a mikrov\u00e1llalkoz\u00e1sok sz\u00e1m\u00e1ra. A Sz\u00e9chenyi K\u00e1rtya Programon bel\u00fcl egy Sz\u00e9chenyi Mikrohitel programot ind\u00edtanak, amelyre 10 \u00e9v alatt 50 milli\u00e1rd foritnyi forr\u00e1st sz\u00e1nnak.\n\u00a0\u00a0\u00a0\u00a0A mikrov\u00e1llakoz\u00e1sok sz\u00e1m\u00e1ra 10 \u00e9ves lej\u00e1rat\u00fa hitel ny\u00fajtanak, \u00e9s az \u00fcgyleti kamat 0,5 sz\u00e1zal\u00e9kos lesz - mondta a miniszter.\n\u00a0\u00a0\u00a0\u00a0Kit\u00e9rt arra, ezeknek a v\u00e1llalkoz\u00e1sok a sz\u00e1ma t\u00f6bb mint 4000, \u00e9s a bankszektor nem sz\u00edvesen foglalkozik vel\u00fck, mert ahhoz k\u00e9pest, hogy mekkora hitelt tudnak nekik adni, t\u00fal sok banki munk\u00e1val j\u00e1r a folyamat, \u00e9s ez\u00e9rt fontos, hogy az \u00e1llam itt seg\u00edts\u00e9get ny\u00fajtson.\nSzijj\u00e1rt\u00f3 P\u00e9ter elmondta, a korm\u00e1ny d\u00f6nt\u00f6tt a beruh\u00e1z\u00e1sok k\u00f6nnyen \u00fctemezhet\u0151s\u00e9ge \u00e9s gyors lebonyol\u00edt\u00e1sa \u00e9rdek\u00e9ben a k\u00f6zbeszerz\u00e9sek felgyors\u00edt\u00e1s\u00e1r\u00f3l is.\n\u00a0\u00a0\u00a0\u00a0Innent\u0151l kezdve az \u00e1llam egys\u00e9ges ki\u00edr\u00e1sokat fog alkalmazni, ezt blanketta ki\u00edr\u00e1snak is nevezhetj\u00fck - k\u00f6z\u00f6lte.\n\u00a0\u00a0\u00a0\u00a0Mint kifejtette, a l\u00e9nyeg az, hogy ezeknek az egys\u00e9ges, sematikus ki\u00edr\u00e1sok haszn\u00e1lat\u00e1val az \u00fagynevezett el\u0151zetes vizsg\u00e1latnak az id\u0151pontja t\u00f6bb mint egy h\u00f3napr\u00f3l 5 napra cs\u00f6kkenhet. Ez\u00e1ltal megn\u0151 annak az es\u00e9lye, hogy a beruh\u00e1z\u00e1sokat hat\u00e1rid\u0151ben, kisz\u00e1m\u00edthat\u00f3 m\u00f3don be lehessen fejezni - mutatott r\u00e1 Szijj\u00e1rt\u00f3 P\u00e9ter.\n\u00a0\u00a0\u00a0\u00a0K\u00f6z\u00f6lte, a kabinet d\u00f6nt\u00f6tt arr\u00f3l is, hogy l\u00e9trej\u00f6n egy nemzeti beruh\u00e1z\u00e1si helysz\u00ednkeres\u0151 szolg\u00e1ltat\u00e1s, amely gyakorlatilag a Lechner Tud\u00e1sk\u00f6zpont technol\u00f3giai fejleszt\u00e9s\u00e9t \u00e9s a Nemzeti Befektet\u00e9si \u00dcgyn\u00f6ks\u00e9g l\u00e9v\u0151 adatb\u00e1zis bevezet\u00e9s\u00e9t jelenti.\n\u00a0\u00a0\u00a0\u00a0Ez seg\u00edts\u00e9get ny\u00fajt abban, hogy a Magyarorsz\u00e1gra beruh\u00e1z\u00e1st hozni sz\u00e1nd\u00e9koz\u00f3 v\u00e1llalatok sz\u00e1m\u00e1ra a lehet\u0151 leggyorsabban, a legink\u00e1bb kedvez\u0151 helysz\u00edrekre tudjanak javaslatot tenni - magyar\u00e1zta Szijj\u00e1rt\u00f3 P\u00e9ter.\n\u00a0\u00a0\u00a0\u00a0Elmondta, a korm\u00e1ny \u00fagy d\u00f6nt\u00f6tt, hogy a k\u00fclf\u00f6ldi tulajdonban \u00e1ll\u00f3 v\u00e1llalatok a l\u00e9tsz\u00e1m 20 sz\u00e1zal\u00e9k\u00e1ig alkalmazhatnak k\u00fclf\u00f6ldi munkaer\u0151t az eddigi 10 sz\u00e1zal\u00e9k helyett. Ha nem adj\u00e1k meg ezt a lehet\u0151s\u00e9get, akkor ezek a v\u00e1llaltok nem fognak itt b\u0151v\u00edteni, \u00e9s a d\u00f6nt\u00e9ssel a magyar emberek munkahelyeit is be tudj\u00e1k biztos\u00edtani - f\u0171zte hozz\u00e1.\n\u00a0\u00a0\u00a0\u00a0Szijj\u00e1rt\u00f3 P\u00e9ter k\u00f6z\u00f6lte, a korm\u00e1ny d\u00f6nt\u00f6tt arr\u00f3l is, hogy l\u00e9trej\u00f6n egy term\u0151f\u00f6ld t\u0151kealap, amelyet az Exim Bankn\u00e1l hoznak l\u00e9tre 400 milli\u00f3 eur\u00f3s \u00e9rt\u00e9kben. Ez abban seg\u00edti majd a magyar \u00e9lelemiszeripar szerepl\u0151it, hogy a stabil alapanyagell\u00e1t\u00e1shoz sz\u00fcks\u00e9ges f\u00f6ldter\u00fcletek rendelkez\u00e9sre \u00e1lljanak - mondta.\n\n\nMTI 2021. j\u00falius 14.\n\n"}]