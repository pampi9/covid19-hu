[{"date": "2021-04-12 15:47", "url": "https://koronavirus.gov.hu/cikkek/emmi-haziorvosoknak-nagy-szerepe-kiemelkedo-magyar-oltasi-adatokban", "h1": "Emmi: a h\u00e1ziorvosoknak is nagy a szerepe a kiemelked\u0151 magyar olt\u00e1si adatokban", "body": "\nAz olt\u00e1sok bead\u00e1s\u00e1r\u00f3l \u00e9s az alapell\u00e1t\u00e1s \u00e1talak\u00edt\u00e1s\u00e1nak helyzet\u00e9r\u0151l folytatott egyeztet\u00e9st K\u00e1sler Mikl\u00f3s, az emberi er\u0151forr\u00e1sok minisztere \u00e9s B\u00e9k\u00e1ssy Szabolcs orsz\u00e1gos h\u00e1ziorvosi kollegi\u00e1lis vezet\u0151 - k\u00f6z\u00f6lte az Emberi Er\u0151forr\u00e1sok Miniszt\u00e9riuma h\u00e9tf\u0151n az MTI-vel.\n\n\nK\u00f6zlem\u00e9ny\u00e9ben a t\u00e1rca azt \u00edrta: a magyar olt\u00e1si program eg\u00e9sz Eur\u00f3p\u00e1ban kiemelked\u0151, a magyar lakoss\u00e1g \u00e1toltotts\u00e1ga dupl\u00e1ja az uni\u00f3s \u00e1tlagnak, \u00e9s ebben a h\u00e1ziorvosoknak is nagy szerepe van, t\u00f6bb mint \u00f6tezer h\u00e1ziorvosi praxisban oltj\u00e1k h\u00e9tr\u0151l h\u00e9tre a regisztr\u00e1ltakat.\n\u00a0\u00a0\u00a0\u00a0K\u00f6z\u00f6lt\u00e9k: a megbesz\u00e9l\u00e9s kiterjedt arra is, hogy az orsz\u00e1gos h\u00e1ziorvosi kollegi\u00e1lis szakmai vezet\u0151 k\u00e9rje meg a csal\u00e1di orvosokat, hogy vegy\u00e9k fel a kapcsolatot az olt\u00e1sra m\u00e9g nem regisztr\u00e1lt id\u0151sekkel, \u00e9s biztass\u00e1k \u0151ket a regisztr\u00e1ci\u00f3ra.\nMint \u00edrt\u00e1k, miut\u00e1n a regisztr\u00e1lt id\u0151sek 90 sz\u00e1zal\u00e9ka m\u00e1r megkapta az olt\u00e1st, a h\u00e1ziorvosok m\u00e1r a 60 \u00e9v alatti regisztr\u00e1ltakat is olthatj\u00e1k, term\u00e9szetesen az egyes kock\u00e1zati kr\u00f3nikus betegs\u00e9ggel rendelkez\u0151knek els\u0151bbs\u00e9get adva. Ehhez maguk a h\u00e1ziorvosi kollegi\u00e1lis vezet\u0151k dolgozt\u00e1k ki a szakmai aj\u00e1nl\u00e1st.\n\u00a0\u00a0\u00a0\u00a0Hangs\u00falyozt\u00e1k: jelen helyzetben az olt\u00e1sok bead\u00e1sa az els\u0151dleges megel\u0151z\u00e9si \u00e9s v\u00e9dekez\u00e9si eszk\u00f6z a koronav\u00edrus-j\u00e1rv\u00e1ny elleni k\u00fczdelemben.\nA k\u00f6zl\u00e9s szerint a miniszter meg\u00e1llap\u00edtotta, hogy a csoportpraxisok \u00e9s egy\u00e9ni praxisok m\u0171k\u00f6d\u00e9se \u00e9s tov\u00e1bbi kialak\u00edt\u00e1sa rendben zajlik, az azokhoz sz\u00fcks\u00e9ges m\u0171szer- \u00e9s eszk\u00f6zig\u00e9nyfelm\u00e9r\u00e9s is folyamatos.\n\n\nMTI 2021. \u00e1prilis 12.\n\n"}]