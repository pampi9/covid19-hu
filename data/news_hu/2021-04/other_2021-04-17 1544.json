[{"date": "2021-04-17 15:44", "url": "https://koronavirus.gov.hu/cikkek/szlavik-bar-jok-az-oltasi-adatok-vedekezest-nem-lehet-elengedni", "h1": "Szl\u00e1vik: b\u00e1r j\u00f3k az olt\u00e1si adatok, a v\u00e9dekez\u00e9st nem lehet elengedni", "body": "\nB\u00e1r az olt\u00e1si adatok rendk\u00edv\u00fcl kedvez\u0151ek, de ez nem azt jelenti, hogy a v\u00e9dekez\u00e9st \"el kell engedn\u00fcnk\"; a brit v\u00edrusmut\u00e1ns jobban terjed a fiatalabbak k\u00f6r\u00e9ben is, \u00edgy a maszkhaszn\u00e1latra, a t\u00e1vols\u00e1gtart\u00e1sra \u00e9s az egym\u00e1s ir\u00e1nti figyelemre tov\u00e1bbra is, ak\u00e1r m\u00e9g egy j\u00f3 ideig sz\u00fcks\u00e9g lesz - figyelmeztetett a D\u00e9l-pesti Centrumk\u00f3rh\u00e1z infektol\u00f3giai oszt\u00e1ly\u00e1nak vezet\u0151je szombaton a k\u00f6zm\u00e9di\u00e1nak adott interj\u00faj\u00e1ban.\n\n\nSzl\u00e1vik J\u00e1nos a korl\u00e1toz\u00e1sok laz\u00edt\u00e1s\u00e1r\u00f3l azt mondta, k\u00e9t szempontot kell figyelembe venni: a folyamatosan emelked\u0151 olt\u00e1sok sz\u00e1m\u00e1t \u00e9s az \u00faj fert\u0151z\u00f6ttek sz\u00e1m\u00e1nak cs\u00f6kken\u00e9s\u00e9t. Hozz\u00e1tette, a halottak sz\u00e1ma nem a kell\u0151 m\u00e9rt\u00e9kben cs\u00f6kken, aminek az lehet a magyar\u00e1zata, hogy m\u00e9g mindig nagyon sokan vannak k\u00f3rh\u00e1zban, intenz\u00edv oszt\u00e1lyon \u00e9s l\u00e9legeztet\u0151g\u00e9pen.\n\u00a0\u00a0\u00a0\u00a0\"\u00d6sszess\u00e9g\u00e9ben egy optimista k\u00e9p rajzol\u00f3dik ki a tekintetben, hogy a k\u00f6vetkez\u0151 hetekben, h\u00f3napokban milyen m\u00e9rt\u00e9kben cs\u00f6kkenhet az \u00faj fert\u0151z\u00f6ttek sz\u00e1ma \u00e9s milyen lehet\u0151s\u00e9g\u00fcnk ny\u00edlik arra, hogy tov\u00e1bb enyh\u00edts\u00fcnk a kor\u00e1bban bevezetett korl\u00e1toz\u00e1sokon\" - emelte ki az infektol\u00f3gus.\n\u00a0\u00a0\u00a0\u00a0\u00dagy t\u0171nik - folytatta Szl\u00e1vik J\u00e1nos -, hogy most nem azzal kell foglalkozni, hogy milyen lesz majd a negyedik hull\u00e1m, hanem, hogy mik\u00e9nt lehet azt megel\u0151zni. \"\u00dagy tudjuk megel\u0151zni, hogy mindenki, aki teheti beoltatja mag\u00e1t\" - hangs\u00falyozta, hozz\u00e1t\u00e9ve, hogy a Magyarorsz\u00e1gon el\u00e9rhet\u0151 olt\u00e1sok mind hat\u00e9konyak \u00e9s alkalmasak arra, hogy megv\u00e9dj\u00e9k az embereket a betegs\u00e9g s\u00falyos lefoly\u00e1s\u00e1t\u00f3l.\n\u00a0\u00a0\u00a0\u00a0Felh\u00edvta a figyelmet, hogy a vakcin\u00e1k hat\u00e9konys\u00e1g\u00e1t nem antitest-vizsg\u00e1latokkal kell meghat\u00e1rozni, hanem tudom\u00e1nyos eredm\u00e9nyekkel. M\u00e9ghozz\u00e1 azokkal, amelyek arra jutottak, hogy a beoltottak 80-90 sz\u00e1zal\u00e9kkal kisebb val\u00f3sz\u00edn\u0171s\u00e9ggel fert\u0151z\u0151dnek meg, mint azok, akik nem kaptak vakcin\u00e1t.\n\u00a0\u00a0\u00a0\u00a0Eml\u00e9keztetett, nem lehet ny\u00e1jimmunit\u00e1sr\u00f3l besz\u00e9lni, am\u00edg a lakoss\u00e1g 80-90 sz\u00e1zal\u00e9ka nincs beoltva, \u00e9s m\u00e9g ez ut\u00e1n is lehetnek majd fert\u0151z\u00e9sg\u00f3cok; el\u0151fordulhat, hogy a koronav\u00edrus m\u00e9g h\u00f3napokra, de ak\u00e1r \u00e9vekre vel\u00fcnk marad.\n\u00a0\u00a0\u00a0\u00a0\"Senki ne ringassa mag\u00e1t abba az ill\u00fazi\u00f3ba, hogy azzal, hogy m\u00e1sok beoltatj\u00e1k magukat, majd \u0151t megv\u00e9dik. Egyel\u0151re ebben a helyzetben, ebben az \u00e1toltotts\u00e1gban mindenki vesz\u00e9lyben van, aki nem olttatta be mag\u00e1t\" - hangs\u00falyozta Szl\u00e1vik J\u00e1nos.\n\u00a0\u00a0\u00a0\u00a0Jelezte azt is, valamilyen fok\u00fa v\u00e9detts\u00e9g csak az els\u0151 olt\u00e1s bead\u00e1s\u00e1t k\u00f6vet\u0151 k\u00e9t-h\u00e1rom h\u00e9tben alakul ki, de a teljes v\u00e9detts\u00e9get csak a m\u00e1sodik olt\u00e1s ut\u00e1ni m\u00e1sodik vagy harmadik h\u00e9ten \u00e9ri el a szervezet.\n\nMTI 2021. \u00e1prilis 17.\n\n"}]