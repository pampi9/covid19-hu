[{"date": "2021-04-07 17:03", "url": "https://koronavirus.gov.hu/cikkek/kasler-magyarorszag-atoltottsagban-az-unio-ellovasava-valt", "h1": "K\u00e1sler: Magyarorsz\u00e1g \u00e1toltotts\u00e1gban az uni\u00f3 \u00e9llovas\u00e1v\u00e1 v\u00e1lt", "body": "\nMagyarorsz\u00e1g \u00e1toltotts\u00e1gban az Eur\u00f3pai Uni\u00f3 orsz\u00e1gai k\u00f6z\u00f6tt \u00e9llovass\u00e1 v\u00e1lt azzal, hogy 2,5 milli\u00f3 ember megkapta a koronav\u00edrus elleni v\u00e9d\u0151olt\u00e1st - mondta az emberi er\u0151forr\u00e1sok minisztere szerd\u00e1n a k\u00f6z\u00f6ss\u00e9gi oldal\u00e1ra felt\u00f6lt\u00f6tt vide\u00f3ban.\n\n\nK\u00e1sler\u00a0Mikl\u00f3s \u00fagy fogalmazott, hogy az elm\u00falt h\u00e1rom h\u00f3napban - a m\u00e9ltatlan politikai t\u00e1mad\u00e1sok keresztt\u00fcz\u00e9ben is - folyamatos volt az olt\u00e1sok bead\u00e1sa.\n\u00a0\u00a0\u00a0\u00a0Azt mondta, b\u00fcszke koll\u00e9g\u00e1ira, a magyar eg\u00e9szs\u00e9g\u00fcgyben dolgoz\u00f3kra, akik minden k\u00f6r\u00fclm\u00e9nyek k\u00f6z\u00f6tt helyt\u00e1lltak. \"Eddig soha nem tapasztalt terhel\u00e9s mellett nem ingott meg haz\u00e1nk ell\u00e1t\u00f3rendszere, \u00e9s ilyen megfesz\u00edtett munka mellett is siker\u00fclt az olt\u00e1si programot rendben, \u00fctemterv szerint v\u00e9grehajtani\" - jelentette ki. A miniszter \u00fagy fogalmazott: az ut\u00f3bbi h\u00f3napokban \"ism\u00e9t testet \u00f6lt\u00f6tt a j\u00f3akarat\u00fa emberek k\u00f6z\u00f6tt a nemzeti egys\u00e9g, honfit\u00e1rsaink \u00e9let\u00e9nek v\u00e9delme\".\n\u00a0\u00a0\u00a0\u00a0A vide\u00f3ban\u00a0K\u00e1sler\u00a0Mikl\u00f3s annak a meggy\u0151z\u0151d\u00e9s\u00e9nek adott hangot, hogy ez a k\u00fczdelem \u00e9s helyt\u00e1ll\u00e1s a rendszerv\u00e1lt\u00e1s ut\u00e1ni Magyarorsz\u00e1g egyik legnagyobb sikere. Ennek \"beteljesed\u00e9se\" \u00e9rdek\u00e9ben arra k\u00e9rt mindenkit, hogy jelentkezzen, \u00e9ljen az olt\u00e1s lehet\u0151s\u00e9g\u00e9vel.\n\nMTI 2021. \u00e1prilis 7.\n\n"}]