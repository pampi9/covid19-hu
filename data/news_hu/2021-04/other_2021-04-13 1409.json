[{"date": "2021-04-13 14:09", "url": "https://koronavirus.gov.hu/cikkek/varga-mihaly-mintegy-10-milliard-forintos-egeszsegipari-beruhazas-valosul-meg-nyirsegben", "h1": "Varga Mih\u00e1ly: mintegy 10 milli\u00e1rd forintos eg\u00e9szs\u00e9gipari beruh\u00e1z\u00e1s val\u00f3sul meg a Ny\u00edrs\u00e9gben", "body": "\nMintegy 10 milli\u00e1rd forint \u00e9rt\u00e9kben val\u00f3sul meg eg\u00e9szs\u00e9gipari beruh\u00e1z\u00e1s a Ny\u00edrs\u00e9gben a tavaly ind\u00edtott Eg\u00e9szs\u00e9gipari t\u00e1mogat\u00e1si program seg\u00edts\u00e9g\u00e9vel - hangs\u00falyozta Varga Mih\u00e1ly p\u00e9nz\u00fcgyminiszter az EU-FIRE Kft. h\u00e1rom beruh\u00e1z\u00e1sb\u00f3l \u00e1ll\u00f3 fejleszt\u00e9se els\u0151 \u00fcteme, a Kocsordon fel\u00e9p\u00fclt \u00fczem virtu\u00e1lis \u00e1tad\u00e1s\u00e1n kedden, Budapesten.\n\n\nA p\u00e9nz\u00fcgyminiszter elmondta, hogy a fejleszt\u00e9s els\u0151 \u00fctem\u00e9ben Kocsordon a t\u00e1rsas\u00e1g mintegy 2 milli\u00e1rd forintos beruh\u00e1z\u00e1ssal eg\u00e9szs\u00e9g\u00fcgyi v\u00e9d\u0151eszk\u00f6z\u00f6k, orvosi kan\u00fcl\u00f6k, valamint l\u00e9legeztet\u0151- \u00e9s \u00fajra\u00e9leszt\u0151 g\u00e9pekhez sz\u00fcks\u00e9ges alkatr\u00e9szek gy\u00e1rt\u00e1s\u00e1ra alkalmas \u00fczemet hozott l\u00e9tre, amihez a korm\u00e1ny t\u00f6bb mint 1,5 milli\u00e1rd forinttal j\u00e1rult hozz\u00e1 az Eg\u00e9szs\u00e9gipari t\u00e1mogat\u00e1si programban.\n\u00a0\u00a0\u00a0\u00a0Varga Mih\u00e1ly kiemelte, az \u00f6sszesen 10 milli\u00e1rd forintos fejleszt\u00e9s m\u00e1sik k\u00e9t beruh\u00e1z\u00e1sa M\u00e1t\u00e9szalk\u00e1n j\u00f6n l\u00e9tre. Ezekkel a beruh\u00e1z\u00e1sokkal el lehet \u00e9rni, hogy olyan eg\u00e9szs\u00e9g\u00fcgyi eszk\u00f6z\u00f6kb\u0151l is ell\u00e1t\u00e1sbiztons\u00e1g legyen az orsz\u00e1gban, amelyeket kor\u00e1bban k\u00fclf\u00f6ldr\u0151l lehetett csak beszerezni.\n\u00a0\u00a0\u00a0\u00a0A p\u00e9nz\u00fcgyminiszter elmondta, a h\u00e1rom \u00fctem\u0171 beruh\u00e1z\u00e1s elk\u00e9sz\u00fclt\u00e9vel a Ny\u00edrs\u00e9gben olyan eg\u00e9szs\u00e9gipari gy\u00e1rt\u00f3b\u00e1zis j\u00f6n l\u00e9tre \u0151szre, amely k\u00e9pes lesz \u00e9ves szinten 230 milli\u00f3 fecskend\u0151, 190 milli\u00f3 injekci\u00f3s t\u0171, 50 milli\u00f3 orvosi gumikeszty\u0171, 500 ezer szike, 100 ezer m\u0171t\u00e9ti csipesz \u00e9s 100 ezer seb\u00e9szeti oll\u00f3 el\u0151\u00e1ll\u00edt\u00e1s\u00e1ra.\n\u00a0\u00a0\u00a0\u00a0Varga Mih\u00e1ly kiemelte, az Eg\u00e9szs\u00e9gipari t\u00e1mogat\u00e1si programban eddig 74 eg\u00e9szs\u00e9gipari fejleszt\u00e9st t\u00e1mogattak 80 milli\u00e1rd forint \u00e9rt\u00e9kben, amely 5500 munkahely l\u00e9trehoz\u00e1s\u00e1hoz, meg\u0151rz\u00e9s\u00e9hez, stabiliz\u00e1l\u00e1s\u00e1hoz j\u00e1rul hozz\u00e1. Ebb\u0151l 10 beruh\u00e1z\u00e1s m\u00e1r lez\u00e1rult, ami 1500 ember munkahely\u00e9nek meg\u0151rz\u00e9s\u00e9hez j\u00e1rult hozz\u00e1. A t\u00e1rca azon dolgozik, hogy a program folytat\u00f3djon az ell\u00e1t\u00e1sbiztons\u00e1g \u00e9rdek\u00e9ben - tette hozz\u00e1 Varga Mih\u00e1ly.\n\u00a0\u00a0\u00a0\u00a0\u00dajs\u00e1g\u00edr\u00f3i k\u00e9rd\u00e9sre v\u00e1laszolva a miniszter elmondta, hogy az Eg\u00e9szs\u00e9gipari t\u00e1mogat\u00e1si program 50 milli\u00e1rd forint kerettel indult, \u00e9s k\u00e9szek arra, hogy b\u0151v\u00edts\u00e9k a forr\u00e1sokat, ha sz\u00fcks\u00e9ges. A 2021-es k\u00f6lts\u00e9gvet\u00e9s tartalmaz ilyen lehet\u0151s\u00e9get, \u00e9s a m\u00e1jusban beadand\u00f3 2022. \u00e9vi k\u00f6lts\u00e9gvet\u00e9si tervezetben is nyitnak lehet\u0151s\u00e9g arra, hogy ak\u00e1r az eg\u00e9szs\u00e9giparban, de m\u00e1s \u00e1gazatokban is tov\u00e1bbi gy\u00e1rt\u00e1si kapacit\u00e1sok l\u00e9tes\u00fcljenek az orsz\u00e1gban.\n\u00a0\u00a0\u00a0\u00a0Kov\u00e1cs Imre, az EU-FIRE Kft. \u00fcgyvezet\u0151je \u00e9s tulajdonosa a virtu\u00e1lis \u00e1tad\u00f3n elmondta, a gy\u00e1rt\u00e1shoz vil\u00e1gsz\u00ednvonal\u00fa eszk\u00f6z\u00f6ket, berendez\u00e9seket szereztek be, a gy\u00e1rt\u00e1si folyamatok automatiz\u00e1ltak, \u00e9s biztos\u00edtj\u00e1k a min\u0151s\u00e9gellen\u0151rz\u00e9st is.\n\u00a0\u00a0\u00a0\u00a0Az \u00fcgyvezet\u0151 hozz\u00e1tette, alkatr\u00e9szek \u00e9s k\u00e9szterm\u00e9kek gy\u00e1rt\u00e1s\u00e1ban szerzett tapasztalattal l\u00e9ptek a strat\u00e9giai jelent\u0151s\u00e9ggel b\u00edr\u00f3 eg\u00e9szs\u00e9giparba. Kocsordon hat\u00e1rid\u0151re elkezd\u0151d\u00f6tt a gy\u00e1rt\u00e1s, a m\u00e1t\u00e9szalkai gy\u00e1rakat szeptember v\u00e9g\u00e9n adj\u00e1k \u00e1t, \u00e9s okt\u00f3berben m\u00e1r termelnek. Alapvet\u0151 c\u00e9ljuk a magyarorsz\u00e1gi ig\u00e9nyek kiel\u00e9g\u00edt\u00e9se, ezt k\u00f6vet\u0151en gondolkodnak majd exportban is.\n\u00a0\u00a0\u00a0\u00a0A P\u00e9nz\u00fcgyminiszt\u00e9rium k\u00f6zlem\u00e9nye szerint a most elk\u00e9sz\u00fclt, kocsordi \u00fczem 30 helyb\u00e9linek, a k\u00e9t m\u00e1t\u00e9szalkai beruh\u00e1z\u00e1s pedig \u00f6sszesen 139 embernek teremt biztos munkahelyet. A fejleszt\u00e9sekkel az olt\u00e1shoz haszn\u00e1lt orvosi eszk\u00f6z\u00f6k ter\u00e9n is \u00f6nell\u00e1t\u00f3 lehet Magyarorsz\u00e1g.\n\n\nMTI 2021. \u00e1prilis 13.\n\n"}]