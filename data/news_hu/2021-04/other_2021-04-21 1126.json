[{"date": "2021-04-21 11:26", "url": "https://koronavirus.gov.hu/cikkek/itm-allamtitkar-honap-vegeig-igenyelheto-az-agazati-bertamogatas", "h1": "ITM-\u00e1llamtitk\u00e1r: a h\u00f3nap v\u00e9g\u00e9ig ig\u00e9nyelhet\u0151 az \u00e1gazati b\u00e9rt\u00e1mogat\u00e1s", "body": "\nAz \u00e1gazati b\u00e9rt\u00e1mogat\u00e1sra jogosultak \u00e1prilis 30-ig ig\u00e9nyelhetik a b\u00e9rek 50 sz\u00e1zal\u00e9k\u00e1t fedez\u0151 t\u00e1mogat\u00e1st a munka\u00fcgyi k\u00f6zpontok foglalkoztat\u00e1si f\u0151oszt\u00e1lyain - mondta Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra az M1 aktu\u00e1lis csatorn\u00e1n.\n\n\nKiemelte: a korm\u00e1nyzati seg\u00edts\u00e9g 167 ezer ember \u00e1ll\u00e1s\u00e1nak megtart\u00e1s\u00e1ban seg\u00edthetett, ennyi dolgoz\u00f3ra vett\u00e9k ugyanis ig\u00e9nybe a munkaad\u00f3k a b\u00e9rt\u00e1mogat\u00e1st, \u00f6sszesen 72 milli\u00e1rd forint \u00e9rt\u00e9kben.\n\u00a0\u00a0\u00a0\u00a0A vend\u00e9gl\u00e1t\u00f3i szakma jelezte, hogy a teraszok nyit\u00e1sa kih\u00edv\u00e1st jelent a szektor sz\u00e1m\u00e1ra, ugyanis n\u00e9h\u00e1ny napon bel\u00fcl felk\u00e9sz\u00fclt koll\u00e9g\u00e1kat nagy sz\u00e1mban kell munk\u00e1ba \u00e1ll\u00edtani - jegyezte meg Bod\u00f3 S\u00e1ndor. B\u00edznak abban, hogy a nyit\u00e1snak nem lesznek munkaer\u0151piaci akad\u00e1lyai - tette hozz\u00e1, jelezve, hogy sz\u00e1m\u00edt\u00e1saik szerint k\u00f6zel 700 vend\u00e9gl\u00e1t\u00f3ipari vezet\u0151, 5000 pinc\u00e9r \u00e9s felszolg\u00e1l\u00f3, illetve 1000 cukr\u00e1sz \u00e1ll k\u00e9szenl\u00e9tben.\n\u00a0\u00a0\u00a0\u00a0Az \u00e1llamtitk\u00e1r arr\u00f3l is besz\u00e9lt, hogy 40 ezer f\u0151 t\u00e9rt haza k\u00fclf\u00f6ldr\u0151l, akik k\u00f6z\u00fcl sokan \"lend\u00fcletes tud\u00e1sukkal\" itthon is megtal\u00e1lhatj\u00e1k sz\u00e1m\u00edt\u00e1saikat.\n\u00a0\u00a0\u00a0\u00a0A k\u00f6zkedvelt magyarorsz\u00e1gi kir\u00e1ndul\u00f3helyek, f\u0151leg a tavak k\u00f6rny\u00e9k\u00e9n \u00f3ri\u00e1si kih\u00edv\u00e1s el\u00e9 n\u00e9znek szint\u00e9n, hiszen a turizmus beindul\u00e1s\u00e1val v\u00e1rhat\u00f3an igen nagy sz\u00e1m\u00fa vend\u00e9g \u00e9rkez\u00e9s\u00e9re sz\u00e1m\u00edthatnak f\u0151k\u00e9nt belf\u00f6ldr\u0151l - v\u00e9lekedett az \u00e1llamtitk\u00e1r. A k\u00fclf\u00f6ldi vend\u00e9gek elmarad\u00e1sa miatt egyel\u0151re Budapest helyzete turisztikai szempontb\u00f3l kev\u00e9sb\u00e9 kedvez\u0151, ez\u00e9rt fontos, hogy a hazai utaz\u00f3k a f\u0151v\u00e1rost is tekints\u00e9k c\u00e9lpontnak, ahogy arra a szakmai szervezetek is felh\u00edvt\u00e1k a figyelmet - f\u0171zte hozz\u00e1.\n\n\nMTI 2021. \u00e1prilis 21.\n\n"}]