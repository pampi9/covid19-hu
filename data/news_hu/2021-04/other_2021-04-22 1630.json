[{"date": "2021-04-22 16:30", "url": "https://koronavirus.gov.hu/cikkek/szijjarto-peter-osztrak-kollegajaval-egyeztetett-hegyeshalmi-hatarnal", "h1": "Szijj\u00e1rt\u00f3 P\u00e9ter osztr\u00e1k koll\u00e9g\u00e1j\u00e1val egyeztetett a hegyeshalmi hat\u00e1rn\u00e1l", "body": "\nAlexander Schallenberg osztr\u00e1k k\u00fcl\u00fcgyminiszterrel egyeztetett cs\u00fct\u00f6rt\u00f6k d\u00e9lut\u00e1n Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter a hegyeshalmi hat\u00e1r\u00e1tl\u00e9p\u00e9si pont osztr\u00e1k oldal\u00e1n - k\u00f6z\u00f6lte a K\u00fclgazdas\u00e1gi \u00e9s K\u00fcl\u00fcgyminiszt\u00e9rium az MTI-vel.\n\n\nA tal\u00e1lkoz\u00f3n Szijj\u00e1rt\u00f3 P\u00e9ter elmondta, hogy Ausztri\u00e1val Magyarorsz\u00e1g szorosan egy\u00fcttm\u0171k\u00f6dik a vil\u00e1gj\u00e1rv\u00e1ny elleni k\u00fczdelemben is.\n\u00a0\u00a0\u00a0\u00a0Kifejtette, tavaly az els\u0151 hull\u00e1m sor\u00e1n k\u00f6lcs\u00f6n\u00f6sen seg\u00edtette egym\u00e1st a k\u00e9t orsz\u00e1g, hogy \u00e1llampolg\u00e1rai hazat\u00e9rhessenek \u00e9s figyeltek arra is, hogy tranzit- \u00e9s teherforgalom a lehet\u0151 legakad\u00e1lymentesebb legyen.\n\u00a0\u00a0\u00a0\u00a0Hozz\u00e1tette, az elm\u00falt id\u0151szakban is sokat konzult\u00e1ltak annak \u00e9rdek\u00e9ben, hogy a magyar ing\u00e1z\u00f3k sz\u00e1m\u00e1ra a lehet\u0151 legkevesebb kellemetlens\u00e9ggel \u00e9s akad\u00e1llyal j\u00e1rjanak a szigor\u00fa osztr\u00e1k j\u00e1rv\u00e1ny\u00fcgyi int\u00e9zked\u00e9sek.\nA k\u00fclgazdas\u00e1gi \u00e9s k\u00fcl\u00fcgyminiszter t\u00f6bb javaslatot is tett osztr\u00e1k koll\u00e9g\u00e1j\u00e1nak, aki nagy m\u00e9rt\u00e9kben seg\u00edtett abban, hogy az osztr\u00e1kok t\u00f6bb katon\u00e1t \u00e9s rend\u0151rt vez\u00e9nyeljenek a hat\u00e1rra az \u00e1tl\u00e9p\u00e9s gyors\u00edt\u00e1sa \u00e9rdek\u00e9ben.\n\u00a0\u00a0\u00a0\u00a0Az Ausztri\u00e1ban tanul\u00f3 magyar fiatalok sz\u00e1m\u00e1ra is k\u00f6nny\u00edt\u00e9seket l\u00e9ptettek \u00e9letbe, emellett megn\u00f6velt\u00e9k a tesztel\u0151pontok sz\u00e1m\u00e1t, \u00edgy az \u00e1ltaluk el\u0151\u00edrt k\u00f6teless\u00e9gek a lehets\u00e9gesn\u00e9l kevesebb kellemetlens\u00e9get okoztak a k\u00e9t orsz\u00e1g k\u00f6z\u00f6tt ing\u00e1z\u00f3knak - folytatta.\nSzijj\u00e1rt\u00f3 P\u00e9ter kiemelte, hogy fontos a k\u00e9t orsz\u00e1g k\u00f6z\u00f6tti gazdas\u00e1gi egy\u00fcttm\u0171k\u00f6d\u00e9s is. Az osztr\u00e1k v\u00e1llalatok hitet tettek a Magyarorsz\u00e1ggal val\u00f3 egy\u00fcttm\u0171k\u00f6d\u00e9s mellett, amikor tavaly, a rendk\u00edv\u00fcl neh\u00e9z helyzetben 31 osztr\u00e1k v\u00e1llalat 18 milli\u00e1rd forintnyi beruh\u00e1z\u00e1st hajtott v\u00e9gre Magyarorsz\u00e1gon korm\u00e1nyzati t\u00e1mogat\u00e1ssal.\n\u00a0\u00a0\u00a0\u00a0Ennek nyom\u00e1n 7700 magyar ember munkahely\u00e9t mentett\u00e9k meg - f\u0171zte hozz\u00e1.\n\u00a0\u00a0\u00a0\u00a0Elmondta azt is, hogy a k\u00e9t orsz\u00e1g k\u00f6z\u00f6tt folyamatos az egyeztet\u00e9s \u00e9s az egy\u00fcttm\u0171k\u00f6d\u00e9s, k\u00fcl\u00f6n\u00f6sen most, amikor a vil\u00e1gj\u00e1rv\u00e1ny elleni k\u00fczdelemnek egy neh\u00e9z szakasz\u00e1ban vagyunk.\nSzoros kapcsolatban maradunk a k\u00f6vetkez\u0151 hetekben \u00e9s h\u00f3napokban is, mert az az \u00e9rdek\u00fcnk, hogy mindk\u00e9t orsz\u00e1gban sikeresen kezelj\u00fck a j\u00e1rv\u00e1nyt \u00e9s annak k\u00f6vetkezm\u00e9nyeit - z\u00e1rta szavait Szijj\u00e1rt\u00f3 P\u00e9ter.\n\n\nMTI 2021. \u00e1prilis 22.\n\n"}]