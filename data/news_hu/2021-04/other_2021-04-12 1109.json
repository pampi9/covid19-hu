[{"date": "2021-04-12 11:09", "url": "https://koronavirus.gov.hu/cikkek/merkely-barmelyik-vakcinat-adjak-el-kell-fogadni", "h1": "Merkely: b\u00e1rmelyik vakcin\u00e1t adj\u00e1k, el kell fogadni!", "body": "\nA koronav\u00edrus-j\u00e1rv\u00e1nyt kiz\u00e1r\u00f3lag olt\u00e1ssal lehet legy\u0151zni, ez\u00e9rt b\u00e1rmelyik vakcin\u00e1t is k\u00edn\u00e1lj\u00e1k fel, azt az embereknek el kell fogadniuk - mondta a Semmelweis Egyetem rektora h\u00e9tf\u0151n \u00c1der J\u00e1nos k\u00f6zt\u00e1rsas\u00e1gi eln\u00f6k K\u00e9k Bolyg\u00f3 c\u00edm\u0171 podcastj\u00e1ban nyilatkozva.\n\n\nMerkely B\u00e9la hangs\u00falyozta, sz\u00e1mos olyan trag\u00e9di\u00e1r\u00f3l hallott, ahol valaki v\u00e1rt egy v\u00e1gyott vakcin\u00e1ra, majd elkapta a v\u00edrust \u00e9s \"sz\u00f6rny\u0171 v\u00e9ge lett a t\u00f6rt\u00e9netnek\".\n\u00a0\u00a0\u00a0\u00a0Kiemelte, az els\u0151 olt\u00e1snak van a legnagyobb szerepe a megbeteged\u00e9ssel szemben, az els\u0151 olt\u00e1s ut\u00e1n ugyanis nagyj\u00e1b\u00f3l k\u00e9t h\u00e9ttel alakul ki az immunit\u00e1s \u00e9s lesz gyakorlatilag k\u00f6zel 100 sz\u00e1zal\u00e9kos a biztons\u00e1g a s\u00falyos megbeteged\u00e9ssel szemben. \u00a0\u00a0\u00a0\u00a0A m\u00e1sodik olt\u00e1s ezt k\u00f6vet\u0151en egyfajta sokszoros\u00edt\u00f3 hat\u00e1ssal rendelkezik, ami megn\u00f6veli a szervezetben az ellenanyagok sz\u00e1m\u00e1t.\n\u00a0\u00a0\u00a0\u00a0A Semmelweis Egyetem rektora fontosnak nevezte, hogy a fert\u0151z\u00e9sen \u00e1tesettek ellenanyagszintje alacsonyabb, mint a beoltottak\u00e9, ugyanakkor a v\u00edrust kor\u00e1bban bizony\u00edtottan elkap\u00f3k eset\u00e9ben nincs sz\u00fcks\u00e9g m\u00e1sodik olt\u00e1sra.\n\u00a0\u00a0\u00a0\u00a0Sz\u00f3lt arr\u00f3l is, a k\u00e9t olt\u00e1ssal rendelkez\u0151k megfert\u0151z\u0151d\u00e9sekor legfeljebb egy enyhe n\u00e1th\u00e1hoz hasonl\u00f3 t\u00fcnetek jelentkezhetnek, de olyanr\u00f3l m\u00e9g nem hallott, hogy a k\u00f6r\u00fckben s\u00falyos megbeteged\u00e9s t\u00f6rt\u00e9nt volna.\nMerkely B\u00e9la al\u00e1h\u00fazta, ahhoz, hogy a j\u00e1rv\u00e1ny tart\u00f3san alacsony sz\u00e1mokat mutasson Magyarorsz\u00e1gon, nagyj\u00e1b\u00f3l 5 milli\u00f3 \u00e1llampolg\u00e1rt kell beoltani, de rem\u00e9li, hogy enn\u00e9l t\u00f6bben ig\u00e9nylik majd a vakcin\u00e1t, ami el\u00e9g lehet ahhoz, hogy \"nyugodt nyarunk legyen\" \u00e9s a j\u00e1rv\u00e1ny ne t\u00e9rjen vissza szeptemberben.\n\u00a0\u00a0\u00a0\u00a0Hangs\u00falyozta, a brit vari\u00e1nst csak olt\u00e1ssal lehet elker\u00fclni, ugyanis olyan nagy a fert\u0151z\u0151k\u00e9pess\u00e9ge, hogy csak id\u0151 k\u00e9rd\u00e9se, mikor fert\u0151zi \u00e1t a teljes popul\u00e1ci\u00f3t. Teh\u00e1t t\u00e9ved az, aki \u00fagy gondolja, a saj\u00e1t beolt\u00e1sa n\u00e9lk\u00fcl kialakul a ny\u00e1jimmunit\u00e1s - tette hozz\u00e1.\n\u00a0\u00a0\u00a0\u00a0Kiemelte, a harmadik hull\u00e1mot okoz\u00f3 brit vari\u00e1ns nemcsak hat\u00e9konyabban fert\u0151z, hanem s\u00falyosabb eseteket is okoz \u00e9s nem k\u00edm\u00e9li a fiatalokat sem. Am\u00edg a vad, azaz vuhani v\u00edrus eset\u00e9ben minden ember tov\u00e1bbi \u00e1tlagosan 2,7 embert fert\u0151z\u00f6tt meg, addig brit mut\u00e1nsn\u00e1l ez a sz\u00e1m k\u00f6zel 4, emellett jelent\u0151s sz\u00e1m\u00fa 30-60 \u00e9v k\u00f6z\u00f6tti fert\u0151z\u00f6tt ker\u00fcl miatta intenz\u00edv oszt\u00e1lyra - fejtette ki Merkely B\u00e9la.\n\u00a0\u00a0\u00a0\u00a0A Semmelweis Egyetem rektora szerint - a hivatalosan nem igazolt esetekkel egy\u00fctt - 2-4,9 milli\u00f3 k\u00f6z\u00f6tt lehet Magyarorsz\u00e1gon a megfert\u0151z\u0151dtek sz\u00e1ma.\n\u00a0\u00a0\u00a0\u00a0Merkely B\u00e9la felid\u00e9zte, a m\u00e1sodik hull\u00e1mban fert\u0151z\u0151d\u00f6tt meg a v\u00edrus vad v\u00e1ltozat\u00e1val \u00e9s az influenz\u00e1t\u00f3l jelent\u0151sen elt\u00e9r\u0151 t\u00fcneteket tapasztalt, jelent\u0151s f\u00e1jdalmakkal \u00e9s f\u00e1radts\u00e1g\u00e9rzettel. Elmondta, a t\u00fcneteket egy h\u00e9tig \u00e9rezte, a szagl\u00e1sa ugyanakkor \u00f6t h\u00f3nap eltelt\u00e9vel sem t\u00e9rt vissza teljesen.\nA besz\u00e9lget\u00e9st vezet\u0151 \u00c1der J\u00e1nos hangs\u00falyozta, \"nem lehet\u00fcnk el\u00e9g h\u00e1l\u00e1sak\" az\u00e9rt az ember feletti er\u0151fesz\u00edt\u00e9s\u00e9rt, amelyet az eg\u00e9szs\u00e9g\u00fcgyben dolgoz\u00f3k ny\u00fajtottak a j\u00e1rv\u00e1ny alatt. Hozz\u00e1tette, a lakoss\u00e1g azzal tud a legt\u00f6bbet seg\u00edteni nekik, ha beadatj\u00e1k az olt\u00e1st.\n\u00a0\u00a0\u00a0\u00a0A k\u00f6zt\u00e1rsas\u00e1gi eln\u00f6k t\u00f6bbsz\u00f6r hangs\u00falyozta az olt\u00e1sra sz\u00f3l\u00f3 regisztr\u00e1ci\u00f3 fontoss\u00e1g\u00e1t.\n\u00a0\u00a0\u00a0\u00a0\"Nem b\u00fajhatunk el a v\u00edrus el\u0151l, de az olt\u00e1ssal nyerhet\u00fcnk ellene!\" - jelentette ki az \u00e1llamf\u0151, aki a Merkely B\u00e9la \u00e1ltal elmondottakat \u00fagy \u00f6sszegezte: \"regisztr\u00e1lni, regisztr\u00e1lni, regisztr\u00e1lni \u00e9s ut\u00e1na pedig elfogadni a felk\u00edn\u00e1lt olt\u00e1sokat!\".\n\nMTI 2021. \u00e1prilis 12.\n\n"}]