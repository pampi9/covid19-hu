[{"date": "2021-04-01 13:15", "url": "https://koronavirus.gov.hu/cikkek/szijjarto-nem-szabad-ideologiai-es-politikai-kerdest-csinalni-vakcinabol", "h1": "Szijj\u00e1rt\u00f3: nem szabad ideol\u00f3giai \u00e9s politikai k\u00e9rd\u00e9st csin\u00e1lni a vakcin\u00e1b\u00f3l", "body": "\nA koronav\u00edrus-j\u00e1rv\u00e1ny ellen az olt\u00e1s az egyetlen alternat\u00edva, ez\u00e9rt a vakcin\u00e1kb\u00f3l semmik\u00e9ppen sem szabad ideol\u00f3giai \u00e9s politikai k\u00e9rd\u00e9st csin\u00e1lni - mondta cs\u00fct\u00f6rt\u00f6k\u00f6n Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter az MTI-nek Genfb\u0151l, ahol az Eg\u00e9szs\u00e9g\u00fcgyi Vil\u00e1gszervezet (WHO) f\u0151igazgat\u00f3j\u00e1val, Tedrosz Adhanom Gebrejeszusszal tartott k\u00f6z\u00f6s sajt\u00f3t\u00e1j\u00e9koztat\u00f3t.\n\n\n\"Vil\u00e1gosan l\u00e1tszik, hogy az eg\u00e9sz vil\u00e1gon exponenci\u00e1lisan n\u0151 a fert\u0151z\u00f6ttek sz\u00e1ma, \u00fajabb \u00e9s \u00fajabb vari\u00e1nsok l\u00e9pnek fel, ez\u00e9rt az olt\u00e1snak nincs alternat\u00edv\u00e1ja, gyorsan kell oltani annak \u00e9rdek\u00e9ben, hogy megv\u00e9dj\u00fck az embereket\" - jelentette ki a miniszter.\n\u00a0\u00a0\u00a0\u00a0Szijj\u00e1rt\u00f3 P\u00e9ter kiemelte, hogy a WHO kiv\u00e1l\u00f3 p\u00e9ld\u00e1t mutatott azzal, hogy nem csin\u00e1lt ideol\u00f3giai k\u00e9rd\u00e9st a vakcin\u00e1kb\u00f3l.\n\"Mindazok, akik ideol\u00f3giai k\u00e9rd\u00e9ss\u00e9 tett\u00e9k Br\u00fcsszelben az olt\u00e1st, azok gyakorlatilag emberek hal\u00e1l\u00e1t okozt\u00e1k\" - mondta Szijj\u00e1rt\u00f3 P\u00e9ter, hozz\u00e1t\u00e9ve, hogy ezzel lass\u00edtj\u00e1k az olt\u00e1si kamp\u00e1nyokat \u00e9s al\u00e1\u00e1ss\u00e1k az olt\u00e1si hajland\u00f3s\u00e1got.\n\u00a0\u00a0\u00a0\u00a0Egy\u00fattal arra sz\u00f3l\u00edtotta fel a magyar ellenz\u00e9ket, \"hagyjon fel az olt\u00e1sellenes kamp\u00e1nnyal, \u00e9s ne tegyen ideol\u00f3giai vita t\u00e1rgy\u00e1v\u00e1 egyes olt\u00f3anyagokat, elbizonytalan\u00edtva ezzel az embereket\".\n\u00a0A WHO f\u0151igazgat\u00f3j\u00e1val tartott k\u00f6z\u00f6s sajt\u00f3t\u00e1j\u00e9koztat\u00f3n Szijj\u00e1rt\u00f3 P\u00e9ter azt is elmondta, a j\u00f6v\u0151ben is fontos lesz az olt\u00f3anyagok ut\u00e1np\u00f3tl\u00e1sa, ez\u00e9rt Magyarorsz\u00e1gon is kialak\u00edtanak erre a c\u00e9lra gy\u00e1rt\u00e1si kapacit\u00e1st, amely 2022 v\u00e9g\u00e9re m\u00e1r rendelkez\u00e9sre fog \u00e1llni.\n\u00a0\u00a0\u00a0\u00a0A felek bejelentett\u00e9k, hogy \u00e1prilis v\u00e9g\u00e9n a WHO eur\u00f3pai vezet\u0151i is Magyarorsz\u00e1gra l\u00e1togatnak, hogy e gy\u00e1rt\u00e1si kapacit\u00e1snak az eur\u00f3pai, illetve a glob\u00e1lis l\u00e1ncba t\u00f6rt\u00e9n\u0151 bekapcsol\u00e1s\u00e1r\u00f3l t\u00e1rgyaljanak.\n\u00a0A sajt\u00f3t\u00e1j\u00e9koztat\u00f3n a miniszter kiemelte, hogy az Eur\u00f3pai Uni\u00f3ban Magyarorsz\u00e1g vezet\u0151 szerepet t\u00f6lt be a lakoss\u00e1gar\u00e1nyosan oltottak sz\u00e1m\u00e1t tekintve, mert lassan el\u00e9ri azt, hogy a feln\u0151tt lakoss\u00e1g 25 sz\u00e1zal\u00e9ka legal\u00e1bb az els\u0151 olt\u00e1st megkapja.\n\u00a0\u00a0\u00a0\u00a0\"Min\u00e9l t\u00f6bb embert tudunk beoltani, ann\u00e1l t\u00f6bb \u00e9letet ment\u00fcnk meg\" - hangs\u00falyozta Szijj\u00e1rt\u00f3 P\u00e9ter.\nTedrosz Adhanom Gebrejeszusz szint\u00e9n kiemelte az olt\u00f3anyagok helyi gy\u00e1rt\u00e1s\u00e1nak a sz\u00fcks\u00e9gess\u00e9g\u00e9t, hozz\u00e1t\u00e9ve, hogy a WHO t\u00f6rekedni fog arra, hogy t\u00e1mogassa Magyarorsz\u00e1got ennek megval\u00f3sul\u00e1s\u00e1ban.\n\u00a0\u00a0\u00a0\u00a0A f\u0151igazgat\u00f3 elismer\u0151en nyilatkozott a magyarorsz\u00e1gi olt\u00e1si kamp\u00e1ny gyorsas\u00e1g\u00e1r\u00f3l is. Az imm\u00e1ron 24 sz\u00e1zal\u00e9kos lefedetts\u00e9get rendk\u00edv\u00fcl meggy\u0151z\u0151nek nevezte, \u00e9s arra biztatta Magyarorsz\u00e1got, \"tartsa meg ezt a lend\u00fcletet\".\nA f\u0151igazgat\u00f3 ezen k\u00edv\u00fcl a j\u00e1rv\u00e1ny\u00fcgyi rendelkez\u00e9sek - egyebek k\u00f6zt a maszkvisel\u00e9s - betart\u00e1s\u00e1nak fontoss\u00e1g\u00e1ra is felh\u00edvta a figyelmet.\n\n\nMTI 2021. \u00e1prilis 1.\n\n"}]