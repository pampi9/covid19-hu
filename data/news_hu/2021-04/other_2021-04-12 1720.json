[{"date": "2021-04-12 17:20", "url": "https://koronavirus.gov.hu/cikkek/szijjarto-6-milliard-forintos-beruhazast-hajt-vegre-bosch-vecsesen", "h1": "Szijj\u00e1rt\u00f3: 6 milli\u00e1rd forintos beruh\u00e1z\u00e1st hajt v\u00e9gre a Bosch Vecs\u00e9sen", "body": "\nRegion\u00e1lis szolg\u00e1ltat\u00f3k\u00f6zpontot hoz l\u00e9tre Vecs\u00e9sen a Bosch, Magyarorsz\u00e1g legnagyobb ipari v\u00e1llalata; a 6 milli\u00e1rd forintos beruh\u00e1z\u00e1shoz a korm\u00e1ny 2,1 milli\u00e1rd forint t\u00e1mogat\u00e1st biztos\u00edt, a fejleszt\u00e9ssel 225 \u00faj munkahely j\u00f6n l\u00e9tre - jelentette be a k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n Budapesten.\n\nSzijj\u00e1rt\u00f3 P\u00e9ter elmondta: az \u00faj szolg\u00e1ltat\u00f3k\u00f6zpontb\u00f3l \u00f6t, t\u00e9rs\u00e9gbeli orsz\u00e1g Bosch-munkav\u00e1llal\u00f3inak ny\u00fajtanak majd HR-szolg\u00e1ltat\u00e1sokat. A tev\u00e9kenys\u00e9g h\u00e1tter\u00e9ben komoly informatikai fejleszt\u00e9sek \u00e1llnak, \u00edgy kifejezetten magas technol\u00f3giai sz\u00ednvonalat k\u00e9pvisel\u0151 beruh\u00e1z\u00e1sr\u00f3l van sz\u00f3.\n\u00a0\u00a0\u00a0\u00a0A miniszter hangs\u00falyozta, hogy a vil\u00e1gj\u00e1rv\u00e1ny nem \u00e1ll\u00edtotta meg, hanem felgyors\u00edtotta a magyar gazdas\u00e1g dimenzi\u00f3v\u00e1lt\u00e1s\u00e1t, ennek eredm\u00e9nyek\u00e9ppen a megl\u00e9v\u0151 gy\u00e1rt\u00e1si kapacit\u00e1sok mellett egyre er\u0151s\u00f6dnek a magasabb hozz\u00e1adott \u00e9rt\u00e9ket, t\u00f6bb kutat\u00e1s-fejleszt\u00e9si elemet tartalmaz\u00f3 \u00e1gazatok.\n\u00a0\u00a0\u00a0\u00a0A magyar beruh\u00e1z\u00e1s-\u00f6szt\u00f6nz\u00e9si politika \u00e9s a keletr\u0151l v\u00e1s\u00e1rolt vakcin\u00e1k lehet\u0151v\u00e9 teszik, hogy Magyarorsz\u00e1g az \u00faj vil\u00e1ggazdas\u00e1gi rendszer nyertesei k\u00f6z\u00e9 tartozzon - fejtette ki Szijj\u00e1rt\u00f3 P\u00e9ter.\n\u00a0\u00a0\u00a0\u00a0A miniszter kiemelte: a vil\u00e1gj\u00e1rv\u00e1ny ut\u00e1n \u00faj vil\u00e1ggazdas\u00e1gi korszak kezd\u0151dik, \u00e9s nagy m\u00e9rt\u00e9kben eld\u0151l m\u00e1r a startn\u00e1l, hogy ebben melyik orsz\u00e1g milyen poz\u00edci\u00f3t foglal majd el. Els\u0151k\u00e9nt nyithat az az orsz\u00e1g, amelyik a leggyorsabban tudja beoltani polg\u00e1rait, \u00e9s az \u00e9len \u00e1llhat az, ahol m\u00e1r a j\u00e1rv\u00e1ny alatt is a beruh\u00e1z\u00e1sokat \u00f6szt\u00f6n\u00f6zt\u00e9k - fogalmazott.\n\u00a0\u00a0\u00a0\u00a0Magyarorsz\u00e1g eg\u00e9szs\u00e9g\u00fcgyi \u00e9s gazdas\u00e1gi szempontb\u00f3l is olyan v\u00e1laszt adott a vil\u00e1gj\u00e1rv\u00e1nyra, amely lehet\u0151v\u00e9 teszi, hogy mindenki el\u0151tt nyithasson Eur\u00f3p\u00e1ban, \u00e9s a j\u00e1rv\u00e1ny ut\u00e1n a magyar gazdas\u00e1g a v\u00e1ltoz\u00e1sok nyertesei k\u00f6z\u00e9 tartozzon - jelentette ki.\n\n\u00a0\u00a0\u00a0\u00a0A Bosch \u00faj, vecs\u00e9si szolg\u00e1ltat\u00f3k\u00f6zpontj\u00e1r\u00f3l sz\u00f3lva jelezte, hogy az biztos\u00edtja az itthon marad\u00e1s lehet\u0151s\u00e9g\u00e9t diplom\u00e1s, t\u00f6bb nyelvet besz\u00e9l\u0151 fiataloknak, a budapesti agglomer\u00e1ci\u00f3ban \u00e9l\u0151k sz\u00e1m\u00e1ra pedig azt k\u00edn\u00e1lja, hogy a f\u0151v\u00e1rosba t\u00f6rt\u00e9n\u0151 ing\u00e1z\u00e1s n\u00e9lk\u00fcl is j\u00f3 sz\u00ednvonal\u00fa, j\u00f3 fizet\u00e9ssel j\u00e1r\u00f3 munkahelyet tal\u00e1ljanak.\n\u00a0\u00a0\u00a0\u00a0Szijj\u00e1rt\u00f3 P\u00e9ter ismertette, hogy Magyarorsz\u00e1gon m\u00e1r 131 \u00fczleti-v\u00e1llalati szolg\u00e1ltat\u00f3k\u00f6zpont m\u0171k\u00f6dik, amelyek 64 ezer magyar munkav\u00e1llal\u00f3t foglalkoztatnak, akiknek 81 sz\u00e1zal\u00e9ka fels\u0151fok\u00fa v\u00e9gzetts\u00e9g\u0171.\n\u00a0\u00a0\u00a0\u00a0Kit\u00e9rt arra is, hogy a n\u00e9met v\u00e1llalatokhoz f\u0171z\u0151d\u0151 magyar kapcsolatrendszer m\u00e9g fontosabb szerepet j\u00e1tszik ebben a neh\u00e9z id\u0151szakban, a n\u00e9met c\u00e9gek tov\u00e1bbra is a legnagyobb beruh\u00e1z\u00f3k Magyarorsz\u00e1gon.\n\u00a0\u00a0\u00a0\u00a0Tavaly 50 milli\u00e1rd eur\u00f3 f\u00f6l\u00f6tt volt a k\u00e9t orsz\u00e1g k\u00f6z\u00f6tti kereskedelmi forgalom, amely seg\u00edtett abban, hogy a vil\u00e1gkereskedelem fekete \u00e9ve ellen\u00e9re a magyar export 100 milli\u00e1rd eur\u00f3 f\u00f6l\u00e9 ment - mondta a k\u00fclgazdas\u00e1gi \u00e9s k\u00fcl\u00fcgyminiszter.\n\n\u00a0\u00a0\u00a0\u00a0Az esem\u00e9nyen Somogyi Andr\u00e1s, a Bosch csoport hum\u00e1n er\u0151forr\u00e1s igazgat\u00f3ja kifejtette, hogy a v\u00e1llalat sz\u00e1m\u00e1ra Magyarorsz\u00e1g strat\u00e9giai fontoss\u00e1g\u00fa partner \u00e9s befektet\u00e9si c\u00e9lpont. A csoport az orsz\u00e1gban t\u00f6bb mint 15 ezer munkav\u00e1llal\u00f3t foglalkoztat, \u00edgy az egyik legnagyobb k\u00fclf\u00f6ldi ipari munkaad\u00f3.\n\u00a0\u00a0\u00a0\u00a0A folyamatos fejl\u0151d\u00e9s csak kisz\u00e1m\u00edthat\u00f3 \u00fczleti k\u00f6rnyezetben tarthat\u00f3 fent, ez\u00e9rt d\u00f6nt\u00f6tt \u00fagy a Bosch, hogy Magyarorsz\u00e1g lesz az \u00f6t orsz\u00e1got kiszolg\u00e1l\u00f3, region\u00e1lis jelent\u0151s\u00e9g\u0171 beruh\u00e1z\u00e1s sz\u00ednhelye - mondta az igazgat\u00f3.\n\u00a0\u00a0\u00a0\u00a0Sz\u0171cs Lajos, a t\u00e9rs\u00e9g orsz\u00e1ggy\u0171l\u00e9si k\u00e9pvisel\u0151je a beruh\u00e1z\u00e1s jelent\u0151s\u00e9g\u00e9t kiemelve kifejtette, hogy Budapest agglomer\u00e1ci\u00f3ja \u00e9vtizedekig \"lesajn\u00e1lt\" ter\u00fclete volt az orsz\u00e1gnak. Mint fogalmazott, gazdas\u00e1gi szempontb\u00f3l a t\u00e9rs\u00e9g ma m\u00e1r k\u00fcl\u00f6n\u00f6sen fontos, k\u00f6zleked\u00e9si csom\u00f3pontokkal, jelent\u0151s k\u00f6z\u00fati k\u00f6zleked\u00e9si lehet\u0151s\u00e9gekkel, vas\u00fatvonalakkal \u00e9s rep\u00fcl\u0151t\u00e9rrel.\n\u00a0\u00a0\u00a0\u00a0A k\u00e9pvisel\u0151 jelezte azt is, hogy a 2021-t\u0151l kezd\u0151d\u0151 uni\u00f3s id\u0151szakban Budapest \u00e9s Pest megye k\u00fcl\u00f6n r\u00e9gi\u00f3t alkot, a megye \u00faj forr\u00e1sokat kap, ami lehet\u0151s\u00e9get ny\u00fajt versenyh\u00e1tr\u00e1nya ledolgoz\u00e1s\u00e1hoz.\n\n\nMTI 2021. \u00e1prilis 12.\n\n"}]