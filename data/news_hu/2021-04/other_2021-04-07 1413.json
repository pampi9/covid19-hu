[{"date": "2021-04-07 14:13", "url": "https://koronavirus.gov.hu/cikkek/kovacs-zoltan-csak-biztonsagos-es-hatekony-vakcinaval-oltanak-magyarorszagon", "h1": "Kov\u00e1cs Zolt\u00e1n: csak biztons\u00e1gos \u00e9s hat\u00e9kony vakcin\u00e1val oltanak Magyarorsz\u00e1gon", "body": "\nMagyarorsz\u00e1gon csak olyan vakcin\u00e1val lehet oltani, amelyet a szakemberek biztons\u00e1gosnak, hat\u00e9konynak tal\u00e1ltak \u00e9s enged\u00e9lyeztek - k\u00f6z\u00f6lte a nemzetk\u00f6zi kommunik\u00e1ci\u00f3\u00e9rt \u00e9s kapcsolatok\u00e9rt felel\u0151s \u00e1llamtitk\u00e1r szerd\u00e1n a Facebook-oldal\u00e1n.\n\n\nKov\u00e1cs Zolt\u00e1n\u00a0bejegyz\u00e9se szerint mik\u00f6zben az eg\u00e9sz vil\u00e1gon tombol a koronav\u00edrus-j\u00e1rv\u00e1ny harmadik hull\u00e1ma, a nemzetk\u00f6zi sajt\u00f3 \u00e9s n\u00e9h\u00e1ny k\u00fclf\u00f6ldi politikus \"\u00e1lland\u00f3 k\u00e9sztet\u00e9st \u00e9rez arra, hogy kritiz\u00e1lja\" a magyarorsz\u00e1gi vakcinabeszerz\u00e9st. Cl\u00e9ment Beaune francia eur\u00f3pai \u00fcgyek\u00e9rt felel\u0151s \u00e1llamtitk\u00e1rnak is \"siker\u00fclt be\u00e1llnia a sorba\", amikor legut\u00f3bbi interj\u00faiban kifejtette: Magyarorsz\u00e1g \"kett\u0151s j\u00e1t\u00e9kot\" j\u00e1tszik azzal, hogy keleti vakcin\u00e1kat is beszerez - \u00edrta.\n\u00a0\u00a0\u00a0\u00a0Az \u00e1llamtitk\u00e1r kiemelte: a keleti vakcin\u00e1kra Br\u00fcsszel elhib\u00e1zott beszerz\u00e9se miatt volt sz\u00fcks\u00e9g. A \"kett\u0151s j\u00e1t\u00e9knak\" k\u00f6sz\u00f6nhet\u0151en pedig ma Magyarorsz\u00e1gon m\u00e1r t\u00f6bb mint 2,5 milli\u00f3 ember kapta meg az els\u0151 olt\u00e1s\u00e1t, lakoss\u00e1gar\u00e1nyosan pedig csaknem k\u00e9tszer annyi embert oltottak be, mint Franciaorsz\u00e1gban - tette hozz\u00e1\u00a0Kov\u00e1cs Zolt\u00e1n.\n\n\nMTI 2021. \u00e1prilis 7.\n\n"}]