[{"date": "2021-04-01 10:49", "url": "https://koronavirus.gov.hu/cikkek/pm-magyar-gazdasag-2020-ban-ellenallobbnak-bizonyult-az-europai-unio-atlaganal", "h1": "PM: a magyar gazdas\u00e1g 2020-ban ellen\u00e1ll\u00f3bbnak bizonyult az Eur\u00f3pai Uni\u00f3 \u00e1tlag\u00e1n\u00e1l", "body": "\nA j\u00e1rv\u00e1ny idej\u00e9n meghozott gazdas\u00e1gv\u00e9delmi int\u00e9zked\u00e9sek nagyban hozz\u00e1j\u00e1rultak ahhoz, hogy Magyarorsz\u00e1g \u00e1llamad\u00f3ss\u00e1g\u00e1nak brutt\u00f3 hazai term\u00e9khez (GDP) viszony\u00edtott ar\u00e1nya 2020-ban mintegy 80,4 sz\u00e1zal\u00e9kponton teljes\u00fclt - der\u00fclt ki a Magyar Nemzeti Bank (MNB) szerd\u00e1n k\u00f6zz\u00e9tett adatsor\u00e1b\u00f3l - h\u00edvta fel a figyelmet cs\u00fct\u00f6rt\u00f6ki k\u00f6zlem\u00e9ny\u00e9ben a P\u00e9nz\u00fcgyminiszt\u00e9rium (PM).\n\n\nA k\u00f6lts\u00e9gvet\u00e9s tavaly is marad\u00e9ktalanul biztos\u00edtotta a j\u00e1rv\u00e1ny elleni v\u00e9dekez\u00e9shez \u00e9s a gazdas\u00e1gv\u00e9delemhez sz\u00fcks\u00e9ges forr\u00e1sokat. A KSH cs\u00fct\u00f6rt\u00f6ki adatai szerint a meghozott int\u00e9zked\u00e9sek k\u00f6vetkezt\u00e9ben a k\u00f6zponti k\u00f6lts\u00e9gvet\u00e9s GDP-ar\u00e1nyos hi\u00e1nya v\u00e9g\u00fcl 8,1 sz\u00e1zal\u00e9kon alakult 2020-ban. Mindezzel a magyar gazdas\u00e1g ellen\u00e1ll\u00f3bbnak bizonyult az uni\u00f3s \u00e1tlagn\u00e1l - hangs\u00falyozza a miniszt\u00e9rium.\n\u00a0\u00a0\u00a0\u00a0A k\u00f6zlem\u00e9ny eml\u00e9keztet, hogy a KSH \u00e9vente k\u00e9t alkalommal - tavasszal \u00e9s \u0151sszel - k\u00fcldi meg az uni\u00f3s statisztikai hivatalnak a korm\u00e1nyzati szektor k\u00e9t kiemelt mutat\u00f3j\u00e1nak, a korm\u00e1nyzati szektor hi\u00e1ny\u00e1nak \u00e9s ad\u00f3ss\u00e1g\u00e1nak alakul\u00e1s\u00e1t. A magyar ad\u00f3ss\u00e1gmutat\u00f3 2012 \u00f3ta \u00e9vr\u0151l \u00e9vre folyamatosan cs\u00f6kkent, 2019-ben pedig 65,5 sz\u00e1zal\u00e9kpontra m\u00e9rs\u00e9kl\u0151d\u00f6tt a 2010-es 80 sz\u00e1zal\u00e9k f\u00f6l\u00f6tti \u00e9rt\u00e9kr\u0151l. B\u00e1r a koronav\u00edrus-j\u00e1rv\u00e1ny a magyar gazdas\u00e1got is s\u00falyosan \u00e9rintette, a jelenlegi 80,4 sz\u00e1zal\u00e9kos \u00e1llamad\u00f3ss\u00e1g messze elmarad az Eur\u00f3pai Uni\u00f3 el\u0151rel\u00e1that\u00f3lag 90 sz\u00e1zal\u00e9k feletti \u00e1tlag\u00e1t\u00f3l - tett\u00e9k hozz\u00e1.\n\u00a0\u00a0\u00a0\u00a0Az \u00e1llamh\u00e1ztart\u00e1si hi\u00e1ny tavaly a GDP 8,1 sz\u00e1zal\u00e9k\u00e1t \u00e9rte el, amely el\u0151rel\u00e1that\u00f3lag megfelel az Eur\u00f3pai Uni\u00f3 \u00e1tlag\u00e1nak. A j\u00e1rv\u00e1ny\u00fcgyi- \u00e9s gazdas\u00e1gv\u00e9delmi int\u00e9zked\u00e9sek forr\u00e1sait marad\u00e9ktalanul biztos\u00edtotta a k\u00f6lts\u00e9gvet\u00e9s, \u00edgy az emberi \u00e9letek v\u00e9delm\u00e9nek \u00e9s a gazdas\u00e1gv\u00e9delemnek p\u00e9nz\u00fcgyi akad\u00e1lya nem lehetett.\n\u00a0\u00a0\u00a0\u00a0A tavalyi k\u00f6lts\u00e9gvet\u00e9s lehet\u0151v\u00e9 tette egyebek mellett az eg\u00e9szs\u00e9g\u00fcgyi c\u00e9l\u00fa eszk\u00f6zbeszerz\u00e9sek \u00e9s infrastruktur\u00e1lis fejleszt\u00e9sek finansz\u00edroz\u00e1s\u00e1t, ahogy az eg\u00e9szs\u00e9g\u00fcgyi dolgoz\u00f3k egyszeri, 500 ezer forintos juttat\u00e1s\u00e1t is. 2020-ban jelent\u0151s forr\u00e1s jutott a Csal\u00e1dv\u00e9delmi akci\u00f3terv t\u00e1mogat\u00e1s\u00e1ra, valamint a hazai fejleszt\u00e9si kiad\u00e1sok k\u00f6z\u00fcl a Modern v\u00e1rosok program \u00e9s a Magyar falu program beruh\u00e1z\u00e1saira is.\n\u00a0\u00a0\u00a0\u00a0A koronav\u00edrus-j\u00e1rv\u00e1ny elleni v\u00e9dekez\u00e9s \u00e9s a gazdas\u00e1g \u00fajraind\u00edt\u00e1sa kiemelt fontoss\u00e1ggal b\u00edr, ez\u00e9rt a 2021-es k\u00f6lts\u00e9gvet\u00e9s is marad\u00e9ktalanul biztos\u00edtani fogja a sz\u00fcks\u00e9ges forr\u00e1sokat. A 2021-es k\u00f6lts\u00e9gvet\u00e9si t\u00f6rv\u00e9ny sz\u00fcks\u00e9ges m\u00f3dos\u00edt\u00e1si javaslat\u00e1t a korm\u00e1ny a tavaszi \u00fcl\u00e9sszakban az Orsz\u00e1ggy\u0171l\u00e9s el\u00e9 t\u00e1rja - er\u0151s\u00edtette meg k\u00f6zlem\u00e9ny\u00e9ben a P\u00e9nz\u00fcgyminiszt\u00e9rium.\n\n\nMTI 2021. \u00e1prilis 1.\n\n"}]