[{"date": "2021-04-25 13:59", "url": "https://koronavirus.gov.hu/cikkek/galgoczi-agnes-kedvezoen-alakulnak-jarvanyugyi-adatok", "h1": "Galg\u00f3czi \u00c1gnes: kedvez\u0151en alakulnak a j\u00e1rv\u00e1ny\u00fcgyi adatok", "body": "\nKedvez\u0151en alakulnak a j\u00e1rv\u00e1ny\u00fcgyi adatok, folyamatosan cs\u00f6kken a koronav\u00edrus-fert\u0151z\u00e9s miatt k\u00f3rh\u00e1zban kezeltek sz\u00e1ma, \u00e9s egyre kevesebben szorulnak l\u00e9legeztet\u0151g\u00e9pes ell\u00e1t\u00e1sra - k\u00f6z\u00f6lte a Nemzeti N\u00e9peg\u00e9szs\u00e9g\u00fcgyi K\u00f6zpont j\u00e1rv\u00e1ny\u00fcgyi oszt\u00e1lyvezet\u0151je vas\u00e1rnap a k\u00f6zm\u00e9di\u00e1val.\n\n\nGalg\u00f3czi \u00c1gnes elmondta: az elm\u00falt 24 \u00f3r\u00e1ban 2328 \u00faj fert\u0151z\u00f6ttet azonos\u00edtottak, \u00e9s 205-en haltak meg.\n\u00a0\u00a0\u00a0\u00a0A javul\u00f3 adatok ellen\u00e9re azonban a v\u00e9delmi int\u00e9zked\u00e9sek \u00e9s a higi\u00e9ni\u00e1s szab\u00e1lyok betart\u00e1sa tov\u00e1bbra is fontos - emelte ki.\n\u00a0\u00a0\u00a0\u00a0Felh\u00edvta a figyelmet arra, hogy b\u00e1r a teraszok kinyitottak, a kedvez\u0151 adatok megtart\u00e1s\u00e1hoz fontos az egy\u00e9ni felel\u0151ss\u00e9g is.\n\u00a0\u00a0\u00a0\u00a0Kit\u00e9rt arra is, hogy m\u00e1jus 10-t\u0151l a fels\u0151 tagozatosok \u00e9s a k\u00f6z\u00e9piskol\u00e1sok is visszat\u00e9rhetnek az iskol\u00e1kba, \u00e9s \u00e9v v\u00e9g\u00e9ig jelenl\u00e9ti oktat\u00e1s mellett tanulhatnak. A digit\u00e1lis oktat\u00e1s j\u00f3l bev\u00e1lt, de a k\u00f6z\u00f6ss\u00e9g szempontj\u00e1b\u00f3l fontos a jelenl\u00e9t is - mondta.\n\u00a0\u00a0\u00a0\u00a0Ismertette: a szombaton Magyarorsz\u00e1gra \u00e9rkezett 600 ezer adag Sinopharm-vakcin\u00e1t vas\u00e1rnap sz\u00e1ll\u00edtj\u00e1k ki a k\u00f3rh\u00e1zi olt\u00f3pontokra \u00e9s a h\u00e1ziorvosi rendel\u0151kbe, ahol h\u00e9tf\u0151n, kedden \u00e9s szerd\u00e1n a t\u00f6meges olt\u00e1si program r\u00e9szek\u00e9nt oltj\u00e1k a regisztr\u00e1ltakat. Eml\u00e9keztetett, a k\u00f3rh\u00e1zi olt\u00f3pontokon t\u00f6rt\u00e9n\u0151 olt\u00e1sokra online lehet id\u0151pontot foglalni.\n\u00a0\u00a0\u00a0\u00a0Minden Magyarorsz\u00e1gon haszn\u00e1lt olt\u00f3anyag hat\u00e9kony \u00e9s biztons\u00e1gos - hangs\u00falyozta Galg\u00f3czi \u00c1gnes, javasolva, hogy mindenki \u00e9ljen az olt\u00e1s lehet\u0151s\u00e9g\u00e9vel.\n\u00a0\u00a0\u00a0\u00a0Galg\u00f3czi \u00c1gnes azt mondta, a j\u00e1rv\u00e1ny alakul\u00e1s\u00e1nak f\u00fcggv\u00e9ny\u00e9ben fokozatosan laz\u00edtanak a korl\u00e1toz\u00e1sokon, a maszkvisel\u00e9s azonban \"egy ideig m\u00e9g vel\u00fcnk marad\".\nMTI 2021. \u00e1prilis 25.\n\n"}]