[{"date": "2021-04-15 10:15", "url": "https://koronavirus.gov.hu/cikkek/itm-csutortoktol-igenyelhetik-kozfoglalkoztatottak-havi-45-ezer-forintos-elhelyezkedesi", "h1": "ITM: cs\u00fct\u00f6rt\u00f6kt\u0151l ig\u00e9nyelhetik a k\u00f6zfoglalkoztatottak a havi 45 ezer forintos elhelyezked\u00e9si juttat\u00e1st", "body": "\nAk\u00e1r meg is h\u00e1romszorozhatj\u00e1k eddigi kereset\u00fcket a Gazdas\u00e1gv\u00e9delmi Alap forr\u00e1saib\u00f3l cs\u00fct\u00f6rt\u00f6k\u00f6n indul\u00f3 \"K\u00f6zfoglalkoztat\u00e1sb\u00f3l versenyszf\u00e9r\u00e1ba\" program r\u00e9sztvev\u0151i - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra az ITM k\u00f6zlem\u00e9nye szerint.\n\n\nBod\u00f3 S\u00e1ndor hozz\u00e1tette: a f\u00e9lmilli\u00e1rd forintos keret\u00f6sszeg ez\u00fattal 1-2 ezer k\u00f6zfoglalkoztatott els\u0151dleges munkaer\u0151piacon t\u00f6rt\u00e9n\u0151 elhelyezked\u00e9s\u00e9hez j\u00e1rulhat hozz\u00e1.\n\u00a0\u00a0\u00a0\u00a0A program c\u00e9lja, hogy a megfelel\u0151 szakk\u00e9pzetts\u00e9ggel rendelkez\u0151k a k\u00f6zfoglalkoztat\u00e1st maguk m\u00f6g\u00f6tt hagyva a versenyszf\u00e9r\u00e1ban dolgozzanak tov\u00e1bb. Ennek \u00e9rdek\u00e9ben elhelyezked\u00e9si juttat\u00e1sban r\u00e9szes\u00fclhetnek azok, akik a k\u00f6zfoglalkoztat\u00e1si jogviszonyuk id\u0151tartam\u00e1nak lej\u00e1rta el\u0151tt \u00e1ll\u00e1st tal\u00e1lnak a ny\u00edlt munkaer\u0151-piacon. Min\u00e9l hamarabb l\u00e9p ki valaki a k\u00f6zfoglalkoztat\u00e1sb\u00f3l, ann\u00e1l t\u00f6bb t\u00e1mogat\u00e1shoz juthat, hiszen a h\u00e1tral\u00e9v\u0151 id\u0151re ut\u00f3lag kapja meg a havi 45 600 forintot.\n\u00a0\u00a0\u00a0\u00a0Elhelyezked\u00e9si juttat\u00e1st kaphatnak a mez\u0151gazdas\u00e1gi id\u00e9nymunk\u00e1t v\u00e9gz\u0151 k\u00f6zfoglalkoztatottak is, naponta 2 ezer, egy h\u00f3napra teh\u00e1t ak\u00e1r 62 ezer forintot is. A r\u00e9sztvev\u0151k nett\u00f3 keresete \u00edgy a minim\u00e1lb\u00e9rrel sz\u00e1molva mintegy 160 ezer forint lehet, a kor\u00e1bbi bev\u00e9tel\u00fck csaknem h\u00e1romszorosa, amit a csal\u00e1di ad\u00f3kedvezm\u00e9nyek m\u00e9g tov\u00e1bb n\u00f6velhetnek.\n\u00a0\u00a0\u00a0\u00a0Kiemelt\u00e9k, hogy hossz\u00fa t\u00e1von csak \u00faj ad\u00f3fizet\u0151 munkahelyek l\u00e9trej\u00f6tt\u00e9vel, ezek ar\u00e1ny\u00e1nak n\u00f6vel\u00e9s\u00e9vel val\u00f3s\u00edthat\u00f3 meg a teljes foglalkoztat\u00e1s. A korm\u00e1ny a kor\u00e1bbi \u00e9vekben mintegy 17 ezer k\u00f6zfoglalkoztatott piaci alap\u00fa munkav\u00e1llal\u00e1s\u00e1hoz ny\u00fajtott t\u00e1mogat\u00e1st a programban.\n\u00a0\u00a0\u00a0\u00a0A r\u00e9szletes dokument\u00e1ci\u00f3 a munka.hu oldalon \u00e9rhet\u0151 el. K\u00e9relmet a helyileg illet\u00e9kes korm\u00e1nyhivatalokhoz, a j\u00e1r\u00e1si \u00e9s f\u0151v\u00e1rosi ker\u00fcleti hivatalokhoz lehet beny\u00fajtani - olvashat\u00f3 az ITM k\u00f6zlem\u00e9ny\u00e9ben.\n\nMTI 2021. \u00e1prilis 15.\n\n"}]