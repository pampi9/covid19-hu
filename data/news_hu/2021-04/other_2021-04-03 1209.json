[{"date": "2021-04-03 12:09", "url": "https://koronavirus.gov.hu/cikkek/orban-viktor-husvetkor-vedekezunk-aki-behivot-kap-vegye-fel-az-oltast", "h1": "Orb\u00e1n Viktor: H\u00fasv\u00e9tkor is v\u00e9dekez\u00fcnk; aki beh\u00edv\u00f3t kap, vegye fel az olt\u00e1st!", "body": "\nSzombat reggel a Bel\u00fcgyminiszt\u00e9rium \u00fcgyeleti k\u00f6zpontj\u00e1ban az olt\u00e1si terv v\u00e9grehajt\u00e1s\u00e1r\u00f3l egyeztetett Orb\u00e1n Viktor minisztereln\u00f6k - t\u00e1j\u00e9koztatta az MTI-t Havasi Bertalan, a korm\u00e1nyf\u0151 sajt\u00f3f\u0151n\u00f6ke.\n\n\nK\u00f6zl\u00e9se szerint az \u00e9rtekezleten Pint\u00e9r S\u00e1ndor bel\u00fcgyminiszter, Rog\u00e1n Antal, a minisztereln\u00f6k kabinetf\u0151n\u00f6ke, Gy\u00f6rgy Istv\u00e1n \u00e9s Latorcai Csaba \u00e1llamtitk\u00e1rok, Balogh J\u00e1nos orsz\u00e1gos rend\u0151rf\u0151kapit\u00e1ny \u00e9s Jenei Zolt\u00e1n orsz\u00e1gos k\u00f3rh\u00e1z-f\u0151igazgat\u00f3 vett r\u00e9szt.\n\u00a0\u00a0\u00a0\u00a0A minisztereln\u00f6k az egyeztet\u00e9s ut\u00e1n k\u00f6zz\u00e9tett vide\u00f3j\u00e1ban azt mondta: b\u00e1r nagyszombat van, a v\u00edrus nem pihen, ez\u00e9rt nek\u00fcnk is v\u00e9dekezn\u00fcnk kell. Minden beolt\u00e1s \u00e9letet menthet - emelte ki a minisztereln\u00f6k. Mint mondta, h\u00e1l\u00e1s a h\u00e1ziorvosoknak, a k\u00f3rh\u00e1zi orvosoknak \u00e9s az \u00e1pol\u00f3n\u0151knek, hogy h\u00fasv\u00e9t \u00fcnnep\u00e9n is v\u00e1llalt\u00e1k a munk\u00e1t.\n\u00a0\u00a0\u00a0\u00a0Orb\u00e1n\u00a0Viktor azt k\u00e9rte, aki ezekre a napokra kap beh\u00edv\u00f3t felt\u00e9tlen\u00fcl menjen el, \u00e9s vegye f\u00f6l az olt\u00e1st. Hozz\u00e1tette: ma reggelre Magyarorsz\u00e1gon el\u00e9rt\u00fck a 2.235.731 beoltottat.\n\"Mi is dolgozunk, az operat\u00edv t\u00f6rzs is dolgozik. \u00c9s a ma reggel eltervezett munka szerint a mai napon be fogunk oltani tov\u00e1bbi 83 ezer embert\" - mondta a minisztereln\u00f6k.\n\n\nMTI 2021. \u00e1prilis 3\n\n"}]