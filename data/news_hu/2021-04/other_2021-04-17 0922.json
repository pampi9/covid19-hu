[{"date": "2021-04-17 09:22", "url": "https://koronavirus.gov.hu/cikkek/szijjarto-400-ezer-helyett-egymillio-kinai-vakcina-erkezik-aprilis-vegeig", "h1": "Szijj\u00e1rt\u00f3: 400 ezer helyett egymilli\u00f3 k\u00ednai vakcina \u00e9rkezik \u00e1prilis v\u00e9g\u00e9ig", "body": "\nAz egyolt\u00e1sos nyugati koronav\u00edrus-vakcina kies\u00e9se miatt az \u00e1prilis v\u00e9g\u00e9ig esed\u00e9kes 400 ezer k\u00ednai olt\u00f3anyag helyett egymilli\u00f3 \u00e9rkezik Magyarorsz\u00e1gra - jelentette be a k\u00fclgazdas\u00e1gi \u00e9s k\u00fcl\u00fcgyminiszter szombaton a k\u00f6z\u00f6ss\u00e9gi oldal\u00e1ra felt\u00f6lt\u00f6tt vide\u00f3ban.\n\n\nSzijj\u00e1rt\u00f3 P\u00e9ter elmondta, a v\u00edrust akkor lehet legy\u0151zni, hogy ha min\u00e9l el\u0151bb be tudj\u00e1k oltani a magyar embereket, ehhez pedig olt\u00f3anyagra van sz\u00fcks\u00e9g, m\u00e9gpedig sokra.\n\u00a0\u00a0\u00a0\u00a0\"Sajnos az elm\u00falt id\u0151szakban azt l\u00e1ttuk, hogy a Br\u00fcsszel \u00e1ltal int\u00e9zett beszerz\u00e9s akadozik, rendszerint el\u0151fordul, hogy az el\u0151zetesen \u00edg\u00e9rtn\u00e9l, leszerz\u0151d\u00f6ttn\u00e9l, v\u00e1rtn\u00e1l kevesebb vakcina j\u00f6n, vagy komplett sz\u00e1ll\u00edtm\u00e1nyok esnek ki. \u00cdgy van ez most k\u00f6r\u00fclbel\u00fcl f\u00e9lmilli\u00f3 nyugati vakcin\u00e1val is\" - mutatott r\u00e1 a miniszter.\n\u00a0\u00a0\u00a0\u00a0Hozz\u00e1tette, ez\u00e9rt a korm\u00e1ny t\u00e1rgyal\u00e1sokat folytatott a k\u00ednai partnereivel arr\u00f3l, hogy a m\u00e1jusra esed\u00e9kes vakcinasz\u00e1ll\u00edtm\u00e1nyok egy r\u00e9sz\u00e9t hozz\u00e1k el\u0151re \u00e1prilisra. \u00cdgy az \u00e1prilisra esed\u00e9kes 400 ezer olt\u00f3anyagon fel\u00fcl a k\u00ednai partnerek a m\u00e1jusi sz\u00e1ll\u00edt\u00e1sb\u00f3l 600 ezer olt\u00f3anyagot el\u0151rehoznak.\n\u00a0\u00a0\u00a0\u00a0Ez azt jelenti, hogy az \u00e1prilis v\u00e9g\u00e9ig esed\u00e9kes 400 ezer helyett egymilli\u00f3 k\u00ednai vakcina \u00e9rkezik k\u00e9t r\u00e9szletben - jelezte Szijj\u00e1rt\u00f3 P\u00e9ter, hozz\u00e1f\u0171zve: ez\u00e1ltal ellens\u00falyozni tudj\u00e1k a kies\u0151 nyugati sz\u00e1ll\u00edtm\u00e1nyt.\n\n\nMTI 2021. \u00e1prilis 17.\n\n"}]