[{"date": "2021-04-01 14:48", "url": "https://koronavirus.gov.hu/cikkek/ogyei-ugyeleti-rend-lesz-hosszu-hetvegen-patikakban", "h1": "OGY\u00c9I: \u00fcgyeleti rend lesz a hossz\u00fa h\u00e9tv\u00e9g\u00e9n a patik\u00e1kban", "body": "\n\u00c1prilis 2-\u00e1n, nagyp\u00e9nteken, \u00e1prilis 4-\u00e9n, h\u00fasv\u00e9tvas\u00e1rnap \u00e9s \u00e1prilis 5-\u00e9n, h\u00fasv\u00e9th\u00e9tf\u0151n kiz\u00e1r\u00f3lag az \u00fcnnepnapokon is nyitva tart\u00f3, valamint az \u00fcgyeletes \u00e9s k\u00e9szenl\u00e9tet ell\u00e1t\u00f3 gy\u00f3gyszert\u00e1rak biztos\u00edtj\u00e1k a gy\u00f3gyszerell\u00e1t\u00e1st - k\u00f6z\u00f6lte az Orsz\u00e1gos Gy\u00f3gyszer\u00e9szeti \u00e9s \u00c9lelmez\u00e9s-eg\u00e9szs\u00e9g\u00fcgyi Int\u00e9zet (OGY\u00c9I) cs\u00fct\u00f6rt\u00f6k\u00f6n az MTI-vel.\n\n\nAzt \u00edrt\u00e1k: \u00e1prilis 3-\u00e1n, szombaton a pihen\u0151napokon is nyitva tart\u00f3 gy\u00f3gyszert\u00e1rak nem a szok\u00e1sos szombati, pihen\u0151napi munkarendj\u00fck szerint, hanem \u00e1ltal\u00e1ban d\u00e9li 12 \u00f3r\u00e1ig tartanak nyitva, ut\u00e1na pedig az \u00fcgyeleti vagy k\u00e9szenl\u00e9ti szolg\u00e1lat \u00e9rhet\u0151 el.\n\u00a0\u00a0\u00a0\u00a0A gy\u00f3gyszert\u00e1rak bej\u00e1rat\u00e1n\u00e1l j\u00f3l l\u00e1that\u00f3 helyen \u00e9s j\u00f3l olvashat\u00f3 m\u00f3don jelezni kell a legk\u00f6zelebbi, folyamatosan nyitva tart\u00f3 vagy \u00fcgyeleti, k\u00e9szenl\u00e9ti szolg\u00e1latot teljes\u00edt\u0151 k\u00f6zforgalm\u00fa gy\u00f3gyszert\u00e1r nev\u00e9t, c\u00edm\u00e9t, telefonsz\u00e1m\u00e1t, valamint az \u00fcgyeleti, illetve a k\u00e9szenl\u00e9ti szolg\u00e1lat kezd\u0151 \u00e9s befejez\u0151 id\u0151pontj\u00e1t. Emellett fel kell t\u00fcntetni a legk\u00f6zelebbi feln\u0151tt \u00e9s gyermekorvosi \u00fcgyelet c\u00edm\u00e9t, telefonsz\u00e1m\u00e1t is - ismertett\u00e9k.\n\u00a0\u00a0\u00a0\u00a0Az \u00fcgyeleti vagy k\u00e9szenl\u00e9ti szolg\u00e1latot ell\u00e1t\u00f3 gy\u00f3gyszert\u00e1rakr\u00f3l az OGY\u00c9I honlapj\u00e1n lehet t\u00e1j\u00e9koz\u00f3dni a\u00a0www.ogyei.gov.hu/gyogyszertarkereso/\u00a0oldalon.\nA gy\u00f3gyszerhat\u00f3s\u00e1g felh\u00edvja a lakoss\u00e1g figyelm\u00e9t, hogy az \u00fcnnepnapok torl\u00f3d\u00e1sa miatt kiemelten fontos a rendszeresen szedett gy\u00f3gyszerek \u00e9s a v\u00e1ratlan eg\u00e9szs\u00e9gi helyzeteket enyh\u00edt\u0151 k\u00e9sz\u00edtm\u00e9nyek id\u0151beni beszerz\u00e9se.\n\nMTI 2021. \u00e1prilis 1.\n\n"}]