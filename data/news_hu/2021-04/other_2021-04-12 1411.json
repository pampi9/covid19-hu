[{"date": "2021-04-12 14:11", "url": "https://koronavirus.gov.hu/cikkek/orszagos-tisztifoorvos-magas-szinten-tetozik-jarvany-harmadik-hullama-tovabbra-fontos-az", "h1": "Orsz\u00e1gos tisztif\u0151orvos: magas szinten tet\u0151zik a j\u00e1rv\u00e1ny harmadik hull\u00e1ma, tov\u00e1bbra is fontos az \u00f3vatoss\u00e1g", "body": "\nMagas szinten tet\u0151zik a j\u00e1rv\u00e1ny harmadik hull\u00e1ma, ez\u00e9rt tov\u00e1bbra is fontos az \u00f3vatoss\u00e1g - hangs\u00falyozta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs h\u00e9tf\u0151i online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia elmondta: a fert\u0151z\u00f6ttek sz\u00e1ma m\u00e9rs\u00e9kl\u0151d\u00f6tt, az elm\u00falt 24 \u00f3r\u00e1ban 5077 \u00faj fert\u0151z\u00f6ttet regisztr\u00e1ltak, ugyanakkor a k\u00f3rh\u00e1zban kezeltek sz\u00e1ma - 10 740 - magas, \u00e9s 1249-en vannak l\u00e9legeztet\u0151g\u00e9pen.\n\u00a0\u00a0\u00a0\u00a0\u00dagy fogalmazott: versenyfut\u00e1s folyik az \u00e1toltotts\u00e1g m\u00e9rt\u00e9ke \u00e9s a v\u00edrus terjed\u00e9si sebess\u00e9ge k\u00f6z\u00f6tt.\nMagyarorsz\u00e1gon eddig 2 900 383-an kapt\u00e1k meg az els\u0151 v\u00e9d\u0151olt\u00e1st, 1 217 258 embernek pedig m\u00e1r a m\u00e1sodik olt\u00e1st is beadt\u00e1k. Ez Eur\u00f3p\u00e1ban is kiemelked\u0151, hiszen a lakoss\u00e1g 29 sz\u00e1zal\u00e9ka beoltott\u00e1 v\u00e1lt, m\u00edg az uni\u00f3s \u00e1tlag ennek fele - k\u00f6z\u00f6lte a tisztif\u0151orvos.\n\u00a0\u00a0\u00a0\u00a0Ismertette, hogy kedden 28 800 adag Janssen Pharmaceutica-vakcina \u00e9s 248 040 adag Pfizer-olt\u00f3anyag \u00e9rkezik.\n\u00a0\u00a0\u00a0\u00a0A Janssen vakcin\u00e1j\u00e1r\u00f3l elmondta, hogy az - hasonlatosan az AstraZeneca- \u00e9s a Szputnyik V vakcin\u00e1hoz - szint\u00e9n adenov\u00edrust alkalmaz\u00f3 vektorvakcina, egyadagos kiszerel\u00e9sben. Ezt az olt\u00f3anyagot v\u00e1rhat\u00f3an a honv\u00e9ds\u00e9gi olt\u00f3buszokon haszn\u00e1lj\u00e1k majd - tette hozz\u00e1.\nM\u00fcller Cec\u00edlia besz\u00e1molt arr\u00f3l, hogy m\u00e1r alig van olyan id\u0151s ember, aki regisztr\u00e1lt, de m\u00e9g nem kapta meg az olt\u00e1st.\n\u00a0\u00a0\u00a0\u00a0A k\u00f6znevel\u00e9sben dolgoz\u00f3k 80 sz\u00e1zal\u00e9k\u00e1t beoltott\u00e1k, \u00e9s tov\u00e1bbra is soronk\u00edv\u00fclis\u00e9get \u00e9lveznek azok, akik k\u00f6z\u00fcl\u00fck olt\u00e1st szeretn\u00e9nek - jelezte.\n\u00a0\u00a0\u00a0\u00a0A j\u00e1rv\u00e1ny\u00fcgyi adatokkal \u00f6sszef\u00fcgg\u00e9sben azt mondta, napok \u00f3ta csaknem ugyanannyi \u00faj fert\u0151z\u00f6ttet regisztr\u00e1lnak, \u00edgy a j\u00e1rv\u00e1ny harmadik hull\u00e1ma - magasan ugyan - de tet\u0151zik Magyarorsz\u00e1gon. Az elm\u00falt napon m\u00e9rs\u00e9kl\u0151d\u00f6tt az \u00faj fert\u0151z\u00f6ttek sz\u00e1ma (5077), ugyanakkor m\u00e9g magas a k\u00f3rh\u00e1zban kezeltek sz\u00e1ma.\n\u00a0\u00a0\u00a0\u00a0A k\u00f6rnyezet-eg\u00e9szs\u00e9g\u00fcgyi m\u00e9r\u00e9sekkel kapcsolatban azt mondta, orsz\u00e1gos \u00e1tlagban stagn\u00e1l a v\u00edrus \u00f6r\u00f6k\u00edt\u0151anyag\u00e1nak mennyis\u00e9ge a szennyv\u00edzben, v\u00e1rosok, ahol cs\u00f6kken\u00e9st, \u00e9s van, ahol emelked\u00e9st l\u00e1tnak.\n\u00a0\u00a0\u00a0\u00a0Emelked\u00e9st tapasztalnak Egerben, Salg\u00f3tarj\u00e1nban, Szombathelyen, Veszpr\u00e9mben, P\u00e9csett, m\u00edg B\u00e9k\u00e9scsab\u00e1n, Debrecenben, Gy\u0151rben, Sz\u00e9kesfeh\u00e9rv\u00e1ron, Zalaegerszegen \u00e9s Kecskem\u00e9ten enyhe cs\u00f6kken\u00e9st.\n\u00a0M\u00fcller Cec\u00edlia mindenkinek azt aj\u00e1nlja, hogy aki a fert\u0151z\u00e9s ut\u00e1n poszt-Covid t\u00fcneteket \u00e9szlel mag\u00e1n, forduljon az erre kialak\u00edtott ambulanci\u00e1k egyik\u00e9hez, ahova a h\u00e1ziorvos ad beutal\u00f3t.\n\u00a0\u00a0\u00a0\u00a0Az orsz\u00e1gos tisztif\u0151orvos besz\u00e9lt arr\u00f3l is, hogy nem v\u00e1ltoztatnak a k\u00ednai Sinopharm-vakcina olt\u00e1si protokollj\u00e1n. Erre egy\u00e9bk\u00e9nt csak a gy\u00e1rt\u00f3 vagy valamely hat\u00f3s\u00e1gt\u00f3l j\u00f6v\u0151 hivatalos dokumentum alapj\u00e1n lenne m\u00f3d, ilyen azonban nem \u00e9rkezett - tette hozz\u00e1.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta azt is, hogy akit hat\u00f3s\u00e1gi h\u00e1zi karant\u00e9nra k\u00f6teleztek, m\u00e9g az olt\u00e1s miatt sem hagyhatja azt el.\nM\u00fcller Cec\u00edlia \u00f6r\u00f6m\u00e9t fejezte ki, hogy folyamatosan n\u00f6vekszik az olt\u00e1si kedv Magyarorsz\u00e1gon. Tov\u00e1bbra is arra k\u00e9rt mindenkit - k\u00f6zt\u00fck a fiatalokat is -, hogy regisztr\u00e1ljanak az olt\u00e1sra, \u00e9s fogadj\u00e1k el a nekik felaj\u00e1nlott vakcin\u00e1t. Meger\u0151s\u00edtette: a h\u00e1ziorvosok most m\u00e1r a praxisukhoz tartoz\u00f3 \u00f6sszes regisztr\u00e1lt nev\u00e9t megkapj\u00e1k, \u00edgy \u0151k d\u00f6nthetnek arr\u00f3l, hogy ki, mikor, milyen olt\u00f3anyagot kap.\n\n\n"}]