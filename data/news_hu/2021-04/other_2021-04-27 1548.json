[{"date": "2021-04-27 15:48", "url": "https://koronavirus.gov.hu/cikkek/orszagos-tisztifoorvos-barki-szamara-elerheto-vedooltas-magyarorszagon", "h1": "Orsz\u00e1gos tisztif\u0151orvos: b\u00e1rki sz\u00e1m\u00e1ra el\u00e9rhet\u0151 a v\u00e9d\u0151olt\u00e1s Magyarorsz\u00e1gon", "body": "\nEl\u00e9rkezt\u00fcnk oda, hogy b\u00e1rki sz\u00e1m\u00e1ra el\u00e9rhet\u0151 a v\u00e9d\u0151olt\u00e1s Magyarorsz\u00e1gon - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia kifejtette, az eredm\u00e9nyes vakcinabeszerz\u00e9seknek k\u00f6sz\u00f6nhet\u0151en kedden meg\u00e9rkezett 480 ezer Szputnyik-V \u00e9s 355 680 Pfizer-vakcina. A h\u00e9ten m\u00e9g t\u00f6bb mint 343 ezer adag AstraZeneca-vakcin\u00e1t is v\u00e1rnak.\n\u00a0\u00a0\u00a0\u00a0Most m\u00e1r Magyarorsz\u00e1gon is rendelkez\u00e9sre \u00e1ll, sz\u00e9les palett\u00e1n, az a v\u00e9d\u0151olt\u00e1s-mennyis\u00e9g, amellyel mindenkit v\u00e9dett\u00e9 tehetnek a fert\u0151z\u00e9ssel, illetve annak s\u00falyos, sz\u00f6v\u0151dm\u00e9nyes lefoly\u00e1s\u00e1val szemben - jelentette ki.\nM\u00e1r csak az embereken m\u00falik, hogy \u00e9ljenek a v\u00e9d\u0151olt\u00e1s lehet\u0151s\u00e9g\u00e9vel - mondta, hangs\u00falyozva, hogy ez a ki\u00fat a j\u00e1rv\u00e1nyb\u00f3l. Id\u0151pontfoglal\u00f3 olt\u00e1sra:\u00a0https://www.eeszt.gov.hu/hu/web/guest/covid-oltas-idopontfoglalas\n\u00a0\u00a0\u00a0\u00a0A v\u00e9detts\u00e9gi igazolv\u00e1nnyal kapcsolatos bejelent\u00e9seket, probl\u00e9m\u00e1kat az \u00fcgyf\u00e9lkapu fel\u00fclet\u00e9n kereszt\u00fcl, a \"koronav\u00edrus elleni v\u00e9detts\u00e9gi igazolv\u00e1nnyal kapcsolatos \u00fcgybejelent\u00e9s\" men\u00fcpont alatt lehet int\u00e9zni. Az elektronikus \u0171rlap kit\u00f6lt\u00e9s\u00e9vel jelezhet\u0151 a probl\u00e9ma.\nM\u00fcller Cec\u00edlia hozz\u00e1tette: n\u00e9h\u00e1ny esetben el\u0151fordul, hogy az igazolv\u00e1ny ki\u00e1ll\u00edt\u00e1sa k\u00e9sik, de arra t\u00f6rekednek, hogy ebben a \"hajr\u00e1id\u0151szakban\" is miel\u0151bb r\u00f6gz\u00edts\u00e9k az olt\u00e1s megt\u00f6rt\u00e9nt\u00e9t, \u00edgy ki\u00e1ll\u00edthat\u00f3 legyen a v\u00e9detts\u00e9gi igazolv\u00e1ny.\n\u00a0\u00a0\u00a0\u00a0A dokumentummal kapcsolatban a korm\u00e1nyhivatalokhoz is lehet fordulni, azonban ebben az esetben id\u0151pontot kell foglalni - mondta.\nA szakember besz\u00e1molt arr\u00f3l is, hogy a K\u00f6zponti Statisztikai Hivatal adatai szerint a megk\u00e9rdezettek 62 sz\u00e1zal\u00e9ka olt\u00e1sp\u00e1rti. Az \u00e9v elej\u00e9hez k\u00e9pest m\u00e1ra az akkori 36 sz\u00e1zal\u00e9kr\u00f3l 19 sz\u00e1zal\u00e9kra cs\u00f6kkent az olt\u00e1st elutas\u00edt\u00f3k ar\u00e1nya.\n\u00a0\u00a0\u00a0\u00a0A j\u00e1rv\u00e1ny\u00fcgyi adatok kedvez\u0151en alakulnak, az elm\u00falt h\u00e9ten 35 sz\u00e1zal\u00e9kkal cs\u00f6kkent az \u00faj fert\u0151z\u00f6ttek sz\u00e1ma az azt megel\u0151z\u0151 h\u00e9thez k\u00e9pest, ami egy\u00e9rtelm\u0171en a higi\u00e9n\u00e9s szab\u00e1lyok betart\u00e1s\u00e1nak, a fegyelmezetts\u00e9gnek \u00e9s a v\u00e9d\u0151olt\u00e1sok bead\u00e1s\u00e1nak k\u00f6sz\u00f6nhet\u0151 - mondta M\u00fcller Cec\u00edlia.\nAz elm\u00falt napon 1253 \u00faj fert\u0151z\u00f6ttet regisztr\u00e1ltak, 6360-an szorulnak k\u00f3rh\u00e1zi ell\u00e1t\u00e1sra, k\u00f6z\u00fcl\u00fck 753-an l\u00e9legeztet\u0151g\u00e9pre.\n\u00a0\u00a0\u00a0\u00a0Ismertet\u00e9se szerint a 16. h\u00e9ten regisztr\u00e1ltak 23 sz\u00e1zal\u00e9ka a 40-49 \u00e9vesek, 17 sz\u00e1zal\u00e9ka az 50-59 \u00e9vesek, 16 sz\u00e1zal\u00e9ka a 30-39 \u00e9vesek \u00e9s 12-12 sz\u00e1zal\u00e9ka a 20-29 \u00e9vesek \u00e9s a 60-69 \u00e9vesek koroszt\u00e1ly\u00e1b\u00f3l ker\u00fclt ki.\n\u00a0\u00a0\u00a0\u00a0A ter\u00fcleti megoszl\u00e1s alapj\u00e1n az elm\u00falt h\u00e9ten a legt\u00f6bb \u00faj fert\u0151z\u00f6tt f\u0151v\u00e1rosi (13 sz\u00e1zal\u00e9k) \u00e9s Pest megyei (12 sz\u00e1zal\u00e9k) volt. Borsod-Aba\u00faj-Zempl\u00e9n megy\u00e9ben 7 sz\u00e1zal\u00e9k, Veszpr\u00e9m, B\u00e1cs-Kiskun \u00e9s Baranya megy\u00e9ben 6-6 sz\u00e1zal\u00e9k volt az \u00faj fert\u0151z\u00f6ttek ar\u00e1nya, m\u00edg Tolna megy\u00e9ben regisztr\u00e1lt\u00e1k a legkevesebbet (2 sz\u00e1zal\u00e9k) - mondta.\n\u00a0\u00a0\u00a0\u00a0Az \u00faj fert\u0151z\u00f6ttek ar\u00e1ny\u00e1nak cs\u00f6kken\u00e9se az elm\u00falt h\u00e9ten Vas megy\u00e9ben volt a legdinamikusabb, 48 sz\u00e1zal\u00e9k. Szabolcs-Szatm\u00e1r-Bereg megy\u00e9ben 44 sz\u00e1zal\u00e9kkal, m\u00edg Kom\u00e1rom-Esztergom megy\u00e9ben 42 sz\u00e1zal\u00e9kkal cs\u00f6kkent az \u00faj fert\u0151z\u00f6ttek sz\u00e1ma.\nM\u00fcller Cec\u00edlia arra k\u00e9rt mindenkit, hogy a m\u00e1sodik olt\u00e1s bead\u00e1s\u00e1ra is menjen el, hiszen mindk\u00e9t d\u00f3zisra sz\u00fcks\u00e9g van a v\u00e9detts\u00e9g kialakul\u00e1s\u00e1hoz. Eddig 1,7 millian kapt\u00e1k meg valamelyik olt\u00f3anyag m\u00e1sodik adagj\u00e1t is.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta azt is, hogy mindenki abb\u00f3l az olt\u00e1sb\u00f3l kapja a m\u00e1sodik adagot, amellyel az els\u0151 alkalommal beoltott\u00e1k. Jelenleg minden olt\u00e1st a gy\u00e1rt\u00f3 \u00e1ltal le\u00edrtak szerint alkalmaznak, hiszen ekkor garant\u00e1lhat\u00f3 az olt\u00f3anyag legjobb hat\u00e9konys\u00e1ga.\n\u00a0\u00a0\u00a0\u00a0Ett\u0151l Magyarorsz\u00e1gon nem k\u00edv\u00e1nnak elt\u00e9rni - emelte ki a szakember. Besz\u00e1molt ugyanakkor arr\u00f3l, hogy vannak olyan kutat\u00f3i felt\u00e9telez\u00e9sek, amelyek szerint a k\u00fcl\u00f6nb\u00f6z\u0151 hat\u00e1smechanizmus\u00fa (p\u00e9ld\u00e1ul vektor- \u00e9s mRNS) vakcin\u00e1k \"kever\u00e9ke\" esetleg nagyobb hat\u00e9konys\u00e1got ny\u00fajthat, azonban ezek a vizsg\u00e1latok m\u00e9g k\u00eds\u00e9rleti f\u00e1zisban vannak.\n\u00a0\u00a0\u00a0\u00a0Besz\u00e9lt arr\u00f3l is: csek\u00e9ly az es\u00e9lye annak, hogy oltottak fert\u0151znek meg m\u00e9g be nem oltott embereket. Mint mondta, sok gy\u00e1rt\u00f3 le\u00edrta, hogy a vakcin\u00e1ja haszn\u00e1lata nemcsak egy\u00e9ni v\u00e9delmet ny\u00fajt, hanem a v\u00edrus terjed\u00e9s\u00e9t is megg\u00e1tolja.\nM\u00fcller Cec\u00edlia elmondta azt is, hogy tov\u00e1bbra sem fedezt\u00e9k fel a magyarorsz\u00e1gi mint\u00e1kban az indiai v\u00edrusvari\u00e1nst.\n\nMTI 2021. \u00e1prilis 27.\n\n"}]