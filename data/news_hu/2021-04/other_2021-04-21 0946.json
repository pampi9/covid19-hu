[{"date": "2021-04-21 09:46", "url": "https://koronavirus.gov.hu/cikkek/varga-mihaly-ujabb-25-milliard-forint-erteku-egeszsegipari-beruhazas-valosult-meg", "h1": "Varga Mih\u00e1ly: \u00fajabb 2,5 milli\u00e1rd forint \u00e9rt\u00e9k\u0171 eg\u00e9szs\u00e9gipari beruh\u00e1z\u00e1s val\u00f3sult meg", "body": "\nTerm\u0151re fordultak az Eg\u00e9szs\u00e9gipari Beruh\u00e1z\u00e1si T\u00e1mogat\u00e1s fejleszt\u00e9sei, most \u00fajabb h\u00e1rom beruh\u00e1z\u00e1s val\u00f3sult meg \u00f6sszesen 2,5 milli\u00e1rd forintb\u00f3l - k\u00f6z\u00f6lte Varga Mih\u00e1ly p\u00e9nz\u00fcgyminiszter a k\u00f6z\u00f6ss\u00e9gi oldal\u00e1n szerd\u00e1n.\n\n\nAz F-Team Kft. a megel\u0151z\u00e9sben fontos automata fert\u0151tlen\u00edt\u0151 g\u00e9psort \u00e1ll\u00edtott \u00fczembe 825 milli\u00f3 forintos beruh\u00e1z\u00e1ssal J\u00e1szteleken. A Karsai Alba Kft. t\u00f6bb mint 1,1 milli\u00e1rd forintos fejleszt\u00e9ssel maszkok \u00e9s immuner\u0151s\u00edt\u0151 vitamintablett\u00e1k csomagol\u00e1s\u00e1nak el\u0151\u00e1ll\u00edt\u00e1s\u00e1t kezdte meg Sz\u00e9kesfeh\u00e9rv\u00e1ron, a Prement Kft. pedig f\u00e9lmilli\u00e1rd forintos beruh\u00e1z\u00e1sb\u00f3l 3D-s nyomtat\u00e1ssal \u00e1ll\u00edthat el\u0151 orvosi eszk\u00f6z\u00f6ket gy\u0151ri \u00fczem\u00e9ben - ismertette.\n\u00a0\u00a0\u00a0\u00a0Varga Mih\u00e1ly arra is kit\u00e9rt, hogy Magyarorsz\u00e1g ipara az elm\u00falt n\u00e9h\u00e1ny h\u00f3napban t\u00f6bb ter\u00fcleten er\u0151s\u00f6d\u00f6tt, a maszkok tekintet\u00e9ben \u00f6nell\u00e1t\u00f3v\u00e1 v\u00e1lt az orsz\u00e1g. A Vajda-Pap\u00edr Kft. dunaf\u00f6ldv\u00e1ri \u00fczeme az elm\u00falt k\u00e9t h\u00f3napban t\u00f6bb mint 38 milli\u00f3 darab seb\u00e9szeti maszkot gy\u00e1rtott \u00e9s \u00e9rt\u00e9kes\u00edtett.\n\u00a0\u00a0\u00a0\u00a0A koronav\u00edrusos betegek gy\u00f3gyul\u00e1s\u00e1t seg\u00edt\u0151 Favipiravirb\u00f3l az elm\u00falt egy h\u00f3napban 3,5 milli\u00f3 tablett\u00e1t \u00e1ll\u00edtott el\u0151 pilisborosjen\u0151i \u00fczem\u00e9ben a Meditop Kft., \u00e9s a t\u00e1mogat\u00e1si program r\u00e9v\u00e9n er\u0151s\u00f6d\u00f6tt a fert\u0151tlen\u00edt\u0151 berendez\u00e9sek fejleszt\u00e9se \u00e9s az olt\u00e1shoz haszn\u00e1lt eszk\u00f6z\u00f6k gy\u00e1rt\u00e1sa is az orsz\u00e1gban - jelezte a p\u00e9nz\u00fcgyminiszter.\n\n\nMTI 2021. \u00e1prilis 21.\n\n"}]