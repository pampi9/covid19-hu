[{"date": "2021-04-16 16:07", "url": "https://koronavirus.gov.hu/cikkek/itm-hetfotol-ujraindulnak-kozlekedesi-vizsgak", "h1": "ITM: h\u00e9tf\u0151t\u0151l \u00fajraindulnak a k\u00f6zleked\u00e9si vizsg\u00e1k", "body": "\nA KAV K\u00f6zleked\u00e9si Alkalmass\u00e1gi \u00e9s Vizsgak\u00f6zpont a j\u00e1rv\u00e1ny\u00fcgyi v\u00e9delmi int\u00e9zked\u00e9sek l\u00e9pcs\u0151zetes felold\u00e1s\u00e1hoz, az err\u0151l sz\u00f3l\u00f3 jogszab\u00e1lyokhoz igazodva \u00e1prilis 19-\u00e9n \u00fajraind\u00edtja vizsg\u00e1ztat\u00e1si, vizsg\u00e1lati \u00e9s ut\u00e1nk\u00e9pz\u00e9si tev\u00e9kenys\u00e9geit - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) p\u00e9nteken az MTI-vel.\n\n\nA m\u00falt h\u00f3napban bevezetett korl\u00e1toz\u00e1sokkal \u00f6sszhangban a KAV K\u00f6zleked\u00e9si Alkalmass\u00e1gi \u00e9s Vizsgak\u00f6zpont Nonprofit Kft. m\u00e1rcius 8-\u00e1n f\u00fcggesztette fel a j\u00e1rm\u0171vezet\u0151k \u00e9s k\u00f6zleked\u00e9si szakemberek vizsg\u00e1it, alkalmass\u00e1gi vizsg\u00e1latait \u00e9s ut\u00e1nk\u00e9pz\u00e9seit. A beoltottak sz\u00e1ma m\u00e1r meghaladta a 3 milli\u00f3t, \u00edgy tov\u00e1bb folytat\u00f3dik a v\u00e9delmi int\u00e9zked\u00e9sek l\u00e9pcs\u0151zetes felold\u00e1sa. \u00c1prilis 19-\u00e9t\u0151l kinyitnak az \u00f3vod\u00e1k, az \u00e1ltal\u00e1nos iskol\u00e1k als\u00f3 tagozatai visszat\u00e9rnek a tantermi oktat\u00e1shoz.\n\u00a0\u00a0\u00a0\u00a0A vizsgak\u00f6zpont a m\u0171k\u00f6d\u00e9s\u00e9t \u00e9rint\u0151 v\u00e9delmi int\u00e9zked\u00e9sek \u00e9s jogszab\u00e1lyok alapj\u00e1n - az ITM-mel t\u00f6rt\u00e9nt el\u0151zetes egyeztet\u00e9st k\u00f6vet\u0151en - \u00fajraind\u00edtja vizsg\u00e1ztat\u00e1si \u00e9s vizsg\u00e1lati tev\u00e9kenys\u00e9geit a k\u00f6z\u00fati, a vas\u00fati, a haj\u00f3z\u00e1si \u00e9s a dr\u00f3n ter\u00fcleten is. H\u00e9tf\u0151t\u0151l a t\u00e1rsas\u00e1g \u00fcgyf\u00e9lszolg\u00e1lati irod\u00e1iban a j\u00e1rv\u00e1ny\u00fcgyi el\u0151\u00edr\u00e1sok betart\u00e1s\u00e1val ism\u00e9t lehet\u0151v\u00e9 v\u00e1lik a szem\u00e9lyes \u00fcgyint\u00e9z\u00e9s.\n\u00a0\u00a0\u00a0\u00a0A t\u00e1rsas\u00e1g munkat\u00e1rsai megkezdt\u00e9k a szervez\u00e9st: els\u0151 k\u00f6rben a kor\u00e1bban lemondott k\u00f6zleked\u00e9si vizsg\u00e1kat bonyol\u00edtj\u00e1k le, az \u00e9rintett \u00fcgyfelek ki\u00e9rtes\u00edt\u00e9se folyamatban van. \u0150k a le\u00e1ll\u00e1s el\u0151tt beadott jelentkez\u00e9s\u00fck alapj\u00e1n, a m\u00e1r megfizetett d\u00edj ellen\u00e9ben vehetnek majd r\u00e9szt az \u00fajraindul\u00f3 vizsg\u00e1kon, vizsg\u00e1latokon \u00e9s ut\u00e1nk\u00e9pz\u00e9seken. A vizsg\u00e1z\u00f3k els\u0151dlegesen a k\u00e9pz\u0151szervek \u00fatj\u00e1n kapnak t\u00e1j\u00e9koztat\u00e1st az \u00faj id\u0151pontokr\u00f3l.\n\u00a0\u00a0\u00a0\u00a0A vizsgak\u00f6zpont a bev\u00e1lt gyakorlatnak megfelel\u0151en csak ott szervez vizsg\u00e1kat, vizsg\u00e1latokat \u00e9s ut\u00e1nk\u00e9pz\u00e9seket, ahol j\u00e1rv\u00e1ny\u00fcgyi szempontb\u00f3l biztons\u00e1gos k\u00f6r\u00fclm\u00e9nyeket tud teremteni. A r\u00e9szv\u00e9tel k\u00f6telez\u0151 felt\u00e9tele az orrot \u00e9s sz\u00e1jat eltakar\u00f3 maszk visel\u00e9se. A t\u00e1rsas\u00e1g minden helysz\u00ednen k\u00e9zfert\u0151tlen\u00edt\u0151t biztos\u00edt, a v\u00e9d\u0151t\u00e1vols\u00e1g betarthat\u00f3s\u00e1ga \u00e9rdek\u00e9ben korl\u00e1tozza az egyszerre vizsg\u00e1z\u00f3k sz\u00e1m\u00e1t. A vesz\u00e9lyhelyzetre tekintettel rugalmasan kezelik ak\u00e1r a vizsga napj\u00e1n be\u00e9rkez\u0151 lemond\u00e1sokat is, \u00e9s ilyen esetben ingyenesen biztos\u00edtanak \u00faj id\u0151pontot.\n\u00a0\u00a0\u00a0\u00a0A k\u00f6zlem\u00e9nyben Mos\u00f3czi L\u00e1szl\u00f3, az ITM k\u00f6zleked\u00e9spolitik\u00e1\u00e9rt felel\u0151s \u00e1llamtitk\u00e1ra elmondta: \"a vizsgak\u00f6zpont 2020-ban m\u00e1r bizony\u00edtotta, hogy a j\u00e1rv\u00e1nyhelyzetben is k\u00e9pes megteremteni \u00e9s fenntartani a biztons\u00e1gos k\u00f6zleked\u00e9si vizsg\u00e1ztat\u00e1s felt\u00e9teleit. Tavaly a k\u00f6zel k\u00e9t h\u00f3napos k\u00e9nyszer\u0171 le\u00e1ll\u00e1s dac\u00e1ra t\u00f6bb mint 680 ezer vizsg\u00e1t bonyol\u00edtottak le. Az \u00fcgyh\u00e1tral\u00e9k gyors ledolgoz\u00e1sa \u00e9rdek\u00e9ben sz\u00fcks\u00e9g eset\u00e9n k\u00e9szek ak\u00e1r hivatali id\u0151n t\u00fali vagy h\u00e9tv\u00e9gi id\u0151pontot is biztos\u00edtani az \u00fcgyfelek sz\u00e1m\u00e1ra\".\n\nMTI 2021. \u00e1prilis 16.\n\n"}]