[{"date": "2021-04-06 12:22", "url": "https://koronavirus.gov.hu/cikkek/befejezte-kozoktatasi-intezmenyek-fertotleniteset-magyar-honvedseg", "h1": "Befejezte a k\u00f6zoktat\u00e1si int\u00e9zm\u00e9nyek fert\u0151tlen\u00edt\u00e9s\u00e9t a Magyar Honv\u00e9ds\u00e9g", "body": "\nUtols\u00f3k\u00e9nt kedden Budapesten, a IV. ker\u00fcleti Erkel Gyula \u00dajpesti Zenei Alapfok\u00fa M\u0171v\u00e9szeti Iskola fert\u0151tlen\u00edt\u00e9s\u00e9t v\u00e9gezt\u00e9k el a v\u00e9d\u0151ruh\u00e1ba \u00f6lt\u00f6z\u00f6tt, g\u00e1z\u00e1larcot visel\u0151 katon\u00e1k. A helysz\u00ednen a sajt\u00f3nak nyilatkozva Szil\u00e1gyi Bal\u00e1zs \u0151rmester elmondta: az elm\u00falt h\u00e1rom h\u00e9tben csaknem sz\u00e1z int\u00e9zm\u00e9ny - \u00f3vod\u00e1k \u00e9s \u00e1ltal\u00e1nos iskol\u00e1k - v\u00edrusmentes\u00edt\u00e9s\u00e9t hajtott\u00e1k v\u00e9gre. Ennek sor\u00e1n els\u0151sorban alkoholos fert\u0151tlen\u00edt\u0151szereket, illetve sz\u00fcks\u00e9g eset\u00e9n \u00f3zongener\u00e1tort haszn\u00e1ltak.\n\n\nA fert\u0151tlen\u00edt\u00e9si feladatokba a sz\u00e9kesfeh\u00e9rv\u00e1ri MH 93. Pet\u0151fi S\u00e1ndor Vegyiv\u00e9delmi Z\u00e1szl\u00f3alj mellett tov\u00e1bbi t\u00edz alakulatot vontak be - tette hozz\u00e1.\n\u00a0\u00a0\u00a0\u00a0A helysz\u00ednen kiosztott h\u00e1tt\u00e9ranyagban felid\u00e9zt\u00e9k: az Emberi Er\u0151forr\u00e1sok Miniszt\u00e9rium\u00e1nak k\u00e9r\u00e9s\u00e9re, az operat\u00edv t\u00f6rzs javaslat\u00e1ra a korm\u00e1ny elrendelte, hogy az \u00f3vod\u00e1k \u00e9s \u00e1ltal\u00e1nos iskol\u00e1k m\u00e1rcius 16-t\u00f3l z\u00e1rva legyenek \u00e9s a di\u00e1kok t\u00e1voktat\u00e1sban tanuljanak. Ez az id\u0151szak alkalmas volt arra, hogy a honv\u00e9ds\u00e9g fert\u0151tlen\u00edt\u0151 egys\u00e9gei \u00e1tfog\u00f3 v\u00edrusmentes\u00edt\u00e9s\u00e9t v\u00e9gezzenek.\n\u00a0\u00a0\u00a0\u00a0Kiemelt\u00e9k: a koronav\u00edrus-j\u00e1rv\u00e1ny terjed\u00e9s\u00e9nek lass\u00edt\u00e1sa \u00e9rdek\u00e9ben az akt\u00edv \u00e9s tartal\u00e9kos katon\u00e1k m\u00e1rcius 16. \u00e9s \u00e1prilis 6. k\u00f6z\u00f6tt 59 telep\u00fcl\u00e9sen 135 int\u00e9zm\u00e9ny 500 ezer n\u00e9gyzetm\u00e9ter\u00e9nek mentes\u00edt\u00e9s\u00e9t v\u00e9gezt\u00e9k el annak \u00e9rdek\u00e9ben, hogy - amennyiben ezt a j\u00e1rv\u00e1ny\u00fcgyi helyzet is lehet\u0151v\u00e9 teszi - az \u00f3vod\u00e1sok, valamint a di\u00e1kok tiszta, fert\u0151tlen\u00edtett int\u00e9zm\u00e9nyekbe t\u00e9rhessenek vissza.\n\u00a0\u00a0\u00a0\u00a0Volt olyan nap, amikor t\u00f6bb mint h\u00fasz helysz\u00ednen zajlottak a munk\u00e1latok egy id\u0151ben. A k\u00fcl\u00f6nb\u00f6z\u0151 fert\u0151tlen\u00edt\u0151szerekb\u0151l \u00f6sszesen t\u00f6bb ezer litert haszn\u00e1ltak fel, az \u00f3zongener\u00e1torok t\u00f6bb tucat munka\u00f3r\u00e1ban \u00fczemeltek - olvashat\u00f3 a k\u00f6zlem\u00e9nyben.\n\nMTI 2021. \u00e1prilis 6.\n\u00a0\n\n"}]