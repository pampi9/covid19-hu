[{"date": "2021-04-26 15:19", "url": "https://koronavirus.gov.hu/cikkek/orszagos-tisztifoorvos-regisztralt-fiatalok-mar-foglalhatnak-online-idopontot", "h1": "Orsz\u00e1gos tisztif\u0151orvos: a regisztr\u00e1lt fiatalok is m\u00e1r foglalhatnak online id\u0151pontot", "body": "\nValamennyi olt\u00f3ponton el\u00e9rhet\u0151 a szombaton Magyarorsz\u00e1gra \u00e9rkezett Sinopharm-vakcina - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n h\u00e9tf\u0151n.\n\n\nM\u00fcller Cec\u00edlia hozz\u00e1tette, a 600 ezer adag olt\u00f3anyagot \"hatalmas er\u0151fesz\u00edt\u00e9s \u00e1r\u00e1n\" siker\u00fclt megvizsg\u00e1lni \u00e9s \u00edgy az alkalmaz\u00e1s\u00e1t enged\u00e9lyezni, \u00e9s m\u00e1r vas\u00e1rnap sok olt\u00f3pontra kisz\u00e1ll\u00edtott\u00e1k. A vakcin\u00e1t a k\u00f3rh\u00e1zi olt\u00f3pontok mellett a h\u00e1ziorvosoknak is rendelkez\u00e9sre is bocs\u00e1tj\u00e1k, r\u00f6vid id\u0151n bel\u00fcl minden helysz\u00ednen ott lesz.\n\u00a0\u00a0\u00a0\u00a0Megism\u00e9telte: a Sinopharm-olt\u00f3anyag el\u00f6lt, teljes v\u00edrust tartalmaz\u00f3 inaktiv\u00e1lt vakcina, ez\u00e9rt er\u0151s immunv\u00e1laszt k\u00e9pes kiv\u00e1ltani a v\u00edrus t\u00f6bbf\u00e9le feh\u00e9rj\u00e9je ellen. Mint mondta, ez\u00e9rt is bizakodnak abban, hogy ez az olt\u00f3anyag hat\u00e1sos lesz a k\u00fcl\u00f6nb\u00f6z\u0151 v\u00edrusvari\u00e1nsokkal szemben, b\u00e1r ezek a vizsg\u00e1latok m\u00e9g tartanak.\n\u00a0\u00a0\u00a0\u00a0M\u00fcller Cec\u00edlia k\u00f6z\u00f6lte: \u00e9ppen ez\u00e9rt a magyar vakcina el\u00e1ll\u00edt\u00e1s\u00e1hoz is ezt a technol\u00f3gi\u00e1t v\u00e1lasztott\u00e1k.\n\u00a0\u00a0\u00a0\u00a0A szakember elmondta azt is, hogy Magyarorsz\u00e1gon eddig 3 603 901-en kapt\u00e1k meg az els\u0151 v\u00e9d\u0151olt\u00e1st, \u00e9s 1 665 067 embernek m\u00e1r beadt\u00e1k a m\u00e1sodik adagot is. A magyar lakoss\u00e1g \u00e1toltotts\u00e1ga 37 sz\u00e1zal\u00e9kos, m\u00edg az uni\u00f3s \u00e1tlag 21 sz\u00e1zal\u00e9k. Ezzel tov\u00e1bbra is - M\u00e1lta ut\u00e1n - a m\u00e1sodik helyen van az uni\u00f3s rangsorban az orsz\u00e1g - tette hozz\u00e1.\n\u00a0\u00a0\u00a0\u00a0A tisztif\u0151orvos elmondta: a j\u00e1rv\u00e1ny\u00fcgyi adatok kedvez\u0151 tendenci\u00e1t mutatnak, az akt\u00edv fert\u0151z\u00f6ttek sz\u00e1ma - b\u00e1r m\u00e9g magas -, de 258 218-ra cs\u00f6kkent, \u00e9s a legt\u00f6bb v\u00e1rosban szint\u00e9n cs\u00f6kken a v\u00edrus szennyv\u00edzben kimutathat\u00f3 \u00f6r\u00f6k\u00edt\u0151anyag\u00e1nak mennyis\u00e9ge. Nagyobb m\u00e9rt\u00e9k\u0171 cs\u00f6kken\u00e9st m\u00e9rtek Kecskem\u00e9ten, Veszpr\u00e9mben, Ny\u00edregyh\u00e1z\u00e1n \u00e9s Miskolcon, m\u00edg kisebbet Budapesten, Gy\u0151rben \u00e9s Kaposv\u00e1ron. Debrecenben stagn\u00e1l az \u00e9rt\u00e9k az elm\u00falt hetekben m\u00e9rt adatokhoz k\u00e9pest.\n\u00a0\u00a0\u00a0\u00a0Az orsz\u00e1gos tisztif\u0151orvos szerint az emberek kedvez\u0151en fogadt\u00e1k az olt\u00e1sra jelentkez\u00e9s online id\u0151pontfoglal\u00e1si lehet\u0151s\u00e9g\u00e9t, hiszen \u00edgy m\u00e1r nem kell a h\u00e1ziorvos h\u00edv\u00e1s\u00e1ra v\u00e1rni.\n\u00a0\u00a0\u00a0\u00a0Eml\u00e9keztetett, hogy minden regisztr\u00e1lt jelentkezhet k\u00f6zvetlen\u00fcl az olt\u00e1sra a TAJ-sz\u00e1m \u00e9s a sz\u00fclet\u00e9si d\u00e1tum magad\u00e1s\u00e1val az eeszt.gov.hu oldalon.\nM\u00fcller Cec\u00edlia k\u00fcl\u00f6n felh\u00edvta a fiatalok figyelm\u00e9t erre a lehet\u0151s\u00e9gre, hiszen az \u0151 v\u00e9detts\u00e9g\u00fck is fontos. Id\u0151pontfoglal\u00e1s olt\u00e1sra:\u00a0https://www.eeszt.gov.hu/hu/web/guest/covid-oltas-idopontfoglalas\n\u00a0\u00a0\u00a0\u00a0Besz\u00e9lt arr\u00f3l is, hogy az Eg\u00e9szs\u00e9g\u00fcgyi Vil\u00e1gszervezet (WHO) ezen a h\u00e9ten kezd\u0151d\u0151 idei immuniz\u00e1ci\u00f3s vil\u00e1ghet\u00e9nek is k\u00f6zponti t\u00e9m\u00e1ja a koronav\u00edrus elleni v\u00e9d\u0151olt\u00e1s. Kiemelte, hat\u00e9konyan v\u00e9denek a vakcin\u00e1k, de tov\u00e1bbra is mindenki felel\u0151ss\u00e9ggel tartozik saj\u00e1t \u00e9s m\u00e1sok eg\u00e9szs\u00e9g\u00e9\u00e9rt.\n\u00a0\u00a0\u00a0\u00a0Tov\u00e1bbra is mindenkinek azt aj\u00e1nlotta: \u00e9ljen az olt\u00e1s lehet\u0151s\u00e9g\u00e9vel, mivel ez lehet a j\u00e1rv\u00e1nyb\u00f3l kivezet\u0151 \u00fat.\nM\u00fcller Cec\u00edlia elmondta, a honv\u00e9ds\u00e9g olt\u00f3buszai is folyamatosan j\u00e1rj\u00e1k az orsz\u00e1g kistelep\u00fcl\u00e9seit. Eddig h\u00e9t megye 62 telep\u00fcl\u00e9s\u00e9re jutottak el, \u00e9s t\u00f6bb mint t\u00edzezer embert oltottak be. Jelenleg Csongr\u00e1d-Csan\u00e1d, Szabolcs-Szatm\u00e1r-Bereg \u00e9s Borsod-Aba\u00faj-Zempl\u00e9n megy\u00e9ben dolgoznak az olt\u00f3buszok.\n\u00a0\u00a0\u00a0\u00a0A szakember hangs\u00falyozta, a j\u00e1rv\u00e1ny nem \u00e9rt v\u00e9get, a koronav\u00edrus tov\u00e1bbra is \"itt van k\u00f6zt\u00fcnk\". Az elm\u00falt napon 1936 \u00faj fert\u0151z\u00f6ttet regisztr\u00e1ltak \u00e9s 176-an haltak bele a fert\u0151z\u00e9s valamilyen sz\u00f6v\u0151dm\u00e9ny\u00e9be. K\u00f3rh\u00e1zban 6443 embert kezelnek, k\u00f6z\u00fcl\u00fck 782-en vannak l\u00e9legeztet\u0151g\u00e9pen.\n\u00a0\u00a0\u00a0\u00a0A v\u00edrus indiai mut\u00e1ci\u00f3j\u00e1r\u00f3l elmondta, ez a vari\u00e1ns k\u00e9t k\u00fcl\u00f6nb\u00f6z\u0151 v\u00edrusv\u00e1ltozatb\u00f3l alakult ki, \u00e9s ez okozza most a legnagyobb j\u00e1rv\u00e1nyt Indi\u00e1ban. Az indiai vari\u00e1ns Eur\u00f3p\u00e1ban is megjelent, Sv\u00e1jcban azonos\u00edtott\u00e1k. Azonban - tette hozz\u00e1 - \"j\u00f3 h\u00edr\", hogy a Magyarorsz\u00e1gon haszn\u00e1lt \u00f6tf\u00e9le olt\u00f3anyag tov\u00e1bbra is v\u00e9delmet ny\u00fajt a mut\u00e1nsok ellen.\n\u00a0\u00a0\u00a0\u00a0Magyarorsz\u00e1gon az indiai v\u00edrusv\u00e1ltozatot m\u00e9g nem azonos\u00edtott\u00e1k - mondta -, \u00e9s m\u00e9g nincs el\u00e9g tapasztalat arra vonatkoz\u00f3an, hogy ez a vari\u00e1ns okoz-e tov\u00e1bbi j\u00e1rv\u00e1ny\u00fcgyi probl\u00e9m\u00e1kat.\nM\u00fcller Cec\u00edlia \u00fagy fogalmazott, \"\u00f6r\u00fcl a felszabadult bar\u00e1ti tal\u00e1lkoz\u00e1soknak\", azonban a v\u00e9delmi \u00e9s j\u00e1rv\u00e1ny\u00fcgyi int\u00e9zked\u00e9seket - maszkhaszn\u00e1lat, k\u00e9zfert\u0151tlen\u00edt\u00e9s - tov\u00e1bbra is be kell tartani, ezek tov\u00e1bbra is rendk\u00edv\u00fcl fontosak.\n\u00a0\u00a0\u00a0\u00a0Az olt\u00e1sra motiv\u00e1lhat, hogy n\u00e9gymilli\u00f3 beoltottn\u00e1l tov\u00e1bbi sz\u00f3rakoz\u00e1si lehet\u0151s\u00e9gek, szolg\u00e1lgat\u00e1sok ny\u00edlnak meg, de ezeket csak vakcinaigazolv\u00e1nnyal lehet ig\u00e9nybe venni - jegyezte meg az orsz\u00e1gos tisztif\u0151orvos.\n\nMTI 2021. \u00e1prilis 26.\n\n"}]