[{"date": "2021-04-21 14:51", "url": "https://koronavirus.gov.hu/cikkek/gyorgy-istvan-minel-tobb-beoltott-annal-elobb-terunk-vissza-normalis-elethez", "h1": "Gy\u00f6rgy Istv\u00e1n: min\u00e9l t\u00f6bb a beoltott, ann\u00e1l el\u0151bb t\u00e9r\u00fcnk vissza a norm\u00e1lis \u00e9lethez", "body": "\nMin\u00e9l t\u00f6bben kapj\u00e1k meg a v\u00e9d\u0151olt\u00e1st, ann\u00e1l kevesebben betegednek, halnak meg, \u00e9s ann\u00e1l k\u00f6zelebb ker\u00fcl\u00fcnk a norm\u00e1lis \u00e9lethez, valamint ann\u00e1l ink\u00e1bb meger\u0151s\u00edtj\u00fck a v\u00e9delmet a j\u00e1rv\u00e1ny negyedik hull\u00e1m\u00e1val szemben - mondta a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n szerd\u00e1n.\n\n\nGy\u00f6rgy Istv\u00e1n, aki az orsz\u00e1gos olt\u00e1si munkacsoport vezet\u0151je is, besz\u00e1molt arr\u00f3l, hogy a beoltottak sz\u00e1ma szerda reggelre meghaladta a 3,36 milli\u00f3t. Jelezte: eddig 4 325 968-an regisztr\u00e1ltak az olt\u00e1sra, \u00e9s t\u00f6bb mint k\u00e9tharmaduk kapott m\u00e1r vakcin\u00e1t.\n\u00a0\u00a0\u00a0\u00a0Az id\u0151s koroszt\u00e1ly tagjainak nagy r\u00e9sz\u00e9t m\u00e1r j\u00f3val nagyobb biztons\u00e1gban tudhatjuk, a regisztr\u00e1lt legid\u0151sebbek \u00e9s id\u0151sek t\u00f6bb mint 90 sz\u00e1zal\u00e9k\u00e1t beoltott\u00e1k, az \u00f6sszes beoltott k\u00f6zel 60 sz\u00e1zal\u00e9ka 60 \u00e9v feletti - emelte ki az \u00e1llamtitk\u00e1r. Hozz\u00e1tette, hogy az olt\u00e1sra regisztr\u00e1lt id\u0151sekb\u0151l \"alig p\u00e1r t\u00edzezren\" vannak, akik akut betegs\u00e9g vagy m\u00e1s ok miatt nem kaptak vakcin\u00e1t.\n\u00a0\u00a0\u00a0\u00a0Gy\u00f6rgy Istv\u00e1n hangs\u00falyozta, hogy \"aki az olt\u00e1st orvosi aj\u00e1nl\u00e1sok alapj\u00e1n \u00e9s saj\u00e1t elhat\u00e1roz\u00e1s\u00e1b\u00f3l fel k\u00edv\u00e1nja venni, mindenkit be fogunk oltani\".\n\u00a0\u00a0\u00a0\u00a0Kit\u00e9rt arra, hogy a legfrissebb adatok szerint a 18-59 \u00e9v k\u00f6z\u00f6tti koroszt\u00e1lyb\u00f3l 2 362 000-n\u00e9l t\u00f6bben regisztr\u00e1ltak olt\u00e1sra, 54 sz\u00e1zal\u00e9kuk, 1 280 000-n\u00e9l is t\u00f6bben m\u00e1r megkapt\u00e1k a vakcin\u00e1t, mintegy 1 082 000-en m\u00e9g v\u00e1rnak r\u00e1. \"Vagyis egyre fiatalabbakat tudunk m\u00e1r olt\u00e1sra h\u00edvni, emellett vannak kistelep\u00fcl\u00e9sek, ahol m\u00e1r az \u00f6sszes regisztr\u00e1ltat beoltott\u00e1k\" - hangoztatta.\n\u00a0\u00a0\u00a0\u00a0Magyarorsz\u00e1gon az olt\u00e1si program j\u00f3l halad, a magyar \u00e1toltotts\u00e1g k\u00f6zel dupl\u00e1ja az uni\u00f3s \u00e1tlagnak. Az eur\u00f3pai orsz\u00e1gok olt\u00e1si sorrendj\u00e9ben Magyarorsz\u00e1g \"stabilan\" m\u00e1sodik helyen van M\u00e1lta m\u00f6g\u00f6tt, amelynek - Eur\u00f3p\u00e1ban egyed\u00fcl\u00e1ll\u00f3 m\u00f3don - a teljes beoltand\u00f3 lakoss\u00e1g 72 sz\u00e1zal\u00e9k\u00e1nak olt\u00e1s\u00e1hoz m\u00e1r megvan a vakcin\u00e1ja - k\u00f6z\u00f6lte.\n\u00a0\u00a0\u00a0\u00a0Gy\u00f6rgy Istv\u00e1n megjegyezte, hogy Magyarorsz\u00e1gon az olt\u00e1si sebess\u00e9get a rendelkez\u00e9sre \u00e1ll\u00f3 vakcinamennyis\u00e9g hat\u00e1rozza meg.\n\u00a0\u00a0\u00a0\u00a0J\u00f3 h\u00edrnek nevezte, hogy az elm\u00falt napokban n\u00e9gyf\u00e9le olt\u00f3anyagsz\u00e1ll\u00edtm\u00e1ny is \u00e9rkezett: h\u00e9tf\u0151n 68 400 adag Moderna-, kedden 248 000 Pfizer-, 72 000 AstraZeneca-, 100 000 Szputnyik vakcin\u00e1t kapott Magyarorsz\u00e1g.\n\u00a0\u00a0\u00a0\u00a0A h\u00e9tv\u00e9g\u00e9re 600 ezer Sinopharm-olt\u00f3anyagot is v\u00e1rnak, ez nagy el\u0151rel\u00e9p\u00e9st tesz lehet\u0151v\u00e9 az olt\u00e1si programban - mondta. Jelezte, e mennyis\u00e9g egyik fel\u00e9t a h\u00e1ziorvosokhoz viszik, a t\u00f6bbit a k\u00f3rh\u00e1zi olt\u00f3pontokon haszn\u00e1lj\u00e1k fel.\n\u00a0\u00a0\u00a0\u00a0K\u00f6z\u00f6lte, \"nagy\u00fczemben\" fognak oltani a k\u00f3rh\u00e1zakban, a h\u00e1ziorvosokn\u00e1l \u00e9s a szakrendel\u0151kben, emellett a falvakat olt\u00f3buszok j\u00e1rj\u00e1k. Ut\u00f3bbiak a h\u00e9t elej\u00e9n Tolna megy\u00e9ben voltak, most Szabolcs-Szatm\u00e1r-Bereg megy\u00e9ben vannak, ezut\u00e1n Borsod-Aba\u00faj-Zempl\u00e9n, B\u00e9k\u00e9s, Csongr\u00e1d-Csan\u00e1d megye telep\u00fcl\u00e9seit keresik fel.\n\u00a0\u00a0\u00a0\u00a0Az el\u0151tt\u00fcnk \u00e1ll\u00f3 napokban, f\u0151leg a j\u00f6v\u0151 h\u00e9ten \u00fajabb nagy l\u00e9p\u00e9seket tudunk tenni az \u00e1toltotts\u00e1gban - hangs\u00falyozta, \u00e9s k\u00e9rte, min\u00e9l t\u00f6bben regisztr\u00e1ljanak az olt\u00e1sra.\n\u00a0\u00a0\u00a0\u00a0Gy\u00f6rgy Istv\u00e1n felh\u00edvta a figyelmet arra, hogy minden olt\u00f3anyag megb\u00edzhat\u00f3 \u00e9s hat\u00e1sos, amellyel Magyarorsz\u00e1gon oltanak.\n\u00a0\u00a0\u00a0\u00a0Ne higgyenek a lej\u00e1rat\u00f3 kamp\u00e1nyoknak, akinek olt\u00f3anyagot aj\u00e1nlanak fel, azt fogadja el, mert abban a vakcin\u00e1k k\u00f6z\u00f6tt nincs k\u00fcl\u00f6nbs\u00e9g, hogy mindegyik k\u00e9pes kialak\u00edtani azt a v\u00e9detts\u00e9get, amely megakad\u00e1lyozhatja a k\u00f3rh\u00e1zba ker\u00fcl\u00e9st, illetve a tragikus kimenetelt a betegs\u00e9ggel \u00f6sszef\u00fcgg\u00e9sben - mondta.\n\u00a0\u00a0\u00a0\u00a0Az \u00e1llamtitk\u00e1r kit\u00e9rt arra is, hogy j\u00e1rv\u00e1ny\u00fcgyi adatok napok \u00f3ta javulnak, k\u00f6sz\u00f6nhet\u0151en a v\u00e9delmi int\u00e9zked\u00e9seknek \u00e9s annak, hogy minden harmadik magyar megkapta a v\u00e9d\u0151olt\u00e1st, de \u00fagy v\u00e9lte, a javul\u00e1s \"nem ad okot semmif\u00e9le fegyelmezetlens\u00e9gre\", tov\u00e1bbra is k\u00e9rnek mindenkit a j\u00e1rv\u00e1ny\u00fcgyi szab\u00e1lyok betart\u00e1s\u00e1ra.\n\u00a0\u00a0\u00a0\u00a0Az \u00e1llamtitk\u00e1r bejelentette, a korm\u00e1ny k\u00eds\u00e9rleti jelleggel kipr\u00f3b\u00e1l egy \u00faj id\u0151pontfoglal\u00f3 rendszert. Ez a lehet\u0151s\u00e9g els\u0151 k\u00f6rben 70 000 Budapesten, P\u00e9csen, Debrecenben \u00e9s Szegeden, valamint e v\u00e1rosok k\u00f6rny\u00e9k\u00e9n \u00e9l\u0151 regisztr\u00e1lt el\u0151tt ny\u00edlik meg. \u0150k szerd\u00e1n sms-t kapnak, amelynek seg\u00edts\u00e9g\u00e9vel egy weboldalra bel\u00e9pve l\u00e1thatj\u00e1k, hol, mikor jelentkezhetnek olt\u00e1sra j\u00f6v\u0151 h\u00e9tf\u0151n, kedden, szerd\u00e1n. K\u00e9rj\u00fck azokat, akik sms-t kapnak, cs\u00fct\u00f6rt\u00f6k\u00f6n 16 \u00f3r\u00e1ig keress\u00e9k fel az \u00fczenetben megjel\u00f6lt weboldalt \u00e9s foglaljanak id\u0151pontot. A regisztr\u00e1ci\u00f3k eredm\u00e9nyeit cs\u00fct\u00f6rt\u00f6k\u00f6n \u00e9rt\u00e9kelik, ha a pr\u00f3ba\u00fczem tapasztalatai kedvez\u0151ek lesznek, minden k\u00f3rh\u00e1z olt\u00f3pontj\u00e1ra online id\u0151pontfoglal\u00f3 fel\u00fcletet nyitnak - mondta az \u00e1llamtitk\u00e1r.\n\n\n\nMTI 2021. \u00e1prilis 21.\n\n"}]