[{"date": "2021-04-07 17:16", "url": "https://koronavirus.gov.hu/cikkek/itm-megkezdodik-szakkepzesben-dolgozok-oltasa", "h1": "ITM: Megkezd\u0151dik a szakk\u00e9pz\u00e9sben dolgoz\u00f3k olt\u00e1sa is", "body": "\nElismer\u00e9s illeti a szakk\u00e9pz\u00e9sben tan\u00edt\u00f3kat \u00e9s tanul\u00f3kat, hiszen sz\u00e1mukra a digit\u00e1lis oktat\u00e1s m\u00e9g nagyobb kih\u00edv\u00e1st jelent a speci\u00e1lis, gyakorlati k\u00e9pz\u00e9sek miatt. Kell\u0151 odafigyel\u00e9ssel, elhivatotts\u00e1ggal \u00e9s kreativit\u00e1ssal m\u00e9gis megoldott\u00e1k ezt a helyzetet is - mondta Schanda Tam\u00e1s, az Innov\u00e1ci\u00f3s \u00e9s Technol\u00f3giai Miniszt\u00e9rium miniszterhelyettese azzal \u00f6sszef\u00fcgg\u00e9sben, hogy cs\u00fct\u00f6rt\u00f6kt\u0151l vas\u00e1rnapig a szakk\u00e9pz\u0151 iskol\u00e1k \u00e9s technikumok regisztr\u00e1lt munkat\u00e1rsai is megkaphatj\u00e1k a v\u00e9d\u0151olt\u00e1st. A k\u00f6znevel\u00e9sben, a b\u00f6lcs\u0151d\u00e9kben foglalkoztatottak mellett 29 ezer szakk\u00e9pz\u00e9sben dolgoz\u00f3 is jelentkezett az olt\u00e1sra, \u0151ket kedden SMS-ben h\u00edvt\u00e1k be a k\u00f3rh\u00e1zi olt\u00f3pontokra.\n\n\n\"A meg\u00fajult\u00a0szakk\u00e9pz\u00e9sben korszer\u0171 elm\u00e9leti \u00e9s gyakorlati tud\u00e1st kapnak a fiatalok, a naprak\u00e9sz ismereteket az adott szakma legjobbjai seg\u00edtenek nekik elsaj\u00e1t\u00edtani. Ezen az oktat\u00e1si ter\u00fcleten teh\u00e1t rendk\u00edv\u00fcli jelent\u0151s\u00e9ge van az \u00f3r\u00e1kon, gyakorlatokon val\u00f3 szem\u00e9lyes r\u00e9szv\u00e9telnek. Ez\u00e9rt kiemelten fontos, hogy a szakk\u00e9pz\u0151 iskol\u00e1kba \u00e9s a technikumokba is min\u00e9l hamarabb biztons\u00e1gosan visszat\u00e9rhessenek a di\u00e1kok\" - jelentette ki Schanda Tam\u00e1s annak kapcs\u00e1n, hogy a h\u00e9ten a\u00a0szakk\u00e9pz\u00e9sben dolgoz\u00f3k, k\u00f6zt\u00fck a nem oktat\u00f3i munkak\u00f6rben foglalkoztatottak is soron k\u00edv\u00fcl megkaphatj\u00e1k a koronav\u00edrus elleni v\u00e9d\u0151olt\u00e1s els\u0151 adagj\u00e1t, ha m\u00e1rcius 29-ig regisztr\u00e1ltak a vakcinainfo.gov.hu oldalon.\n\nAz Innov\u00e1ci\u00f3s \u00e9s Technol\u00f3giai Miniszt\u00e9rium miniszterhelyettese arr\u00f3l is besz\u00e9lt, hogy b\u00e1r a gyakorlati oktat\u00e1s \u00e9s a szakm\u00e1nk\u00e9nt elt\u00e9r\u0151 tananyag miatt a\u00a0szakk\u00e9pz\u00e9sben oktat\u00f3k helyzete nehezebb, amikor javar\u00e9szben digit\u00e1lis \u00f3r\u00e1kat kell tartani, a szakk\u00e9pz\u0151 iskol\u00e1k \u00e9s a technikumok munkat\u00e1rsai sikerrel vett\u00e9k az akad\u00e1lyokat. \"A kitart\u00e1suk, elhivatotts\u00e1guk \u00e9s t\u00fcrelm\u00fck mell\u00e9 rengeteg kreativit\u00e1s t\u00e1rsult, \u00edgy a rendk\u00edv\u00fcli helyzetben is p\u00e9ld\u00e1san helyt \u00e1lltak. K\u00f6sz\u00f6net illeti \u0151ket ez\u00e9rt!\" - mondta a miniszterhelyettes, hozz\u00e1t\u00e9ve, hogy a dics\u00e9ret \u00e9s elismer\u00e9s term\u00e9szetesen a\u00a0szakk\u00e9pz\u00e9sben tanul\u00f3 fiataloknak, az \u0151ket t\u00e1mogat\u00f3 csal\u00e1djaiknak is j\u00e1r a teljes\u00edtm\u00e9ny\u00fck\u00e9rt.\n\nSchanda Tam\u00e1s elmondta: a Nemzeti\u00a0Szakk\u00e9pz\u00e9si \u00e9s Feln\u0151ttk\u00e9pz\u00e9si Hivatal szakemberei a regisztr\u00e1ci\u00f3s hat\u00e1rid\u0151t megel\u0151z\u0151 h\u00e9tv\u00e9g\u00e9n is azon dolgoztak, hogy a\u00a0szakk\u00e9pz\u00e9sben is mindenki megkaphassa az olt\u00e1st, aki szeretn\u00e9. Az \u00e1llami, egyh\u00e1zi vagy alap\u00edtv\u00e1nyi fenntart\u00e1s\u00fa int\u00e9zm\u00e9nyekben foglalkoztatott \u00f6sszesen mintegy 38 ezer munkat\u00e1rs t\u00f6bb mint h\u00e1romnegyede jelentkezett vakcin\u00e1\u00e9rt. A technikumok \u00e9s szakk\u00e9pz\u0151 iskol\u00e1k k\u00f6zrem\u0171k\u00f6d\u00e9s\u00e9vel az \u00f3raad\u00f3 tan\u00e1rok is regisztr\u00e1lhattak.\n\nKiad\u00f3: Innov\u00e1ci\u00f3s \u00e9s Technol\u00f3giai Miniszt\u00e9rium\n\n"}]