[{"date": "2021-04-14 08:17", "url": "https://koronavirus.gov.hu/cikkek/tallai-andras-aprilisban-jar-katasoknak-kedvezmeny", "h1": "T\u00e1llai Andr\u00e1s: \u00e1prilisban is j\u00e1r a kat\u00e1soknak a kedvezm\u00e9ny", "body": "\nM\u00e1rciusra \u00e9s \u00e1prilisra sem kell megfizetni a kat\u00e1t mintegy 120 ezer v\u00e1llalkoz\u00e1snak. Az ad\u00f3mentess\u00e9g 10 milli\u00e1rd forintot hagy az \u00e1prilis elej\u00e9ig z\u00e1rva tart\u00f3 \u00fczletekn\u00e9l, szolg\u00e1ltat\u00f3kn\u00e1l, a vend\u00e9gl\u00e1t\u00e1sban, a turizmusban, a szabadid\u0151 \u00e1gazatban tev\u00e9kenyked\u0151 kisv\u00e1llalkoz\u00e1sokn\u00e1l - t\u00e1j\u00e9koztatta az MTI-t T\u00e1llai Andr\u00e1s.\n\n\nA P\u00e9nz\u00fcgyminiszt\u00e9rium parlamenti \u00fcgyek\u00e9rt felel\u0151s \u00e1llamtitk\u00e1ra kifejtette: a k\u00e9t havi ad\u00f3mentess\u00e9g a s\u00falyos gondokkal k\u00fczd\u0151 \u00e1gazatokat \u00e9rinti, mintegy 56 szakm\u00e1t. P\u00e9ld\u00e1ul a kat\u00e1s fodr\u00e1szoknak, kozmetikusoknak, szem\u00e9lyi edz\u0151knek, zen\u00e9szeknek, cip\u00e9szeknek, k\u00e1rpitosoknak, vir\u00e1gk\u00f6t\u0151knek, j\u00e1rm\u0171vezet\u0151-oktat\u00f3knak \u00e9s \u00f3r\u00e1soknak sem kell ad\u00f3t fizetni \u00e1prilis 30-ig - tette hozz\u00e1.\n\u00a0\u00a0\u00a0\u00a0A 2021 febru\u00e1rj\u00e1ban m\u00e1r kat\u00e1z\u00f3, mentes\u00edtett tev\u00e9kenys\u00e9get folytat\u00f3 kisad\u00f3z\u00f3 v\u00e1llalkoz\u00e1sok mentes\u00fclnek 2021 m\u00e1rcius\u00e1ra \u00e9s \u00e1prilis\u00e1ra az ad\u00f3fizet\u00e9si k\u00f6telezetts\u00e9g al\u00f3l, mindenkinek j\u00e1r a mentess\u00e9g, aki az 56 \u00e9rintett tev\u00e9kenys\u00e9g valamelyik\u00e9t v\u00e9gzi, f\u00fcggetlen\u00fcl att\u00f3l, hogy f\u0151- vagy mell\u00e9ktev\u00e9kenys\u00e9gk\u00e9nt - r\u00e9szletezte a szab\u00e1lyokat T\u00e1llai Andr\u00e1s.\n\u00a0\u00a0\u00a0\u00a0A mentess\u00e9g ig\u00e9nybev\u00e9tele is egyszer\u0171, az automatikusan j\u00e1r, a v\u00e1llalkoz\u00f3nak nem kell k\u00e9rnie. Az ad\u00f3hivatal dolgozik helyette. A Nemzeti Ad\u00f3- \u00e9s V\u00e1mhivatal (NAV) el\u0151 sem \u00edrja a fizetend\u0151 k\u00f6zterhet az \u00e9rintettek ad\u00f3sz\u00e1ml\u00e1j\u00e1n, vagyis a 120 ezer kat\u00e1snak semmi teend\u0151je ezzel - mondta.\n\u00a0\u00a0\u00a0\u00a0Kiemelte, hogy a legkisebb v\u00e1llalkoz\u00e1sok ad\u00f3mentess\u00e9ge egy olyan speci\u00e1lis korm\u00e1nyzati kedvezm\u00e9ny, amely a kat\u00e1sok jogosults\u00e1gait egy\u00e1ltal\u00e1n nem \u00e9rinti. A kat\u00e1sok ugyan\u00fagy r\u00e9szes\u00fclnek a t\u00e1rsadalombiztos\u00edt\u00e1si, munkaer\u0151piaci ell\u00e1t\u00e1sokb\u00f3l, mint eddig, ez a k\u00e9t h\u00f3napos id\u0151szak m\u00e9g a nyugd\u00edjba is belesz\u00e1m\u00edt. A gazdas\u00e1g \u00fajraind\u00edt\u00e1s\u00e1hoz \u00e9s az orsz\u00e1g versenyk\u00e9pess\u00e9g\u00e9nek n\u00f6vel\u00e9s\u00e9hez is hozz\u00e1j\u00e1rulhat, hogy a m\u00e1rciusra \u00e9s \u00e1prilisra j\u00e1r\u00f3 ad\u00f3mentess\u00e9g nem cs\u00f6kkenti a 12 milli\u00f3 forintos bev\u00e9teli \u00e9rt\u00e9khat\u00e1rt sem - h\u00fazta al\u00e1 az \u00e1llamtitk\u00e1r.\n\nMTI 2021. \u00e1prilis 14.\n\n"}]