[{"date": "2021-04-13 13:48", "url": "https://koronavirus.gov.hu/cikkek/galgoczi-agnes-megerkezett-janssen-oltoanyag-elso-szallitmanya-magyarorszagra", "h1": "Galg\u00f3czi \u00c1gnes: meg\u00e9rkezett a Janssen-olt\u00f3anyag els\u0151 sz\u00e1ll\u00edtm\u00e1nya Magyarorsz\u00e1gra", "body": "\nMeg\u00e9rkezett a Janssen-olt\u00f3anyag Magyarorsz\u00e1gra kedden, az els\u0151 sz\u00e1ll\u00edtm\u00e1ny \u00f6sszesen 28.800 embernek elegend\u0151 vakcin\u00e1t tartalmaz - jelentette be a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi oszt\u00e1lyvezet\u0151je a Hungaropharma k\u0151b\u00e1nyai telephely\u00e9n.\n\n\nGalg\u00f3czi \u00c1gnes k\u00f6z\u00f6lte, a sz\u00e1ll\u00edtm\u00e1ny Belgiumb\u00f3l fagyasztva \u00e9rkezett \u00e9s \u00edgy is t\u00e1rolj\u00e1k, kisz\u00e1ll\u00edt\u00e1s\u00e1t csak a kiolvaszt\u00e1s ut\u00e1n kezdik el. Elmondta, a tervek szerint a Janssen-olt\u00f3anyagot honv\u00e9ds\u00e9gi olt\u00f3buszokkal viszik a kistelep\u00fcl\u00e9sekre, \u00e9s v\u00e1rhat\u00f3an h\u00e9tf\u0151n kezdik meg az olt\u00e1st a regisztr\u00e1ltak k\u00f6r\u00e9ben.\n\u00a0\u00a0\u00a0\u00a0Ismertet\u00e9se szerint a Janssen adenov\u00edrusvektor-vakcina egyadagos, teh\u00e1t nincs sz\u00fcks\u00e9g m\u00e1sodik, eml\u00e9keztet\u0151 olt\u00e1sra a v\u00e9detts\u00e9g kialak\u00edt\u00e1s\u00e1hoz. Mint mondta, ez az olt\u00f3anyag az orosz Szputnyik-olt\u00f3anyag els\u0151 komponens\u00e9hez hasonl\u00f3.\n\u00a0\u00a0\u00a0\u00a0K\u00f6z\u00f6lte, az egy adagos Janssen-olt\u00f3anyag 18 \u00e9ven fel\u00fcliek beolt\u00e1s\u00e1ra alkalmas, \u00e9s k\u00f6zt\u00fck a kr\u00f3nikus betegek is megkaphatj\u00e1k. Jelezte, a beoltottak 14 nap ut\u00e1n m\u00e1r v\u00e9dettnek min\u0151s\u00fclnek.\nElmondta, \u00fajabb Janssen-olt\u00f3anyag v\u00e1rhat\u00f3an k\u00e9t h\u00e9t m\u00falva \u00e9rkezik, abban a sz\u00e1ll\u00edtm\u00e1nyban m\u00e1r 58 ezer adag lesz.\n\u00a0\u00a0\u00a0\u00a0A kedden \u00e9rkezett sz\u00e1ll\u00edtm\u00e1nyt a Hungaropharma k\u0151b\u00e1nyai \u00fati telephely\u00e9n t\u00e1rolj\u00e1k, m\u00ednusz 20 Celsius fokon. Az NNK j\u00e1rv\u00e1ny\u00fcgyi oszt\u00e1lyvezet\u0151je az olt\u00f3anyag kiszerel\u00e9s\u00e9r\u0151l azt mondta, egy dobozban t\u00edz ampulla van, egy-egy ampulla \u00f6t ember olt\u00e1s\u00e1ra elegend\u0151, egy adag pedig f\u00e9l milliliter.\n\nMTI 2021. \u00e1prilis 13.\n\u00a0\n\n"}]