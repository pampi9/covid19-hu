[{"date": "2021-04-07 14:28", "url": "https://koronavirus.gov.hu/cikkek/operativ-torzs-hatalyba-lepett-vedelmi-intezkedesek-lepcsozetes-feloldasanak-elso-fokozata", "h1": "Operat\u00edv t\u00f6rzs: hat\u00e1lyba l\u00e9pett a v\u00e9delmi int\u00e9zked\u00e9sek l\u00e9pcs\u0151zetes felold\u00e1s\u00e1nak els\u0151 fokozata", "body": "\nHat\u00e1lyba l\u00e9pett a v\u00e9delmi int\u00e9zked\u00e9sek l\u00e9pcs\u0151zetes felold\u00e1s\u00e1nak els\u0151 fokozata - k\u00f6z\u00f6lte a j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a szerdai online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes elmondta: ehhez kapcsol\u00f3d\u00f3an t\u00f6bb \u00faj rendelkez\u00e9s l\u00e9pett \u00e9rv\u00e9nybe. A kij\u00e1r\u00e1si tilalom este 10 \u00e9s reggel 5 \u00f3ra k\u00f6z\u00f6tti id\u0151szakra m\u00f3dosul.\n\u00a0\u00a0\u00a0\u00a0A m\u00e1rcius 8-\u00e1n ideiglenes bez\u00e1rt \u00fczletek ism\u00e9t megnyithatnak, ha az \u00fczlet tulajdonosa, illetve \u00fczemeltet\u0151je v\u00e1llalja az \u00faj v\u00e9delmi int\u00e9zked\u00e9sek betart\u00e1s\u00e1t. A szem\u00e9lyes megjelen\u00e9st ig\u00e9nyl\u0151 szolg\u00e1ltat\u00e1sokra kor\u00e1bban elrendelt int\u00e9zked\u00e9sek megsz\u0171nnek. Az \u00fczleteket \u00e9rint\u0151 n\u00e9gyzetm\u00e9teralap\u00fa korl\u00e1toz\u00e1s a szolg\u00e1lat\u00e1sokra nem vonatkozik - tette hozz\u00e1.\n\u00a0\u00a0\u00a0\u00a0Az alezredes azt is elmondta, hogy tov\u00e1bbra is \u00e9rv\u00e9nyben maradnak a maszkvisel\u00e9sre, vend\u00e9gl\u00e1t\u00f3\u00fczletekre, szabadid\u0151s l\u00e9tes\u00edtm\u00e9nyekre, szolg\u00e1ltat\u00e1si helyekre, sz\u00e1ll\u00e1shelyekre, fels\u0151oktat\u00e1si int\u00e9zm\u00e9nyekre \u00e9s a rendezv\u00e9nytart\u00e1sra vonatkoz\u00f3 int\u00e9zked\u00e9sek, ahogy a valamennyi schengeni bels\u0151 hat\u00e1rszakaszra ideiglenesen bevezetett hat\u00e1rforgalom-ellen\u0151rz\u00e9s \u00e9s hat\u00e1r\u0151rizet is - fejtette ki.\n\u00a0\u00a0\u00a0\u00a0Kiss R\u00f3bert elmondta: az \u00faj v\u00e9delmi int\u00e9zked\u00e9sek k\u00f6z\u00e9 tartozik, hogy az \u00fczletek 5 \u00f3ra \u00e9s 21.30 k\u00f6z\u00f6tt tarthatnak nyitva, a 10 n\u00e9gyzetm\u00e9teres vagy ann\u00e1l kisebb v\u00e1s\u00e1rl\u00f3ter\u0171 boltokban a dolgoz\u00f3kon k\u00edv\u00fcl egy v\u00e1s\u00e1rl\u00f3 tart\u00f3zkodhat, enn\u00e9l nagyobb \u00fczletekn\u00e9l 10 n\u00e9gyzetm\u00e9terenk\u00e9nt egy-egy v\u00e1s\u00e1rl\u00f3. Az \u00fczemeltet\u0151 k\u00f6teles a bej\u00e1rat el\u0151tt t\u00e1j\u00e9koztatni a v\u00e1s\u00e1rl\u00f3kat arr\u00f3l, hogy egyszerre h\u00e1nyan tart\u00f3zkodhatnak az \u00fczletben, a bejut\u00e1sra v\u00e1rakoz\u00f3k k\u00f6z\u00f6tt pedig be kell tartatnia a m\u00e1sf\u00e9l m\u00e9teres t\u00e1vols\u00e1got, az \u00fczletben pedig gondoskodnia kell a szem\u00e9lyi- \u00e9s eszk\u00f6zfert\u0151tlen\u00edt\u00e9sr\u0151l.\n\u00a0\u00a0\u00a0\u00a0Hozz\u00e1tette, hogy a bev\u00e1s\u00e1rl\u00f3k\u00f6zpontok ter\u00fclet\u00e9n az \u00fczletekbe bejut\u00e1sra v\u00e1rakoz\u00f3k k\u00f6z\u00f6tti t\u00e1vols\u00e1gtart\u00e1s\u00e9rt nemcsak a bolt, hanem a bev\u00e1s\u00e1rl\u00f3k\u00f6zpont \u00fczemeltet\u0151je is felel\u0151s.\n\u00a0\u00a0\u00a0\u00a0Kiss R\u00f3bert arr\u00f3l is t\u00e1j\u00e9koztat\u00e1st adott, hogy kedden 466 esetben int\u00e9zkedtek a rend\u0151r\u00f6k a maszkvisel\u00e9s szab\u00e1lyainak megs\u00e9rt\u00e9se miatt, \u00edgy \u00f6sszesen eddig 47 689 alkalommal kellett fell\u00e9pni\u00fck ilyen \u00fcgyben.\n\u00a0\u00a0\u00a0\u00a0K\u00f6zter\u00fcleten 453 esetben int\u00e9zkedtek kedden: 120 embert figyelmeztet\u00e9sben r\u00e9szes\u00edtettek, 195-en helysz\u00edni b\u00edrs\u00e1got kaptak, 138 ellen pedig szab\u00e1lys\u00e9rt\u00e9si feljelent\u00e9st tettek. T\u00f6megk\u00f6zleked\u00e9si eszk\u00f6z\u00f6n \u00e9s a v\u00e1rakoz\u00f3helyeken 12, kereskedelmi \u00fczletek, bev\u00e1s\u00e1rl\u00f3k\u00f6zpontok ter\u00fclet\u00e9n egy ember ellen int\u00e9zkedtek - sorolta.\n\u00a0\u00a0\u00a0\u00a0Az alezredes arra is kit\u00e9rt, hogy a kereskedelmi \u00fczletekre, sz\u00e1ll\u00e1shelyekre, szolg\u00e1ltat\u00e1si helyekre, szabadid\u0151s l\u00e9tes\u00edtm\u00e9nyekre vonatkoz\u00f3 korl\u00e1toz\u00e1sok megszeg\u00e9se miatt eddig 1019 int\u00e9zked\u00e9st hajtottak v\u00e9gre a rend\u0151r\u00f6k. Az \u00fczemeltet\u0151 \u00e9s a tulajdonos felel\u0151ss\u00e9g\u00e9t 313 esetben \u00e1llap\u00edtott\u00e1k meg, az \u00fczletek korl\u00e1tozott nyitvatart\u00e1sa vagy a benntart\u00f3zkod\u00e1s szab\u00e1lyainak megs\u00e9rt\u00e9se miatt 719 esetben int\u00e9zkedtek. Vend\u00e9gl\u00e1t\u00f3helyeken az \u00fczemeltet\u0151 felel\u0151ss\u00e9gi k\u00f6r\u00e9be tartoz\u00f3 szab\u00e1lyok megszeg\u00e9se miatt h\u00e1rom ember ellen indult elj\u00e1r\u00e1s kedden, mindh\u00e1rom esetben az \u00fczlet ideiglenes bez\u00e1r\u00e1s\u00e1t rendelt\u00e9k el, janu\u00e1r 30. \u00f3ta \u00edgy m\u00e1r 29 vend\u00e9gl\u00e1t\u00f3 \u00fczletet kellett id\u0151legesen bez\u00e1rni.\n\u00a0\u00a0\u00a0\u00a0Kedden 499 ember ellen int\u00e9zkedtek a kij\u00e1r\u00e1si tilalom megszeg\u00e9se miatt, \u00edgy \u00f6sszesen m\u00e1r 61 363-an s\u00e9rtett\u00e9k meg a kij\u00e1r\u00e1si tilalomra, a k\u00f6zter\u00fcleti magatart\u00e1si szab\u00e1lyokra \u00e9s a gy\u00fclekez\u00e9sre vonatkoz\u00f3 szab\u00e1lyokat - sorolta Kiss R\u00f3bert.\n\u00a0\u00a0\u00a0\u00a0A k\u00f6zleked\u00e9si korridorokon kedden 30 esetben int\u00e9zkedtek a rend\u0151r\u00f6k, \u00edgy egy\u00fcttesen 14 960-ra emelkedett a magyarorsz\u00e1gi szem\u00e9lyforgalmi tranzittal kapcsolatos szab\u00e1lys\u00e9rt\u00e9sek sz\u00e1ma.\n\u00a0\u00a0\u00a0\u00a0Szerd\u00e1ra 6309-cel n\u0151tt, \u00edgy 47 578-ra emelkedett a hat\u00f3s\u00e1gi h\u00e1zi karant\u00e9nban l\u00e9v\u0151k sz\u00e1ma, \u00fajonnan 3682-en v\u00e1lasztott\u00e1k a mobiltelefonos applik\u00e1ci\u00f3val t\u00f6rt\u00e9n\u0151 ellen\u0151rz\u00e9st.\nKiss R\u00f3bert v\u00e9g\u00fcl k\u00f6z\u00f6lte: szerd\u00e1n a csengersimai \u00e9s a gyulai k\u00f6z\u00fati hat\u00e1r\u00e1tkel\u0151 bel\u00e9p\u0151 oldal\u00e1n a teherforgalomban mintegy k\u00e9t\u00f3r\u00e1s, a r\u00f6szkei aut\u00f3p\u00e1lya- \u00e9s a tompai k\u00f6z\u00fati \u00e1tkel\u0151helyen pedig szem\u00e9lyforgalomban mintegy h\u00e1rom\u00f3r\u00e1s v\u00e1rakoz\u00e1si id\u0151re kell sz\u00e1m\u00edtaniuk az utaz\u00f3knak.\n\nMTI 2021. \u00e1prilis 7.\n\u00a0\n\n"}]