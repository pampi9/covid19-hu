[{"date": "2021-04-26 14:58", "url": "https://koronavirus.gov.hu/cikkek/operativ-torzs-tovabbra-fontos-vedelmi-intezkedesek-betartasa-0", "h1": "Operat\u00edv t\u00f6rzs: tov\u00e1bbra is fontos a v\u00e9delmi int\u00e9zked\u00e9sek betart\u00e1sa", "body": "\nTov\u00e1bbra is fontos, hogy az emberek betarts\u00e1k a v\u00e9delmi int\u00e9zked\u00e9seket - hangs\u00falyozta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese online sajt\u00f3t\u00e1j\u00e9koztat\u00f3n h\u00e9tf\u0151n.\n\n\nKiss R\u00f3bert elmondta: a vend\u00e9gl\u00e1t\u00f3helyek kerthelys\u00e9geinek, teraszainak h\u00e9tv\u00e9gi megnyit\u00e1sakor t\u00f6megesen jelentek meg a kikapcsol\u00f3dni v\u00e1gyok, kir\u00edv\u00f3 szab\u00e1lyszeg\u00e9s azonban nem t\u00f6rt\u00e9nt. A rend\u0151rs\u00e9g tapasztalatai szerint a v\u00e9delmi int\u00e9zked\u00e9sek betart\u00e1s\u00e1t illet\u0151en a lakoss\u00e1g sz\u00e9les k\u00f6re egy\u00fcttm\u0171k\u00f6d\u0151 volt.\n\u00a0\u00a0\u00a0\u00a0A kij\u00e1r\u00e1si tilalom 23 \u00f3r\u00e1ra m\u00f3dos\u00edt\u00e1sa is kedvez\u0151en hatott, az emberek t\u00f6bbs\u00e9ge betartotta a szab\u00e1lyokat, a rend\u0151rs\u00e9g pedig els\u0151sorban figyelmeztet\u00e9st alkalmazott - tette hozz\u00e1 az alezredes.\n\u00a0\u00a0\u00a0\u00a0Kiss R\u00f3bert k\u00f6z\u00f6lte, amikor az els\u0151 olt\u00e1sukat megkap\u00f3k sz\u00e1ma el\u00e9ri a 4 milli\u00f3t, hat\u00e1lyba l\u00e9phet a v\u00e9delmi int\u00e9zked\u00e9sek l\u00e9pcs\u0151zetes felold\u00e1s\u00e1nak harmadik szakasza. Ekkor a kij\u00e1r\u00e1si tilalom kezdete \u00e9jf\u00e9lre m\u00f3dosul, az \u00fczletekben este 11 \u00f3r\u00e1ig lehet v\u00e1s\u00e1rolni. A v\u00e9detts\u00e9gi igazolv\u00e1nnyal rendelkez\u0151k a vend\u00e9gl\u00e1t\u00f3helyek bels\u0151 r\u00e9szeit szint\u00e9n 11 \u00f3r\u00e1ig l\u00e1togathatj\u00e1k majd, s ide a sz\u00fcl\u0151k, csal\u00e1dtagok magukkal vihetik gyermekeiket is.\n\u00a0\u00a0\u00a0\u00a0A v\u00e9detts\u00e9gi igazolv\u00e1nnyal rendelkez\u0151k \u00e9s gyermekeik a sz\u00e1ll\u00e1shelyek szolg\u00e1ltat\u00e1sait is ig\u00e9nybe vehetik. A tavaly novemberben bez\u00e1rt szabadid\u0151s l\u00e9tes\u00edtm\u00e9nyeket - \u00e1llatkerteket, vadasparkokat, m\u00fazeumokat, mozikat, sz\u00ednh\u00e1zakat, k\u00f6nyvt\u00e1rakat - v\u00e9detts\u00e9gi igazolv\u00e1nnyal \u00fajra lehet majd l\u00e1togatni. Az edzet\u0151remekbe, uszod\u00e1kba is kiz\u00e1r\u00f3lag v\u00e9detts\u00e9gi igazolv\u00e1nnyal \u00e9rkez\u0151k, valamint a versenyszer\u0171en sportol\u00f3 18 \u00e9v alattiak mehetnek be. A v\u00e9detts\u00e9g t\u00e9ny\u00e9nek ellen\u0151rz\u00e9se az \u00fczemeltet\u0151, szolg\u00e1ltat\u00f3 feladata lesz - ismertette az alezredes.\n\u00a0\u00a0\u00a0\u00a0Bizonyos v\u00e9delmi int\u00e9zked\u00e9seket tov\u00e1bbra is fenn kell tartani, \u00edgy hat\u00e1lyban maradnak a mag\u00e1n- \u00e9s csal\u00e1di rendezv\u00e9nyekkel kapcsolatos korl\u00e1toz\u00e1sok, maszkot kell viselni a k\u00f6zter\u00fcleteken, t\u00f6megk\u00f6zleked\u00e9si eszk\u00f6z\u00f6k\u00f6n \u00e9s kereskedelmi \u00fczletekben, \u00e9s ker\u00fclend\u0151 a csoportosul\u00e1s \u00e9s gy\u00fclekez\u00e9s - hangs\u00falyozta Kiss R\u00f3bert.\n\u00a0\u00a0\u00a0\u00a0A h\u00e9tv\u00e9g\u00e9n 2137 emberrel szemben int\u00e9zkedtek a rend\u0151r\u00f6k a maszkvisel\u00e9si k\u00f6telezetts\u00e9g elmulaszt\u00e1sa miatt. A k\u00f6zter\u00fcleten 2104, t\u00f6megk\u00f6zleked\u00e9si eszk\u00f6z\u00f6k\u00f6n harminc, \u00fczletekben, bev\u00e1s\u00e1rl\u00f3k\u00f6zpontokban h\u00e1rom emberrel szemben l\u00e9ptek fel a rend\u0151r\u00f6k a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 1050 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 316 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 734 esetben pedig az \u00fczletek korl\u00e1tozott nyitvatart\u00e1s\u00e1ra, illetve az ott-tart\u00f3zkod\u00e1sra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0A rend\u0151r\u00f6knek p\u00e9nteken \u00e9jszaka csendh\u00e1bor\u00edt\u00e1s miatt egy ny\u00edregyh\u00e1zi apartmanh\u00e1zban kellett int\u00e9zkedni\u00fck, mert ott kilencen sz\u00f3rakoztak, ellen\u00fck szab\u00e1lys\u00e9rt\u00e9si elj\u00e1r\u00e1s indult, az \u00fczemeltet\u0151 felel\u0151ss\u00e9g\u00e9t k\u00f6zigazgat\u00e1si elj\u00e1r\u00e1sban vizsg\u00e1lj\u00e1k.\n\u00a0\u00a0\u00a0\u00a0A kij\u00e1r\u00e1si tilalom \u00e9s a csoportosul\u00e1s tilalm\u00e1nak szab\u00e1lyait megszeg\u0151kkel szemben a h\u00e9tv\u00e9g\u00e9n 915 rend\u0151ri int\u00e9zked\u00e9sre volt sz\u00fcks\u00e9g. A novembert\u0151l bevezetett kij\u00e1r\u00e1si korl\u00e1toz\u00e1s, majd az azt felv\u00e1lt\u00f3 kij\u00e1r\u00e1si tilalom szab\u00e1lyainak megszeg\u00e9se miatt eddig \u00f6sszesen 66 154 int\u00e9zked\u00e9sre volt sz\u00fcks\u00e9g.\n\u00a0\u00a0\u00a0\u00a0A h\u00e9tv\u00e9g\u00e9n is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 345 esetben l\u00e9ptek fel. Az \u00e1tutaz\u00f3kat tavaly szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 16 218-szor int\u00e9zkedtek.\n\u00a0\u00a0\u00a0\u00a0Kiss R\u00f3bert ismertette: 35 472-re cs\u00f6kkent a hat\u00f3s\u00e1gi h\u00e1zi karant\u00e9nban l\u00e9v\u0151k sz\u00e1ma, az elm\u00falt napokban 7893 ilyen korl\u00e1toz\u00f3 int\u00e9zked\u00e9st rendeltek el. A karant\u00e9nban l\u00e9v\u0151k k\u00f6z\u00fcl 2308-an v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat.\n\nMTI 2021. \u00e1prilis 26.\n\n"}]