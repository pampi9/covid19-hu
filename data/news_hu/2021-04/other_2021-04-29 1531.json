[{"date": "2021-04-29 15:31", "url": "https://koronavirus.gov.hu/cikkek/cselekvokepesnek-kell-maradni-amig-virus-itt-van", "h1": "Cselekv\u0151k\u00e9pesnek kell maradni, am\u00edg a v\u00edrus itt van", "body": "\nMegkezd\u0151d\u00f6tt a koronav\u00edrus elleni v\u00e9dekez\u00e9sr\u0151l sz\u00f3l\u00f3 t\u00f6rv\u00e9ny m\u00f3dos\u00edt\u00e1s\u00e1nak vit\u00e1ja az Orsz\u00e1ggy\u0171l\u00e9sben. Az \u00faj v\u00edrusvari\u00e1nsok Eur\u00f3pa-szerte terjednek, ez\u00e9rt a fokozott v\u00e9dekez\u00e9s elengedhetetlen - hangs\u00falyozta expoz\u00e9j\u00e1ban\u00a0V\u00f6lner\u00a0P\u00e1l, az igazs\u00e1g\u00fcgyi t\u00e1rca \u00e1llamtitk\u00e1ra. Elmondta: a korm\u00e1ny ez\u00e9rt a v\u00e9dekez\u00e9st szolg\u00e1l\u00f3 jogszab\u00e1ly hat\u00e1ly\u00e1nak meghosszabb\u00edt\u00e1s\u00e1ra tesz javaslatot, az \u0151szi parlamenti \u00fcl\u00e9skezd\u00e9s ut\u00e1ni tizen\u00f6t\u00f6dik napig.\n\n\nKijelentette: az \u00e1tmeneti jogi keret j\u00f3l szolg\u00e1lja a v\u00e9dekez\u00e9st, a feladatok azonban t\u00falmutatnak a vesz\u00e9lyhelyzet id\u0151tartam\u00e1n. K\u00f6z\u00f6lte azt is: a vesz\u00e9lyhelyzet hamarabb is megsz\u0171nhet, ha m\u00e1r nem \u00e1ll fenn annak alkotm\u00e1nyos indoka.\nC\u00e9lnak nevezte, hogy minden megsz\u0171nt munkahely helyett \u00faj j\u00f6jj\u00f6n l\u00e9tre, \u00e9s hangs\u00falyozta: a korm\u00e1ny nem feledkezik meg a turizmusban \u00e9s a vend\u00e9gl\u00e1t\u00e1sban dolgoz\u00f3k mellett p\u00e9ld\u00e1ul az el\u0151ad\u00f3m\u0171v\u00e9szekr\u0151l, vagy a kisv\u00e1llalkoz\u00f3kr\u00f3l sem.\nBesz\u00e1molt arr\u00f3l is, hogy a vesz\u00e9lyhelyzet megsz\u0171n\u00e9s\u00e9t sz\u00e1mos \u00e1tmeneti szab\u00e1lynak kell k\u00f6vetnie, hiszen p\u00e9ld\u00e1ul az az alatt lej\u00e1r\u00f3 okm\u00e1nyok \u00e9rv\u00e9nyess\u00e9gi idej\u00e9nek m\u00e9g egy ideig fenn kell maradnia, de a SZ\u00c9P-k\u00e1rty\u00e1k felhaszn\u00e1l\u00e1s\u00e1nak \u00e1tmeneti szab\u00e1lyait sem c\u00e9lszer\u0171 azonnal visszarendezni.\nMivel a hat\u00e1lyveszt\u00e9s id\u0151pontja jelenleg nem ismert pontosan - az az \u0151szi parlamenti \u00fcl\u00e9skezd\u00e9shez k\u00f6t\u00f6tt -, a t\u00f6rv\u00e9ny hat\u00e1ly\u00e1t az igazs\u00e1g\u00fcgyi miniszter hirdeti majd ki.\nBesz\u00e9de v\u00e9g\u00e9n az \u00e1llamtitk\u00e1r a baloldali k\u00e9pvisel\u0151kh\u00f6z fordult nemzeti \u00f6sszefog\u00e1sra, k\u00f6z\u00f6s cselekv\u00e9sre k\u00e9rve \u0151ket.\nA t\u00f6rv\u00e9nyjavaslat beny\u00fajt\u00e1sakor Guly\u00e1s Gergely Miniszterelne\u00f6ks\u00e9get vezet\u0151 miniszter \u00fagy foglmazott, hogy syors \u00e9s hat\u00e9kony int\u00e9zked\u00e9sekre van sz\u00fcks\u00e9g a j\u00e1rv\u00e1ny elleni v\u00e9dekez\u00e9sben. \u00a0A vesz\u00e9lyhelyzet meghosszabb\u00edt\u00e1s\u00e1r\u00f3l sz\u00f3l\u00f3 t\u00f6rv\u00e9nyjavaslat azt a c\u00e9lt szolg\u00e1lja, hogy az orsz\u00e1g cselekv\u0151k\u00e9pess\u00e9ge, a koronav\u00edrus-j\u00e1rv\u00e1ny elleni v\u00e9dekez\u00e9s biztos\u00edtott maradjon. \u00a0Magyarorsz\u00e1g az EU legsikeresebb olt\u00e1si programj\u00e1t hajtja v\u00e9gre, folyamatosan n\u0151 a beoltottak sz\u00e1ma \u00e9s cs\u00f6kken a fert\u0151z\u00f6ttek\u00e9, de a j\u00e1rv\u00e1ny m\u00e9g nem \u00e9rt v\u00e9get, ez\u00e9rt sz\u00fcks\u00e9ges a vesz\u00e9lyhelyzet meghosszabb\u00edt\u00e1sa. \u00a0A javaslatban hat\u00e1rid\u0151 - az \u0151szi parlamenti \u00fcl\u00e9sszak kezdet\u00e9t k\u00f6vet\u0151 tizen\u00f6t\u00f6dik nap - is szerepel, a kor\u00e1bbi ellenz\u00e9ki kritik\u00e1kra tekintettel. \u00a0\u00a0A korm\u00e1ny, ha m\u00e1r nincs sz\u00fcks\u00e9g a vesz\u00e9lyhelyzetben alkalmazhat\u00f3 eszk\u00f6z\u00f6kre, akkor b\u00e1rmikor saj\u00e1t maga is d\u00f6nthet a vesz\u00e9lyhelyzet megsz\u00fcntet\u00e9s\u00e9r\u0151l. Mindannyian abban vagyunk \u00e9rdekeltek, hogy a vesz\u00e9lyhelyzetet meg lehessen sz\u00fcntetni, hiszen ez azt jelenti, a j\u00e1rv\u00e1ny v\u00e9get \u00e9rt. Azt az elvi lehet\u0151s\u00e9get, hogy a korm\u00e1ny a j\u00e1rv\u00e1ny elleni v\u00e9dekez\u00e9sben hat\u00e9kony int\u00e9zked\u00e9seket vezessen be, fenn kell tartani addig, am\u00edg a v\u00edrus vel\u00fcnk van.\n\n"}]