[{"date": "2021-04-23 15:38", "url": "https://koronavirus.gov.hu/cikkek/szijjarto-az-orszag-egyik-legnagyobb-beruhazasosztonzo-programjat-inditotta-el-kormany", "h1": "Szijj\u00e1rt\u00f3: az orsz\u00e1g egyik legnagyobb beruh\u00e1z\u00e1s\u00f6szt\u00f6nz\u0151 programj\u00e1t ind\u00edtotta el a korm\u00e1ny", "body": "\nMagyarorsz\u00e1g t\u00f6rt\u00e9nelm\u00e9nek egyik legrobusztusabb beruh\u00e1z\u00e1s\u00f6szt\u00f6nz\u0151 programj\u00e1t ind\u00edtotta el a korm\u00e1ny annak \u00e9rdek\u00e9ben, hogy itt j\u00f6jjenek l\u00e9tre azok a kapacit\u00e1sok, amelyek r\u00e9v\u00e9n az orsz\u00e1g a vil\u00e1ggazdas\u00e1g nyertesei k\u00f6z\u00e9 tartozik majd - mondta a k\u00fclgazdas\u00e1gi \u00e9s k\u00fcl\u00fcgyminiszter p\u00e9nteken az edel\u00e9nyi iparter\u00fclet \u00fcnnep\u00e9lyes alapk\u0151let\u00e9tel\u00e9n.\n\n\u00a0\nSzijj\u00e1rt\u00f3 P\u00e9ter\u00a0elmondta, hogy Magyarorsz\u00e1gon tavaly 28 sz\u00e1zal\u00e9kos volt a beruh\u00e1z\u00e1si r\u00e1ta, ezzel harmadikok lett\u00fcnk Eur\u00f3p\u00e1ban. \"Soha annyi beruh\u00e1z\u00e1st egy \u00e9v alatt nem t\u00e1mogatott kor\u00e1bban a korm\u00e1ny, \u00f6sszesen 1434-et, ezzel 270 ezer munkahelyet tudtunk megmenteni\" - mondta, hozz\u00e1t\u00e9ve: ezzel bebizony\u00edtottuk, hogy a v\u00e1ls\u00e1gban lehets\u00e9ges a t\u00f6meges munkan\u00e9lk\u00fclis\u00e9g elker\u00fcl\u00e9se.\n\u00a0\u00a0\u00a0\u00a0A miniszter az Edel\u00e9nyben 724 milli\u00f3 forint \u00e1llami \u00e9s uni\u00f3s p\u00e9nzb\u0151l \u00e9p\u00fcl\u0151 t\u00edz hekt\u00e1rnyi iparter\u00fcletr\u0151l sz\u00f3lva kiemelte, hogy\u00a0\u00a0itt \u00e9s most akkor \u00e9p\u00fcl ipari park, amikor a v\u00e1llalatok kapacit\u00e1saik n\u00f6vel\u00e9s\u00e9hez helyet keresnek. Hozz\u00e1tette: m\u00e1r n\u00e9gy v\u00e1llalat jelezte, hogy itt fektetne be.\n\u00a0\u00a0\u00a0\u00a0Szijj\u00e1rt\u00f3 P\u00e9ter\u00a0kifejtette: a vil\u00e1gj\u00e1rv\u00e1ny a gazdas\u00e1got sem k\u00edm\u00e9li, sok orsz\u00e1gban gy\u00e1rak z\u00e1rtak be, v\u00e1llalatok mentek cs\u0151dbe, t\u00f6megesen bocs\u00e1tottak el embereket munkahelyeikr\u0151l.\n\u00a0\u00a0\u00a0\u00a0Hozz\u00e1tette: a vil\u00e1ggazdas\u00e1gban megindult egy \"elk\u00e9peszt\u0151en\" \u00e9les verseny a felszabadult kapacit\u00e1sok \u00fajraeloszt\u00e1s\u00e1\u00e9rt \u00e9s a piaci r\u00e9sek bet\u00f6m\u00e9s\u00e9\u00e9rt. Minden egyes \u00faj helyzetnek vannak nyertesei \u00e9s vesztesei, \u00e9s azok lesznek a nyertesek, akik a v\u00edrus alatti id\u0151szakban is meghozt\u00e1k azokat a d\u00f6nt\u00e9seket, amelyek lehet\u0151v\u00e9 teszik azt, hogy saj\u00e1t gazdas\u00e1guk \u00fajraindulhasson.\u00a0\u00a0\u00a0\u00a0Kiemelte, hogy a korm\u00e1ny az elm\u00falt t\u00edz-tizenegy \u00e9vben arra t\u00f6rekedett, hogy ne a m\u00e1sok \u00e1ltal elv\u00e1rt tank\u00f6nyvi megold\u00e1sokat v\u00e1lassza, hanem minden egyes esetben a magyar emberek, a gazdas\u00e1g, az orsz\u00e1g \u00e9rdekei szerint d\u00f6nts\u00f6n. \u00cdgy volt ez most is, amikor a vil\u00e1gj\u00e1rv\u00e1ny eg\u00e9szs\u00e9g\u00fcgyi \u00e9s gazdas\u00e1gi k\u00f6vetkezm\u00e9nyeivel kellett szemben\u00e9zni. Lesz\u00f6gezte: a t\u00f6meges munkan\u00e9lk\u00fclis\u00e9get meg lehet el\u0151zni, ez kem\u00e9ny k\u00fczdelmet, a k\u00fcls\u0151 nyom\u00e1ssal szembeni k\u00f6vetelm\u00e9nyeket k\u00f6vetel meg.\n\u00a0\u00a0\u00a0\u00a0Seg\u00e9lyek, megszor\u00edt\u00e1sok, ad\u00f3emel\u00e9sek helyett munkahelyteremt\u00e9sek, beruh\u00e1z\u00e1sok, ad\u00f3cs\u00f6kkent\u00e9sek kellenek - mutatott r\u00e1\u00a0Szijj\u00e1rt\u00f3 P\u00e9ter.\n\u00a0\u00a0\u00a0\u00a0Borsod-Aba\u00faj-Zempl\u00e9n megy\u00e9r\u0151l sz\u00f3lva \u00fagy fogalmazott: az itt \u00e9l\u0151k joggal lehetnek b\u00fcszk\u00e9k magukra, hiszen az elm\u00falt t\u00edz \u00e9v alatt 76 sz\u00e1zal\u00e9kkal n\u0151tt a t\u00e9rs\u00e9g ipari teljes\u00edtm\u00e9nye, az \u00faj gazdas\u00e1gi kih\u00edv\u00e1soknak meg tudnak felelni, a k\u00fclf\u00f6ldi beruh\u00e1z\u00f3k \u00e1ltal a hetedik legkeresettebb megy\u00e9nek sz\u00e1m\u00edt az orsz\u00e1gban.\n\u00a0\u00a0\u00a0\u00a0Megjegyezte: a t\u00e9rs\u00e9gben az elm\u00falt hat \u00e9vben 48 nagy, kiemelt beruh\u00e1z\u00e1s val\u00f3sult meg, t\u00f6bb mint ezermilli\u00e1rd forint \u00e9rt\u00e9kben, jelenleg 24 olyan befektet\u0151vel t\u00e1rgyal a korm\u00e1ny, amelyek Borsod-Aba\u00faj-Zempl\u00e9n megy\u00e9t is lehets\u00e9ges helysz\u00ednnek nevezt\u00e9k.\n\n\nMTI 2021. \u00e1prilis 23.\n\n"}]