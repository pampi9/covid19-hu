[{"date": "2021-04-13 13:45", "url": "https://koronavirus.gov.hu/cikkek/operativ-torzs-685-en-szegtek-meg-maszkviselesi-szabalyokat-hetfon", "h1": "Operat\u00edv t\u00f6rzs: 685-en szegt\u00e9k meg a maszkvisel\u00e9si szab\u00e1lyokat h\u00e9tf\u0151n", "body": "\nH\u00e9tf\u0151n 685 esetben int\u00e9zkedtek a rend\u0151r\u00f6k a maszkvisel\u00e9si k\u00f6telezetts\u00e9g elmulaszt\u00e1sa miatt - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a keddi online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes t\u00e1j\u00e9koztat\u00e1sa szerint h\u00e9tf\u0151n k\u00f6zter\u00fcleten 656, t\u00f6megk\u00f6zleked\u00e9si eszk\u00f6z\u00f6k\u00f6n \u00e9s v\u00e1rakoz\u00f3helyein 18, \u00fczletekben \u00e9s bev\u00e1s\u00e1rl\u00f3k\u00f6zpontokban pedig 11 emberrel szemben l\u00e9ptek fel a rend\u0151r\u00f6k a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt.\n\u00a0\u00a0\u00a0\u00a0A kij\u00e1r\u00e1si tilalom szab\u00e1lyainak megszeg\u00e9se miatt h\u00e9tf\u0151n 238 int\u00e9zked\u00e9s t\u00f6rt\u00e9nt h\u00e9tf\u0151n, \u00edgy m\u00e1r 62 842-re emelkedett az ezekkel kapcsolatos rend\u0151ri fell\u00e9p\u00e9sek sz\u00e1ma - tette hozz\u00e1.\nAz \u00fczletekre, sz\u00e1ll\u00e1shelyekre, szabadid\u0151s l\u00e9tes\u00edtm\u00e9nyekre vonatkoz\u00f3 korl\u00e1toz\u00e1sok megszeg\u00e9se miatti rend\u0151ri int\u00e9zked\u00e9sek sz\u00e1ma h\u00e9tf\u0151h\u00f6z k\u00e9pest nem v\u00e1ltozott, \u00e9s nem kellett bez\u00e1rni egyetlen ilyen egys\u00e9get sem.\n\u00a0\u00a0\u00a0\u00a0A vend\u00e9gl\u00e1t\u00f3 \u00fczletekben a tart\u00f3zkod\u00e1s tilalm\u00e1ra vonatkoz\u00f3 szab\u00e1lyok megszeg\u00e9se miatt kilenc, az \u00fczemeltet\u0151, vagy a tulajdonos felel\u0151ss\u00e9gi k\u00f6r\u00e9be tartoz\u00f3 szab\u00e1lyok megszeg\u00e9se miatt pedig k\u00e9t emberrel szemben int\u00e9zkedtek a rend\u0151r\u00f6k.\n\u00a0\u00a0\u00a0\u00a0A Vas megyei J\u00e1kon \u00e9s a Csongr\u00e1d-Csan\u00e1d megyei Zsomb\u00f3n tal\u00e1ltak a v\u00e9delmi int\u00e9zked\u00e9seket megszeg\u0151 vend\u00e9gl\u00e1t\u00f3 egys\u00e9get, amelyek szeszes itallal szolg\u00e1lt\u00e1k ki a vend\u00e9geket: ut\u00f3bbiakkal szemben szab\u00e1lys\u00e9rt\u00e9si szankci\u00f3t alkalmaztak, az egys\u00e9geket pedig hat h\u00f3napra ideiglenesen bez\u00e1ratt\u00e1k - ismertette az alezredes.\n\u00a0\u00a0\u00a0\u00a0Az elm\u00falt napon 37 esetben l\u00e9ptek fel a rend\u0151r\u00f6k a korridorokon a magyarorsz\u00e1gi tranzitszab\u00e1lyokat megs\u00e9rt\u0151 \u00e1tutaz\u00f3kkal szemben. A vonatkoz\u00f3 jogszab\u00e1ly tavaly szeptemberi bevezet\u00e9se \u00f3ta a szab\u00e1lyokat be nem tart\u00f3kkal szemben eddig 15 262-sz\u00f6r int\u00e9zkedtek.\nJelenleg \u00f6sszesen 43 532-en vannak hat\u00f3s\u00e1gi h\u00e1zi karant\u00e9nban, h\u00e9tf\u0151n 6257 ilyen int\u00e9zked\u00e9st rendeltek el. K\u00f6z\u00fcl\u00fck 3331-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - tette hozz\u00e1 Kiss R\u00f3bert.\n\n\nMTI 2021. \u00e1prilis 13.\n\n"}]