[{"date": "2021-04-28 11:19", "url": "https://koronavirus.gov.hu/cikkek/szlavik-mindenhol-csokken-virus-orokitoanyaganak-szennyvizben-mert-mennyisege", "h1": "Szl\u00e1vik: mindenhol cs\u00f6kken a v\u00edrus \u00f6r\u00f6k\u00edt\u0151anyag\u00e1nak szennyv\u00edzben m\u00e9rt mennyis\u00e9ge", "body": "\nMindenhol cs\u00f6kken a v\u00edrus \u00f6r\u00f6k\u00edt\u0151anyag\u00e1nak szennyv\u00edzben m\u00e9rt mennyis\u00e9ge. \u00dagy l\u00e1tszik, hogy a j\u00e1rv\u00e1ny lesz\u00e1ll\u00f3 \u00e1gba ker\u00fclt - mondta a D\u00e9l-pesti Centrumk\u00f3rh\u00e1z infektol\u00f3giai oszt\u00e1ly\u00e1nak vezet\u0151je szerd\u00e1n az M1 aktu\u00e1lis csatorn\u00e1n.\n\n\nSzl\u00e1vik\u00a0J\u00e1nos k\u00f6zl\u00e9se szerint ezt jelzi az is, hogy a k\u00f3rh\u00e1zakban cs\u00f6kken a fekv\u0151betegek sz\u00e1ma, ugyanakkor az intenz\u00edvoszt\u00e1lyokon m\u00e9g mindig nagy a leterhelts\u00e9g, ami miatt a hal\u00e1lesetek sz\u00e1ma csak lassan m\u00e9rs\u00e9kl\u0151dik.\n\u00a0\u00a0\u00a0\u00a0Arra a felvet\u00e9sre, hogy az \u00e1toltottakkal \u00e9s a betegs\u00e9gen \u00e1tesettekkel egy\u00fctt a lakoss\u00e1g 50-60 sz\u00e1zal\u00e9ka lehet most v\u00e9dett, azt mondta, ez m\u00e9g nem elegend\u0151 ahhoz, hogy emiatt cs\u00f6kkenjenek a sz\u00e1mok.\n\"Teh\u00e1t m\u00e9g egy-k\u00e9t, ak\u00e1r h\u00e1rommilli\u00f3 ember beolt\u00e1s\u00e1ra van sz\u00fcks\u00e9g ahhoz, hogy nagyon komolyan cs\u00f6kkenjen a j\u00e1rv\u00e1ny, illetve komolyan cs\u00f6kkenjen az a vesz\u00e9ly, hogy a v\u00edrus visszat\u00e9r Magyarorsz\u00e1gra\" - fogalmazott\u00a0Szl\u00e1vik\u00a0J\u00e1nos.\n\u00a0\u00a0\u00a0\u00a0Hangs\u00falyozta, most van az a pillanat, amikor \u00f6ssze kell fogni, \u00e9s nem szabad hinni az \"\u00e1lpr\u00f3f\u00e9t\u00e1knak\", hiszen a jelenlegi helyzet fordul\u00f3pontnak is tekinthet\u0151.\n\n\nMTI 2021. \u00e1prilis 28.\n\n"}]