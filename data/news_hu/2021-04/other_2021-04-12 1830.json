[{"date": "2021-04-12 18:30", "url": "https://koronavirus.gov.hu/cikkek/szijjarto-kedden-140-ezer-masodik-dozis-szputnyik-vakcina-erkezik-magyarorszagra", "h1": " Szijj\u00e1rt\u00f3: kedden 140 ezer m\u00e1sodik d\u00f3zis Szputnyik vakcina \u00e9rkezik Magyarorsz\u00e1gra", "body": "\nKedden 140 ezer m\u00e1sodik d\u00f3zis Szputnyik vakcina \u00e9rkezik Magyarorsz\u00e1gra - mondta a k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n az MTI-nek, miut\u00e1n fogadta Jevgenyij Sztanyiszlavov \u00faj orosz nagyk\u00f6vetet.\n\n\u00a0Szijj\u00e1rt\u00f3 P\u00e9ter k\u00f6z\u00f6lte: a bemutatkoz\u00f3 l\u00e1togat\u00e1sra \u00e9rkez\u0151 nagyk\u00f6vettel els\u0151sorban a vil\u00e1gj\u00e1rv\u00e1nnyal szembeni k\u00fczdelemr\u0151l, \u00e9s az annak nyom\u00e1n fel\u00e9p\u00edtett magyar-orosz egy\u00fcttm\u0171k\u00f6d\u00e9sr\u0151l besz\u00e9ltek.\n\u00a0\u00a0\u00a0\u00a0\"Magyarorsz\u00e1gon \u00f3r\u00e1kon bel\u00fcl el\u00e9rj\u00fck a h\u00e1rommilli\u00f3 beoltott embert, ami \u00fajabb nagyon fontos l\u00e9pcs\u0151fok a vil\u00e1gj\u00e1rv\u00e1nnyal szembeni v\u00e9dekez\u00e9sben, \u00e9s megnyitja a lehet\u0151s\u00e9get arra, hogy Magyarorsz\u00e1g Eur\u00f3p\u00e1ban gyakorlatilag mindenki el\u0151tt nyithasson \u00fajra, \u00e9s \u00fajraind\u00edthassuk az \u00e9letet az orsz\u00e1gban\" - hangs\u00falyozta a miniszter.\n\u00a0\u00a0\u00a0\u00a0Megjegyezte: ehhez arra is sz\u00fcks\u00e9g van, hogy az olt\u00f3anyagok folyamatosan \u00e9rkezzenek.\n\u00a0\u00a0\u00a0\u00a0Szijj\u00e1rt\u00f3 P\u00e9ter j\u00f3 h\u00edrnek nevezte, hogy kedden, val\u00f3sz\u00edn\u0171leg a k\u00e9s\u0151i \u00f3r\u00e1kban \u00fajabb 140 ezer m\u00e1sodik olt\u00e1s \u00e9rkezik. \u00cdgy akik m\u00e1r megkapt\u00e1k a Szputnyik vakcin\u00e1t \u00e9s v\u00e1rj\u00e1k a m\u00e1sodik adagot, sz\u00e1mukra a m\u00e1sodik olt\u00e1s bead\u00e1s\u00e1t is meg tudj\u00e1k kezdeni az orvosok - f\u0171zte hozz\u00e1.\n\n\u00a0\nMTI\n\n"}]