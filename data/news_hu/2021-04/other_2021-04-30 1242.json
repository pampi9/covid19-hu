[{"date": "2021-04-30 12:42", "url": "https://koronavirus.gov.hu/cikkek/itm-majusra-igenyelheto-az-agazati-bertamogatas", "h1": "ITM: m\u00e1jusra is ig\u00e9nyelhet\u0151 az \u00e1gazati b\u00e9rt\u00e1mogat\u00e1s", "body": "\nA korm\u00e1ny ism\u00e9t meghosszabb\u00edtja a koronav\u00edrus miatt neh\u00e9z helyzetbe ker\u00fclt v\u00e1llalkoz\u00e1sok sz\u00e1m\u00e1ra biztos\u00edtott \u00e1gazati b\u00e9rt\u00e1mogat\u00e1st. A t\u00e1mogat\u00e1sra m\u00e1rcius el\u0151tt is jogosult szektorok c\u00e9gei m\u00e1jusra is k\u00e9rhetik a munkahelyek megtart\u00e1s\u00e1t szolg\u00e1l\u00f3 \u00e1llami seg\u00edts\u00e9get - jelentette be Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra, a t\u00e1rca p\u00e9nteki k\u00f6zlem\u00e9nye szerint.\n\n\nAz \u00e1gazati b\u00e9rt\u00e1mogat\u00e1s m\u00e1r mintegy 173 ezer munkav\u00e1llal\u00f3 \u00e1ll\u00e1s\u00e1nak meg\u0151rz\u00e9s\u00e9hez j\u00e1rult hozz\u00e1. A korm\u00e1ny eddig t\u00f6bb mint 73 milli\u00e1rd forinttal seg\u00edtett k\u00f6zel 30 ezer hazai c\u00e9get a talpon marad\u00e1sban. A meg\u00edt\u00e9lt \u00f6sszegek 99 sz\u00e1zal\u00e9ka meg is \u00e9rkezett a v\u00e1llalkoz\u00e1sok sz\u00e1ml\u00e1ira - ismertette a legfrissebb adatokat Bod\u00f3 S\u00e1ndor.\n\u00a0\u00a0\u00a0\u00a0Az \u00e1gazati b\u00e9rt\u00e1mogat\u00e1si programban a t\u00e1mogatott munkav\u00e1llal\u00f3 b\u00e9r\u00e9nek fel\u00e9t t\u00e9r\u00edtik meg a mindenkori minim\u00e1lb\u00e9r m\u00e1sf\u00e9lszeres\u00e9ig. Az \u00e1llam a j\u00e1rul\u00e9kokat is elengedi, \u00edgy a munkab\u00e9r mintegy k\u00e9tharmad\u00e1t fedezi - \u00e1ll a k\u00f6zlem\u00e9nyben.\n\u00a0\u00a0\u00a0\u00a0A korm\u00e1ny el\u0151z\u0151leg a m\u00e1rcius elej\u00e9n \u00e9letbe l\u00e9pett vesz\u00e9lyhelyzeti int\u00e9zked\u00e9sek miatt bez\u00e1r\u00e1sra k\u00e9nyszer\u00fclt szektorokra, p\u00e9ld\u00e1ul a kiskereskedelemre is kiterjesztette a t\u00e1mogat\u00e1st. A gazdas\u00e1g fokozatos \u00fajraind\u00edt\u00e1s\u00e1val a kedvezm\u00e9nyezettek ism\u00e9t a kor\u00e1bbi szab\u00e1lyoz\u00e1s szerinti sz\u0171kebb k\u00f6rben \u00e9lhetnek a lehet\u0151s\u00e9ggel. Az \u00e1gazati b\u00e9rt\u00e1mogat\u00e1st \u00edgy m\u00e1jusra alapvet\u0151en a turizmus-vend\u00e9gl\u00e1t\u00e1sban \u00e9s a szabadid\u0151s szolg\u00e1ltat\u00e1sokban tev\u00e9kenyked\u0151k ig\u00e9nyelhetik - eml\u00e9keztettek.\n\u00a0\u00a0\u00a0\u00a0A k\u00e9relmeket m\u00e1jus 31-ig lehet beny\u00fajtani a ter\u00fcletileg illet\u00e9kes korm\u00e1nyhivatalhoz. Akik m\u00e1r eddig is ig\u00e9nyelt\u00e9k, azoknak nincs tov\u00e1bbi feladatuk, automatikusan megkapj\u00e1k a m\u00e1jusi b\u00e9rt\u00e1mogat\u00e1st. Azok a munk\u00e1ltat\u00f3k, akik nem szeretn\u00e9nek \u00e9lni a hosszabb\u00edt\u00e1s lehet\u0151s\u00e9g\u00e9vel, 2021. m\u00e1jus 5-\u00e9ig \u00edr\u00e1sban mondhatnak le r\u00f3la - tett\u00e9k hozz\u00e1.\n\u00a0\u00a0\u00a0\u00a0\"A legfrissebb foglalkoztat\u00e1si adatok szerint Magyarorsz\u00e1gon t\u00f6bb mint 4,6 milli\u00f3an dolgoznak, a n\u00e9gy sz\u00e1zal\u00e9kos munkan\u00e9lk\u00fclis\u00e9gi r\u00e1ta az egyik legalacsonyabb Eur\u00f3p\u00e1ban. Csak m\u00e1rciusban 66 ezerrel n\u0151tt a munkav\u00e1llal\u00f3k sz\u00e1ma az el\u0151z\u0151 h\u00f3naphoz k\u00e9pest, mik\u00f6zben folyamatosan emelkednek a keresetek. A munkaalap\u00fa gazdas\u00e1g ki\u00e9p\u00edt\u00e9s\u00e9ben az elm\u00falt \u00e9vtizedben el\u00e9rt eredm\u00e9nyek teh\u00e1t a v\u00edrusv\u00e1ls\u00e1g idej\u00e9n is fenntarthat\u00f3nak bizonyultak, ez jelent\u0151s r\u00e9szben a k\u00fcl\u00f6nb\u00f6z\u0151 b\u00e9rt\u00e1mogat\u00e1si programoknak k\u00f6sz\u00f6nhet\u0151. A gazdas\u00e1g \u00fajraind\u00edt\u00e1s\u00e1val tov\u00e1bbi \u00e9l\u00e9nk\u00fcl\u00e9sre lehet sz\u00e1m\u00edtani a munkaer\u0151-piacon\" - fejtette ki Bod\u00f3 S\u00e1ndor a k\u00f6zlem\u00e9ny szerint.\n\nMTI 2021. \u00e1prilis 30.\n\n"}]