[{"date": "2021-04-06 16:28", "url": "https://koronavirus.gov.hu/cikkek/az-nhp-hajra-keretosszege-3-ezer-milliard-forintra-no", "h1": "Az Nhp Hajr\u00e1 keret\u00f6sszege 3 ezer milli\u00e1rd forintra n\u0151", "body": "\nA N\u00f6veked\u00e9si hitelprogram (Nhp) Hajr\u00e1 keret\u00f6sszege 500 milli\u00e1rd forintos emel\u00e9ssel 3 ezer milli\u00e1rd forintra n\u0151 - jelentette be a Magyar Nemzeti Bank (MNB) keddi online sajt\u00f3t\u00e1j\u00e9koztat\u00f3j\u00e1n Patai Mih\u00e1ly aleln\u00f6k.\n\n\nElmondta, hogy a b\u0151v\u00edt\u00e9st a j\u00e1rv\u00e1ny elh\u00faz\u00f3d\u00e1sa indokolta, annak elm\u00falt\u00e1val pedig a program \u00e1talak\u00edt\u00e1s\u00e1ra is sor ker\u00fclhet.\n\u00a0\u00a0\u00a0\u00a0A jegybank monet\u00e1ris tan\u00e1csa sikerk\u00e9nt \u00e9rt\u00e9kelte, hogy az Nhp Hajr\u00e1 az elm\u00falt egy \u00e9vben csaknem 31 ezer v\u00e1llalkoz\u00e1st juttatott kedvez\u0151 felt\u00e9telekkel \u00f6sszesen mintegy 2050 milli\u00e1rd forint hitelhez - tette hozz\u00e1 Patai Mih\u00e1ly.\n\u00a0\u00a0\u00a0\u00a0A n\u00f6veked\u00e9si hitelprogramok az elm\u00falt 8 \u00e9vben 70 ezer v\u00e1llalkoz\u00e1st seg\u00edtettek 5400 milli\u00e1rd forint k\u00f6lcs\u00f6nnel.\n\u00a0\u00a0\u00a0\u00a0A sajt\u00f3t\u00e1j\u00e9koztat\u00f3n \u00e1tadt\u00e1k az els\u0151 idei NHP Hajr\u00e1 Kiv\u00e1l\u00f3s\u00e1gi D\u00edjat. 2021 els\u0151 h\u00e1rom h\u00f3napj\u00e1ban az OTP k\u00f6zvet\u00edtette a legnagyobb hitel\u00f6sszeget a programban. Wolf L\u00e1szl\u00f3 vez\u00e9rigazgat\u00f3-helyettes k\u00f6z\u00f6lte, hogy eddig csaknem 10 ezer v\u00e1llalkoz\u00e1ssal k\u00f6t\u00f6ttek szerz\u0151d\u00e9st t\u00f6bb mint 500 milli\u00e1rd forint \u00e9rt\u00e9kben.\n\u00a0\u00a0\u00a0\u00a0Az MNB hitel\u00f6szt\u00f6nz\u0151k igazgat\u00f3s\u00e1g\u00e1nak igazgat\u00f3ja a d\u00edj \u00e1tad\u00e1sakor kifejtette, hogy az NHP Hajr\u00e1 els\u0151sorban a v\u00e1llalkoz\u00e1sok m\u0171k\u00f6d\u00e9s\u00e9t seg\u00edtett fenntartani az elm\u00falt 1 \u00e9vben. Pulai Gy\u00f6rgy hozz\u00e1tette, hogy a szabad felhaszn\u00e1l\u00e1s\u00fa k\u00f6lcs\u00f6n\u00f6k jelent\u0151s r\u00e9szben \u00e1ll\u00e1slehet\u0151s\u00e9gek meg\u0151rz\u00e9s\u00e9t t\u00e1mogatt\u00e1k, de a teljes \u00f6sszeg harmada beruh\u00e1z\u00e1sokhoz j\u00e1rult hozz\u00e1. T\u00falnyom\u00f3 r\u00e9sz\u00fck a kereskedelmet, a feldolgoz\u00f3ipart, a mez\u0151gazdas\u00e1got, az \u00e9p\u00edt\u0151ipart, \u00e9s az ingatlan\u00fcgyleteket finansz\u00edrozta. A teljes volumen k\u00e9tharmada mikro- \u00e9s kisv\u00e1llalkoz\u00e1sokhoz ker\u00fclt.\n\n\nMTI 2021. \u00e1prilis 6.\n\n"}]