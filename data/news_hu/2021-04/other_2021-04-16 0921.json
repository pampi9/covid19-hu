[{"date": "2021-04-16 09:21", "url": "https://koronavirus.gov.hu/cikkek/orban-az-oltas-eletet-ment", "h1": "Orb\u00e1n: az olt\u00e1s \u00e9letet ment", "body": "\nA koronav\u00edrus elleni olt\u00e1s felv\u00e9tel\u00e9re buzd\u00edtott a minisztereln\u00f6k p\u00e9nteken a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban, hangs\u00falyozva: csak egy\u00e9ni v\u00e9delem van, egy\u00e9ni v\u00e9delmet, pedig csak az olt\u00e1s ad, az olt\u00e1s viszont \u00e9letet ment.\n\n\nM\u00e1r t\u00f6bb mint 4,2 milli\u00f3an regisztr\u00e1ltak az olt\u00e1sra - vakcinainfo.gov.hu\nOrb\u00e1n Viktor elmondta azt is: az olt\u00e1sra regisztr\u00e1ltak sz\u00e1ma 4 milli\u00f3 219 ezer f\u0151. A korm\u00e1nyf\u0151 arra figyelmeztetett: kialakult egy k\u00e9pzet, amikor azt hiszik emberek, hogy a t\u00e1rsadalom 60-70 sz\u00e1zal\u00e9kos beoltotts\u00e1g\u00e1n\u00e1l nekik m\u00e1r nem kell beoltatni magukat, mert \"meg\u00faszt\u00e1k\".\nEz f\u00e9lrevezet\u0151 gondolat, \"senki sem \u00fassza meg\" - hangs\u00falyozta, hozz\u00e1t\u00e9ve: csak egy\u00e9ni v\u00e9delem van, egy\u00e9ni v\u00e9delmet pedig csak az olt\u00e1s ad, az olt\u00e1s viszont \u00e9letet ment.\nA korm\u00e1nyf\u0151 ismertette: a beoltottak sz\u00e1ma t\u00f6bb mint 3 milli\u00f3 145 ezer, a m\u00e1sodik olt\u00e1st is megkapta t\u00f6bb mint 1 milli\u00f3 300 ezer ember. Hozz\u00e1tette: meghalt 241 t\u00f6bbs\u00e9g\u00e9ben id\u0151s ember, 10 ezer al\u00e1 - 9459-re - cs\u00f6kkent a k\u00f3rh\u00e1zban l\u00e9v\u0151 betegek sz\u00e1ma \u00e9s 1117-en vannak l\u00e9legeztet\u0151g\u00e9pen.\n\u00a0\u00a0\u00a0\u00a0A minisztereln\u00f6k szerint m\u00e9g mindig nagyon neh\u00e9z a k\u00f3rh\u00e1zakban a helyzet. Elismer\u00e9s\u00e9t \u00e9s k\u00f6sz\u00f6net\u00e9t fejezte ki a k\u00f3rh\u00e1zakban dolgoz\u00f3 \u00e1pol\u00f3n\u0151knek, orvosoknak \u00e9s a k\u00f3rh\u00e1zakat m\u0171k\u00f6dtet\u0151 szem\u00e9lyzetnek is.\nFolyamatosan zajlik az olt\u00e1s\n\nA minisztereln\u00f6k az iskol\u00e1k fokozatos nyit\u00e1s\u00e1val kapcsolatban elmondta: a 18 \u00e9v f\u00f6l\u00f6tti 8 milli\u00f3 \u00e1llampolg\u00e1rb\u00f3l t\u00f6bb mint 3 milli\u00f3 145 ezret beoltottak, tov\u00e1bbi 742 198 ember \u00e1tesett a betegs\u00e9gen, \u00edgy \"pillanatokon bel\u00fcl\" \u00e1tl\u00e9pi Magyarorsz\u00e1g azt a nagyon fontos v\u00e1laszt\u00f3vonalat, hogy t\u00f6bben lesznek m\u00e1r v\u00e9dettek, mint akik m\u00e9g nem azok.\nK\u00f6zeledik az \u00fajraind\u00edt\u00e1s m\u00e1sodik fokozata: a teraszok k\u00e9sz\u00fclhetnek a nyit\u00e1sra\nOrb\u00e1n Viktor a teraszok tervezett kinyit\u00e1s\u00e1t szimbolikus dolognak nevezte, szerinte ez a \"r\u00e9gi \u00e9let\u00fcnknek egy nagyon l\u00e1tv\u00e1nyos darabja\", amit visszaszerz\u00fcnk. K\u00f6z\u00f6lte: a teraszd\u00edjakat \u00e9s a b\u00fcrokratikus enged\u00e9lyeket k\u00f6zpontilag t\u00f6rlik el, n\u00e9h\u00e1ny biztons\u00e1gi szab\u00e1ly betart\u00e1sa mellett kifejezetten b\u00e1tor\u00edtj\u00e1k a vend\u00e9gl\u00e1t\u00f3sokat, hogy nyiss\u00e1k ki a teraszokat, kerthelyis\u00e9geiket.\nAz iskol\u00e1k \u00fajraind\u00edt\u00e1s\u00e1n\u00e1l is csak fokozatosan \u00e9s \u00f3vatosan haladhatunk\u00a0\u00a0\u00a0\u00a0\nAz iskol\u00e1k \u00fajranyit\u00e1sa kapcs\u00e1n azt mondta, az \"ember legjobban m\u00e9giscsak a gyerekeit f\u00e9lti\", ez\u00e9rt nagyon neh\u00e9z \u00fajraind\u00edtani az iskol\u00e1kat, mert a k\u00f6zv\u00e9lem\u00e9ny mindig megosztott.\n\u00a0\u00a0\u00a0\u00a0A korm\u00e1nyf\u0151 szerint a d\u00f6nt\u00e9sn\u00e9l fontos szerepet j\u00e1tszott a b\u00f6lcs\u0151d\u00e9kben tapasztalt helyzet, mert az utols\u00f3 t\u00edz napban nagyon megn\u0151tt a gyermekeiket b\u00f6lcs\u0151d\u00e9be viv\u0151 sz\u00fcl\u0151k ar\u00e1nya. Kit\u00e9rt arra is: megn\u00e9zt\u00e9k a k\u00f3rh\u00e1zi statisztik\u00e1kat is, \u00e9s mintegy 10 ezer k\u00f3rh\u00e1zban l\u00e9v\u0151b\u0151l huszonh\u00e9t 14 \u00e9v alatti gyermek van, 2-en vannak l\u00e9legeztet\u0151g\u00e9pen. Emellett - folytatta - a honv\u00e9ds\u00e9g fert\u0151tlen\u00edtette az iskol\u00e1kat.\nArra is a felh\u00edvta a figyelmet: a sz\u00fcl\u0151knek megvan az a lehet\u0151s\u00e9g\u00fck, hogy az igazgat\u00f3hoz forduljanak, hogyha a gyereket m\u00e9gsem akarj\u00e1k engedni iskol\u00e1ba, ebben az esetben az igazgat\u00f3 d\u00f6nt arr\u00f3l, hogy a hi\u00e1nyz\u00e1st igazoltnak vagy igazolatlannak tekinti.\n\u00dagy v\u00e9lte, biztos, hogy az \u00fajraind\u00edt\u00e1s a pedag\u00f3gusoknak sem k\u00f6nny\u0171, de nagy sz\u00fcks\u00e9g van munk\u00e1jukra, ez\u00e9rt arra k\u00e9rte \u0151ket, hogy seg\u00edtsenek az orsz\u00e1gnak, hogy \u00fajra tudj\u00e1k ind\u00edtani az \u00e9letet. Megjegyezte: a pedag\u00f3gusok k\u00f6z\u00fcl kevesebben jelentkeztek olt\u00e1sra, mint ahogy rem\u00e9lte, de aki jelentkezett, azt mind beoltott\u00e1k.\nA baloldal olt\u00e1sellenes politik\u00e1j\u00e1r\u00f3l\nA minisztereln\u00f6k b\u00edr\u00e1lta az ellenz\u00e9ket, mert mint fogalmazott: egyetlen orsz\u00e1gban sem l\u00e1tott olyan baloldalt, \"amelyik ny\u00edltan, kend\u0151zetlen\u00fcl, hol egyenesen, hol ravasz m\u00f3don, de folyamatosan olyan politik\u00e1t folytat, ami v\u00e1ls\u00e1ghoz vezet, ami a j\u00e1rv\u00e1ny elh\u00faz\u00f3d\u00e1s\u00e1t c\u00e9lozza, ami a lassabb kil\u00e1bal\u00e1st c\u00e9lozza, ami elbizonytalan\u00edtja az embereket abban, hogy most akkor hihetnek-e a korm\u00e1nynak\".\n\u00a0\u00a0\u00a0\u00a0Les\u00fajt\u00f3nak nevezte, hogy m\u00e9g mindig bent van a parlament el\u0151tt a baloldal hat\u00e1rozati javaslata arr\u00f3l, hogy ne olts\u00e1k be az embereket k\u00ednai vakcin\u00e1kkal, holott ha Magyarorsz\u00e1g nem haszn\u00e1lna keleti vakcin\u00e1kat, akkor k\u00f6r\u00fclbel\u00fcl fele annyi ember lenne beoltva. Megjegyezte: a korm\u00e1nyp\u00e1rti k\u00e9pvisel\u0151k k\u00f6z\u00fcl visszatartja azokat, akik folyamatosan s\u00fcrgetik, hogy az olt\u00e1selleness\u00e9gnek legyen b\u00fcntet\u0151jogi k\u00f6vetkezm\u00e9nye. Vannak ilyen ind\u00edtv\u00e1nyok, de - folytatta - nem szeretn\u00e9, ha a v\u00e9dekez\u00e9s k\u00f6zben m\u00e9g az olt\u00e1sellenesek b\u00fcntet\u0151jogi felel\u0151ss\u00e9gre von\u00e1s\u00e1val is foglalkozni kellene.\nA korm\u00e1nyf\u0151 \u00fagy v\u00e9lte: az\u00e9rt is szaporodtak f\u00f6l az olt\u00e1sellenes hangok a baloldalon, mert ha 6 h\u00e9t alatt siker\u00fcl v\u00e9grehajtani az olt\u00e1si tervet, akkor \"t\u00fal vagyunk az eg\u00e9szen\", \u00e9s Magyarorsz\u00e1g a vil\u00e1gon az els\u0151, a m\u00e1sodik vagy a harmadik helyen l\u00e1bal ki ebb\u0151l a bajb\u00f3l.\n\u00a0\u00a0\u00a0\u00a0\u00dagy \u00e9rt\u00e9kelt: a korm\u00e1nynak egyszerre kell Magyarorsz\u00e1gon az olt\u00e1st elbizonytalan\u00edt\u00f3, az olt\u00e1sba vetett bizalmat elbizonytalan\u00edt\u00f3 multinacion\u00e1lis profit\u00e9hs\u00e9ggel szemben, \u00e9s a baloldal hatalom\u00e9hs\u00e9g\u00e9vel szemben f\u00f6ll\u00e9pnie.\nA korm\u00e1ny azon dolgozik, hogy min\u00e9l t\u00f6bb vakcina \u00e1lljon rendelkez\u00e9sre\nA korm\u00e1nyf\u0151 arr\u00f3l is besz\u00e9lt: a k\u00f6vetkez\u0151 hat h\u00e9t d\u00f6nt\u0151 lesz, Magyarorsz\u00e1g meg tudja dupl\u00e1zni a beoltottak sz\u00e1m\u00e1t, \u00edgy m\u00e1jus v\u00e9g\u00e9re, j\u00faniusra \"kint vagyunk a v\u00edzb\u0151l\".\nKit\u00e9rt arra is: kiesett \"\u00f6tsz\u00e1z-egyn\u00e9h\u00e1ny ezer\" nyugati Janssen-vakcina, a k\u00f6vetkez\u0151 napokban ugyanakkor azon dolgozik a k\u00fcl\u00fcgyminiszter - a k\u00ednaiakkal els\u0151sorban - hogy m\u00e1shonnan p\u00f3tolj\u00e1k a kies\u0151 olt\u00e1sokat. Bejelentette azt is: a \"riaszt\u00f3 h\u00edrek\" miatt elrendelt\u00e9k a Janssen-vakcina vizsg\u00e1lat\u00e1t, ami szokatlan l\u00e9p\u00e9s, hiszen - mint mondta - eddig a nyugatr\u00f3l j\u00f6v\u0151 olt\u00e1sok hat\u00f3s\u00e1gi igazol\u00e1sait automatikusan elfogadt\u00e1k, \u00e9s a keletieket vizsg\u00e1lt\u00e1k meg.\nT\u00f6bb munkahely\u00fcnk lesz a j\u00e1rv\u00e1ny ut\u00e1n, mint azt megel\u0151z\u0151en\nA 2022-es k\u00f6lts\u00e9gvet\u00e9st az \u00fajraind\u00edt\u00e1s a k\u00f6lts\u00e9gvet\u00e9s\u00e9nek nevezte, hangs\u00falyozva, hogy 2021-ben \u00e9s 2022-ben 5 ezer milli\u00e1rd forintot ford\u00edtanak a gazdas\u00e1g \u00fajraind\u00edt\u00e1s\u00e1ra.\nKijelentette, tartj\u00e1k azt v\u00e1llal\u00e1st, hogy minden munkahelyet, amit a v\u00edrus t\u00f6nkretett \u00fajraind\u00edtanak, s\u0151t, enn\u00e9l t\u00f6bbet is tudnak v\u00e1llalni. \"T\u00f6bb munkahely\u00fcnk lesz a v\u00edrusj\u00e1rv\u00e1ny ut\u00e1n, mint azt megel\u0151z\u0151en volt, teh\u00e1t n\u0151ni fog a munkahelyeknek a sz\u00e1ma\" - mondta.\n\n\nMTI 2021. \u00e1prilis 16.\n\n"}]