[{"date": "2021-04-19 11:38", "url": "https://koronavirus.gov.hu/cikkek/itm-az-ujranyitott-uzletek-donto-tobbsege-betartja-szabalyokat", "h1": "ITM: az \u00fajranyitott \u00fczletek d\u00f6nt\u0151 t\u00f6bbs\u00e9ge betartja a szab\u00e1lyokat", "body": "\nA beoltottak sz\u00e1m\u00e1nak n\u00f6veked\u00e9s\u00e9vel ism\u00e9t fogadhatnak v\u00e1s\u00e1rl\u00f3kat a nem napi fogyaszt\u00e1si cikket forgalmaz\u00f3 boltok. Az \u00fajranyit\u00e1shoz kapcsol\u00f3d\u00f3 szab\u00e1lyok betart\u00e1s\u00e1t a fogyaszt\u00f3v\u00e9delmi hat\u00f3s\u00e1g is ellen\u0151rzi. A korm\u00e1nyhivatalok munkat\u00e1rsai a m\u00falt h\u00e9ten 187 \u00fczletben j\u00e1rtak, mind\u00f6ssze 13 helysz\u00ednen tal\u00e1ltak hi\u00e1nyoss\u00e1got. A mulaszt\u00e1son \u00e9rt keresked\u0151k szinte kiv\u00e9tel n\u00e9lk\u00fcl azonnal jav\u00edtott\u00e1k a felt\u00e1rt hib\u00e1t - k\u00f6z\u00f6lte h\u00e9tf\u0151n az Innov\u00e1ci\u00f3s \u00e9s Technol\u00f3giai Miniszt\u00e9rium (ITM).\n\n\nA vesz\u00e9lyhelyzeti int\u00e9zked\u00e9sek l\u00e9pcs\u0151zetes felold\u00e1s\u00e1nak megkezd\u00e9s\u00e9vel az \u00e9lelmiszerboltokon, drog\u00e9ri\u00e1kon, patik\u00e1kon t\u00fal m\u00e1s profil\u00fa boltok is \u00fajra nyitva tarthatnak \u00e1prilis 7-e \u00f3ta. Jogszab\u00e1lyban el\u0151\u00edrt v\u00e9delmi int\u00e9zked\u00e9sk\u00e9nt az \u00fczlethelyis\u00e9g m\u00e9ret\u00e9vel ar\u00e1nyos l\u00e9tsz\u00e1mkorl\u00e1toz\u00e1st kell betartaniuk \u00e9s betartatniuk. A v\u00e1s\u00e1rl\u00f3teret \u00e9s a bev\u00e1s\u00e1rl\u00f3kocsikat folyamatosan fert\u0151tlen\u00edteni\u00fck kell, a vev\u0151k sz\u00e1m\u00e1ra k\u00e9zfert\u0151tlen\u00edt\u0151t kell biztos\u00edtaniuk - eml\u00e9keztet az\u00a0ITM\u00a0k\u00f6zlem\u00e9nye.\n\u00a0\u00a0 \u00a0\u00a0\u00a0\u00a0A fogyaszt\u00f3v\u00e9delmi hat\u00f3s\u00e1gi hat\u00e1sk\u00f6rben elj\u00e1r\u00f3 korm\u00e1nyhivatalok az orsz\u00e1gos vizsg\u00e1lat keret\u00e9ben eddig \u00f6sszesen 187 kereskedelmi egys\u00e9get ellen\u0151riztek. Az els\u0151 h\u00e9ten mind\u00f6ssze 13 \u00fczlet eset\u00e9ben tapasztaltak jogs\u00e9rt\u00e9st, amelyet 11 v\u00e1llalkoz\u00e1s m\u00e1r a helysz\u00ednen kijav\u00edtott. \u00d6t c\u00e9ggel szemben fogyaszt\u00f3v\u00e9delmi hat\u00f3s\u00e1gi elj\u00e1r\u00e1s indult.\n\u00a0\u00a0\u00a0\u00a0Az ellen\u0151rz\u00f6tt kereskedelmi egys\u00e9gek szinte mindegyike j\u00f3l l\u00e1that\u00f3 \u00edr\u00e1sbeli t\u00e1j\u00e9koztat\u00e1st helyezett ki a bej\u00e1ratn\u00e1l arr\u00f3l, hogy egy id\u0151ben \u00f6sszesen h\u00e1nyan tart\u00f3zkodhatnak az \u00fczletben. Az el\u0151\u00edrt l\u00e9tsz\u00e1mkorl\u00e1tnak t\u00f6bbf\u00e9lek\u00e9ppen tettek eleget a keresked\u0151k. Egy \u00e1ruh\u00e1zl\u00e1ncn\u00e1l automata sz\u00e1ml\u00e1l\u00f3 m\u0171k\u00f6d\u00f6tt a kapuban, kint monitor jelezte, hogy mennyi v\u00e1s\u00e1rl\u00f3 van bent, \u00e9s h\u00e1nyan f\u00e9rnek m\u00e9g be. Az \u00fczletek t\u00f6bbs\u00e9ge csak annyi kosarat, kocsit tett ki, ah\u00e1ny vev\u0151t beengedhetett. K\u00f6telez\u0151 haszn\u00e1latukra gyakran a biztons\u00e1gi \u0151r\u00f6k figyelmeztett\u00e9k a bet\u00e9r\u0151ket.\n\u00a0\u00a0\u00a0\u00a0Cseresny\u00e9s P\u00e9ter, az\u00a0ITM\u00a0kereskedelempolitik\u00e1\u00e9rt \u00e9s fogyaszt\u00f3v\u00e9delem\u00e9rt felel\u0151s \u00e1llamtitk\u00e1ra elmondta: \"A fert\u0151z\u00e9svesz\u00e9ly minim\u00e1lisra cs\u00f6kkent\u00e9se \u00e9rdek\u00e9ben most k\u00fcl\u00f6n\u00f6sen fontos, hogy a lehet\u0151 legr\u00f6videbb ideig tart\u00f3zkodjunk a boltokban, \u00e1ruh\u00e1zakban. V\u00e1ltozatlanul orrot \u00e9s sz\u00e1jat eltakar\u00f3 maszkban mehet\u00fcnk csak be az \u00fczletekbe, \u00e9s m\u00e9g mindig \u00fcgyeln\u00fcnk kell a v\u00e9d\u0151t\u00e1vols\u00e1g betart\u00e1s\u00e1ra. A keresked\u0151k gyors \u00e9s g\u00f6rd\u00fcl\u00e9keny kiszolg\u00e1l\u00e1ssal is tehetnek v\u00e1s\u00e1rl\u00f3ik \u00e9s munkav\u00e1llal\u00f3ik eg\u00e9szs\u00e9g\u00e9nek v\u00e9delm\u00e9\u00e9rt. Az Innov\u00e1ci\u00f3s \u00e9s Technol\u00f3giai Miniszt\u00e9rium elrendel\u00e9se alapj\u00e1n a fogyaszt\u00f3v\u00e9delmi hat\u00f3s\u00e1g az orsz\u00e1g minden r\u00e9sz\u00e9ben folyamatosan ellen\u0151rzi a vesz\u00e9lyhelyzeti szab\u00e1lyok betart\u00e1s\u00e1t az \u00fczletekben.\"\n\n\nMTI 2021. \u00e1prilis 19.\n\n"}]