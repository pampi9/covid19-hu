[{"date": "2021-04-16 13:24", "url": "https://koronavirus.gov.hu/cikkek/operativ-torzs-meghosszabbitottak-vedelmi-intezkedesek-es-hatarellenorzes-hatalyat", "h1": "Operat\u00edv t\u00f6rzs: meghosszabb\u00edtott\u00e1k a v\u00e9delmi int\u00e9zked\u00e9sek \u00e9s a hat\u00e1rellen\u0151rz\u00e9s hat\u00e1ly\u00e1t", "body": "\nA korm\u00e1ny az operat\u00edv t\u00f6rzs javaslat\u00e1ra meghosszabb\u00edtotta a jelenleg \u00e9rv\u00e9nyben l\u00e9v\u0151 v\u00e9delmi int\u00e9zked\u00e9sek \u00e9s a hat\u00e1rellen\u0151rz\u00e9s hat\u00e1ly\u00e1t - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak helyettes vezet\u0151je a p\u00e9nteki online sajt\u00f3t\u00e1j\u00e9koztat\u00f3n.\n\n\nKiss R\u00f3bert elmondta: v\u00e1ltozatlanul hat\u00e1lyban maradnak a maszkvisel\u00e9si k\u00f6telezetts\u00e9gre, a rendezv\u00e9nyekre, sz\u00e1ll\u00e1shelyekre, szabadid\u0151s l\u00e9tes\u00edtm\u00e9nyekre \u00e9s a fels\u0151oktat\u00e1sra vonatkoz\u00f3 v\u00e9delmi int\u00e9zked\u00e9sek, illetve a kij\u00e1r\u00e1si tilalom szab\u00e1lyai.\n\u00a0\u00a0\u00a0\u00a0Hozz\u00e1tette: a v\u00e9delmi int\u00e9zked\u00e9sek felold\u00e1s\u00e1nak m\u00e1sodik fokozata \"\u00e9rinti\" a vend\u00e9gl\u00e1t\u00f3helyeket, az \u00f3vod\u00e1kat, a k\u00f6znevel\u00e9si, a szakk\u00e9pz\u0151 \u00e9s a feln\u0151ttk\u00e9pz\u00e9si int\u00e9zm\u00e9nyeket.\n\u00a0\u00a0\u00a0\u00a0Az azt k\u00f6vet\u0151 napon, amikor a beoltottak sz\u00e1ma el\u00e9ri a 3,5 milli\u00f3t, a vend\u00e9gl\u00e1t\u00f3\u00fczletek teraszai \u00e9s kerthelyis\u00e9gei reggel 5 \u00f3ra \u00e9s 21.30 k\u00f6z\u00f6tt lehetnek nyitva. A vend\u00e9geknek a teraszokon nem kell viselni\u00fck maszkot, az \u00fczletek bels\u0151 ter\u00fcletein azonban igen. Itt csak a megrendelt \u00e9tel \u00e9s ital \u00e1tv\u00e9tele miatt, illetve a mell\u00e9khelyis\u00e9g haszn\u00e1lat\u00e1nak idej\u00e9re tart\u00f3zkodhatnak. A vend\u00e9gl\u00e1t\u00f3\u00fczletek \u00fczemeltet\u0151i \u00e9s alkalmazottjai sz\u00e1m\u00e1ra k\u00f6telez\u0151 a maszk visel\u00e9se.\n\u00a0\u00a0\u00a0\u00a0A szab\u00e1lyok megszeg\u00e9se miatt a vend\u00e9gl\u00e1t\u00f3\u00fczletek sz\u00e1zezert\u0151l egymilli\u00f3 forintig terjed\u0151 b\u00edrs\u00e1ggal, illetve ideiglenes bez\u00e1r\u00e1ssal b\u00fcntethet\u0151k. Az el\u0151\u00edr\u00e1sokat be nem tart\u00f3 vend\u00e9gekre \u00f6tezer \u00e9s \u00f6tsz\u00e1zezer forint k\u00f6z\u00f6tti b\u00edrs\u00e1g szabhat\u00f3 ki. A sz\u00e1ll\u00e1shelyen m\u0171k\u00f6d\u0151 \u00e9ttermekben \u00e9s b\u00e1rokban csak az ott \u00fczleti c\u00e9llal megsz\u00e1ll\u00f3 vend\u00e9geket szabad kiszolg\u00e1lni.\n\u00a0\u00a0\u00a0\u00a0M\u00e1jus 23-ig fenntartj\u00e1k a schengeni bels\u0151 hat\u00e1rszakaszokon a szem\u00e9lyforgalom ellen\u0151rz\u00e9s\u00e9t, valamint a kor\u00e1bbi beutaz\u00e1si \u00e9s \u00e1tutaz\u00e1si szab\u00e1lyokat. A hazat\u00e9r\u0151 magyar \u00e1llampolg\u00e1rok t\u00edznapos hat\u00f3s\u00e1gi h\u00e1zi karant\u00e9nba ker\u00fclnek, kiv\u00e9ve ha hat h\u00f3napon bel\u00fcl \u00e1testek a koronav\u00edrus-fert\u0151z\u00e9sen. Ez al\u00f3l felment\u00e9st k\u00e9t negat\u00edv PCR-teszt birtok\u00e1ban lehet kapni, ezek k\u00f6z\u00f6tt els\u0151k\u00e9nt figyelembe veszik a schengeni \u00f6vezet tagorsz\u00e1gaiban, valamint az Egyes\u00fclt \u00c1llamokban \u00e9s Kanad\u00e1ban v\u00e9gzett vizsg\u00e1latot.\n\u00a0\u00a0\u00a0\u00a0A rend\u0151r\u00f6k cs\u00fct\u00f6rt\u00f6k\u00f6n k\u00f6zter\u00fcleten 512, t\u00f6megk\u00f6zleked\u00e9si eszk\u00f6z\u00f6k\u00f6n vagy azok v\u00e1rakoz\u00f3helyein \u00f6t emberrel szemben int\u00e9zkedtek, mert azok nem viseltek maszkot - k\u00f6z\u00f6lte Kiss R\u00f3bert. A rend\u0151r\u00f6knek a j\u00e1rv\u00e1ny\u00fcgyi int\u00e9zked\u00e9sek bevezet\u00e9se \u00f3ta 53 319 alkalommal kellett int\u00e9zkedni\u00fck a maszkvisel\u00e9si szab\u00e1lyok megszeg\u00e9se miatt.\n\u00a0\u00a0\u00a0\u00a0Az elm\u00falt 24 \u00f3r\u00e1ban a kij\u00e1r\u00e1si tilalom megszeg\u00e9se miatt 224 esetben t\u00f6rt\u00e9nt rend\u0151ri int\u00e9zked\u00e9s. \u00cdgy 61 936-ra emelkedett a kij\u00e1r\u00e1si korl\u00e1toz\u00e1s, majd az azt felv\u00e1lt\u00f3 kij\u00e1r\u00e1si tilalom, a k\u00f6zter\u00fcleti magatart\u00e1si szab\u00e1lyok \u00e9s a gy\u00fclekez\u00e9s tilalm\u00e1nak megszeg\u00e9se miatt indult int\u00e9zked\u00e9sek sz\u00e1ma.\nKiss R\u00f3bert kit\u00e9rt arra, hogy a tranzitforgalom ellen\u0151rz\u00e9se sor\u00e1n cs\u00fct\u00f6rt\u00f6k\u00f6n 73 esetben l\u00e9ptek fel a szab\u00e1lyokat megs\u00e9rt\u0151kkel szemben. Az \u00e1tutaz\u00f3kat tavaly szeptember \u00f3ta ellen\u0151rzik, a szab\u00e1lyszeg\u0151k ellen eddig 15 437-szer int\u00e9zkedtek - f\u0171zte hozz\u00e1.\n\u00a0\u00a0\u00a0\u00a0Az \u00fcgyeleti k\u00f6zpont helyettes vezet\u0151je besz\u00e1molt arr\u00f3l is, hogy a hat\u00f3s\u00e1gi h\u00e1zi karant\u00e9nban l\u00e9v\u0151k sz\u00e1ma cs\u00fct\u00f6rt\u00f6k\u00f6n 6228-cal, 50 446-ra emelkedett.\n\u00a0\u00a0\u00a0\u00a0A karant\u00e9nszab\u00e1lyok betart\u00e1s\u00e1nak elektronikus ellen\u0151rz\u00e9s\u00e9t szolg\u00e1l\u00f3 informatikai alkalmaz\u00e1st 3799-en haszn\u00e1lj\u00e1k - k\u00f6z\u00f6lte.\n\n\nMTI 2021. \u00e1prilis 16.\n\n"}]