[{"date": "2021-04-11 15:04", "url": "https://koronavirus.gov.hu/cikkek/galgoczi-jol-halad-az-oltasi-program", "h1": "Galg\u00f3czi: j\u00f3l halad az olt\u00e1si program", "body": "\nJ\u00f3l halad az olt\u00e1si program Magyarorsz\u00e1gon - mondta a Nemzeti N\u00e9peg\u00e9szs\u00e9g\u00fcgyi K\u00f6zpont j\u00e1rv\u00e1ny\u00fcgyi oszt\u00e1lyvezet\u0151je a k\u00f6zm\u00e9di\u00e1nak vas\u00e1rnap.\n\n\nGalg\u00f3czi \u00c1gnes k\u00f6z\u00f6lte, 2,8 milli\u00f3an kapt\u00e1k meg a koronav\u00edrus elleni vakcina els\u0151 adagj\u00e1t, 1,2 milli\u00f3 embernek pedig m\u00e1r mindk\u00e9t d\u00f3zist beadt\u00e1k. Ez azt jelenti, hogy a lakoss\u00e1g 28 sz\u00e1zal\u00e9ka m\u00e1r legal\u00e1bb egy olt\u00e1st megkapott, m\u00edg az eur\u00f3pai uni\u00f3s \u00e1tlag csup\u00e1n 13 sz\u00e1zal\u00e9k - hangs\u00falyozta.\nMagyarorsz\u00e1gon is t\u00f6bbf\u00e9le mut\u00e1ci\u00f3j\u00e1t mutatt\u00e1k m\u00e1r ki a v\u00edrusnak. A leggyakoribb a brit mut\u00e1ns, amely nagyon gyorsan terjed, \u00e9s s\u00falyosabb megbeteged\u00e9st okoz, sok fiatal is k\u00f3rh\u00e1zba ker\u00fcl miatta - mondta az oszt\u00e1lyvezet\u0151.\nMegjegyezte, hogy b\u00e1r a k\u00f3rh\u00e1zban kezeltek sz\u00e1ma \u00f6rvendetesen cs\u00f6kkent, m\u00e9g mindig 10 ezer feletti. Az elm\u00falt 24 \u00f3r\u00e1ban 6296 \u00faj fert\u0151z\u00f6ttet regisztr\u00e1ltak, \u00e9s 206-an haltak bele a fert\u0151z\u00e9sbe. Tov\u00e1bbra is a j\u00e1rv\u00e1ny harmadik hull\u00e1m\u00e1ban van az orsz\u00e1g - k\u00f6z\u00f6lte Galg\u00f3czi \u00c1gnes.\nA koronav\u00edrus \u00f6r\u00f6k\u00edt\u0151anyag\u00e1nak koncentr\u00e1ci\u00f3ja szinte minden vizsg\u00e1lati ponton stagn\u00e1l a szennyv\u00edzben. Ez a mutat\u00f3 h\u00e9t-t\u00edz nappal vet\u00edti el\u0151re a j\u00e1rv\u00e1nyg\u00f6rbe alakul\u00e1s\u00e1t - jegyezte meg.\nAz oszt\u00e1lyvezet\u0151 arr\u00f3l is besz\u00e9lt, hogy a h\u00e1ziorvosok teljes list\u00e1t kapnak azokr\u00f3l, akik a praxisukb\u00f3l regisztr\u00e1ltak a vakcin\u00e1\u00e9rt. Az id\u0151sek mellett m\u00e1r a kr\u00f3nikus betegs\u00e9ggel k\u00fczd\u0151 fiatalabbakat is bek\u00fcldhetik az olt\u00f3pontokra - emelte ki.\n\nMTI 2021. \u00e1prilis 11.\n\n"}]