[{"date": "2021-04-29 14:34", "url": "https://koronavirus.gov.hu/cikkek/operativ-torzs-551-en-szegtek-meg-maszkviselesi-szabalyokat-szerdan", "h1": "Operat\u00edv t\u00f6rzs: 551-en szegt\u00e9k meg a maszkvisel\u00e9si szab\u00e1lyokat szerd\u00e1n", "body": "\nSzerd\u00e1n 551 emberrel szemben int\u00e9zkedtek a rend\u0151r\u00f6k a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak helyettes vezet\u0151je a cs\u00fct\u00f6rt\u00f6ki, online sajt\u00f3t\u00e1j\u00e9koztat\u00f3n.\n\n\nKiss R\u00f3bert kifejtette: 533-an k\u00f6zter\u00fcleteken, 12-en t\u00f6megk\u00f6zleked\u00e9si eszk\u00f6z\u00f6k\u00f6n, illetve azok v\u00e1rakoz\u00f3helyein, hatan bev\u00e1s\u00e1rl\u00f3k\u00f6zpontok, \u00fczletek ter\u00fclet\u00e9n szegt\u00e9k meg a szab\u00e1lyokat.\n\u00a0\u00a0\u00a0\u00a0A jogszab\u00e1ly hat\u00e1lyba l\u00e9p\u00e9se \u00f3ta 61 580-ra emelkedett a maszkvisel\u00e9si k\u00f6telezetts\u00e9g megszeg\u00e9se miatt indult int\u00e9zked\u00e9sek sz\u00e1ma - k\u00f6z\u00f6lte.\nAz \u00fczletekre, sz\u00e1ll\u00e1shelyekre, szabadid\u0151s l\u00e9tes\u00edtm\u00e9nyekre vonatkoz\u00f3 korl\u00e1toz\u00f3 int\u00e9zked\u00e9sek megszeg\u00e9se miatt eddig 1051 rend\u0151ri int\u00e9zked\u00e9s t\u00f6rt\u00e9nt, ebb\u0151l az \u00fczemeltet\u0151 \u00e9s a tulajdonos felel\u0151ss\u00e9ge 317 esetben volt meg\u00e1llap\u00edthat\u00f3. Az \u00fczletek korl\u00e1tozott nyitvatart\u00e1s\u00e1ra, illetve a bent tart\u00f3zkod\u00e1s tilalm\u00e1ra vonatkoz\u00f3 szab\u00e1lyok megszeg\u00e9se miatt 734 rend\u0151ri int\u00e9zked\u00e9sre volt sz\u00fcks\u00e9g.\nA kij\u00e1r\u00e1si tilalom, a k\u00f6zter\u00fcleti magatart\u00e1si szab\u00e1lyok, a gy\u00fclekez\u00e9si tilalomra vonatkoz\u00f3 rendelkez\u00e9sek megszeg\u00e9se miatt szerd\u00e1n 126 ember ellen int\u00e9zkedtek, a szab\u00e1lyoz\u00e1s hat\u00e1lyba l\u00e9p\u00e9se \u00f3ta az ilyen esetek sz\u00e1ma el\u00e9rte a 66 500-at.\n\u00a0\u00a0\u00a0\u00a0A Magyarorsz\u00e1gon t\u00f6rt\u00e9n\u0151 \u00e1tutaz\u00e1s szab\u00e1lyainak megszeg\u00e9se miatt az elm\u00falt napon \u00f6tven esetben j\u00e1rtak el a rend\u0151r\u00f6k, akik az erre vonatkoz\u00f3 korm\u00e1nyrendelet tavaly szeptemberi hat\u00e1lyba l\u00e9p\u00e9se \u00f3ta emiatt \u00f6sszesen 16 347 alkalommal int\u00e9zkedtek - ismertette az alezredes.\nSzerd\u00e1n orsz\u00e1gszerte 3046 hat\u00f3s\u00e1gi h\u00e1zi karant\u00e9nt rendeltek el, \u00edgy \u00f6sszesen 31 133-an vannak hat\u00f3s\u00e1gi h\u00e1zi karant\u00e9n, k\u00f6z\u00fcl\u00fck 2053-an v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat.\n\nMTI 2021. \u00e1prilis 29.\n\n"}]