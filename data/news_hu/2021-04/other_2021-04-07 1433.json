[{"date": "2021-04-07 14:33", "url": "https://koronavirus.gov.hu/cikkek/orszagos-tisztifoorvos-az-ujranyitas-mellett-fontos-fokozott-ovatossag", "h1": "Orsz\u00e1gos tisztif\u0151orvos: az \u00fajranyit\u00e1s mellett is fontos a fokozott \u00f3vatoss\u00e1g", "body": "\nA v\u00e9delmi int\u00e9zked\u00e9sek els\u0151 fokozat\u00fa felold\u00e1sa ellen\u00e9re is fokozott \u00f3vatoss\u00e1got \u00e9s az eddigi j\u00e1rv\u00e1ny\u00fcgyi szab\u00e1lyok betart\u00e1s\u00e1t k\u00e9rte mindenkit\u0151l az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai, online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia hangs\u00falyozta, az eddig meghozott v\u00e9delmi int\u00e9zked\u00e9sek megmaradnak, \u00edgy felt\u00e9tlen\u00fcl sz\u00fcks\u00e9ges az orrot \u00e9s sz\u00e1jat eltakar\u00f3 maszk visel\u00e9se az \u00fczletekben \u00e9s a k\u00f6zter\u00fcleteken.\n\u00a0\u00a0\u00a0\u00a0A tisztif\u0151orvos nagyon fontosnak nevezte, hogy az \u00fczletekben rendszeresen tiszt\u00edts\u00e1k \u00e9s fert\u0151tlen\u00edts\u00e9k a v\u00e1s\u00e1rl\u00f3k \u00e1ltal haszn\u00e1lt bev\u00e1s\u00e1rl\u00f3kocsikat \u00e9s kosarakat, valamint t\u00e1bl\u00e1kkal \u00e9s padl\u00f3matric\u00e1kkal jelezz\u00e9k a biztons\u00e1gos v\u00e9d\u0151t\u00e1vols\u00e1got.\nArra is felh\u00edvta a figyelmet, hogy a v\u00e1s\u00e1rl\u00e1st az emberek lehet\u0151s\u00e9g szerint egyed\u00fcl, ne a legforgalmasabb id\u0151pontban int\u00e9zz\u00e9k, min\u00e9l r\u00f6videbb id\u0151t t\u00f6ltsenek el az \u00fczletekben, r\u00e9szes\u00edts\u00e9k el\u0151nyben a k\u00e1rty\u00e1s fizet\u00e9st \u00e9s - amennyire lehet - ker\u00fclj\u00e9k a zs\u00fafolt helyeket, valamint tarts\u00e1k egym\u00e1st\u00f3l a t\u00e1vols\u00e1got.\n\u00a0\u00a0\u00a0\u00a0Elmondta: a j\u00e1rv\u00e1ny\u00fcgyi adatok tov\u00e1bbra sem kedvez\u0151ek, b\u00e1r az \u00fajonnan fert\u0151z\u00f6ttek sz\u00e1ma alacsonyabb az elm\u00falt h\u00e9thez k\u00e9pest - az elm\u00falt 24 \u00f3r\u00e1ban 1933 \u00faj fert\u0151z\u00f6ttet azonos\u00edtottak -, de 12 202 beteget \u00e1polnak k\u00f3rh\u00e1zban, ami nagyon magas sz\u00e1m, \u00e9s 1407-en vannak l\u00e9legeztet\u0151g\u00e9pen.\n\u00a0\u00a0\u00a0\u00a0Hozz\u00e1tette: a koronav\u00edrusos betegek 3-4 sz\u00e1zal\u00e9k\u00e1nak nincs alapbetegs\u00e9ge. Azok, akik k\u00f3rh\u00e1zba ker\u00fclnek, ak\u00e1r t\u00f6bb f\u00e9le kr\u00f3nikus betegs\u00e9gben - cukorbetegs\u00e9g, k\u00f3ros elh\u00edz\u00e1s - is szenvednek, de mindig vannak olyanok, akik gyorsan s\u00falyos \u00e1llapotba ker\u00fclnek, \u00e9s a t\u00fcnetek megjelen\u00e9se ut\u00e1n \u00f3r\u00e1kon bel\u00fcl l\u00e9legeztet\u00e9sre szorulnak.\n\u00a0\u00a0\u00a0\u00a0Ez\u00e9rt fontos, hogy m\u00e1r t\u00f6bb mint 2,5 milli\u00f3an megkapt\u00e1k a v\u00e9d\u0151olt\u00e1st Magyarorsz\u00e1gon - mondta. K\u00f6zl\u00e9se szerint a szerd\u00e1n \u00e9rkez\u0151 246 870 adag Pfizer-vakcina azonnal az olt\u00f3pontokra ker\u00fcl, ezekb\u0151l folytat\u00f3dik a pedag\u00f3gusok v\u00e9d\u0151olt\u00e1sa, \u00e9s a m\u00e1sodik k\u00f6r\u00f6s olt\u00e1sokra is lehet\u0151s\u00e9g ny\u00edlik.\n\u00a0\u00a0\u00a0\u00a0Kit\u00e9rt arra, hogy az AstraZeneca vakcin\u00e1j\u00e1val kapcsolatban k\u00e9telyek mer\u00fcltek fel, sok orsz\u00e1gban \u00e9letkorhoz k\u00f6tik vagy \u00e1tmenetileg felf\u00fcggesztett\u00e9k az alkalmaz\u00e1s\u00e1t, az Eur\u00f3pai Gy\u00f3gyszer\u00fcgyn\u00f6ks\u00e9g (European Medicine Agency - EMA) egy tisztvisel\u0151je pedig azt \u00e1ll\u00edtotta, hogy a vakcina \u00e9s a v\u00e9rr\u00f6gk\u00e9pz\u0151d\u00e9s k\u00f6z\u00f6tt \u00f6sszef\u00fcgg\u00e9st tal\u00e1lt. \"Ugyanakkor jelenleg hivatalos EMA-v\u00e9lem\u00e9ny nem fogalmaz\u00f3dott meg, amennyiben ez a ma vagy holnap megt\u00f6rt\u00e9nik, azt a magyar hat\u00f3s\u00e1gok is figyelembe veszik, \u00e9s ennek ment\u00e9n foglalunk \u00e1ll\u00e1st abban, hogy a tov\u00e1bbiakban az AstraZenec\u00e1val hogyan j\u00e1runk el\" - jelentette ki.\n\u00a0\u00a0\u00a0\u00a0M\u00fcller Cec\u00edlia besz\u00e1molt arr\u00f3l, hogy az elhunytak szerd\u00e1n k\u00f6z\u00f6lt, magas sz\u00e1ma, 311 f\u0151, adattorl\u00f3d\u00e1s miatt jelent meg a statisztik\u00e1ban. Az eg\u00e9szs\u00e9g\u00fcgyi szolg\u00e1ltat\u00f3k a h\u00fasv\u00e9ti \u00fcnnepek alatt nem mindig tudtak pontos adatokat jelenteni, \u00e9s azokat szerd\u00e1n korrig\u00e1lt\u00e1k - f\u0171zte hozz\u00e1. \u00dagy fogalmazott: annak ellen\u00e9re, hogy Magyarorsz\u00e1gon minden adott a sikeres gy\u00f3gy\u00edt\u00e1s \u00e9rdek\u00e9ben, az \u0151 szervezet\u00fck nem tudott megbirk\u00f3zni a betegs\u00e9ggel.\n\u00a0\u00a0\u00a0\u00a0Professzion\u00e1lis szakszem\u00e9lyzet\u00fcnk, kiv\u00e1l\u00f3 orvosaink vannak -\u00a0\u00a0tette hozz\u00e1 M\u00fcller Cec\u00edlia, aki az 1950 \u00f3ta az Eg\u00e9szs\u00e9g\u00fcgyi Vil\u00e1gszervezet, a WHO l\u00e9trehoz\u00e1s\u00e1nak napj\u00e1n tartott eg\u00e9szs\u00e9g vil\u00e1gnapj\u00e1n k\u00f6sz\u00f6netet mondott az eg\u00e9szs\u00e9g\u00fcgyi dolgoz\u00f3knak.\n\n\nMTI 2021. \u00e1prilis 7.\n\n"}]