[{"date": "2021-04-13 09:56", "url": "https://koronavirus.gov.hu/cikkek/izer-norbert-jar-az-oltas-es-favipiravir-akkor-ha-ervenytelen-taj-szam", "h1": "Izer Norbert: j\u00e1r az olt\u00e1s \u00e9s a favipiravir akkor is, ha \u00e9rv\u00e9nytelen a TAJ-sz\u00e1m", "body": "\nAz olt\u00e1s mellett a koronav\u00edrus elleni gy\u00f3gyszer, a favipiravir is ingyenes, azt azok is megkapj\u00e1k, akiknek \u00e9rv\u00e9nytelen\u00edtik a TAJ-sz\u00e1m\u00e1t - mondta\u00a0Izer\u00a0Norbert, a P\u00e9nz\u00fcgyminiszt\u00e9rium ad\u00f3\u00fcgyek\u00e9rt felel\u0151s \u00e1llamtitk\u00e1ra az MTI-nek.\n\n\nAz ad\u00f3hivatal \u00e1prilis 7-ig csaknem 66 ezer olyan mag\u00e1nszem\u00e9ly adat\u00e1t adta \u00e1t a Nemzeti Eg\u00e9szs\u00e9gbiztos\u00edt\u00e1si Alapkezel\u0151nek (NEAK), akik \u00fagy halmoztak fel hathavi tartoz\u00e1st, hogy jellemz\u0151en m\u00e9g csak a fizet\u00e9sk\u00f6nny\u00edt\u00e9si ig\u00e9ny\u00fcket se jelezt\u00e9k. Pedig a Nemzeti Ad\u00f3- \u00e9s V\u00e1mhivatal (NAV) rendk\u00edv\u00fcl m\u00e9lt\u00e1nyosan j\u00e1r el j\u00e1rul\u00e9k\u00fcgyekben - hangs\u00falyozta az \u00e1llamtitk\u00e1r.\n\u00a0\u00a0\u00a0\u00a0Eddig 13 ezren k\u00e9rtek fizet\u00e9si kedvezm\u00e9nyt, az esetek 85 sz\u00e1zal\u00e9k\u00e1ban az ad\u00f3hivatal enged\u00e9lyezte is ezt, \u00edgy t\u00f6bb mint 213 milli\u00f3 forintnyi tartoz\u00e1sra kaptak k\u00f6nny\u00edt\u00e9st az \u00e9rintettek - tette hozz\u00e1\u00a0Izer\u00a0Norbert.\n\u00a0\u00a0\u00a0\u00a0A j\u00e1rul\u00e9ktartoz\u00e1s rendez\u00e9s\u00e9re elegend\u0151 id\u0151t biztos\u00edtva, - febru\u00e1r 13-a helyett - m\u00e1rcius 10-\u00e9n adta \u00e1t a t\u00f6bb mint hathavi tartoz\u00f3k adatait az ad\u00f3hivatal a NEAK-nak.\n\u00a0\u00a0\u00a0\u00a0Az eg\u00e9szs\u00e9g\u00fcgyi hivatal ezt k\u00f6vet\u0151en \u00e9rv\u00e9nytelen\u00edti az \u00e9rintettek TAJ-sz\u00e1m\u00e1t, ami azzal j\u00e1r egy\u00fctt, hogy az \u00e1llami eg\u00e9szs\u00e9g\u00fcgyi szolg\u00e1ltat\u00e1st ingyenesen m\u00e1r nem vehetik ig\u00e9nybe - id\u00e9zte fel az \u00e1llamtitk\u00e1r.\n\u00a0\u00a0\u00a0\u00a0Mint mondta: most a koronav\u00edrus-j\u00e1rv\u00e1nyban az a legfontosabb, hogy mindenki megkaphassa a v\u00e9d\u0151olt\u00e1st \u00e9s a betegs\u00e9g elleni gy\u00f3gyszer is eljuthasson azokhoz, akiknek sz\u00fcks\u00e9g\u00fck van r\u00e1. Ez\u00e9rt a TAJ-sz\u00e1m esetleges \u00e9rv\u00e9nytelen\u00edt\u00e9se ebben a k\u00e9t esetben nem j\u00e1r negat\u00edv k\u00f6vetkezm\u00e9nyekkel.\n\u00a0\u00a0\u00a0\u00a0Az \u00e1llamtitk\u00e1r kit\u00e9rt arra is, hogy m\u00e1rcius 10-e \u00f3ta a k\u00e9t szerv k\u00f6z\u00f6tt az adat\u00e1tad\u00e1s folyamatos, naponta t\u00f6rt\u00e9nik; aki rendezi a tartoz\u00e1s\u00e1t, annak a lehet\u0151 leggyorsabban \u00fajra \u00e9rv\u00e9nyess\u00e9 v\u00e1lik a TAJ-sz\u00e1ma.\n\u00a0\u00a0\u00a0\u00a0\u00c1prilis 7-ig m\u00e1r mintegy \u00f6tezer mag\u00e1nszem\u00e9ly rendezte a tartoz\u00e1s\u00e1t. A tartoz\u00e1st nemcsak fizet\u00e9ssel lehet rendezni. Azok, akik vagyoni, j\u00f6vedelemi helyzet\u00fck miatt nem tudj\u00e1k megfizetni a havi nyolcezer forintot, - amely Eur\u00f3p\u00e1ban a legalacsonyabb k\u00f6telezetts\u00e9g - \u00e9s nem felelnek meg a szoci\u00e1lis r\u00e1szorults\u00e1g jogszab\u00e1lyi felt\u00e9teleinek p\u00f3tl\u00e9kmentes r\u00e9szletfizet\u00e9st, de ak\u00e1r az eg\u00e9sz tartoz\u00e1s elenged\u00e9s\u00e9t is k\u00e9rhetik a NAV-t\u00f3l - r\u00e9szletezte az \u00e1llamtitk\u00e1r.\n\n\nMTI 2021. \u00e1prilis 13.\n\n"}]