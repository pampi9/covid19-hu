[{"date": "2021-04-15 14:18", "url": "https://koronavirus.gov.hu/cikkek/operativ-torzs-580-szegtek-meg-maszkviseles-szabalyait-szerdan", "h1": "Operat\u00edv t\u00f6rzs: 580-an szegt\u00e9k meg a maszkvisel\u00e9s szab\u00e1lyait szerd\u00e1n", "body": "\nSzerd\u00e1n 580 emberrel szemben int\u00e9zkedtek a rend\u0151r\u00f6k a maszkvisel\u00e9si k\u00f6telezetts\u00e9g elmulaszt\u00e1sa miatt - k\u00f6z\u00f6lte az Orsz\u00e1gos Rend\u0151r-f\u0151kapit\u00e1nys\u00e1g sz\u00f3viv\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\n\nG\u00e1l Krist\u00f3f elmondta: k\u00f6zter\u00fcleten 532, t\u00f6megk\u00f6zleked\u00e9si eszk\u00f6z\u00f6k\u00f6n 35, egy\u00e9b, a rendeletben szerepl\u0151 z\u00e1rt helyeken 13 emberrel szemben l\u00e9ptek fel a rend\u0151r\u00f6k a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt.\n\u00a0\u00a0\u00a0\u00a0A kij\u00e1r\u00e1si tilalomra vonatkoz\u00f3 szab\u00e1ly megs\u00e9rt\u00e9se miatt szerd\u00e1n 150 esetben int\u00e9zkedtek a rend\u0151r\u00f6k orsz\u00e1gszerte - tette hozz\u00e1.\n\u00a0\u00a0\u00a0\u00a0Az elm\u00falt napon 63 Magyarorsz\u00e1gon \u00e1tutaz\u00f3val szemben int\u00e9zkedtek a rend\u0151r\u00f6k, mert nem tartott\u00e1k be a r\u00e1juk vonatkoz\u00f3 rendelkez\u00e9seket.\nSzerd\u00e1n orsz\u00e1gszerte 7097 hat\u00f3s\u00e1gi h\u00e1zi karant\u00e9nt rendeltek el. \u00cdgy jelenleg \u00f6sszesen 47 671-en vannak hat\u00f3s\u00e1gi h\u00e1zi karant\u00e9nban, akik k\u00f6z\u00fcl 3560-an haszn\u00e1lj\u00e1k a mobiltelefonra let\u00f6lthet\u0151 alkalmaz\u00e1st - ismertette az adatokat G\u00e1l Krist\u00f3f.\n\n\nMTI 2021. \u00e1prilis 15.\n\n"}]