[{"date": "2021-04-09 13:53", "url": "https://koronavirus.gov.hu/cikkek/pm-1144-milliard-forint-az-allamhaztartas-elso-negyedevi-hianya", "h1": "PM: 1144 milli\u00e1rd forint az \u00e1llamh\u00e1ztart\u00e1s els\u0151 negyed\u00e9vi hi\u00e1nya", "body": "\nA j\u00e1rv\u00e1ny\u00fcgyi v\u00e9dekez\u00e9s, a vakcinabeszerz\u00e9sek \u00e9s a gazdas\u00e1g \u00fajraind\u00edt\u00e1s\u00e1t szolg\u00e1l\u00f3 int\u00e9zked\u00e9sek k\u00f6vetkezt\u00e9ben 1144,1 milli\u00e1rd forintos hi\u00e1nnyal z\u00e1rt m\u00e1rcius v\u00e9g\u00e9n az \u00e1llamh\u00e1ztart\u00e1s \u00f6nkorm\u00e1nyzatok n\u00e9lk\u00fcl sz\u00e1molt k\u00f6zponti alrendszere - k\u00f6z\u00f6lte p\u00e9nteken kiadott gyorst\u00e1j\u00e9koztat\u00f3j\u00e1ban a P\u00e9nz\u00fcgyminiszt\u00e9rium (PM).\n\n\nA k\u00f6zponti k\u00f6lts\u00e9gvet\u00e9s 943,0 milli\u00e1rd forintos, a t\u00e1rsadalombiztos\u00edt\u00e1s\u00a0p\u00e9nz\u00fcgyi alapjai 182,7 milli\u00e1rd forintos, az elk\u00fcl\u00f6n\u00edtett \u00e1llami p\u00e9nzalapok pedig 18,4 milli\u00e1rd forintos hi\u00e1nyt mutattak az els\u0151 negyed\u00e9v v\u00e9g\u00e9n.\n\u00a0\u00a0\u00a0\u00a0Az \u00e9v els\u0151 k\u00e9t h\u00f3napj\u00e1ban 539,7 milli\u00e1rd forintos hi\u00e1nnyal z\u00e1rt a k\u00f6zponti korm\u00e1nyzat m\u00e9rlege, ebb\u0151l k\u00f6vetkez\u0151en a m\u00e1rciusi deficit 604,4 milli\u00e1rd forint volt a febru\u00e1ri 738,5 milli\u00e1rd forint ut\u00e1n, m\u00edg janu\u00e1rban 198,8 milli\u00e1rd forint t\u00f6bblet volt. Tavaly m\u00e1rciusban 577,3 milli\u00e1rd forint volt a k\u00f6zponti korm\u00e1nyzat hi\u00e1nya \u00e9s 831,9 milli\u00e1rd forint a m\u00falt \u00e9v els\u0151 negyed\u00e9v\u00e9nek v\u00e9g\u00e9n.\n\u00a0\u00a0\u00a0\u00a0Az els\u0151 negyed\u00e9ves, 1144,1 milli\u00e1rd forint hi\u00e1ny el\u00e9rte az idei \u00e9vre tervezett 1491,2 milli\u00e1rd forint deficit 76,7 sz\u00e1zal\u00e9k\u00e1t.\u00a0\u00a0\n\u00a0\u00a0\u00a0\u00a0A PM t\u00e1j\u00e9koztat\u00f3ja kit\u00e9r arra, hogy a tavaszi parlamenti id\u0151szakban sor ker\u00fclhet a 2021. \u00e9vi k\u00f6lts\u00e9gvet\u00e9si t\u00f6rv\u00e9ny m\u00f3dos\u00edt\u00e1s\u00e1ra. \"Ennek sor\u00e1n biztos\u00edtani sz\u00fcks\u00e9ges a j\u00e1rv\u00e1ny\u00fcgyi \u00e9s gazdas\u00e1g-\u00fajraind\u00edt\u00e1si int\u00e9zked\u00e9sek k\u00f6lts\u00e9gvet\u00e9si forr\u00e1sait \u00fagy, hogy k\u00f6zben az ad\u00f3ss\u00e1gszint cs\u00f6kkenjen. Ennek megfelel\u0151en az \u00faj, uni\u00f3s m\u00f3dszertan szerinti \u00e1llamh\u00e1ztart\u00e1si hi\u00e1nyc\u00e9lt a GDP 7,5 sz\u00e1zal\u00e9k\u00e1ban sz\u00fcks\u00e9ges kijel\u00f6lni\" - olvashat\u00f3 a k\u00f6zlem\u00e9nyben.\n\u00a0\u00a0\u00a0\u00a0\u00a0Az Eur\u00f3pai Uni\u00f3 statisztikai hivatal\u00e1nak, az Eurostatnak a h\u00f3nap elej\u00e9n megk\u00fcld\u00f6tt, \u00fagynevezett\u00a0\u00a0EDP-jelent\u00e9sben az \u00e1llamh\u00e1ztart\u00e1s idei hi\u00e1ny\u00e1t\u00a0\u00a03860 milli\u00e1rd forintban adta meg Magyarorsz\u00e1g, ami a GDP 7,5 sz\u00e1zal\u00e9ka lehet. Ebb\u0151l 186,3 milli\u00e1rd forint az \u00f6nkorm\u00e1nyzatok deficitj\u00e9b\u0151l ered.\n\u00a0\u00a0\u00a0\u00a0A PM p\u00e9nteki jelent\u00e9se szerint az els\u0151 negyed\u00e9vi bev\u00e9telek alakul\u00e1s\u00e1t jelent\u0151sen befoly\u00e1solja a koronav\u00edrus-j\u00e1rv\u00e1ny gazdas\u00e1gi hat\u00e1sa \u00e9s az ezzel kapcsolatosan bevezetett munkaad\u00f3i kedvezm\u00e9nyek, a szoci\u00e1lis hozz\u00e1j\u00e1rul\u00e1si ad\u00f3 17,5 sz\u00e1zal\u00e9kosr\u00f3l 15,5 sz\u00e1zal\u00e9kra cs\u00f6kkent\u00e9se, valamint a magasabb b\u00e9rki\u00e1raml\u00e1s. Az \u00e9v els\u0151 h\u00e1rom h\u00f3napj\u00e1ban 150,6 milli\u00e1rd forint uni\u00f3s bev\u00e9tel \u00e9rkezett a k\u00f6lts\u00e9gvet\u00e9sbe, ugyanakkor az uni\u00f3s kiad\u00e1sok 615,6 milli\u00e1rd forintot tettek ki - emelte ki a PM t\u00e1j\u00e9koztat\u00f3ja.\n\u00a0\u00a0\u00a0\u00a0A j\u00e1rv\u00e1ny\u00fcgyi v\u00e9dekez\u00e9sre ford\u00edtott \u00f6sszeg meghaladta a 342,8 milli\u00e1rd forintot. A m\u00e1rcius h\u00f3napot befoly\u00e1solta, hogy a h\u00fasv\u00e9ti munkasz\u00fcneti napokra tekintettel egyes csal\u00e1di t\u00e1mogat\u00e1sok \u00e1prilisi \u00f6sszeg\u00e9b\u0151l 32,1 milli\u00e1rd forintot m\u00e1r m\u00e1rcius v\u00e9g\u00e9n foly\u00f3s\u00edtottak az ell\u00e1tottak r\u00e9sz\u00e9re.\n\nMTI 2021. \u00e1prilis 9.\n\n"}]