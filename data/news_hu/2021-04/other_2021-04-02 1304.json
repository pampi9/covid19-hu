[{"date": "2021-04-02 13:04", "url": "https://koronavirus.gov.hu/cikkek/ader-janos-erkolcstelen-embertelen-es-elfogadhatatlan-politikai-hasznot-remelni", "h1": "\u00c1der J\u00e1nos: erk\u00f6lcstelen, embertelen \u00e9s elfogadhatatlan politikai hasznot rem\u00e9lni a j\u00e1rv\u00e1nyhelyzetben", "body": "\nErk\u00f6lcstelen, embertelen, elfogadhatatlan politikai hasznot rem\u00e9lni a j\u00e1rv\u00e1nyhelyzetben - mondta \u00c1der J\u00e1nos nagyp\u00e9nteki \u00fcnnepi besz\u00e9d\u00e9ben, amely a k\u00f6zm\u00e9dia csatorn\u00e1in volt l\u00e1that\u00f3.\n\n\u00a0\u00a0\u00a0\u00a0A k\u00f6zt\u00e1rsas\u00e1gi eln\u00f6k k\u00edv\u00e1natosnak tartan\u00e1, ha mindenkiben tudatosulna, hogy nem a \u00f6nc\u00e9l\u00fa politikai j\u00e1t\u00e9kok, a politikai haszonles\u00e9s \u00e9s az alp\u00e1ri besz\u00f3l\u00e1sokban val\u00f3 verseng\u00e9s ideje a mostani.\n\u00a0\u00a0\u00a0\u00a0Az \u00e1llamf\u0151 a politikai k\u00f6zszerepl\u0151ket arra k\u00e9rte, hogy aki nem tud seg\u00edteni, legal\u00e1bb ne \u00e1rtson! \"Honfit\u00e1rsaimat pedig arra k\u00e9rem, hogy seg\u00edtsenek!\" - fogalmazott \u00c1der J\u00e1nos, azt szorgalmazva, hogy min\u00e9l t\u00f6bben oltass\u00e1k be magukat, gy\u0151zz\u00e9k meg a csal\u00e1dtagokat, ismer\u0151s\u00f6ket, hogy ne az internetes \"csodadoktorokra\" \u00e9s a politikai sarlat\u00e1nokra hallgassanak, hanem az eg\u00e9szs\u00e9g\u00fcgyi szakemberekre.\n\u00a0\u00a0\u00a0\u00a0A m\u00e1r beoltottak mondj\u00e1k el m\u00e1soknak, hogy az olt\u00e1snak t\u00f6bbnyire nincs mell\u00e9khat\u00e1sa, vagy az nem olyan s\u00falyos, mint a v\u00edrusfert\u0151z\u00e9s, a bizonytalankos\u00f3k pedig v\u00e1llalj\u00e1k az olt\u00e1st - k\u00e9rte t\u0151l\u00fck.\nA j\u00e1rv\u00e1ny\u00fcgyi szakemberekhez az \u00e1llamf\u0151 azzal fordult: tegy\u00e9k t\u00fal magukat a nemtelen t\u00e1mad\u00e1sokon, \u00e9s csak a j\u00e1rv\u00e1ny miel\u0151bbilegy\u0151z\u00e9s\u00e9re koncentr\u00e1ljanak, az eg\u00e9szs\u00e9g\u00fcgyi dolgoz\u00f3khoz pedig azzal: mozg\u00f3s\u00edts\u00e1k utols\u00f3 er\u0151tartal\u00e9kaikat, m\u00e9g ha ezt \"kimondani sokkal k\u00f6nnyebb is, mint megtenni\"!\n\u00a0\u00a0\u00a0\u00a0\u00c1der J\u00e1nos hangot adott rem\u00e9ny\u00e9nek is, miszerint, ha mindenki teszi a mag\u00e1\u00e9t, a k\u00f6vetkez\u0151 \u00fcnnepen, p\u00fcnk\u00f6sdkor \"m\u00e1r az \u00faj kezdetre k\u00e9sz\u00fclhet\u00fcnk\".\n\u00a0\u00a0\u00a0\u00a0Az \u00e1llamf\u0151 felid\u00e9zte, hogy Magyarorsz\u00e1g t\u00f6bb mint egy esztendeje, hogy \"hadban \u00e1ll\", korl\u00e1tok k\u00f6z\u00e9 szor\u00edtott szabads\u00e1ggal, n\u00f6vekv\u0151 aggodalommal,' lemond\u00e1ssal,' f\u00e1jdalmas vesztes\u00e9gekkel. Egy \u00e9ve m\u00e9g t\u00fcrelmet k\u00e9rt mindenkit\u0151l - eml\u00e9keztetett -, a h\u00e1bor\u00fas k\u00e9sz\u00fclts\u00e9g az\u00f3ta azonban napi tapasztalatunkk\u00e1 lett - fogalmazott.\n\u00a0\n\u00a0\u00a0\u00a0Felh\u00edvta a figyelmet a v\u00e9dekez\u00e9s h\u0151seire is, akik emberfeletti teljes\u00edtm\u00e9nyt ny\u00fajtanak, elsz\u00e1ntak, de f\u00e1radtak is, m\u00e9gis t\u00f6retlen\u00fcl hisznek abban, hogy \"a h\u00e1bor\u00fat meg fogjuk nyerni\". Sz\u00f3lt azokr\u00f3l a dr\u00e1mai pillanatok\u00f3l is, amikor egy-egy \u00e9let\u00e9rt kell k\u00fczdeni, vagy id\u0151nk\u00e9nt tudom\u00e1sul venni a csata elveszt\u00e9s\u00e9t, de arr\u00f3l is eml\u00edt\u00e9st tett, hogy a v\u00e9dekez\u00e9sben dolgoz\u00f3knak kevesebb idej\u00fck marad csal\u00e1djukra, gyerekeikre.\n\u00a0\u00a0\u00a0\u00a0Az \u00e1llamf\u0151 az \"\u00f6njel\u00f6lt virol\u00f3gusokra\", az olt\u00f3anyaggal szemben k\u00e9telyt \u00e9breszt\u0151kre is felh\u00edvta a figyelmet \u00e9s \u00e9gbeki\u00e1lt\u00f3 ostobas\u00e1gnak nevezte azt az \u00e1ll\u00edt\u00e1sukat, miszerint jobb elkapni a v\u00edrust, mint elfogadni egyes olt\u00e1sokat. Vakcin\u00e1t az els\u0151 perct\u0151l szabadon v\u00e1laszthatunk - hangs\u00falyozta, felel\u0151tlennek nevezve a bizonytalans\u00e1got kelt\u0151ket.\n\u00a0\u00a0\u00a0\u00a0Akik pedig nem tudj\u00e1k eld\u00f6nteni, kinek higgyenek, azoknak azt tan\u00e1csolta: azt a k\u00e9rd\u00e9st tegy\u00e9k fel maguknak, hogy szeretn\u00e9k-e elker\u00fclni a betegs\u00e9get \u00e9s annak s\u00falyos k\u00f6vetkezm\u00e9nyeit, meg\u00f3vni csal\u00e1djukat, miel\u0151bb szabadulni a korl\u00e1toz\u00e1sok al\u00f3l?\n\u00a0\u00a0\u00a0\u00a0Mindezek el\u00e9r\u00e9s\u00e9hez az olt\u00e1s az eszk\u00f6z - mondta -, ahogy m\u00e1s j\u00e1rv\u00e1nyok elker\u00fcl\u00e9s\u00e9ben is ez seg\u00edt. M\u00e1s megbeteged\u00e9sek elleni vakcin\u00e1k eset\u00e9ben sem mer\u00fclt fel a k\u00e9rd\u00e9s kor\u00e1bban: hol gy\u00e1rtott\u00e1k azokat - hangs\u00falyozta.\n\u00a0\u00a0\u00a0\u00a0\"Ha csak egyetlen h\u00f3nappal el\u0151bb \u00e9rj\u00fck el az \u00fagynevezett ny\u00e1jimmunit\u00e1st, a legal\u00e1bb 70 sz\u00e1zal\u00e9kos \u00e1toltotts\u00e1got, legal\u00e1bb \u00f6t-hatezer honfit\u00e1rsunk \u00e9let\u00e9t \u00f3vhatjuk meg\" - mutatott r\u00e1 az \u00e1llamf\u0151.\nMTI\n\n"}]