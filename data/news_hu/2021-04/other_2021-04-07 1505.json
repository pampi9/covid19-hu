[{"date": "2021-04-07 15:05", "url": "https://koronavirus.gov.hu/cikkek/itm-62-milliard-forint-agazati-bertamogatast-fizettek-mar-ki", "h1": "ITM: 62 milli\u00e1rd forint \u00e1gazati b\u00e9rt\u00e1mogat\u00e1st fizettek m\u00e1r ki", "body": "\n\u00a0Eddig t\u00f6bb mint 155 ezer munkav\u00e1llal\u00f3 ut\u00e1n ig\u00e9nyeltek \u00e1gazati b\u00e9rt\u00e1mogat\u00e1st a koronav\u00edrus miatt neh\u00e9z helyzetbe ker\u00fclt szektorokban m\u0171k\u00f6d\u0151 c\u00e9gek - jelentette be Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra a t\u00e1rca szerdai k\u00f6zlem\u00e9nye szerint.\n\n\nA meg\u00edt\u00e9lt t\u00e1mogat\u00e1sok 99 sz\u00e1zal\u00e9ka, mintegy 62 milli\u00e1rd forint m\u00e1r meg is \u00e9rkezett a v\u00e1llalkoz\u00e1sok sz\u00e1ml\u00e1ira. A v\u00e9delmi int\u00e9zked\u00e9seknek az olt\u00e1sok el\u0151rehalad\u00e1s\u00e1val megkezdett felold\u00e1sa ellen\u00e9re a seg\u00edts\u00e9get az \u00e1prilisi b\u00e9rekhez is biztos\u00edtja a korm\u00e1ny - jelezte az ITM.\n\u00a0\u00a0\u00a0\u00a0A magyar emberek munk\u00e1b\u00f3l akarnak meg\u00e9lni, ezt bizony\u00edtja az is, hogy a tavalyi visszaes\u00e9st k\u00f6vet\u0151en ism\u00e9t 4,5 milli\u00f3n\u00e1l t\u00f6bben dolgoznak Magyarorsz\u00e1gon. A korm\u00e1ny egyik legfontosabb feladata a j\u00e1rv\u00e1ny\u00fcgyi k\u00e9sz\u00fclts\u00e9gben is a munkahelyek meg\u0151rz\u00e9se - hangs\u00falyozta Bod\u00f3 S\u00e1ndor.\nAz ITM foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra ismertette: eddig mintegy 25 ezer c\u00e9g ig\u00e9nyelte az \u00e1gazati b\u00e9rt\u00e1mogat\u00e1st.\n\u00a0\u00a0\u00a0\u00a0\"A v\u00e1llalkoz\u00e1sokat \u00edgy mostan\u00e1ig \u00f6sszesen 62 milli\u00e1rd forinttal seg\u00edtett\u00fck a talpon marad\u00e1sban, 155 ezer munkahely megv\u00e9d\u00e9s\u00e9ben. A kifizet\u00e9seket a lehet\u0151 leggyorsabban v\u00e9gzik a korm\u00e1nyhivatalok, a meg\u00edt\u00e9lt t\u00e1mogat\u00e1sok 99 sz\u00e1zal\u00e9ka m\u00e1r meg\u00e9rkezett a c\u00e9gek sz\u00e1ml\u00e1ira\" - fogalmazott Bod\u00f3 S\u00e1ndor.\n\u00a0\u00a0\u00a0\u00a0Az \u00e1gazati b\u00e9rt\u00e1mogat\u00e1si programban a t\u00e1mogatott munkav\u00e1llal\u00f3 b\u00e9r\u00e9nek fel\u00e9t t\u00e9r\u00edtik meg a mindenkori minim\u00e1lb\u00e9r m\u00e1sf\u00e9lszeres\u00e9ig. Az \u00e1llam a j\u00e1rul\u00e9kokat is elengedi, \u00edgy a munkab\u00e9r mintegy k\u00e9tharmad\u00e1t fedezi.\n\u00a0\u00a0\u00a0\u00a0Az \u00e1llamtitk\u00e1r kifejtette, hogy a v\u00edrussal szembeni k\u00fczdelem leghat\u00e9konyabb eszk\u00f6ze a vakcina. M\u00e1r t\u00f6bb mint 2,5 milli\u00f3 magyar embert beoltottak, lakoss\u00e1gar\u00e1nyosan ez az eur\u00f3pai \u00e9lmez\u0151nybe tartoz\u00f3 teljes\u00edtm\u00e9ny. \u00cdgy az els\u0151 fokozattal megkezd\u0151dhetett a v\u00e9delmi int\u00e9zked\u00e9sek l\u00e9pcs\u0151zetes felold\u00e1sa, amely valamelyest k\u00f6nny\u00edt sz\u00e1mos kereskedelmi \u00e9s szolg\u00e1ltat\u00f3 v\u00e1llalkoz\u00e1s helyzet\u00e9n - jelezte.\n\u00a0Az \u00e1gazati b\u00e9rt\u00e1mogat\u00e1st azonban v\u00e1ltozatlanul k\u00e9rhetik a c\u00e9gek az \u00e1prilisi b\u00e9rekhez is, a p\u00e1ly\u00e1zatokat a h\u00f3nap v\u00e9g\u00e9ig lehet beny\u00fajtani - k\u00f6z\u00f6lte Bod\u00f3 S\u00e1ndor.\n\n\nMTI 2021. \u00e1prilis 7.\n\n"}]