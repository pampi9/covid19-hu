[{"date": "2021-04-08 19:14", "url": "https://koronavirus.gov.hu/cikkek/jogszabaly-garantalja-az-egeszsegugyi-szakdolgozok-alapilletmenyet", "h1": "Jogszab\u00e1ly garant\u00e1lja az eg\u00e9szs\u00e9g\u00fcgyi szakdolgoz\u00f3k alapilletm\u00e9ny\u00e9t", "body": "\nJogszab\u00e1ly garant\u00e1lja az eg\u00e9szs\u00e9g\u00fcgyi szakdolgoz\u00f3k alapilletm\u00e9ny\u00e9t\n\n\u00c1lh\u00edr, hogy cs\u00f6kken az eg\u00e9szs\u00e9g\u00fcgyi szakdolgoz\u00f3k fizet\u00e9s\u00e9t meghat\u00e1roz\u00f3 alapilletm\u00e9ny. Az Eszjtv. bevezet\u00e9s\u00e9vel ugyanis nem cs\u00f6kkentek az eg\u00e9szs\u00e9g\u00fcgyi szakdolgoz\u00f3i alapilletm\u00e9nyek,\u00a0\u00a0mivel jogszab\u00e1ly garant\u00e1lja, hogy egyetlen - az Eszjtv. hat\u00e1lya al\u00e1 tartoz\u00f3 - szakdolgoz\u00f3nak sem lehet alacsonyabb az alapilletm\u00e9nye, mint amit sz\u00e1m\u00e1ra 2020. december 31-ig meg\u00e1llap\u00edtottak.\nAz illetm\u00e9nyen fel\u00fcli d\u00edjak eset\u00e9ben egyes p\u00f3tl\u00e9kokat jogszab\u00e1ly r\u00f6gz\u00edt t\u00e9telesen, m\u00edg az \u00fcgyeleti d\u00edjak \u00e9s m\u0171szakp\u00f3tl\u00e9kok eset\u00e9ben a jogszab\u00e1ly csak t\u00f6rv\u00e9nyi minimumot \u00edr el\u0151, amelyt\u0151l pozit\u00edv ir\u00e1nyban - k\u00f6z\u00f6s megegyez\u00e9ssel - elt\u00e9rhetnek a munkaad\u00f3k \u00e9s munkav\u00e1llal\u00f3k.\nAz \u00fcgyeleti d\u00edjakkal \u00e9s m\u0171szakp\u00f3tl\u00e9kokkal kieg\u00e9sz\u00edtett fizet\u00e9s minden esetben az elv\u00e9gzett munk\u00e1val \u00e1ll ar\u00e1nyban, \u00edgy a fizet\u00e9sbeli elt\u00e9r\u00e9seket ennek f\u00e9ny\u00e9ben kell vizsg\u00e1lni.\nA sajt\u00f3ban megjelent h\u00edrekkel ellent\u00e9tben a fizet\u00e9sek cs\u00f6kken\u00e9s\u00e9vel kapcsolatban az int\u00e9zm\u00e9nyek r\u00e9sz\u00e9r\u0151l m\u00e9g nem \u00e9rkezett jelz\u00e9s az Orsz\u00e1gos K\u00f3rh\u00e1zi F\u0151igazgat\u00f3s\u00e1ghoz. Az egyedi esetek kivizsg\u00e1l\u00e1sa \u00e9s tiszt\u00e1z\u00e1sa \u00e9rdek\u00e9ben javasoljuk, hogy az \u00e9rintettek forduljanak a munk\u00e1ltat\u00f3jukhoz.\nSzeretn\u00e9nk meger\u0151s\u00edteni, hogy a Covid-fert\u0151z\u00f6tt eg\u00e9szs\u00e9g\u00fcgyi dolgoz\u00f3knak 100%-os t\u00e1pp\u00e9nz j\u00e1r. Az \u00e1lh\u00edrekkel ellent\u00e9tben az eg\u00e9szs\u00e9g\u00fcgyi szakdolgoz\u00f3k sz\u00e1m\u00e1ra t\u00f6bb \u00e9ves \u00e1tfog\u00f3 b\u00e9remel\u00e9si program zajlik.\n\u00a0\u00a0\u00a0\u00a0Kiad\u00f3: Orsz\u00e1gos K\u00f3rh\u00e1zi F\u0151igazgat\u00f3s\u00e1g\n\nMTI 2021. \u00e1prilis 8.\n\n"}]