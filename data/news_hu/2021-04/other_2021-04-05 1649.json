[{"date": "2021-04-05 16:49", "url": "https://koronavirus.gov.hu/cikkek/kormanyzati-tajekoztatasi-kozpont-kozlemenye", "h1": "A Korm\u00e1nyzati T\u00e1j\u00e9koztat\u00e1si K\u00f6zpont k\u00f6zlem\u00e9nye.", "body": "\nMagyarorsz\u00e1g olt\u00e1si rendje a terveknek megfelel\u0151en, Eur\u00f3p\u00e1ban kiemelked\u0151en teljes\u00edt. Az olt\u00e1si folyamat az \u00fcnnepek alatt sem \u00e1llt le, ennek k\u00f6sz\u00f6nhet\u0151en v\u00e1rhat\u00f3an kedd \u00e9jf\u00e9lig, legk\u00e9s\u0151bb a szerda d\u00e9lel\u0151tti \u00f3r\u00e1kban el\u00e9rj\u00fck a k\u00e9t \u00e9s f\u00e9l milli\u00f3 beoltottat. Pint\u00e9r S\u00e1ndor bel\u00fcgyminiszternek hat\u00e1rozatban kell meg\u00e1llap\u00edtania, hogy megt\u00f6rt\u00e9nt a 2,5 milliomodik olt\u00e1s. Ezt k\u00f6vet\u0151en a 144/2021-es korm\u00e1nyrendelet \u00e9rtelm\u00e9ben az al\u00e1bbi int\u00e9zked\u00e9sek l\u00e9pnek \u00e9letbe:\n\u2022 A kij\u00e1r\u00e1si tilalom az este 10 \u00f3ra \u00e9s reggel 5 \u00f3ra k\u00f6z\u00f6tti id\u0151szakra m\u00f3dosul.\n\n\u2022 Az \u00fczletek reggel 5 \u00f3ra \u00e9s este 9:30 k\u00f6z\u00f6tt lehetnek nyitva.\n\n\u2022 Az \u00fczletek, k\u00f6zt\u00fck a m\u00e1rcius 8. \u00f3ta z\u00e1rva tart\u00f3 \u00fczletek \u00fajfajta, n\u00e9gyzetm\u00e9ter alap\u00fa szab\u00e1lyok ment\u00e9n ugyan, de nyitva lehetnek. \u00c1tlagosan 10 n\u00e9gyzetm\u00e9terenk\u00e9nt 1 v\u00e1s\u00e1rl\u00f3 lehet az \u00fczletben az \u00faj szab\u00e1lyoz\u00e1s szerint.\n\n\u2022 A szolg\u00e1ltat\u00e1sokkal kapcsolatos ideiglenes v\u00e9delmi int\u00e9zked\u00e9sek megsz\u0171nnek, \u00edgy kinyithatnak a fodr\u00e1szok, kozmetik\u00e1k \u00e9s m\u00e1s szolg\u00e1ltat\u00f3k.\n\n\u2022 A vend\u00e9gl\u00e1t\u00f3 \u00fczletek ugyanakkor tov\u00e1bbra sem nyithatnak ki norm\u00e1l \u00fczemben, csak az ott dolgoz\u00f3k tart\u00f3zkodhatnak ezekben az egys\u00e9gekben. Csak az elvitelre alkalmas \u00e9telek kiad\u00e1sa \u00e9s sz\u00e1ll\u00edt\u00e1sa \u00e9rdek\u00e9ben, az ehhez sz\u00fcks\u00e9ges id\u0151tartamig mehetnek be az \u00e9ttermekbe a vend\u00e9gek. A sz\u00e1llod\u00e1k tov\u00e1bbra sem fogadhatnak vend\u00e9geket.\n\nA pedag\u00f3gusok olt\u00e1s\u00e1t k\u00f6vet\u0151en, ahogyan azt m\u00e1r bejelentett\u00fck, az iskol\u00e1k \u00e9s \u00f3vod\u00e1k \u00e1prilis 19-\u00e9n indulnak \u00fajra.\n\nKorm\u00e1nyzati T\u00e1j\u00e9koztat\u00e1si K\u00f6zpont\n"}]