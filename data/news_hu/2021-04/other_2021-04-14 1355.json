[{"date": "2021-04-14 13:55", "url": "https://koronavirus.gov.hu/cikkek/operativ-torzs-hosszu-ido-utan-csokkent-az-aktiv-fertozottek-szama", "h1": "Operat\u00edv t\u00f6rzs: hossz\u00fa id\u0151 ut\u00e1n cs\u00f6kkent az akt\u00edv fert\u0151z\u00f6ttek sz\u00e1ma", "body": "\nHossz\u00fa id\u0151 ut\u00e1n cs\u00f6kkent, jelenleg 272 066 az akt\u00edv fert\u0151z\u00f6ttek sz\u00e1ma - jelentette be a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi oszt\u00e1lyvezet\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs nev\u00e9ben a szerdai online sajt\u00f3t\u00e1j\u00e9koztat\u00f3n.\n\n\nGalg\u00f3czi \u00c1gnes azt is elmondta, hogy ezzel egy\u00fctt folyamatosan n\u0151 a gy\u00f3gyultak sz\u00e1ma, \u0151k 435 344-en vannak.\n\u00a0\u00a0\u00a0\u00a0Az oszt\u00e1lyvezet\u0151 k\u00f6z\u00f6lte: az elm\u00falt 24 \u00f3r\u00e1ban 3597 \u00faj fert\u0151z\u00f6ttet regisztr\u00e1ltak, a k\u00f3rokoz\u00f3t 731 675 embern\u00e9l mutatt\u00e1k ki a j\u00e1rv\u00e1ny kezdete \u00f3ta. Kedden 285, t\u00f6bbs\u00e9g\u00e9ben id\u0151s, kr\u00f3nikus beteg hunyt el, ezzel 24 265-re n\u0151tt a koronav\u00edrussal \u00f6sszef\u00fcgg\u0151 hal\u00e1loz\u00e1sok sz\u00e1ma.\n\u00a0\u00a0\u00a0\u00a0K\u00f3rh\u00e1zban 10 364 koronav\u00edrusos beteg van, k\u00f6z\u00fcl\u00fck 1204-en szorulnak l\u00e9legeztet\u0151g\u00e9pes kezel\u00e9sre - tette hozz\u00e1.\nGalg\u00f3czi \u00c1gnes kit\u00e9rt arra, hogy Magyarorsz\u00e1gon a 14. h\u00e9ten 35 413 \u00faj koronav\u00edrus-fert\u0151z\u00f6ttet regisztr\u00e1ltak, ez 13 334-gyel kevesebb, mint az azt megel\u0151z\u0151 h\u00e9ten. A fert\u0151z\u00f6ttek \u00e1tlag\u00e9letkora v\u00e1ltozatlanul 46 \u00e9v, az \u00e9rintettek t\u00f6bb mint a fele n\u0151.\n\u00a0\u00a0\u00a0\u00a0A j\u00e1rv\u00e1ny kezdete \u00f3ta diagnosztiz\u00e1lt fert\u0151z\u00f6ttek 23 sz\u00e1zal\u00e9ka a 40-49, 17 sz\u00e1zal\u00e9ka az 50-59, 16 sz\u00e1zal\u00e9ka a 30-39 \u00e9vesek korcsoportj\u00e1ba tartozik - jegyezte meg.\n\u00a0\u00a0\u00a0\u00a0Az oszt\u00e1lyvezet\u0151 sz\u00f3lt arr\u00f3l is, hogy a magyarorsz\u00e1gi telep\u00fcl\u00e9sek 99 sz\u00e1zal\u00e9k\u00e1t \u00e9rinti a fert\u0151z\u00e9s, az \u00faj fert\u0151z\u00f6ttek sz\u00e1ma ugyanakkor orsz\u00e1gosan 27 sz\u00e1zal\u00e9kkal cs\u00f6kkent a 13. h\u00e9thez k\u00e9pest. A legnagyobb m\u00e9rt\u00e9kben Kom\u00e1rom-Esztergom megy\u00e9ben, ahol 45 sz\u00e1zal\u00e9kkal, de Budapesten is 37, Tolna megy\u00e9ben 36, Pest megy\u00e9ben 35 sz\u00e1zal\u00e9kos a cs\u00f6kken\u00e9s az el\u0151z\u0151 h\u00e9thez k\u00e9pest.\n\u00a0\u00a0\u00a0\u00a0A m\u00falt h\u00e9ten az \u00faj esetek csaknem 14 sz\u00e1zal\u00e9k\u00e1t a f\u0151v\u00e1rosban, 13 sz\u00e1zal\u00e9k\u00e1t Pest megy\u00e9ben diagnosztiz\u00e1lt\u00e1k, Borsod-Aba\u00faj-Zempl\u00e9n, Szabolcs-Szatm\u00e1r-Bereg, illetve B\u00e1cs-Kiskun megy\u00e9ben a fert\u0151z\u00f6ttek 6 sz\u00e1zal\u00e9k\u00e1t azonos\u00edtott\u00e1k - mondta el. Hozz\u00e1f\u0171zte: a fert\u0151z\u00e9s m\u00e9rt\u00e9ke Zal\u00e1ban volt a legalacsonyabb, 2 sz\u00e1zal\u00e9k.\nGalg\u00f3czi \u00c1gnes az olt\u00e1si programr\u00f3l sz\u00f3lva kiemelte: a beoltottak sz\u00e1ma 3 037 023, \u00e9s 1 290 709 ember m\u00e1r a m\u00e1sodik olt\u00e1st is megkapta.\n\u00a0\u00a0\u00a0\u00a0A magyar lakoss\u00e1g 30,7 sz\u00e1zal\u00e9ka kapott olt\u00e1st, az eur\u00f3pai uni\u00f3s \u00e1tlag 15,8 sz\u00e1zal\u00e9k - tette hozz\u00e1.\n\u00a0\u00a0\u00a0\u00a0Az oszt\u00e1lyvezet\u0151 k\u00f6z\u00f6lte, szerd\u00e1n kapnak olt\u00e1sra h\u00edv\u00f3 sms-t azok a pedag\u00f3gusok, iskolai, \u00f3vodai, b\u00f6lcs\u0151dei dolgoz\u00f3k, akik az elm\u00falt k\u00e9t h\u00e9tv\u00e9g\u00e9n nem tudtak elmenni az olt\u00f3pontra. \u0150ket Pfizer-vakcin\u00e1val oltj\u00e1k.\nGalg\u00f3czi \u00c1gnes jelezte, hogy a lakoss\u00e1g olt\u00e1sa a k\u00f3rh\u00e1zi olt\u00f3pontokon Pfizer \u00e9s Szputnyik-vakcin\u00e1val, a h\u00e1ziorvosokn\u00e1l AstraZeneca-olt\u00f3anyaggal folytat\u00f3dik.\n\u00a0\u00a0\u00a0\u00a0\"A Magyarorsz\u00e1gon enged\u00e9lyezett minden vakcina hat\u00e9kony \u00e9s biztons\u00e1gos, az olt\u00e1s elmarad\u00e1sa sokkal nagyobb kock\u00e1zattal j\u00e1r, mint az olt\u00e1ssal egy\u00fctt j\u00e1r\u00f3 olt\u00e1si reakci\u00f3k\" - hangoztatta.\nAz oszt\u00e1lyvezet\u0151 k\u00e9rd\u00e9sre v\u00e1laszolva elmondta: b\u00e1rmelyik v\u00e9d\u0151olt\u00e1s bead\u00e1sa ut\u00e1n el\u0151fordulhat, hogy a beoltott megfert\u0151z\u0151dik, de az olt\u00e1s a t\u00f6red\u00e9k\u00e9re cs\u00f6kkenti a s\u00falyos betegs\u00e9g lehet\u0151s\u00e9g\u00e9t.\n\u00a0\u00a0\u00a0\u00a0A vakcina bead\u00e1sa ut\u00e1n is be kell tartani a j\u00e1rv\u00e1ny\u00fcgyi int\u00e9zked\u00e9seket \u00e9s a higi\u00e9n\u00e9s rendszab\u00e1lyokat, a k\u00e9zmos\u00e1si \u00e9s a maszkvisel\u00e9si k\u00f6telezetts\u00e9get - hangs\u00falyozta.\nGalg\u00f3czi \u00c1gnes felh\u00edvta a figyelmet arra, hogy \"kifejezetten \u00f3vatosnak\" kell lenni\u00fck azoknak, akiknek s\u00falyos kr\u00f3nikus alapbetegs\u00e9g\u00fck van \u00e9s a fert\u0151z\u00e9s szempontj\u00e1b\u00f3l egy\u00e9bk\u00e9nt is kock\u00e1zati csoportba tartoznak.\n\n\nMTI 2021. \u00e1prilis 14.\n\n"}]