[{"date": "2021-04-15 17:16", "url": "https://koronavirus.gov.hu/cikkek/meghosszabbodnak-vedelmi-intezkedesek-de-teraszok-mar-keszulhetnek-nyitasra", "h1": "Meghosszabbodnak a v\u00e9delmi int\u00e9zked\u00e9sek, de a teraszok m\u00e1r k\u00e9sz\u00fclhetnek a nyit\u00e1sra", "body": "\nA j\u00e1rv\u00e1ny megf\u00e9kez\u00e9se \u00e9rdek\u00e9ben a korm\u00e1ny meghosszabb\u00edtja a jelenleg is \u00e9rv\u00e9nyben l\u00e9v\u0151 v\u00e9delmi int\u00e9zked\u00e9seket, teh\u00e1t \u00e1prilis 19. ut\u00e1n is k\u00f6telez\u0151 lesz a k\u00f6zter\u00fcleteken a maszkvisel\u00e9s, a t\u00e1vols\u00e1gtart\u00e1s, valamint \u00e9rv\u00e9nyben marad az este 10 \u00f3rakor \u00e9letbe l\u00e9p\u0151 esti kij\u00e1r\u00e1si tilalom is.\u00a0Az olt\u00e1si program el\u0151rehalad\u00e1s\u00e1val p\u00e1rhuzamosan ugyanakkor k\u00f6zeledik a v\u00e9delmi int\u00e9zked\u00e9sek felold\u00e1s\u00e1nak m\u00e1sodik fokozata is: a teraszok, az \u00f3vod\u00e1k \u00e9s az iskol\u00e1k als\u00f3 tagozatai is k\u00e9sz\u00fclhetnek a nyit\u00e1sra.\n\n\nA vend\u00e9gl\u00e1t\u00f3helyek teraszainak, kerthelyis\u00e9geinek nyit\u00e1sa az azt k\u00f6vet\u0151 napon t\u00f6rt\u00e9nhet meg, amikor a beoltottak sz\u00e1ma el\u00e9ri a 3,5 milli\u00f3t. Ez v\u00e1rhat\u00f3an a j\u00f6v\u0151 h\u00e9ten bek\u00f6vetkezik, hiszen mostanra m\u00e1r 3 milli\u00f3 90 ezern\u00e9l is t\u00f6bben kaptak olt\u00e1st.\n\nA vend\u00e9gl\u00e1t\u00f3sok teh\u00e1t m\u00e1r k\u00e9sz\u00fclhetnek a teraszok nyit\u00e1s\u00e1ra. A jogszab\u00e1ly szerint a teraszok, kerthelyis\u00e9gek reggel 5 \u00f3ra \u00e9s este f\u00e9l 10 k\u00f6z\u00f6tt lehetnek nyitva. Az itt tart\u00f3kod\u00f3 vend\u00e9geknek nem kell maszkot viselni, de a felszolg\u00e1l\u00f3knak igen.\nA v\u00e9delmi int\u00e9zked\u00e9sek betart\u00e1s\u00e1r\u00f3l az \u00fczemeltet\u0151 k\u00f6teles gondoskodni. A szab\u00e1lyok be nem tart\u00e1sa eset\u00e9n a vend\u00e9gl\u00e1t\u00f3 \u00fczlettel szemben 100 ezer forintt\u00f3l 1 milli\u00f3 forintig terjed\u0151 b\u00edrs\u00e1g szabhat\u00f3 ki, de ak\u00e1r a vend\u00e9gl\u00e1t\u00f3hely bez\u00e1rat\u00e1sa is elrendelhet\u0151. A szab\u00e1lyokat be nem tart\u00f3 vend\u00e9ggel szemben pedig szab\u00e1lys\u00e9rt\u00e9s eset\u00e9n 5 ezer forintt\u00f3l 500 ezer forintig terjed\u0151 p\u00e9nzb\u00edrs\u00e1g is kiszabhat\u00f3.\n\nJelent\u0151s seg\u00edts\u00e9g a vend\u00e9gl\u00e1t\u00f3helyek sz\u00e1m\u00e1ra, hogy a korm\u00e1ny elt\u00f6rli a teraszok ut\u00e1n az \u00f6nkorm\u00e1nyzatoknak fizetend\u0151 k\u00f6zter\u00fcleti d\u00edjat.\n\nA munkahelyi, iskolai, k\u00f3rh\u00e1zi menz\u00e1k \u00e9s b\u00fcf\u00e9k nyitva lehetnek. A sz\u00e1ll\u00e1shelyen tal\u00e1lhat\u00f3 \u00e9tterem \u00e9s b\u00e1r csak az ott megsz\u00e1ll\u00f3 \u2013 \u00fczleti c\u00e9llal \u00e9rkezett \u2013 vend\u00e9get szolg\u00e1lhatja ki.\n\n\u00c1prilis 19-\u00e9n, h\u00e9tf\u0151n az \u00f3vod\u00e1k \u00fajranyithatnak, az \u00e1ltal\u00e1nos iskol\u00e1k als\u00f3 tagozatai (1-4.\u00a0 \u00e9vfolyamokon) pedig visszat\u00e9rnek a rendes, tantermi oktat\u00e1sra. A fels\u0151 tagozatok \u00e9s a k\u00f6z\u00e9piskol\u00e1k m\u00e1jus 10-t\u0151l t\u00e9rhetnek vissza a tantermi oktat\u00e1shoz. A feln\u0151ttk\u00e9pz\u00e9sben szint\u00e9n \u00e1prilis 19-t\u0151l ism\u00e9t lehets\u00e9gess\u00e9 v\u00e1lik a jelenl\u00e9ti oktat\u00e1s, valamint a vizsg\u00e1k megtart\u00e1sa.\n\nA korm\u00e1ny emellett m\u00e1jus 23-ig meghosszabb\u00edtja a hat\u00e1rellen\u0151rz\u00e9st, amelynek v\u00e1ltozatlanul a j\u00e1rv\u00e1ny megf\u00e9kez\u00e9se \u00e9s a haz\u00e1nkba bel\u00e9p\u0151k ellen\u0151rz\u00e9se a c\u00e9lja. Tov\u00e1bbra is \u00e9rv\u00e9nyes, hogy a hazat\u00e9r\u0151 magyaroknak 10 napos hat\u00f3s\u00e1gi h\u00e1zi karant\u00e9nba kell maradnia, az al\u00f3l csak 2 darab negat\u00edv PCR-teszttel kaphatnak felment\u00e9st.\n\nAz err\u0151l sz\u00f3l\u00f3 korm\u00e1nyrendelet-m\u00f3dos\u00edt\u00e1sok a cs\u00fct\u00f6rt\u00f6ki Magyar K\u00f6zl\u00f6nyben olvashat\u00f3ak.\n(kormany.hu)\n\n"}]