[{"date": "2021-04-01 22:04", "url": "https://koronavirus.gov.hu/cikkek/tobb-mint-218-ezer-astrazeneca-vakcina-erkezett-magyarorszagra", "h1": "T\u00f6bb mint 218 ezer AstraZeneca-vakcina \u00e9rkezett Magyarorsz\u00e1gra", "body": "\nT\u00f6bb mint 218 ezer koronav\u00edrus elleni AstraZeneca-vakcina \u00e9rkezett Magyarorsz\u00e1gra cs\u00fct\u00f6rt\u00f6k\u00f6n - k\u00f6z\u00f6lte a c\u00e9g az MTI-vel.\n\n\nK\u00f6zlem\u00e9ny\u00fckben kiemelt\u00e9k: a leg\u00fajabb kutat\u00e1sok szerint a m\u00e1sodik d\u00f3zist k\u00f6vet\u0151en a vakcina hat\u00e9konys\u00e1ga a Covid-19 betegs\u00e9g megel\u0151z\u00e9s\u00e9ben 76 sz\u00e1zal\u00e9kos, m\u00edg a s\u00falyos vagy kritikus \u00e1llapot\u00fa betegs\u00e9g kiv\u00e9d\u00e9s\u00e9ben 100 sz\u00e1zal\u00e9kos. Kifejtett\u00e9k: az AstraZeneca els\u0151 vakcinasz\u00e1ll\u00edtm\u00e1nya - az Eur\u00f3pai Bizotts\u00e1g janu\u00e1r 29-i felt\u00e9teles forgalomba hozatali enged\u00e9ly\u00e9t k\u00f6vet\u0151en - febru\u00e1r 6-\u00e1n \u00e9rkezett meg Magyarorsz\u00e1gra. Az\u00f3ta tov\u00e1bbi nyolc id\u0151pontban, heti rendszeress\u00e9ggel, k\u00e9t h\u00f3nap alatt 666 700 adag olt\u00f3anyagot k\u00fcld\u00f6tt a brit-sv\u00e9d v\u00e1llalat. A cs\u00fct\u00f6rt\u00f6k\u00f6n \u00e9rkezett 218 400 adag AstraZeneca vakcina eddig a legnagyobb egyszerre \u00e9rkez\u0151 mennyis\u00e9g az eur\u00f3pai uni\u00f3s beszerz\u00e9sb\u0151l, ami 109 200 ember k\u00e9tszeri olt\u00e1s\u00e1t teszi lehet\u0151v\u00e9, ez megfelel egy nagyobb magyar v\u00e1ros (p\u00e9ld\u00e1ul Sz\u00e9kesfeh\u00e9rv\u00e1r vagy Kecskem\u00e9t) teljes lakoss\u00e1g\u00e1nak. Az AstraZeneca folyamatosan dolgozik a kapacit\u00e1s b\u0151v\u00edt\u00e9s\u00e9n, hogy - a v\u00e1llalat nemzetk\u00f6zi ell\u00e1t\u00e1si l\u00e1nc\u00e1t s\u00fajt\u00f3 exportkorl\u00e1toz\u00e1sok ellen\u00e9re - 2021 els\u0151 f\u00e9l \u00e9v\u00e9ben 100 milli\u00f3 adag olt\u00f3anyagot tudjon lesz\u00e1ll\u00edtani az Eur\u00f3pai Uni\u00f3 orsz\u00e1gaiba, \u00e9s lakoss\u00e1gar\u00e1nyosan Magyarorsz\u00e1gra. Ennek megfelel\u0151en a k\u00f6vetkez\u0151 h\u00f3napokban a gy\u00e1rt\u00e1si t\u00e9telek felszabad\u00edt\u00e1sa szerinti \u00fctemez\u00e9sben, tov\u00e1bbi t\u00f6bb sz\u00e1zezer olt\u00f3anyag \u00e9rkez\u00e9se v\u00e1rhat\u00f3 Magyarorsz\u00e1gra - \u00edrt\u00e1k. Kit\u00e9rtek arra is, hogy az Eur\u00f3pai Uni\u00f3 Gy\u00f3gyszer\u00fcgyn\u00f6ks\u00e9ge a napokban elfogadta a vakcina \u00faj elnevez\u00e9s\u00e9t, \u00edgy mostant\u00f3l az AstraZeneca az Eur\u00f3pai Uni\u00f3ban Vaxzevria m\u00e1rkan\u00e9v alatt forgalmazhatja olt\u00f3anyag\u00e1t. A teljes n\u00e9v\u00e1t\u00e1ll\u00e1s k\u00f6r\u00fclbel\u00fcl hat h\u00f3nap m\u00falva v\u00e1rhat\u00f3, de az \u00faj m\u00e1rkan\u00e9v semmilyen v\u00e1ltoz\u00e1st nem jelent sem az olt\u00f3anyagban, sem az AstraZeneca politik\u00e1j\u00e1ban, mely szerint a vil\u00e1gj\u00e1rv\u00e1ny ideje alatt \u00f6nk\u00f6lts\u00e9gi \u00e1ron biztos\u00edtja a vil\u00e1g sz\u00e1m\u00e1ra a vakcin\u00e1t - olvashat\u00f3 a k\u00f6zlem\u00e9nyben.\nMTI 2021. \u00e1prilis 1.\n\n"}]