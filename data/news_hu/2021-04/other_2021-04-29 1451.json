[{"date": "2021-04-29 14:51", "url": "https://koronavirus.gov.hu/cikkek/maruzsa-minden-keszen-all-az-erettsegi-vizsgak-megkezdesere", "h1": "Maruzsa: minden k\u00e9szen \u00e1ll az \u00e9retts\u00e9gi vizsg\u00e1k megkezd\u00e9s\u00e9re", "body": "\nMinden k\u00e9szen \u00e1ll ahhoz, hogy h\u00e9tf\u0151n elkezd\u0151djenek az \u00e9retts\u00e9gi vizsg\u00e1k, a korm\u00e1ny d\u00f6nt\u00e9se \u00e9rtelm\u00e9ben n\u00e9h\u00e1ny kiv\u00e9tellel csak \u00edr\u00e1sbeli vizsg\u00e1k lesznek, az eg\u00e9szs\u00e9g\u00fcgyi \u00f3vint\u00e9zked\u00e9sek betart\u00e1s\u00e1val - k\u00f6z\u00f6lte az Emberi Er\u0151forr\u00e1sok Miniszt\u00e9rium\u00e1nak k\u00f6znevel\u00e9s\u00e9rt felel\u0151s \u00e1llamtitk\u00e1ra cs\u00fct\u00f6rt\u00f6k\u00f6n, a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n.\n\n\nMaruzsa Zolt\u00e1n elmondta: a k\u00f6vetkez\u0151 hetekben 1159 helysz\u00ednen 111 750 di\u00e1k \u00e9retts\u00e9gizik majd.\n\u00a0\u00a0\u00a0\u00a0Az Oktat\u00e1si Hivatal m\u00e1r k\u00f6zz\u00e9tette honlapj\u00e1n, hogy egy teremben legfeljebb t\u00edz vizsg\u00e1z\u00f3 tart\u00f3zkodhat - a m\u00e1sf\u00e9l m\u00e9teres t\u00e1vols\u00e1g betart\u00e1s\u00e1val -, tov\u00e1bb\u00e1 megfelel\u0151 mennyis\u00e9g\u0171 k\u00e9zfert\u0151tlen\u00edt\u0151t is biztos\u00edtani kell nekik. A fel\u00fcgyel\u0151 tan\u00e1roknak k\u00f6telez\u0151 a v\u00e9d\u0151maszk haszn\u00e1lata - nekik keszty\u0171t \u00e9s v\u00e9d\u0151maszkot is k\u00f6zpontilag biztos\u00edtanak -, a di\u00e1koknak az \u00edr\u00e1sbeli ideje alatt azonban csak aj\u00e1nlott - k\u00f6z\u00f6lte az \u00e1llamtitk\u00e1r.\n\u00a0\u00a0\u00a0\u00a0A most indul\u00f3 vizsgaid\u0151szakban 72 303 k\u00f6z\u00e9piskol\u00e1s \u00e9retts\u00e9gizhet, tov\u00e1bb\u00e1 39 447-en tehetnek m\u00e9g legal\u00e1bb egy t\u00e1rgyb\u00f3l \u00e9retts\u00e9git, \u0151k nem most v\u00e9geztek. \u00d6sszesen csaknem 400 ezer vizsg\u00e1t teljes\u00edtenek az \u00e9retts\u00e9giz\u0151k, 121 t\u00e1rgyb\u00f3l 67 446-an tesznek vizsg\u00e1t emelt szinten, 183 t\u00e1rgyb\u00f3l 322216-an pedig k\u00f6z\u00e9pszinten.\n\u00a0\u00a0\u00a0\u00a0A m\u00e1r \u00e9retts\u00e9gizettek k\u00f6zel 10 500 ism\u00e9tl\u0151- vagy kieg\u00e9sz\u00edt\u0151 vizsg\u00e1ra jelentkeztek, az el\u0151re hozott vizsg\u00e1k sz\u00e1ma \u00f6sszesen 25 821, a szintemel\u0151 vizsg\u00e1k\u00e9 14 568, tov\u00e1bb\u00e1 egy\u00fcttesen 2740 a p\u00f3tl\u00f3- \u00e9s jav\u00edt\u00f3vizsg\u00e1k sz\u00e1ma - sorolta Maruzsa Zolt\u00e1n.\n\u00a0\u00a0\u00a0\u00a0Jelezte, hogy id\u00e9n m\u00e1jus 3. \u00e9s 25. k\u00f6z\u00f6tt tartj\u00e1k az \u00edr\u00e1sbeli vizsg\u00e1kat, az els\u0151 h\u00e9ten ezek kilenc \u00f3rakor kezd\u0151dnek majd. M\u00e1jus 3-\u00e1n magyar nyelv \u00e9s irodalomb\u00f3l k\u00f6z\u00e9pszinten 71 ezren, emelt szinten mintegy k\u00e9tezren adnak sz\u00e1mot tud\u00e1sukr\u00f3l. M\u00e1snap matematik\u00e1b\u00f3l 68 ezren k\u00f6z\u00e9pszinten, t\u00f6bb mint \u00f6tezren pedig emelt szinten vizsg\u00e1znak.\n\u00a0\u00a0\u00a0\u00a0M\u00e1jus 5-\u00e9n t\u00f6rt\u00e9nelemb\u0151l k\u00f6z\u00e9pszinten 66 ezer, emelt szinten mintegy nyolcezer di\u00e1k \u00e9retts\u00e9gizik. M\u00e1jus 6-\u00e1n tartj\u00e1k az angol vizsg\u00e1kat, amelyre k\u00f6z\u00e9pszinten t\u00f6bb mint 48 ezren, emelt szinten pedig t\u00f6bb mint 20 ezren jelentkeztek, a m\u00e1snapi n\u00e9met nyelvi vizsg\u00e1kra k\u00f6z\u00e9pszinten 12 ezren, emelt szinten t\u00f6bb mint h\u00e1romezren v\u00e1llalkoztak - ismertette az \u00e1llamtitk\u00e1r.\n\n\u00a0\u00a0\u00a0\u00a0Hozz\u00e1tette, hogy az emelt szint\u0171 sz\u00f3beli vizsg\u00e1kat j\u00fanius 3. \u00e9s 10. k\u00f6z\u00f6tt, a k\u00f6z\u00e9pszint\u0171eket j\u00fanius 14. \u00e9s 25. k\u00f6z\u00f6tt tartj\u00e1k kiz\u00e1r\u00f3lag azon t\u00e1rgyakb\u00f3l, amelyeknek csak sz\u00f3beli vizsgar\u00e9sze van. Testnevel\u00e9sb\u0151l a sz\u00f3beli \u00e9s - bizonyos feladatok mell\u0151z\u00e9s\u00e9vel - a gyakorlati vizsg\u00e1t is meg kell szervezni.\n\u00a0\u00a0\u00a0\u00a0Az \u00edr\u00e1sbeli vizsg\u00e1k al\u00f3l jogszab\u00e1lyok alapj\u00e1n felmentett tanul\u00f3k szint\u00e9n sz\u00f3beli vizsg\u00e1t tesznek, ahogy azok is, akik a k\u00f6z\u00e9pszint\u0171 \u00e9retts\u00e9gi vizsg\u00e1n 12 sz\u00e1zal\u00e9k feletti, de 25 sz\u00e1zal\u00e9k alatti eredm\u00e9nyt \u00e9rnek el. Sz\u00e1mukra ez jav\u00edt\u00e1si lehet\u0151s\u00e9get jelent.\n\u00a0\u00a0\u00a0\u00a0Maruzsa Zolt\u00e1n arra h\u00edvta fel a figyelmet, hogy akik \u00e9retts\u00e9gire k\u00e9sz\u00fclnek, ezen a h\u00e9tv\u00e9g\u00e9n \"ne tesztelj\u00e9k a teraszok nyitvatart\u00e1s\u00e1t\", ker\u00fclj\u00e9k a t\u00f6meget, minimaliz\u00e1lj\u00e1k a megfert\u0151z\u0151d\u00e9s vesz\u00e9ly\u00e9t.\n\u00a0\u00a0\u00a0\u00a0Az \u00e1llamtitk\u00e1r kit\u00e9rt arra is, hogy \u00e1prilis 19-\u00e9n az \u00f3vod\u00e1kban \u00e9s az \u00e1ltal\u00e1nos iskol\u00e1k als\u00f3 tagozat\u00e1n visszat\u00e9rt a jelenl\u00e9ti oktat\u00e1s, a fels\u0151 tagozaton \u00e9s a k\u00f6z\u00e9piskol\u00e1kban pedig m\u00e1jus 10-\u00e9ig van \u00e9rv\u00e9nyben a digit\u00e1lis munkarend. Elv\u00e9gezt\u00e9k a k\u00f6znevel\u00e9sben dolgoz\u00f3k olt\u00e1s\u00e1t, t\u00f6bb mint 200 ezren ig\u00e9nyeltek vakcin\u00e1t, de aki most szeretn\u00e9 beoltatni mag\u00e1t, azonnal regisztr\u00e1lhat \u00e9s foglalhat id\u0151pontot.\n\u00a0\u00a0\u00a0\u00a0Az \u00f3vod\u00e1k \u00e9s az iskol\u00e1k nyit\u00e1sa \u00f3vatosan \u00e9s fokozatosan t\u00f6rt\u00e9nt meg, az els\u0151 napokban az \u00f3vod\u00e1sok 60, az als\u00f3sok 75 sz\u00e1zal\u00e9ka t\u00e9rt vissza az int\u00e9zm\u00e9nybe. Ez az ar\u00e1ny fokozatosan n\u0151, szerd\u00e1n az \u00f3vod\u00e1kban 68 sz\u00e1zal\u00e9k, az iskol\u00e1kban 78 sz\u00e1zal\u00e9k volt a jelenl\u00e9v\u0151k ar\u00e1nya, ilyen id\u0151szakban az \u00f3vod\u00e1sokn\u00e1l 10, az iskol\u00e1sokn\u00e1l 6-7 sz\u00e1zal\u00e9kos \u00e1ltal\u00e1ban a hi\u00e1nyz\u00f3k ar\u00e1nya - fejtette ki.\n\u00a0\u00a0\u00a0\u00a0Maruzsa Zolt\u00e1n hangs\u00falyozta: akik m\u00e9g otthon tartj\u00e1k a gyerekeket - k\u00fcl\u00f6n\u00f6sen az \u0151sszel iskol\u00e1t kezd\u0151 \u00f3vod\u00e1sok sz\u00fclei k\u00f6z\u00fcl -, ha esetleg magukat f\u00e9ltik, regisztr\u00e1ljanak \u00e9s oltass\u00e1k be magukat, illetve engedj\u00e9k vissza a gyereket az int\u00e9zm\u00e9nybe. Mindent megtesznek a min\u00e9l biztons\u00e1gosabb m\u0171k\u00f6d\u00e9s\u00e9rt, ism\u00e9t k\u00f6telez\u0151 az oktat\u00e1si int\u00e9zm\u00e9nyekben a h\u0151m\u00e9rs\u00e9kletm\u00e9r\u00e9s, folyamatos a fert\u0151tlen\u00edt\u00e9s, a maszkvisel\u00e9s az iskol\u00e1ban k\u00f6telez\u0151, a tantermekben pedig aj\u00e1nlott. Cs\u00fct\u00f6rt\u00f6k\u00f6n \u00e9s p\u00e9nteken \u00fajabb 300 ezer liter fert\u0151tlen\u00edt\u0151szert sz\u00e1ll\u00edtanak ki az iskol\u00e1kba.\n\u00a0\u00a0\u00a0\u00a0Szerd\u00e1n mind\u00f6ssze 12 \u00f3vodai csoport \u00e9s 12 iskolai oszt\u00e1ly eset\u00e9ben kellett fert\u0151z\u00f6tt gyerekek miatt sz\u00fcnetet vagy digit\u00e1lis oktat\u00e1st elrendelni, de teljes iskol\u00e1t sehol sem kellett bez\u00e1rni - mondta az \u00e1llamtitk\u00e1r.\n\u00a0\u00a0\u00a0\u00a0Besz\u00e9lt arr\u00f3l is, hogy a tan\u00e9vb\u0151l m\u00e1jus 10-\u00e9t\u0151l h\u00e1tral\u00e9v\u0151 \u00f6t teljes h\u00e9tre az\u00e9rt \u00e9rdemes megnyitni az iskol\u00e1kat, hogy hagyom\u00e1nyos jelenl\u00e9ti oktat\u00e1si k\u00f6rnyezetben a tan\u00e9vet sikeresen z\u00e1rj\u00e1k a gyerekek. A hat\u00e1ron t\u00falr\u00f3l koll\u00e9giumokba visszat\u00e9r\u0151kre gondolva kifejtette: az igazgat\u00f3 enged\u00e9lye alapj\u00e1n k\u00f6lt\u00f6zhetnek vissza, a nagyobb sz\u00fcnetek ut\u00e1n bevett m\u00f3don k\u00e9tszeri ingyenes tesztet biztos\u00edtanak sz\u00e1mukra, hogy mentes\u00fclhessenek a karant\u00e9n al\u00f3l.\n\u00a0\u00a0\u00a0\u00a0Az \u00e1llamtitk\u00e1r a k\u00f6z\u00e9pfok\u00fa felv\u00e9teli elj\u00e1r\u00e1s eredm\u00e9nyeir\u0151l besz\u00e1molva elmondta: t\u00f6bb mint 103 ezer tanul\u00f3, azaz 90 729 nyolcadikos, 7422 hatodikos \u00e9s 5019 negyedikes tanul\u00f3 felv\u00e9telizett k\u00f6z\u00e9pfok\u00fa int\u00e9zm\u00e9nybe, amelyek csaknem 150 ezer helyet hirdettek meg. A nyolcadikosok 95 sz\u00e1zal\u00e9k\u00e1t felvett\u00e9k, 72 sz\u00e1zal\u00e9k\u00e1t az els\u0151 helyen, 92 sz\u00e1zal\u00e9kukat pedig az els\u0151 h\u00e1rom helyen megjel\u00f6lt int\u00e9zm\u00e9nyek egyik\u00e9be. A kilencedik \u00e9vfolyamra felvettek 37 sz\u00e1zal\u00e9ka gimn\u00e1ziumban \u00e9s szakgimn\u00e1ziumban, 63 sz\u00e1zal\u00e9ka technikumban, szakk\u00e9pz\u0151 iskol\u00e1ban vagy szakiskol\u00e1ban folytatja \u0151szt\u0151l a tanulm\u00e1nyait.\n\u00a0\u00a0\u00a0\u00a0A hat- \u00e9s nyolcoszt\u00e1lyos gimn\u00e1ziumok ir\u00e1nt cs\u00f6kkent az \u00e9rdekl\u0151d\u00e9s, hatoszt\u00e1lyosba 4604 di\u00e1kot vettek fel, 84 sz\u00e1zal\u00e9kukat az els\u0151nek megjel\u00f6lt helyre, nyolcoszt\u00e1lyos gimn\u00e1ziumba 3114 gyerek jutott be, 88 sz\u00e1zal\u00e9kuk az els\u0151nek megjel\u00f6lt helyen tanulhat tov\u00e1bb.\n\n\nMTI 2021. \u00e1prilis 29.\n\n"}]