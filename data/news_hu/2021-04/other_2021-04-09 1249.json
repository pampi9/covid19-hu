[{"date": "2021-04-09 12:49", "url": "https://koronavirus.gov.hu/cikkek/operativ-torzs-jol-halad-az-oltasi-program", "h1": "Operat\u00edv t\u00f6rzs: j\u00f3l halad az olt\u00e1si program", "body": "\nJ\u00f3l halad az olt\u00e1si program Magyarorsz\u00e1gon, m\u00e1r t\u00f6bb mint 2,6 milli\u00f3an kapt\u00e1k meg a koronav\u00edrus elleni v\u00e9d\u0151olt\u00e1st - mondta a Nemzeti N\u00e9peg\u00e9szs\u00e9g\u00fcgyi K\u00f6zpont j\u00e1rv\u00e1ny\u00fcgyi oszt\u00e1ly\u00e1nak vezet\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs nev\u00e9ben online sajt\u00f3t\u00e1j\u00e9koztat\u00f3n, p\u00e9nteken.\n\n\nGalg\u00f3czi \u00c1gnes hozz\u00e1tette: 1 milli\u00f3 126 ezer embernek m\u00e1r a m\u00e1sodik olt\u00e1st is beadt\u00e1k.\n\u00a0\u00a0\u00a0\u00a0Az id\u0151sek csaknem 90 sz\u00e1zal\u00e9ka m\u00e1r r\u00e9szes\u00fclt v\u00e9d\u0151olt\u00e1sban, de nagyon fontos, hogy a j\u00e1rv\u00e1ny\u00fcgyi \u00e9s a higi\u00e9n\u00e9s szab\u00e1lyokat tov\u00e1bbra is betarts\u00e1k - hangs\u00falyozta.\nMagyarorsz\u00e1gon a lakoss\u00e1g \u00e1toltotts\u00e1g\u00e1nak ar\u00e1nya 26,7 sz\u00e1zal\u00e9k, amellyel az orsz\u00e1g m\u00e1sodik az Eur\u00f3pai Uni\u00f3ban; az EU \u00e1tlagos \u00e1toltotts\u00e1ga 13,8 sz\u00e1zal\u00e9kos - mondta az oszt\u00e1lyvezet\u0151.\n\u00a0\u00a0\u00a0\u00a0Kiemelte, a j\u00f6v\u0151 h\u00e9tt\u0151l m\u00e1r hat v\u00e9d\u0151olt\u00e1s lesz el\u00e9rhet\u0151 Magyarorsz\u00e1gon. Az olt\u00e1sok k\u00f6z\u00f6tt nem kell k\u00fcl\u00f6nbs\u00e9get tenni, hiszen mindegyik hat\u00e1sos \u00e9s biztons\u00e1gos.\nGalg\u00f3czi \u00c1gnes elmondta azt is, eddig t\u00f6bb mint n\u00e9gymilli\u00f3an regisztr\u00e1ltak a v\u00e9d\u0151olt\u00e1sra, de tov\u00e1bbra is arra k\u00e9rnek mindenkit, aki olt\u00e1st szeretne, hogy regisztr\u00e1ljon. Regisztr\u00e1ci\u00f3: https://vakcinainfo.gov.hu/ \u00a0\nJelezte, a h\u00e1ziorvosok m\u00e1r a praxisukba tartoz\u00f3 regisztr\u00e1ltak teljes n\u00e9vsor\u00e1t megkapj\u00e1k, \u00edgy \u0151k v\u00e1laszthatnak, hogy kit oltanak be a rendel\u0151ben \u00e9s kit ir\u00e1ny\u00edtanak olt\u00f3k\u00f6zpontba.\n\u00a0\u00a0\u00a0\u00a0A j\u00e1rv\u00e1ny\u00fcgyi adatokr\u00f3l elmondta, az elm\u00falt napon 7325 \u00faj fert\u0151z\u00f6ttet regisztr\u00e1ltak, \u00edgy a pand\u00e9mia kezdete \u00f3ta 705 815 embert regisztr\u00e1ltak fert\u0151z\u00f6ttk\u00e9nt. Elhunyt 285, t\u00f6bbs\u00e9g\u00e9ben id\u0151s, kr\u00f3nikus beteg, k\u00f3rh\u00e1zban 11 363 embert kezelnek, k\u00f6z\u00fcl\u00fck 1364-en szorulnak l\u00e9legeztet\u0151g\u00e9pre.\n\n\nMTI 2021. \u00e1prilis 9.\n\n"}]