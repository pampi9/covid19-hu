[{"date": "2021-04-20 13:11", "url": "https://koronavirus.gov.hu/cikkek/operativ-torzs-teraszok-nyitasaval-az-esti-kijarasi-tilalom-nem-szunik-meg", "h1": "Operat\u00edv t\u00f6rzs: a teraszok nyit\u00e1s\u00e1val az esti kij\u00e1r\u00e1si tilalom nem sz\u0171nik meg", "body": "\nA teraszok \u00e9s kerthelyis\u00e9gek nyit\u00e1s\u00e1val az esti kij\u00e1r\u00e1si tilalom nem sz\u0171nik meg - h\u00edvta fel a figyelmet a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a keddi online sajt\u00f3t\u00e1j\u00e9koztat\u00f3n.\n\n\nKiss R\u00f3bert elmondta: amint a beoltottak sz\u00e1ma el\u00e9ri a 3,5 milli\u00f3t, Pint\u00e9r S\u00e1ndor bel\u00fcgyminiszter, az operat\u00edv t\u00f6rzs vezet\u0151je a Magyar K\u00f6zl\u00f6nyben k\u00f6zz\u00e9tett k\u00f6zigazgat\u00e1si hat\u00e1rozatban meg\u00e1llap\u00edtja, hogy a v\u00e9d\u0151olt\u00e1sban r\u00e9szes\u00fcltek sz\u00e1ma el\u00e9rte a v\u00e9delmi int\u00e9zked\u00e9sek l\u00e9pcs\u0151zetes felold\u00e1s\u00e1nak m\u00e1sodik fokozat\u00e1hoz sz\u00fcks\u00e9ges l\u00e9tsz\u00e1mot.\n\u00a0\u00a0\u00a0\u00a0Eml\u00e9keztetett: ebben a fokozatban a teraszok \u00e9s kerthelyis\u00e9gek 5 \u00f3ra \u00e9s 21.30 k\u00f6z\u00f6tt lehetnek nyitva, a vend\u00e9geknek nem kell maszkot viselni\u00fck, csak a bels\u0151 terekben, ahol a megrendelt \u00e9tel, ital elvitel\u00e9hez sz\u00fcks\u00e9ges ideig, valamint a mell\u00e9khelyis\u00e9g haszn\u00e1lata idej\u00e9re szabad tart\u00f3zkodni. Az \u00fczemeltet\u0151k \u00e9s az alkalmazottak azonban a vend\u00e9gl\u00e1t\u00f3hely teljes ter\u00fclet\u00e9n k\u00f6telesek maszkot viselni. Hangs\u00falyozta: a teraszok \u00e9s kerthelyis\u00e9gek nyit\u00e1s\u00e1val a kij\u00e1r\u00e1si tilalom nem sz\u0171nik meg, mindenkinek haza kell \u00e9rnie 22 \u00f3r\u00e1ig.\n\u00a0\u00a0\u00a0\u00a0Kiss R\u00f3bert felh\u00edvta a figyelmet arra is, hogy a vend\u00e9gl\u00e1t\u00f3helyeken a szab\u00e1lyok be nem tart\u00e1sa miatt az \u00fczemeltet\u0151k 100 ezer forintt\u00f3l egymilli\u00f3 forintig, m\u00edg a vend\u00e9gek 5000 forintt\u00f3l 500 ezer forintig b\u00edrs\u00e1golhat\u00f3k, \u00e9s ideiglenesen be is z\u00e1rathatj\u00e1k a vend\u00e9gl\u00e1t\u00f3helyet. Sz\u00e1ll\u00e1shelyeken l\u00e9v\u0151 \u00e9tterem \u00e9s b\u00e1r csak a sz\u00e1ll\u00e1shelyen \u00fczleti c\u00e9lb\u00f3l megsz\u00e1llt vend\u00e9geket szolg\u00e1lhatja ki - mondta.\n\u00a0\u00a0\u00a0\u00a0V\u00e1ltozatlanul hat\u00e1lyban maradnak a maszkvisel\u00e9si k\u00f6telezetts\u00e9gre, a rendezv\u00e9nyek tilalm\u00e1ra, a sz\u00e1ll\u00e1shelyekre, a szabadid\u0151s l\u00e9tes\u00edtm\u00e9nyekre \u00e9s a fels\u0151oktat\u00e1si int\u00e9zm\u00e9nyekre vonatkoz\u00f3 szab\u00e1lyok, valamint a kij\u00e1r\u00e1si tilalom rendelkez\u00e9sei.\n\u00a0\u00a0\u00a0\u00a0H\u00e9tf\u0151n 545 esetben int\u00e9zkedtek a rend\u0151r\u00f6k a maszkvisel\u00e9si k\u00f6telezetts\u00e9g elmulaszt\u00e1sa miatt - ismertette. Elmondta: k\u00f6zter\u00fcleten 537, t\u00f6megk\u00f6zleked\u00e9si eszk\u00f6z\u00f6k\u00f6n 8 ember ellen l\u00e9ptek fel, ami\u00e9rt nem vagy nem helyesen viselt\u00e9k a v\u00e9d\u0151eszk\u00f6zt. A maszkvisel\u00e9s k\u00f6telezetts\u00e9g\u00e9nek bevezet\u00e9se \u00f3ta 55 735-sz\u00f6r int\u00e9zkedtek a rend\u0151r\u00f6k a szab\u00e1lyok be nem tart\u00e1sa miatt - tette hozz\u00e1.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 1039 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 315 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 724-szer pedig az \u00fczletek korl\u00e1tozott nyitvatart\u00e1s\u00e1ra, illetve az ott-tart\u00f3zkod\u00e1sra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0B\u00e1cs-Kiskun megy\u00e9ben, Balotasz\u00e1ll\u00e1son egy pressz\u00f3t egy \u00e9vre bez\u00e1ratott a rend\u0151rs\u00e9g; ilyen jelent\u0151s szankci\u00f3t m\u00e9g nem szabtak ki - mondta az alezredes. A s\u00falyos int\u00e9zked\u00e9st azzal indokolta, hogy a vend\u00e9gl\u00e1t\u00f3hely \u00fczemeltet\u0151j\u00e9vel szemben m\u00e1r m\u00e1sodszor kellett fell\u00e9pni\u00fck, \u0151sszel ugyancsak be kellett z\u00e1ratniuk a pressz\u00f3t szab\u00e1lytalans\u00e1g miatt. A vend\u00e9gl\u00e1t\u00f3helyen h\u00e9tf\u0151n az \u00fczemeltet\u0151 mellett egy vend\u00e9ggel szemben is int\u00e9zkedtek a rend\u0151r\u00f6k.\n\u00a0\u00a0\u00a0\u00a0A kij\u00e1r\u00e1si tilalom \u00e9s a csoportosul\u00e1s tilalm\u00e1nak szab\u00e1lyait megszeg\u0151k ellen h\u00e9tf\u0151n 214 rend\u0151ri int\u00e9zked\u00e9sre volt sz\u00fcks\u00e9g. A novembert\u0151l bevezetett kij\u00e1r\u00e1si korl\u00e1toz\u00e1s, majd az azt felv\u00e1lt\u00f3 kij\u00e1r\u00e1si tilalom szab\u00e1lyainak megszeg\u00e9se miatt eddig \u00f6sszesen 64 606 esetben int\u00e9zkedtek.\n\u00a0\u00a0\u00a0\u00a0H\u00e9tf\u0151n is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 40 esetben l\u00e9ptek fel. Az \u00e1tutaz\u00f3kat tavaly szeptember \u00f3ta ellen\u0151rzik, a szab\u00e1lyokat be nem tart\u00f3k ellen eddig 15 695-sz\u00f6r int\u00e9zkedtek.\n\u00a0\u00a0\u00a0\u00a0Kiss R\u00f3bert ismertette: 43 841-en vannak hat\u00f3s\u00e1gi h\u00e1zi karant\u00e9nban, h\u00e9tf\u0151n 4985 ilyen korl\u00e1toz\u00f3 int\u00e9zked\u00e9st rendeltek el. A karant\u00e9nban l\u00e9v\u0151k k\u00f6z\u00fcl 2987-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat.\n\nMTI 2021. \u00e1prilis 20.\n\n"}]