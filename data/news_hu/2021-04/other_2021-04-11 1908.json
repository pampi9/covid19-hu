[{"date": "2021-04-11 19:08", "url": "https://koronavirus.gov.hu/cikkek/ktk-gyurcsany-vezette-baloldal-vonja-vissza-hatarozati-javaslatat", "h1": "KTK: a Gyurcs\u00e1ny vezette baloldal vonja vissza hat\u00e1rozati javaslat\u00e1t!", "body": "\nFekete-Gy\u0151r Andr\u00e1s\u00e9k el\u0151bb k\u00e9rjenek bocs\u00e1natot a magyar emberekt\u0151l! - emelte ki a Korm\u00e1nyzati T\u00e1j\u00e9koztat\u00e1si K\u00f6zpont (KTK) vas\u00e1rnap az MTI-hez eljuttatott k\u00f6zlem\u00e9ny\u00e9ben. Ezt Fekete-Gy\u0151r Andr\u00e1s, a Momentum eln\u00f6k\u00e9nek, minisztereln\u00f6k-jel\u00f6ltj\u00e9nek nyilatkozat\u00e1ra reag\u00e1lva k\u00f6z\u00f6lt\u00e9k, melyben a politikus arra sz\u00f3l\u00edtotta fel Orb\u00e1n Viktor minisztereln\u00f6k\u00f6t, hogy k\u00f6z\u00f6s vide\u00f3ban \u00e1lljanak ki amellett, hogy minden magyar oltassa be mag\u00e1t.\n\n\nA KTK azt hangs\u00falyozta: \"akik h\u00f3napokon kereszt\u00fcl az olt\u00e1s ellen kamp\u00e1nyoltak \u00e9s kamu vide\u00f3kkal j\u00e1ratt\u00e1k le a magyar ment\u0151s\u00f6ket \u00e9s k\u00f3rh\u00e1zi dolgoz\u00f3kat, azok el\u0151sz\u00f6r k\u00e9rjenek bocs\u00e1natot a magyar emberekt\u0151l!\". Felsz\u00f3l\u00edtott\u00e1k tov\u00e1bb\u00e1 a baloldalt, hogy azonnal vonj\u00e1k vissza azt az orsz\u00e1ggy\u0171l\u00e9si hat\u00e1rozati javaslatukat, amelyben \"\u00f6tven baloldali k\u00e9pvisel\u0151 Gyurcs\u00e1ny Ferenccel az \u00e9len a k\u00ednai \u00e9s orosz vakcin\u00e1k felhaszn\u00e1l\u00e1s\u00e1nak felf\u00fcggeszt\u00e9s\u00e9t k\u00f6vetelte!\" - olvashat\u00f3 a k\u00f6zlem\u00e9nyben.\nMTI 2021. \u00e1prilis 11.\n\n"}]