[{"date": "2021-04-09 10:02", "url": "https://koronavirus.gov.hu/cikkek/orban-majus-10-en-indul-ujra-jelenleti-oktatas-kozepiskolakban", "h1": "Orb\u00e1n: m\u00e1jus 10-\u00e9n indul \u00fajra a jelenl\u00e9ti oktat\u00e1s a k\u00f6z\u00e9piskol\u00e1kban", "body": "\nM\u00e1jus 10-\u00e9n indul \u00fajra a jelenl\u00e9ti oktat\u00e1s a k\u00f6z\u00e9piskol\u00e1kban - mondta a minisztereln\u00f6k p\u00e9nteken. K\u00f6z\u00f6lte: a korm\u00e1ny szak\u00e9rt\u0151inek v\u00e9lem\u00e9nye szerint akkor lesz b\u00e9ke, ha a v\u00edrust az olt\u00e1sokkal siker\u00fcl legy\u0151zni. A regisztr\u00e1ci\u00f3 j\u00f3l halad, az olt\u00e1sra jelentkez\u0151k sz\u00e1ma cs\u00fct\u00f6rt\u00f6k\u00f6n \u00e1tl\u00e9pte a n\u00e9gymilli\u00f3t.\n\n\u00a0\nId\u00e9n is csak \u00edr\u00e1sbeli \u00e9retts\u00e9gi vizsga lesz\n\u00a0\u00a0\u00a0\u00a0Orb\u00e1n Viktor a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban k\u00f6z\u00f6lte, az operat\u00edv t\u00f6rzs d\u00f6nt\u00f6tt arr\u00f3l is, hogy az elm\u00falt \u00e9vhez hasonl\u00f3an csak \u00edr\u00e1sbeli \u00e9retts\u00e9gi vizsga lesz.\n\u00a0\u00a0\u00a0\u00a0A korm\u00e1nyf\u0151 kifejtette, ez az\u00e9rt is fontos, mert az \u00e9retts\u00e9gi szerepet j\u00e1tszik az egyetemekre val\u00f3 bejut\u00e1sban; az\u00e9rt, hogy fair legyen a tavaly \u00e9s az id\u00e9n \u00e9retts\u00e9giz\u0151k versenye fontos, hogy \u00f6sszhang legyen a k\u00e9t vizsga k\u00f6z\u00f6tt.\nA brit mut\u00e1ns j\u00f3val agressz\u00edvebb mint a kor\u00e1bbi v\u00e1ltozat\n\n\u00a0\u00a0\u00a0\u00a0A koronav\u00edrus-j\u00e1rv\u00e1nyr\u00f3l sz\u00f3lva Orb\u00e1n Viktor hangs\u00falyozta, a brit mut\u00e1ns j\u00f3val agressz\u00edvebb \u00e9s puszt\u00edt\u00f3bb, mint a j\u00e1rv\u00e1ny els\u0151 hull\u00e1ma idej\u00e9n megismert v\u00edrus. Az els\u0151 id\u0151szakban a z\u00e1r\u00e1sok, az elszigetel\u00e9s \u00f6nmag\u00e1ban k\u00e9pes volt a j\u00e1rv\u00e1nyt elt\u00fcntetni k\u00e9t-h\u00e1rom h\u00f3napra. A brit v\u00e1ltozat nem ilyen, a bez\u00e1rk\u00f3z\u00e1s csak lass\u00edtani tudja a terjed\u00e9s\u00e9t, megsemmis\u00edteni csak vakcin\u00e1val lehet.\n\u00a0\u00a0\u00a0\u00a0Egy \u00e9ve \u00e9l\u00fcnk \"h\u00e1bor\u00fas k\u00f6r\u00fclm\u00e9nyek k\u00f6z\u00f6tt\". Nagysz\u00fcleink \u00e9ltek \u00e1t ilyeneket, t\u00f6rt\u00e9nelemk\u00f6nyvekben olvasni, filmekben l\u00e1tni hasonl\u00f3kat: korl\u00e1toz\u00e1s, kij\u00e1r\u00e1si tilalom, halottak, k\u00f3rh\u00e1zban l\u00e9v\u0151k, \u00e9pp csak a jegyrendszer nem jelent meg, s a p\u00e9nz\u00fcnket nem \"ette f\u00f6l a hiperinfl\u00e1ci\u00f3\" - mondta.\nA v\u00edrust az olt\u00e1sokkal lehet legy\u0151zni\n\n\u00a0\u00a0\u00a0\u00a0Az embereknek a h\u00e1bor\u00fab\u00f3l - m\u00e9g ha nem is \u0151k ind\u00edtott\u00e1k - el\u0151bb-ut\u00f3bb eleg\u00fck van, mindenki b\u00e9k\u00e9s \u00e1llapotokra, der\u0171re, nyugalomra, tervezhet\u0151s\u00e9gre v\u00e1gyik. A korm\u00e1ny szak\u00e9rt\u0151inek v\u00e9lem\u00e9nye szerint akkor lesz b\u00e9ke, ha a v\u00edrust az olt\u00e1sokkal siker\u00fcl legy\u0151zni - tudatta a minisztereln\u00f6k.\n\u00a0Az olt\u00e1sra jelentkez\u0151k sz\u00e1ma \u00e1tl\u00e9pte a 4 milli\u00f3t \u2013 vakcinainfo.gov.hu\n\u00a0\u00a0\u00a0K\u00f6z\u00f6lte: a regisztr\u00e1ci\u00f3 j\u00f3l halad, az olt\u00e1sra jelentkez\u0151k sz\u00e1ma cs\u00fct\u00f6rt\u00f6k\u00f6n \u00e1tl\u00e9pte a n\u00e9gymilli\u00f3t. Ez azonban m\u00e9g mindig kev\u00e9s, a korm\u00e1ny ez\u00e9rt kamp\u00e1nyt ind\u00edt, h\u00edres embereket k\u00e9rt f\u00f6l arra, hogy min\u00e9l t\u00f6bb embert vegyenek r\u00e1 az olt\u00e1sra.\n\u00a0\u00a0\u00a0\u00a0Hamarosan az els\u0151 olt\u00e1sukat megkap\u00f3k sz\u00e1ma el\u00e9ri a h\u00e1rommilli\u00f3t, m\u00e1jus elej\u00e9re pedig a n\u00e9gymilli\u00f3t. M\u00e1jus elej\u00e9t\u0151l egy h\u00e9t, t\u00edz nap alatt \u00fajabb egymilli\u00f3 olt\u00e1st adnak be, m\u00e1jus k\u00f6zep\u00e9re pedig a beoltottak sz\u00e1ma el\u00e9ri a hatmilli\u00f3t, harmadik het\u00e9re a h\u00e9tmilli\u00f3t - mondta.\n\u00a0\u00a0\u00a0\u00a0Hozz\u00e1tette: j\u00fanius elej\u00e9re a nyolcmilli\u00f3 feln\u0151tt kor\u00fa magyar \u00e1llampolg\u00e1r k\u00f6z\u00fcl - aki megkaphatja az olt\u00e1st - k\u00e9pesek lesz\u00fcnk h\u00e9tmilli\u00f3t beoltani. Jelezte: att\u00f3l tart, nem lesz annyi regisztr\u00e1lt, mag\u00e1t beoltani akar\u00f3 ember, mint amennyi vakcina.\n\u00a0\u00a0\u00a0\u00a0J\u00fanius k\u00f6zep\u00e9n kezd\u0151dik a labdar\u00fag\u00f3 Eur\u00f3pa-bajnoks\u00e1g, melyben Magyarorsz\u00e1g is \u00e9rintett. Addigra mindenki, aki regisztr\u00e1lt, meg fogja kapni az olt\u00e1st, \u00edgy lehet\u0151s\u00e9g lesz arra, hogy v\u00e9detts\u00e9gi k\u00e1rty\u00e1val az \u00e9rdekl\u0151d\u0151k r\u00e9szt tudjanak venni ezen az esem\u00e9nyen - k\u00f6z\u00f6lte a minisztereln\u00f6k.\n\u00a0\nA magyar olt\u00e1si program j\u00f3l halad az egyik leggyorsabb az EU-ban\n\u00a0\u00a0\u00a0Kit\u00e9rt arra is: az olt\u00e1si program az orsz\u00e1g t\u00f6rt\u00e9net\u00e9nek egyik legnagyobb szervez\u00e9si m\u0171velete. A Magyarorsz\u00e1gon enged\u00e9lyezett \u00e9s haszn\u00e1lt \u00f6t vakcina eset\u00e9ben elt\u00e9r\u0151 id\u0151pontban k\u00f6veti az els\u0151 olt\u00e1st a m\u00e1sodik. Minden beadott olt\u00e1snak kell legyen egy p\u00e1rja valahol egy rakt\u00e1rban, hogy ugyanabb\u00f3l az olt\u00e1sb\u00f3l, a megfelel\u0151 id\u0151pontban a jelentkez\u0151 megkapja azt. Sokkal nagyobb appar\u00e1tus dolgozik az olt\u00e1si kamp\u00e1ny h\u00e1tter\u00e9ben, mint azt gondolni szokt\u00e1k.\n\u00a0\u00a0\u00a0\u00a0Az Eur\u00f3pai Uni\u00f3 t\u00f6bbi orsz\u00e1g\u00e1t Magyarorsz\u00e1g messze megel\u0151zve, nagyon j\u00f3l teljes\u00edt - jelentette ki a korm\u00e1nyf\u0151.\n\nMagyarorsz\u00e1g nemzeti hat\u00e1sk\u00f6rben is szerzett be vakcin\u00e1kat, mert a v\u00e9d\u0151olt\u00e1s \u00e9letet ment\n\u00a0\u00a0A vakcin\u00e1k beszerz\u00e9s\u00e9vel kapcsolatban kifejtette, szem\u00e9lyesen is nyomasztotta, hogy versenyt futva az id\u0151vel, min\u00e9l t\u00f6bb \u00e9letet lehessen megmenteni. Br\u00fcsszelben ezen a ter\u00fcleten is az t\u00f6rt\u00e9nt, mint ami a migr\u00e1ci\u00f3n\u00e1l, \"j\u00f6tt egy v\u00e1ratlan helyzet, \u00e9s mire \u00e9szbe kaptak, hogy ebb\u0151l baj lesz, m\u00e1r bent voltak\".\n\u00a0\u00a0\u00a0\u00a0Ha nincs uni\u00f3s megold\u00e1s, nemzeti megold\u00e1sra van sz\u00fcks\u00e9g. Kell, hogy legyen ilyenkor egy m\u00e1sik forgat\u00f3k\u00f6nyv, ez volt a k\u00ednai \u00e9s az orosz vakcina - fogalmazott a korm\u00e1nyf\u0151, hozz\u00e1t\u00e9ve: az id\u0151 igazolta, j\u00f3l d\u00f6nt\u00f6tt\u00fcnk, lakoss\u00e1gar\u00e1nyosan k\u00e9tszer annyi embert oltunk be, mint a nyugat-eur\u00f3pai \u00e1llamok.\n\u00a0\u00a0\u00a0\u00a0A tanuls\u00e1g: \"ha a saj\u00e1t \u00e9let\u00fcnkr\u0151l, sorsunkr\u00f3l van sz\u00f3, nek\u00fcnk kell v\u00e1llalni a felel\u0151ss\u00e9get\" - mondta.\nA magyarok betartott\u00e1k a j\u00e1rv\u00e1ny\u00fcgyi szab\u00e1lyokat \n\u00a0\u00a0\u00a0\u00a0Jelezte, az emberek p\u00e9ld\u00e1s fegyelmezetts\u00e9ggel tartott\u00e1k be a korl\u00e1toz\u00e1sokat, nyolc \u00f3ra ut\u00e1n - m\u00e9g Budapesten is - aut\u00f3 \u00e9s ember alig volt az utc\u00e1n. Nyugat-Eur\u00f3p\u00e1ban t\u00fcntet\u00e9sek, sz\u00e1nd\u00e9kos szab\u00e1lys\u00e9rt\u00e9sek voltak a jellemz\u0151ek, a magyarok p\u00e9ldamutat\u00f3an m\u0171k\u00f6dtek egy\u00fctt a j\u00e1rv\u00e1ny\u00fcgyi szakemberekkel \u00e9s a vesz\u00e9lyhelyzetet ir\u00e1ny\u00edt\u00f3 hat\u00f3s\u00e1gokkal.\nAz \u00f3vatos \u00fajraind\u00edt\u00e1s minden l\u00e9p\u00e9se a beoltottak sz\u00e1m\u00e1t\u00f3l f\u00fcgg\n\n\u00a0\u00a0\u00a0\u00a0Hangs\u00falyozta, a nyit\u00e1s minden l\u00e9p\u00e9se a beoltottak sz\u00e1m\u00e1t\u00f3l f\u00fcgg, de figyelni kell a j\u00e1rv\u00e1ny\u00fcgyi adatokra is, mert az szabja meg a temp\u00f3t.\n\u00a0\u00a0\u00a0\u00a0A nemzeti konzult\u00e1ci\u00f3 vil\u00e1gosan kijel\u00f6lte, milyen l\u00e9p\u00e9seknek kell egym\u00e1s ut\u00e1n k\u00f6vetkezni\u00fck: az iskol\u00e1k kinyit\u00e1s\u00e1t k\u00f6vethetik az \u00e9ttermek, majd a sz\u00e1llod\u00e1k, ut\u00e1na a jeggyel l\u00e1togathat\u00f3 kultur\u00e1lis \u00e9s sportrendezv\u00e9nyek, mozik, konditermek j\u00f6hetnek. K\u00f6zel vagyunk ahhoz, hogy a v\u00e9detts\u00e9gi igazolv\u00e1nnyal l\u00e1togathat\u00f3 kultur\u00e1lis, k\u00f6z\u00f6ss\u00e9gi esem\u00e9nyek ism\u00e9t el\u00e9rhet\u0151ek lesznek - tudatta a minisztereln\u00f6k.\nAz olt\u00e1sellenes baloldal betiltotta volna a k\u00ednai \u00e9s orosz vakcin\u00e1t\n\n\u00a0\u00a0\u00a0\u00a0A baloldal olt\u00e1sellenes, az Orsz\u00e1ggy\u0171l\u00e9sben beadtak egy javaslatot, amely betiltotta volna a k\u00ednai \u00e9s orosz vakcin\u00e1t. Amennyiben ezt elfogadja a parlament, sok sz\u00e1zzal vagy ezerrel t\u00f6bben haltak volna meg - mondta Orb\u00e1n Viktor, k\u00e9pmutat\u00e1snak nevezve, hogy mik\u00f6zben a baloldali politikusok magukat beoltatj\u00e1k, az embereket lebesz\u00e9lik.\nPetry Zsolt, a Hertha BSC kapusedz\u0151je elbocs\u00e1t\u00e1s\u00e1r\u00f3l sz\u00f3lva a korm\u00e1nyf\u0151 r\u00e1mutatott, a liber\u00e1lis politika ma Eur\u00f3p\u00e1ban elnyom\u00f3 politika. Petry Zsoltot \u00e1ll\u00e1sveszt\u00e9ssel b\u00fcntett\u00e9k, mert nem azt gondolja, amit egyesek helyesnek v\u00e9lnek.\n\u00a0\u00a0\u00a0\u00a0Magyarorsz\u00e1g akkor lesz komoly, er\u0151s \u00e9s sikeres orsz\u00e1g, ha bizonyos t\u00f6rv\u00e9nyeket betart, az egyik ilyen, hogy egyetlen magyar sincs egyed\u00fcl - jelentette ki a minisztereln\u00f6k. Szavai szerint Petry Zsolt sincs egyed\u00fcl, mindannyian vele vagyunk.\n\u00a0\u00a0\u00a0\u00a0A t\u00f6rt\u00e9ntek megbonthatj\u00e1k a nemzeti v\u00e1logatotton bel\u00fcli, illetve a csapat \u00e9s a szurkol\u00f3k k\u00f6z\u00f6tti egys\u00e9get, ennek helyre\u00e1ll\u00edt\u00e1s\u00e1ra a sz\u00f6vets\u00e9gi kapit\u00e1ny \u00e9s a csapatkapit\u00e1ny alkalmas - mondta Orb\u00e1n Viktor.\n\n\n\n\nMTI 2021. \u00e1prilis 9.\n\n"}]