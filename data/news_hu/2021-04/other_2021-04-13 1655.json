[{"date": "2021-04-13 16:55", "url": "https://koronavirus.gov.hu/cikkek/szijjarto-10-milliard-forintos-elelmiszeripari-beruhazas-kezdodik-kiskunfelegyhazan", "h1": "Szijj\u00e1rt\u00f3: 10 milli\u00e1rd forintos \u00e9lelmiszeripari beruh\u00e1z\u00e1s kezd\u0151dik Kiskunf\u00e9legyh\u00e1z\u00e1n", "body": "\n\u00c1llami t\u00e1mogat\u00e1ssal 10 milli\u00e1rd forintos \u00e9lelmiszeripari beruh\u00e1z\u00e1s kezd\u0151dik Kiskunf\u00e9legyh\u00e1z\u00e1n - jelentette be a k\u00fclgazdas\u00e1gi \u00e9s k\u00fcl\u00fcgyminiszter kedden a kiskunf\u00e9legyh\u00e1zi NT Kft. beruh\u00e1z\u00e1s\u00e1t.\n\n\nSzijj\u00e1rt\u00f3\u00a0P\u00e9ter k\u00f6z\u00f6lte, hogy a korm\u00e1ny 1,7 milli\u00e1rd forinttal j\u00e1rul hozz\u00e1 a r\u00e9szben z\u00f6ldmez\u0151s, r\u00e9szben kapacit\u00e1sb\u0151v\u00edt\u0151 beruh\u00e1z\u00e1shoz, amely 55 munkahelyet teremt Kiskunf\u00e9legyh\u00e1z\u00e1n. Az NT Kft. napraforg\u00f3mag-feldolgoz\u00f3 \u00fczeme \u00e9vente 450 ezer tonna napraforg\u00f3magot dolgoz majd f\u00f6l, \u00e9s 210 milli\u00f3 liter \u00e9tolajat k\u00e9sz\u00edthet szinte teljes eg\u00e9sz\u00e9ben magyar alapanyagb\u00f3l. A term\u00e9kek 60 sz\u00e1zal\u00e9k\u00e1t k\u00fclf\u00f6ld\u00f6n \u00e9rt\u00e9kes\u00edthetik.\n\u00a0\u00a0\u00a0\u00a0A beruh\u00e1z\u00e1s alkalm\u00e1b\u00f3l a miniszter minden szempontb\u00f3l kiemelked\u0151nek nevezte az \u00e9lelmiszeripari c\u00e9gek teljes\u00edtm\u00e9ny\u00e9t. R\u00e1mutatott: az orsz\u00e1g ell\u00e1t\u00e1sa a legnehezebb h\u00f3napokban is biztos\u00edtott volt, mik\u00f6zben az \u00e9lelmiszeripari kivitel 13 sz\u00e1zal\u00e9kkal b\u0151v\u00fclt tavaly. Az \u00e1gazat termel\u00e9si \u00e9rt\u00e9ke 8 sz\u00e1zal\u00e9kos n\u00f6veked\u00e9ssel megk\u00f6zel\u00edtette a n\u00e9gyezermilli\u00e1rd forintot, mik\u00f6zben 163 \u00e9lelmiszeripari beruh\u00e1z\u00e1s kapott \u00e1llami t\u00e1mogat\u00e1st, 26 ezer munkahelyet mentve meg.\n\u00a0\u00a0\u00a0\u00a0A t\u00e1rcavezet\u0151 hangs\u00falyozta: Magyarorsz\u00e1g az\u00e9rt is k\u00f6t\u00f6tt sz\u00f6vets\u00e9get a v\u00e1llalkoz\u00e1sokkal, mert nem fogadta el a t\u00f6meges munkan\u00e9lk\u00fclis\u00e9get, mik\u00e9nt azt sem, hogy n\u00e9lk\u00fcl\u00f6zni kelljen a keletr\u0151l \u00e9rkez\u0151 vakcin\u00e1kat.\u00a0Szijj\u00e1rt\u00f3\u00a0P\u00e9ter megism\u00e9telte, ma 1 milli\u00f3val t\u00f6bb embert fenyegetne a v\u00edrus belf\u00f6ld\u00f6n, ha nincs orosz \u00e9s k\u00ednai vakcina. \u00cdgy viszont Magyarorsz\u00e1g lehet az els\u0151 eur\u00f3pai \u00e1llam, ahol mindenki megkapta az olt\u00e1st, aki k\u00e9rte - emelte ki.\n\u00a0\u00a0\u00a0\u00a0A nyilv\u00e1nos c\u00e9gadatok szerint a cseh tulajdon\u00fa NT \u00c9lelmiszertermel\u0151 \u00e9s Kereskedelmi Kft. 2018-ban 38 milli\u00e1rd forint, 2019-ben t\u00f6bb mint 43 milli\u00e1rd forint \u00e1rbev\u00e9telt \u00e9rt el, t\u00f6bbs\u00e9g\u00e9ben k\u00fclf\u00f6ldi \u00e9rt\u00e9kes\u00edt\u00e9sb\u0151l. A nyeres\u00e9g ezalatt 1,12 milli\u00e1rd forintr\u00f3l 2,54 milli\u00e1rd forintra n\u0151tt.\n\n\nMTI 2021. \u00e1prilis 13.\n\n"}]