[{"date": "2021-04-29 09:47", "url": "https://koronavirus.gov.hu/cikkek/itm-zokkenomentesen-indultak-ujra-kozlekedesi-vizsgak", "h1": "ITM: z\u00f6kken\u0151mentesen indultak \u00fajra a k\u00f6zleked\u00e9si vizsg\u00e1k", "body": "\nA KAV K\u00f6zleked\u00e9si Alkalmass\u00e1gi \u00e9s Vizsgak\u00f6zpont a j\u00e1rv\u00e1ny\u00fcgyi v\u00e9delmi int\u00e9zked\u00e9sek l\u00e9pcs\u0151zetes felold\u00e1s\u00e1hoz igazodva m\u00falt h\u00e9tf\u0151n ind\u00edtotta \u00fajra vizsg\u00e1ztat\u00e1si, vizsg\u00e1lati \u00e9s ut\u00e1nk\u00e9pz\u00e9si tev\u00e9kenys\u00e9geit. Az elm\u00falt t\u00edz napban t\u00f6bb mint t\u00edzezer k\u00f6z\u00fati vizsgaesem\u00e9nyt regisztr\u00e1ltak t\u00e1j\u00e9koztatott cs\u00fct\u00f6rt\u00f6k\u00f6n az Innov\u00e1ci\u00f3s \u00e9s Technol\u00f3giai Miniszt\u00e9rium (ITM).\n\n\nA KAV K\u00f6zleked\u00e9si Alkalmass\u00e1gi \u00e9s Vizsgak\u00f6zpont Nonprofit Kft. a vesz\u00e9lyhelyzeti rendelkez\u00e9sekhez igazodva 2021. m\u00e1rcius 8-\u00e1n f\u00fcggesztette fel, majd \u00e1prilis 19-\u00e9n ind\u00edtotta \u00fajra a j\u00e1rm\u0171vezet\u0151k \u00e9s k\u00f6zleked\u00e9si szakemberek vizsg\u00e1it, alkalmass\u00e1gi vizsg\u00e1latait \u00e9s ut\u00e1nk\u00e9pz\u00e9seit. Az elm\u00falt napokban orsz\u00e1gszerte 10 348 k\u00f6z\u00fati vizsgaesem\u00e9nyt regisztr\u00e1ltak, h\u00e1romnegyed\u00e9ben elm\u00e9leti vizsg\u00e1kat. A jelentkez\u0151k t\u00f6bb mint k\u00e9tharmada B kateg\u00f3ri\u00e1s jogos\u00edtv\u00e1ny szeretne szerezni.\n\u00a0\u00a0\u00a0\u00a0Mos\u00f3czi L\u00e1szl\u00f3 k\u00f6zleked\u00e9spolitik\u00e1\u00e9rt felel\u0151s \u00e1llamtitk\u00e1r elmondta: \"az els\u0151 tapasztalatok szerint tavalyhoz hasonl\u00f3an id\u00e9n sem okoz torl\u00f3d\u00e1st a k\u00f6zleked\u00e9si vizsg\u00e1k k\u00e9nyszer\u0171 sz\u00fcneteltet\u00e9se. A k\u00f6z\u00fati j\u00e1rm\u0171vezet\u0151i vizsg\u00e1ra jelentkez\u0151k a le\u00e1ll\u00e1s el\u0151tti id\u0151szakkal megegyez\u0151en \u00e1tlagosan 1-2 h\u00e9ten bel\u00fcli id\u0151pontokat kapnak. Az \u00fcgyh\u00e1tral\u00e9k gyors ledolgoz\u00e1sa \u00e9rdek\u00e9ben a Vizsgak\u00f6zpont ak\u00e1r hivatali id\u0151n t\u00fali vagy h\u00e9tv\u00e9gi id\u0151pontot is biztos\u00edthat \u00fcgyfelei sz\u00e1m\u00e1ra\".\n\u00a0\u00a0\u00a0\u00a0A KAV K\u00f6zleked\u00e9si Alkalmass\u00e1gi \u00e9s Vizsgak\u00f6zpont a bev\u00e1lt gyakorlatnak megfelel\u0151en csak ott szervez vizsg\u00e1kat, vizsg\u00e1latokat \u00e9s ut\u00e1nk\u00e9pz\u00e9seket, ahol j\u00e1rv\u00e1ny\u00fcgyi szempontb\u00f3l biztons\u00e1gos k\u00f6r\u00fclm\u00e9nyeket tud teremteni. A r\u00e9szv\u00e9tel k\u00f6telez\u0151 felt\u00e9tele az orrot \u00e9s sz\u00e1jat eltakar\u00f3 maszk visel\u00e9se. A t\u00e1rsas\u00e1g minden helysz\u00ednen k\u00e9zfert\u0151tlen\u00edt\u0151t biztos\u00edt, a v\u00e9d\u0151t\u00e1vols\u00e1g betarthat\u00f3s\u00e1ga \u00e9rdek\u00e9ben korl\u00e1tozza az egyszerre vizsg\u00e1z\u00f3k sz\u00e1m\u00e1t. A j\u00e1rv\u00e1ny\u00fcgyi k\u00e9sz\u00fclts\u00e9gre tekintettel rugalmasan kezelik az ak\u00e1r a vizsga napj\u00e1n be\u00e9rkez\u0151 lemond\u00e1sokat is, ilyen esetben ingyenesen biztos\u00edtanak \u00faj id\u0151pontot - k\u00f6z\u00f6lte az ITM.\n\n\nMTI 2021. \u00e1prilis 29.\n\n"}]