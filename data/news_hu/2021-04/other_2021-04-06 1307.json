[{"date": "2021-04-06 13:07", "url": "https://koronavirus.gov.hu/cikkek/operativ-torzs-hosszu-hetvegen-3949-en-szegtek-meg-maszkviselesi-szabalyokat", "h1": "Operat\u00edv t\u00f6rzs: a hossz\u00fa h\u00e9tv\u00e9g\u00e9n 3949-en szegt\u00e9k meg a maszkvisel\u00e9si szab\u00e1lyokat", "body": "\nA rend\u0151r\u00f6k 3949 emberrel szemben int\u00e9zkedtek a hossz\u00fa h\u00e9tv\u00e9g\u00e9n a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a keddi online sajt\u00f3t\u00e1j\u00e9koztat\u00f3n.\n\n\u00a0Kiss R\u00f3bert alezredes ismertette: a hossz\u00fa h\u00e9tv\u00e9g\u00e9n k\u00f6zter\u00fcleten 3851, t\u00f6megk\u00f6zleked\u00e9si eszk\u00f6z\u00f6k\u00f6n \u00e9s azok v\u00e1rakoz\u00f3helyein 68, kereskedelmi \u00fczletekben \u00e9s bev\u00e1s\u00e1rl\u00f3k\u00f6zpontokban pedig 30 emberrel szemben l\u00e9ptek fel a rend\u0151r\u00f6k a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt.\n\u00a0\u00a0\u00a0\u00a0T\u00e1j\u00e9koztat\u00e1sa szerint ezzel 47 223-ra n\u0151tt a maszkvisel\u00e9si szab\u00e1lyok megs\u00e9rt\u00e9se miatt ind\u00edtott int\u00e9zked\u00e9sek sz\u00e1ma az err\u0151l sz\u00f3l\u00f3 korm\u00e1nyrendelet hat\u00e1lyba l\u00e9p\u00e9se \u00f3ta.\n\u00a0\u00a0\u00a0\u00a0Besz\u00e1molt arr\u00f3l, hogy a hossz\u00fa h\u00e9tv\u00e9g\u00e9n sokan v\u00e1lasztott\u00e1k kikapcsol\u00f3d\u00e1sk\u00e9pp a parkokat, z\u00f6ldter\u00fcleteket. M\u00falt p\u00e9nteken a f\u0151v\u00e1ros I. ker\u00fclet\u00e9ben a Filoz\u00f3fusok kertj\u00e9ben kellett int\u00e9zkedni\u00fck, ahol fiatalok nagy sz\u00e1mban gy\u0171ltek \u00f6ssze maszk n\u00e9lk\u00fcl. \u00d6sszesen 18 emberrel szemben int\u00e9zkedtek szab\u00e1lys\u00e9rt\u00e9s miatt.\n\u00a0\u00a0\u00a0\u00a0A boltokra, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatti int\u00e9zked\u00e9sek k\u00f6z\u00fcl eddig 313 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 719-ben pedig az \u00fczletek korl\u00e1tozott nyitvatart\u00e1s\u00e1ra, illetve az \u00fczletekben tart\u00f3zkod\u00e1sra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0A hossz\u00fa h\u00e9tv\u00e9g\u00e9n Gy\u0151r-Moson-Sopron megy\u00e9ben egy g\u00f6ny\u0171i vir\u00e1gbolt ideiglenes bez\u00e1rat\u00e1s\u00e1r\u00f3l d\u00f6nt\u00f6tt a rend\u0151rs\u00e9g, mert ott nem tartott\u00e1k be a v\u00e9delmi int\u00e9zked\u00e9seket.\n\u00a0\u00a0\u00a0\u00a0A B\u00e1cs-Kiskun megyei Akaszt\u00f3n \u00e9s a Pest megyei Magl\u00f3don egy-egy s\u00f6r\u00f6z\u0151n\u00e9l, Budapesten a L\u00e1nch\u00edd utc\u00e1ban, tov\u00e1bb\u00e1 a Csongr\u00e1d megyei \u00dcll\u00e9sen kellett vend\u00e9gl\u00e1t\u00f3helyekkel \u00f6sszef\u00fcgg\u00e9sben int\u00e9zkedni\u00fck, mert nem tartott\u00e1k be a v\u00e9delmi int\u00e9zked\u00e9seket. Ut\u00f3bbi helysz\u00ednen egy vend\u00e9g a mosd\u00f3ban pr\u00f3b\u00e1lt elb\u00fajni a rend\u0151r\u00f6k el\u0151l - mondta az alezredes, aki szerint \u00f6sszesen 16 vend\u00e9ggel \u00e9s k\u00e9t \u00fczemeltet\u0151vel szemben volt sz\u00fcks\u00e9g rend\u0151ri int\u00e9zked\u00e9sre \u00e9s h\u00e1rom vend\u00e9gl\u00e1t\u00f3helyet z\u00e1rattak be ideiglenesen a hossz\u00fa h\u00e9tv\u00e9g\u00e9n.\n\u00a0\u00a0\u00a0\u00a0Kiss R\u00f3bert k\u00f6z\u00f6lte, a hossz\u00fa h\u00e9tv\u00e9g\u00e9n a kij\u00e1r\u00e1si \u00e9s a csoportosul\u00e1si, gy\u00fclekez\u00e9si tilalommal kapcsolatos szab\u00e1lyok megs\u00e9rt\u00e9se miatt 3249-szor int\u00e9zkedtek a rend\u0151r\u00f6k. A kij\u00e1r\u00e1si korl\u00e1toz\u00e1s, majd az azt felv\u00e1lt\u00f3 kij\u00e1r\u00e1si tilalom tavaly novemberi bevezet\u00e9se \u00f3ta 60 864 hasonl\u00f3 esetben int\u00e9zkedtek.\n\u00a0\u00a0\u00a0\u00a0M\u00falt cs\u00fct\u00f6rt\u00f6k este egy XIII. ker\u00fcleti lak\u00e1sban volt egy \u00f6tf\u0151s \u00f6sszej\u00f6vetel, ahova csendh\u00e1bor\u00edt\u00e1s miatt h\u00edvt\u00e1k a rend\u0151r\u00f6ket. K\u00f6z\u00fcl\u00fck h\u00e1rman a kij\u00e1r\u00e1si tilalmat megszegt\u00e9k. Ide a rend\u0151r\u00f6knek m\u00e1sodszor is ki kellett menni\u00fck int\u00e9zkedni, mert az ellen\u0151rz\u00e9s ellen\u00e9re is folytatt\u00e1k a rendezv\u00e9nyt, \u00edgy \u0151ket a rend\u0151r\u00f6k el\u0151\u00e1ll\u00edtott\u00e1k.\n\u00a0\u00a0\u00a0\u00a0Vas\u00e1rnap a k\u00f6r\u00faton egy AirBnb lak\u00e1sban kellett hat, a Doh\u00e1ny utc\u00e1ban pedig 11 emberrel szemben int\u00e9zkedni hasonl\u00f3 okb\u00f3l - mondta.\n\u00a0\u00a0\u00a0\u00a0A hossz\u00fa h\u00e9tv\u00e9g\u00e9n is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 367 esetben l\u00e9ptek fel. Az \u00e1tutaz\u00f3kat tavaly szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 14 930-szor int\u00e9zkedtek.\n\u00a0\u00a0\u00a0\u00a0Kiss R\u00f3bert arr\u00f3l is besz\u00e9lt, a hossz\u00fa h\u00e9tv\u00e9g\u00e9n 22 275 hat\u00f3s\u00e1gi h\u00e1zi karant\u00e9nt rendeltek el, jelenleg 44 172-en vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 3794-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - ismertette.\n\u00a0\u00a0\u00a0\u00a0A hat\u00e1rforgalmat az alezredes z\u00f6kken\u0151mentesnek nevezte, de Tomp\u00e1n\u00e1l, R\u00f6szk\u00e9n\u00e9l \u00e9s Csan\u00e1dpalot\u00e1n\u00e1l a teherforgalomban a Magyarorsz\u00e1gra bel\u00e9p\u0151k 3 \u00f3r\u00e1s v\u00e1rakoz\u00e1ssal kell hogy sz\u00e1moljanak.\n\u00a0\u00a0\u00a0\u00a0A j\u00e1rv\u00e1nnyal \u00f6sszef\u00fcgg\u00e9sben 2020 tavasza \u00f3ta 562 b\u0171ncselekm\u00e9ny miatt indult elj\u00e1r\u00e1s, ezekben \u00f6sszesen 114 embert hallgattak ki gyan\u00fas\u00edtottk\u00e9nt.\n\n\nMTI 2021. \u00e1prilis 6.\n\n"}]