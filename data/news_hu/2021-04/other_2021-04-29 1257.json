[{"date": "2021-04-29 12:57", "url": "https://koronavirus.gov.hu/cikkek/gulyas-gergely-az-eu-ban-kiemelkedo-magyarorszagi-oltasok-sebessege", "h1": "Guly\u00e1s Gergely: az EU-ban kiemelked\u0151 a magyarorsz\u00e1gi olt\u00e1sok sebess\u00e9ge", "body": "\nAz Eur\u00f3pai Uni\u00f3n (EU) bel\u00fcl kiemelked\u0151 a magyarorsz\u00e1gi olt\u00e1sok sebess\u00e9ge, M\u00e1lt\u00e1val \"egy\u00fctt vezetj\u00fck\" az eur\u00f3pai rangsort - jelentette ki a Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6k\u00f6n online sajt\u00f3t\u00e1j\u00e9koztat\u00f3n. Hozz\u00e1tette: a beoltottak sz\u00e1ma ak\u00e1r p\u00e9nteken el\u00e9rheti a n\u00e9gymilli\u00f3t, \u00edgy a korm\u00e1ny kor\u00e1bbi d\u00f6nt\u00e9s\u00e9nek megfelel\u0151en \u00e9letbe l\u00e9phet a korl\u00e1toz\u00e1sok felold\u00e1s\u00e1nak \u00fajabb \u00fcteme.\n\n\nAz olt\u00e1soknak k\u00f6sz\u00f6nhet\u0151, hogy elkezd\u0151d\u00f6tt a l\u00e9pcs\u0151zetes \u00fajraind\u00edt\u00e1s\nGuly\u00e1s Gergely azt mondta, a j\u00e1rv\u00e1ny harmadik hull\u00e1ma Magyarorsz\u00e1got is s\u00falyosan \u00e9rintette, de az olt\u00e1soknak k\u00f6sz\u00f6nhet\u0151en mostanra radik\u00e1lisan visszaestek az \u00faj fert\u0151z\u00e9sek, \u00e9s cs\u00f6kkent a hal\u00e1loz\u00e1sok sz\u00e1ma is. Hozz\u00e1tette: min\u00e9l t\u00f6bb ember oltatja be mag\u00e1t, ann\u00e1l gyorsabban szor\u00edthat\u00f3 vissza a j\u00e1rv\u00e1ny.\nAz olt\u00e1snak k\u00f6sz\u00f6nhet\u0151, hogy elkezd\u0151d\u00f6tt az \u00fajraind\u00edt\u00e1s. A beoltottak sz\u00e1ma p\u00e9nteken el\u00e9rheti a n\u00e9gymilli\u00f3t, \u00edgy a korm\u00e1ny kor\u00e1bbi d\u00f6nt\u00e9s\u00e9nek megfelel\u0151en \u00e9letbe l\u00e9phet a korl\u00e1toz\u00e1sok felold\u00e1s\u00e1nak \u00fajabb \u00fcteme - k\u00f6z\u00f6lte a politikus. Regisztr\u00e1ci\u00f3 az olt\u00e1sra: https://vakcinainfo.gov.hu/\nA beoltottak sz\u00e1ma holnap el\u00e9rheti a 4 milli\u00f3t, \u00edgy szombaton \u00e9letbe l\u00e9phet az \u00fajraind\u00edt\u00e1s k\u00f6vetkez\u0151 fokozata\nAz \u00fajraind\u00edt\u00e1s legfontosabb elemei k\u00f6z\u00f6tt eml\u00edtette, hogy a kij\u00e1r\u00e1si tilalom kezdete 11 \u00f3r\u00e1r\u00f3l \u00e9jf\u00e9lre m\u00f3dosul, az \u00fczletekben pedig este 11 \u00f3r\u00e1ig lehet v\u00e1s\u00e1rolni. A v\u00e9detts\u00e9gi igazolv\u00e1nnyal rendelkez\u0151k a vend\u00e9gl\u00e1t\u00f3helyek bels\u0151 tereit szint\u00e9n 11 \u00f3r\u00e1ig l\u00e1togathatj\u00e1k majd, s ide a sz\u00fcl\u0151k, csal\u00e1dtagok magukkal vihetik gyermekeiket is.\nA v\u00e9detts\u00e9gi igazolv\u00e1nnyal rendelkez\u0151k \u00e9s gyermekeik sz\u00e1llod\u00e1kba is mehetnek. A tavaly novemberben bez\u00e1rt szabadid\u0151s l\u00e9tes\u00edtm\u00e9nyeket - \u00e1llatkerteket, vadasparkokat, m\u00fazeumokat, mozikat, sz\u00ednh\u00e1zakat, k\u00f6nyvt\u00e1rakat - v\u00e9detts\u00e9gi igazolv\u00e1nnyal ism\u00e9t lehet majd l\u00e1togatni. Az edz\u0151termekbe, uszod\u00e1kba is kiz\u00e1r\u00f3lag v\u00e9detts\u00e9gi igazolv\u00e1nnyal \u00e9rkez\u0151k, a versenyszer\u0171en sportol\u00f3 18 \u00e9v alattiak, valamint a versenyre vagy m\u00e9rk\u0151z\u00e9sre k\u00e9sz\u00fcl\u0151 18 \u00e9v feletti igazolt sportol\u00f3k mehetnek be - mondta.\nA v\u00e9dettek \u00e9s a fel\u00fcgyelet\u00fck \u00e1ll\u00f3 kiskor\u00faak este 11 \u00f3r\u00e1ig a sportrendezv\u00e9nyeket is l\u00e1togathatj\u00e1k. A v\u00e9detts\u00e9ggel rendelkez\u0151knek nem kell maszkot viselni\u00fck a kultur\u00e1lis \u00e9s sportrendezv\u00e9nyeken - tudatta a t\u00e1rcavezet\u0151.\nGuly\u00e1s Gergely k\u00f6z\u00f6lte: a 4 milli\u00f3s \u00e1toltotts\u00e1g el\u00e9r\u00e9se ut\u00e1n v\u00e9detts\u00e9gi igazolv\u00e1nnyal karant\u00e9n-k\u00f6telezetts\u00e9g n\u00e9lk\u00fcl lehet j\u00f6nni az orsz\u00e1gba.\nTov\u00e1bbra is nyitva van az online id\u0151pontfoglal\u00f3, a regisztr\u00e1ltak ak\u00e1r holnapra is foglalhatnak id\u0151pontot \n\nMa m\u00e1r nincs akad\u00e1lya annak, hogy aki nem oltatta be mag\u00e1t, az ezt gyorsan megtegye. A regisztr\u00e1ci\u00f3t k\u00f6vet\u0151 egy h\u00e9ten bel\u00fcl megkaphat\u00f3 az olt\u00e1s, a v\u00e9detts\u00e9gi igazolv\u00e1nyt gyorsan meg lehet szerezni \u2013 hangs\u00falyozta. R\u00e9szletek: https://koronavirus.gov.hu/cikkek/nyitva-van-az-online-idopontfoglalo-az-oltasra-\nA v\u00e9detts\u00e9gi igazolv\u00e1ny haszn\u00e1lat\u00e1r\u00f3l az emberek d\u00f6nt\u00f6ttek a konzult\u00e1ci\u00f3n\n\nEml\u00e9keztetett, a j\u00e1rv\u00e1ny\u00fcgyi konzult\u00e1ci\u00f3n az emberek 80 sz\u00e1zal\u00e9ka az int\u00e9zked\u00e9sek fokozatos visszavon\u00e1sa mellett foglalt \u00e1ll\u00e1st, \u00e9s 65 sz\u00e1zal\u00e9kuk kinyilv\u00e1n\u00edtotta, hogy a j\u00e1rv\u00e1ny\u00fcgyi korl\u00e1toz\u00e1sok al\u00f3l a v\u00e9detts\u00e9ggel rendelkez\u0151 kapjanak felment\u00e9st. Ezt a v\u00e9lem\u00e9nyt juttatja \u00e9rv\u00e9nyre a korm\u00e1nyd\u00f6nt\u00e9s - tette hozz\u00e1.\nGuly\u00e1s Gergely hangs\u00falyozta, Magyarorsz\u00e1g az\u00e9rt haladhat a nyit\u00e1sban gyorsabban mint Eur\u00f3pa m\u00e1s orsz\u00e1gai, mert az oltottak sz\u00e1ma l\u00e9nyegesen magasabb. R\u00e1mutatott ugyanakkor: \u00fagy akad\u00e1lyozhat\u00f3 meg a j\u00e1rv\u00e1ny negyedik hull\u00e1m\u00e1nak kialakul\u00e1sa, ha a j\u00e1rv\u00e1ny\u00fcgyi szab\u00e1lyokat mindenki betartja, \u00e9s tudom\u00e1sul veszi, hogy egyes helyekre csak v\u00e9detts\u00e9ggel rendelkez\u0151k l\u00e9phetnek be.\n\u00a0\nA korm\u00e1ny szigor\u00fa szab\u00e1lyokat l\u00e9ptet \u00e9letbe, \u00e9s tervezik a b\u00fcntet\u0151 t\u00f6rv\u00e9nyk\u00f6nyv m\u00f3dos\u00edt\u00e1s\u00e1t. A k\u00f6zokirat-hamis\u00edt\u00e1snak min\u0151s\u00edtett esetek\u00e9nt lesz b\u00fcntethet\u0151 a v\u00e9detts\u00e9gi igazolv\u00e1ny hamis\u00edt\u00e1sa, illetve a hamis v\u00e9detts\u00e9gi igazolv\u00e1ny bemutat\u00e1sa. Szigor\u00faan szab\u00e1lyozz\u00e1k az \u00fczemeltet\u0151k \u00e9s a szolg\u00e1ltat\u00f3k felel\u0151ss\u00e9g\u00e9t is: amennyiben nem k\u00e9rik a v\u00e9detts\u00e9gi igazolv\u00e1ny bemutat\u00e1s\u00e1t, azonnali - 100 ezert\u0151l egymilli\u00f3 forintig terjed\u0151 - p\u00e9nzb\u00edrs\u00e1g szabhat\u00f3 ki, a szab\u00e1lyokat sz\u00e1nd\u00e9kosan vagy teljesen figyelmen k\u00edv\u00fcl hagy\u00f3k pedig ak\u00e1r egy\u00e9ves bez\u00e1r\u00e1ssal is s\u00fajthat\u00f3k - k\u00f6z\u00f6lte a miniszter.\n5 milli\u00f3 beoltott ut\u00e1n v\u00e1rhat\u00f3ak az \u00fajraind\u00edt\u00e1s tov\u00e1bbi l\u00e9p\u00e9sei\n\nA mag\u00e1n- \u00e9s csal\u00e1di rendezv\u00e9nyekkel kapcsolatos korl\u00e1toz\u00e1sok fennmaradnak. A korm\u00e1ny az \u00f6tmilli\u00f3 olt\u00e1s el\u00e9r\u00e9sekor - v\u00e1rhat\u00f3an m\u00e1jus harmadik h\u00e9tv\u00e9g\u00e9j\u00e9ig - a lakodalmakra vonatkoz\u00f3 tilalmat szeretn\u00e9 feloldani - mondta a politikus.\nA k\u00f6zter\u00fcleteken, t\u00f6megk\u00f6zleked\u00e9si eszk\u00f6z\u00f6k\u00f6n, \u00fczletekben tov\u00e1bbra is k\u00f6telez\u0151 a maszk visel\u00e9se, mert ezeken a helyeken nem csak oltottak tart\u00f3zkodnak. A csoportosul\u00e1sra, gy\u00fclekez\u00e9sre vonatkoz\u00f3 szab\u00e1lyok tov\u00e1bbra is \u00e9rv\u00e9nyesek, de a korm\u00e1ny - amint az olt\u00e1sok el\u0151rehalad\u00e1sa lehet\u0151v\u00e9 teszi - ezeket is szeretn\u00e9 enyh\u00edteni, megsz\u00fcntetni - tudatta a t\u00e1rcavezet\u0151.\nA baloldali olt\u00e1sellenes kamp\u00e1ny sokakban keltett bizonytalans\u00e1got\n\nGuly\u00e1s Gergely kit\u00e9rt arra is, hogy \"a baloldali olt\u00e1sellenes kamp\u00e1ny sokakban keltett f\u00e9lelmet\", bizonytalans\u00e1got. Baloldali politikusok hetek, h\u00f3napok \u00f3ta Magyarorsz\u00e1gon \u00e9s k\u00fclf\u00f6ld\u00f6n is arr\u00f3l besz\u00e9lnek, hogy a k\u00ednai vagy orosz olt\u00e1s vagy ak\u00e1r az AstraZeneca-vakcina nem t\u00f6k\u00e9letes - mondta.\nMinden haz\u00e1nkban alkalmazott vakcina hat\u00e1sos \u00e9s biztons\u00e1gos\n\nA miniszter lesz\u00f6gezte, ezeket az \u00e1ll\u00edt\u00e1sokat a t\u00e9nyek nem t\u00e1masztj\u00e1k al\u00e1. A korm\u00e1ny \u00e9ppen a baloldal k\u00f6vetel\u00e9s\u00e9re hozta nyilv\u00e1noss\u00e1gra az eg\u00e9szs\u00e9g\u00fcgyi nyilv\u00e1ntart\u00e1sokban fellelhet\u0151, olt\u00e1ssal kapcsolatos adatokat. Ezek azt bizony\u00edtj\u00e1k, mindegyik olt\u00e1s hat\u00e1sos, nincs komoly k\u00fcl\u00f6nbs\u00e9g k\u00f6zt\u00fck, valamennyi minim\u00e1lisra cs\u00f6kkenti a fert\u0151z\u00e9s vesz\u00e9ly\u00e9t. A megbetegedettek ar\u00e1nya sz\u00e1zezer oltottra tekintve 4 ezrel\u00e9k, \u00e9s valamennyi vakcinat\u00edpus eset\u00e9ben egy sz\u00e1zal\u00e9k alatt marad a megbeteged\u00e9sek ar\u00e1nya - mondta Guly\u00e1s Gergely, hangs\u00falyozva, nem \u00e9rdemes a baloldali olt\u00e1sellenes kamp\u00e1nynak hinni.\nArra a k\u00e9rd\u00e9s\u00e9re, hogy tervez-e k\u00f6z\u00f6s olt\u00e1si kamp\u00e1nyt az ellenz\u00e9kkel a korm\u00e1ny, Guly\u00e1s Gergely \u00fagy v\u00e1laszolt: illuz\u00f3rikus lenne az ellen\u00e9ki p\u00e1rtokkal k\u00f6z\u00f6s olt\u00e1si kamp\u00e1nyt szervezni, mert \"olt\u00e1sellenesekkel nagyon neh\u00e9z olt\u00e1s melletti kamp\u00e1nyt szervezni\".\nK\u00e9toldal\u00fa meg\u00e1llapod\u00e1sokat k\u00f6t Magyarorsz\u00e1g a v\u00e9detts\u00e9gi igazolv\u00e1nyokr\u00f3l\nA korm\u00e1ny felhatalmazta a k\u00fcl\u00fcgyi t\u00e1rca vezet\u0151j\u00e9t, hogy k\u00e9toldal\u00fa meg\u00e1llapod\u00e1sokat k\u00f6ss\u00f6n a v\u00e9detts\u00e9gi igazolv\u00e1nyok elismer\u00e9s\u00e9r\u0151l\u00a0Guly\u00e1s Gergely azt mondta, hogy szeretn\u00e9k k\u00f6lcs\u00f6n\u00f6sen elismertetni a vakcinaigazolv\u00e1nyokhoz f\u0171z\u0151d\u0151 jogokat.\nMagyarorsz\u00e1g k\u00e9toldal\u00fa meg\u00e1llapod\u00e1sokat k\u00f6t majd minden olyan \u00e1llammal, amely nyitott erre. \u00cdgy a magyar v\u00e9detts\u00e9gi igazolv\u00e1nnyal rendelkez\u0151knek ugyanolyan el\u0151nyei lesznek az \u00e9rintett orsz\u00e1gban, mint a helyi v\u00e9detts\u00e9gi igazolv\u00e1nnyal rendelkez\u0151knek. Ugyanez ford\u00edtva is igaz lesz: a magyar korm\u00e1ny is elfogadja m\u00e1s orsz\u00e1gok v\u00e9detts\u00e9gi igazolv\u00e1nyait - nyomat\u00e9kos\u00edtotta.\nA beoltottak maguk is leellen\u0151rizhetik, hogy r\u00f6gz\u00edt\u00e9sre ker\u00fclt-e a v\u00e9d\u0151olt\u00e1s bead\u00e1s\u00e1nak a t\u00e9nye\nK\u00f6z\u00f6lte: az orvosok feladata, hogy r\u00f6gz\u00edts\u00e9k az olt\u00e1s t\u00e9ny\u00e9t az Elektronikus Eg\u00e9szs\u00e9g\u00fcgyi Szolg\u00e1ltat\u00e1si T\u00e9rben, ezt a legt\u00f6bbj\u00fck meg is teszi. Ha valaki nem kap v\u00e9detts\u00e9gi igazolv\u00e1nyt, tudja ellen\u0151rizni, hogy szerepel-e a rendszerben az immuniz\u00e1ci\u00f3ja. R\u00e9szletek: https://koronavirus.gov.hu/cikkek/igy-ellenorizheti-hogy-rogzitve-van-e-az-oltasa\nAmennyiben igen, a Bel\u00fcgyminiszt\u00e9rium automatikusan int\u00e9zi az okirat ki\u00e1ll\u00edt\u00e1s\u00e1t, amelyet post\u00e1ra adnak. \u00cdgy az igazolv\u00e1ny \u00e1tlagosan t\u00edz nap alatt \u00e9rkezik meg az \u00e9rintetthez, sajnos azonban n\u00e9ha t\u00f6bb id\u0151t vesz ig\u00e9nybe a folyamat.\nGuly\u00e1s Gergely elmondta: a nyomd\u00e1n\u00e1l keddig gy\u00e1rtott igazolv\u00e1nyok sz\u00e1ma 4 176 133, ebb\u0151l fert\u0151z\u00e9sen \u00e1tesetteknek 651 060-at, beoltottaknak pedig 3 525 073-at \u00e1ll\u00edtottak ki. Ebb\u0151l 3 836 478 darabot post\u00e1ztak, k\u00f6z\u00fcl\u00fck 3,24 milli\u00f3t oltottak, mintegy 596 ezret fert\u0151z\u00e9sen \u00e1tesettek sz\u00e1m\u00e1ra, 68 500 igazolv\u00e1nyt pedig most visznek postai sz\u00e1ll\u00edt\u00e1sra.\u00a0\u00a0\nEbb\u0151l l\u00e1tszik, hogy ha nem is azonnal, de n\u00e9h\u00e1ny nappal k\u00f6veti az oltotts\u00e1got az igazolv\u00e1nyok ki\u00e1ll\u00edt\u00e1sa - mondta. Hozz\u00e1tette: t\u00f6bb ponton lehetnek probl\u00e9m\u00e1k, p\u00e9ld\u00e1ul, ha az EESZT-be nem ker\u00fcl be az olt\u00e1s t\u00e9nye. Az orvosok nagy r\u00e9sze p\u00e9ldamutat\u00f3 pontoss\u00e1ggal viszi fel ezeket az adatokat a rendszerbe - k\u00f6z\u00f6lte, majd arra k\u00e9rt mindenkit, aki ezt eddig nem \u00edgy tette, hogy ezeket p\u00f3tolja.\nGuly\u00e1s Gergely besz\u00e1molt arr\u00f3l, hogy a visszajelz\u00e9sek alapj\u00e1n 96-97 sz\u00e1zal\u00e9kban ez a folyamat rendben halad, ugyanakkor ilyen nagy sz\u00e1mok eset\u00e9ben 3-4 sz\u00e1zal\u00e9k is sok embert jelent.\nElj\u00e1r\u00e1srendet alak\u00edtanak ki a hi\u00e1nyz\u00f3 v\u00e9detts\u00e9gi igazolv\u00e1nyok p\u00f3tl\u00e1s\u00e1ra\nA hi\u00e1nyz\u00f3 v\u00e9detts\u00e9gi igazolv\u00e1nyok p\u00f3tl\u00e1s\u00e1ra a korm\u00e1ny vil\u00e1gos elj\u00e1r\u00e1srendet alak\u00edt ki, amelyet a minisztereln\u00f6k tud ismertetni a p\u00e9ntek reggeli r\u00e1di\u00f3interj\u00faj\u00e1ban - jelentette be a miniszter.\nGuly\u00e1s Gergely azt mondta, hogy sok panasz \u00e9rkezett a korm\u00e1nyhivatalokhoz a vakcinaigazolv\u00e1nyokkal kapcsolatban.\nKiemelte, hogy t\u00f6bb mint 4,5 milli\u00f3 ember jogosult az okiratra, ez az elm\u00falt \u00e9vtizedek egyik legnagyobb logisztikai akci\u00f3ja, el\u0151fordulhatnak technikai neh\u00e9zs\u00e9gek. A korm\u00e1ny mindent megtesz az\u00e9rt, hogy a lehet\u0151 leggyorsabban p\u00f3tolja a meg nem \u00e9rkezett igazolv\u00e1nyokat - mondta.\nGuly\u00e1s Gergely t\u00e1j\u00e9koztat\u00e1sa szerint a nyomd\u00e1ban a lehet\u0151 legnagyobb pontoss\u00e1ggal dolgoznak \u00e9s - fogalmazott - \"b\u00edzunk benne, hogy ez a post\u00e1r\u00f3l is elmondhat\u00f3\", de kiz\u00e1rni nem lehet, hogy 4 milli\u00f3 igazolv\u00e1nyb\u00f3l a post\u00e1n is veszhet el.\nErre - folytatta - az operat\u00edv t\u00f6rzs keresi a megold\u00e1st. A korm\u00e1nyhivatalokhoz \"nagyon sok\" bejelent\u00e9s \u00e9rkezett, ezeket minden esetben megvizsg\u00e1lj\u00e1k.\nM\u00e1r egy olt\u00e1s is jelent\u0151sen cs\u00f6kkenti a betegs\u00e9g s\u00falyos lefoly\u00e1s\u00e1nak kock\u00e1zat\u00e1t\nJelezte: konszenzus volt abban, hogy az igazolv\u00e1nyok ne azonnal \u00e9rkezzenek, mivel a v\u00e9detts\u00e9g m\u00e1r az els\u0151 olt\u00e1s ut\u00e1n elkezd kialakulni, napr\u00f3l napra n\u0151 az ellenanyag szintje, de a m\u00e1sodik adag bead\u00e1s\u00e1val v\u00e1lik teljess\u00e9. Az \u00e9rdemi k\u00fcl\u00f6nbs\u00e9g nem az els\u0151 \u00e9s a m\u00e1sodik olt\u00e1s, hanem az olt\u00e1s n\u00e9lk\u00fcli \u00e9s az els\u0151 olt\u00e1s ut\u00e1ni \u00e1llapot k\u00f6z\u00f6tt van - jelentette ki.\nEz\u00e9rt ha valaki az olt\u00e1s ut\u00e1n 7-10 nappal kapja meg az igazolv\u00e1nyt, \"m\u00e9g j\u00f3 is\" - f\u0171zte hozz\u00e1, majd hangs\u00falyozta: az viszont baj, ha valaki k\u00e9t-h\u00e1rom h\u00e9t ut\u00e1n sem kapta meg az igazolv\u00e1nyt, eset\u00fckben az eml\u00edtett technikai probl\u00e9m\u00e1k egyike l\u00e9pett fel. Ennek \u00e9rdemi megold\u00e1s\u00e1val kapcsolatban p\u00e9nteken v\u00e1rhat\u00f3 bejelent\u00e9s - jelezte.\n\u00c9rdemi hat\u00e9konys\u00e1gbeli k\u00fcl\u00f6nbs\u00e9g nincs a haz\u00e1nkban alkalmazott olt\u00f3anyagok k\u00f6z\u00f6tt\n\nA miniszter elmondta, el\u0151sz\u00f6r a Magyarorsz\u00e1gon \u00e9l\u0151ket szeretn\u00e9k beoltani, ut\u00e1na a hat\u00e1ron t\u00fali magyarok els\u0151 helyen vannak.\nA Magyarorsz\u00e1gon haszn\u00e1lt vakcin\u00e1k hat\u00e1soss\u00e1g\u00e1r\u00f3l k\u00f6zz\u00e9tett korm\u00e1nyzati t\u00e1bl\u00e1zatot \u00e9rt kritik\u00e1kra reag\u00e1lva Guly\u00e1s Gergely arr\u00f3l besz\u00e9lt, hogy az az EESZT \"pontos \u00e9s objekt\u00edv\" adatait tartalmazza. Szavai szerint \u00f6r\u00fclnek annak \u00e9s nem zavarja a korm\u00e1nyt, hogy ahhoz ak\u00e1r Karik\u00f3 Katalin professzor, ak\u00e1r m\u00e1s szempontokat tett hozz\u00e1, de - jegyezte meg - azok \"k\u00f6ztudom\u00e1s\u00fa t\u00e9nyeknek min\u0151s\u00fclnek\".\nGuly\u00e1s Gergely lesz\u00f6gezte: a korm\u00e1ny nem v\u00e9letlen\u00fcl nem \u00e1llap\u00edtott meg sorrendet a vakcin\u00e1k k\u00f6z\u00f6tt. K\u00f6z\u00f6lte: \u00e9rdemi, komoly hat\u00e9konys\u00e1gbeli k\u00fcl\u00f6nbs\u00e9g nincs az olt\u00f3anyagok k\u00f6z\u00f6tt.\n\nAz operat\u00edv t\u00f6rzs vakcinagazd\u00e1lkod\u00e1si tervet dolgoz ki\nElmondta, az operat\u00edv t\u00f6rzs vakcinagazd\u00e1lkod\u00e1si tervet dolgoz ki, az \u00e1llamnak fel kell k\u00e9sz\u00fclnie arra, hogy a v\u00e9detts\u00e9g megsz\u0171n\u00e9s\u00e9nek legkor\u00e1bbi pillanat\u00e1ban legyen el\u00e9g vakcina \u00e9s folyamatos legyen az \u00fajraolt\u00e1s, ennek megfelel\u0151en fognak tartal\u00e9kolni olt\u00f3anyagokat.\n\u00a0\u00a0 \u00a0\nA 18 \u00e9ven aluliak olt\u00e1s\u00e1r\u00f3l\n\nA 18 \u00e9ven aluliak olt\u00e1s\u00e1r\u00f3l azt mondta, a 16-18 \u00e9v k\u00f6z\u00f6ttieket lehet oltani a Pfizer-vakcin\u00e1val, ezt meg is fogj\u00e1k tenni, a 12-16 \u00e9ves koroszt\u00e1ly eset\u00e9ben m\u00e9g folynak a vizsg\u00e1latok, \u00e9s ha megsz\u00fcletnek az olthat\u00f3s\u00e1gukr\u00f3l a vil\u00e1gos orvosi v\u00e9lem\u00e9nyek, akkor d\u00f6nt az olt\u00e1sukr\u00f3l az operat\u00edv t\u00f6rzs.\n\u00c1prilis 19-\u00e9t\u0151l megsz\u0171nt a tantermen k\u00edv\u00fcli digit\u00e1lis oktat\u00e1s az als\u00f3 tagozaton, \u00e9s nem lehet p\u00e1rhuzamosan jelenl\u00e9ti \u00e9s digit\u00e1lis tanrendet fenntartani. A kr\u00f3nikus betegs\u00e9g miatt az \u00f3ral\u00e1togat\u00e1s al\u00f3l felmentett di\u00e1kok eset\u00e9ben azonban a szab\u00e1lyoz\u00e1s lehet\u0151v\u00e9 teszi, hogy online kapcsol\u00f3djanak be az oktat\u00e1sba - jegyezte meg.\nElmondta: szeretn\u00e9k, ha lenn\u00e9nek ny\u00e1ri t\u00e1borok, de err\u0151l csak m\u00e1jus k\u00f6zep\u00e9n, az \u00f6tmilli\u00f3 oltotthoz k\u00f6zel\u00edtve tudnak majd d\u00f6nt\u00e9st hozni.\n\nM\u00e1jus 1-j\u00e9t\u0151l a taj-sz\u00e1mmal nem rendelkez\u0151k is tudnak regisztr\u00e1lni az olt\u00e1sra\n\nA miniszter k\u00f6z\u00f6lte: m\u00e1jus 1-j\u00e9t\u0151l a taj-sz\u00e1mmal nem rendelkez\u0151k is tudnak regisztr\u00e1lni az olt\u00e1sra, ez sz\u00fcks\u00e9ges a t\u00e1rsadalmi immunit\u00e1s el\u00e9r\u00e9s\u00e9hez. Elmondta azt is, \u00e1prilis m\u00e1sodik fel\u00e9t\u0151l oltj\u00e1k a diplomat\u00e1kat, el\u0151tte azoknak az orsz\u00e1goknak a k\u00f6vets\u00e9gi munkat\u00e1rsai kaptak olt\u00e1st, akikt\u0151l Magyarorsz\u00e1gra vakcina \u00e9rkezett, \u00edgy az amerikai, a brit, a k\u00ednai \u00e9s az orosz nagyk\u00f6vets\u00e9g munkat\u00e1rsai.\n\nArra, hogy a labdar\u00fag\u00f3 Eur\u00f3pa bajnoks\u00e1gra \u00e9rkez\u0151 k\u00fclf\u00f6ldiekt\u0151l negat\u00edv PCR-tesztet k\u00e9rnek, a magyarokt\u00f3l azonban v\u00e9detts\u00e9gi igazolv\u00e1nyt, a miniszter azt mondta, a k\u00fcl\u00f6nbs\u00e9gt\u00e9tel oka, hogy Magyarorsz\u00e1gon az els\u0151 meccs j\u00faniusi id\u0151pontj\u00e1ra mindenki beoltathatja mag\u00e1t, aki akarja, m\u00edg Nyugat-Eur\u00f3p\u00e1ban nem \u00e1llnak ilyen j\u00f3l az olt\u00e1ssal.\nA terasznyit\u00e1ssal kapcsolatban azt mondta, volt n\u00e9h\u00e1ny olyan jelenet, amely nem felelt meg a szab\u00e1lyoknak, de \"tal\u00e1n az sem lett volna helyes, ha mindenkit 50-100 vagy 150 ezer forintos b\u00edrs\u00e1ggal s\u00fajtanak a rend\u0151r\u00f6k\".\u00a0\nMagyarorsz\u00e1g az els\u0151k k\u00f6z\u00f6tt fogja beny\u00fajtani a javaslat\u00e1t a helyre\u00e1ll\u00edt\u00e1si tervr\u0151l\n\nA korm\u00e1ny t\u00e1rgyalt az Eur\u00f3pai Uni\u00f3 helyre\u00e1ll\u00edt\u00e1si alapj\u00e1r\u00f3l, az \u00fajraind\u00edt\u00e1st szolg\u00e1l\u00f3 \u00f6sszeg lassan el\u00e9rhet\u0151v\u00e9 v\u00e1lik.\nGuly\u00e1s Gergely kijelentette: Magyarorsz\u00e1g abban a szerencs\u00e9s helyzetben van, hogy itt a v\u00e9g\u00e9hez k\u00f6zeledik a j\u00e1rv\u00e1ny.\nAz uni\u00f3s p\u00e9nzalap r\u00e9szben egy vissza nem t\u00e9r\u00edtend\u0151 t\u00e1mogat\u00e1sb\u00f3l \u00e1ll, amelyet Magyarorsz\u00e1g teljes eg\u00e9sz\u00e9ben fel fog venni, r\u00e9szben pedig hitelb\u0151l. A hitelekn\u00e9l projekt alapon, egyedi d\u00f6nt\u00e9s eset\u00e9n lehets\u00e9ges az ig\u00e9nybev\u00e9tel. A korm\u00e1ny azonban \u00fagy gondolja, hogy a v\u00e1ls\u00e1gkezel\u00e9st min\u00e9l kisebb elad\u00f3sod\u00e1ssal kell megoldani - hangs\u00falyozta.\nMagyarorsz\u00e1g eddig 80 sz\u00e1zal\u00e9k k\u00f6r\u00fcli \u00e1llamad\u00f3ss\u00e1ggal \"tudta meg\u00faszni\" a kr\u00edzist, a c\u00e9l, hogy ez min\u00e9l alacsonyabb m\u00e9rt\u00e9kben n\u0151j\u00f6n. Megjegyezte: a legt\u00f6bb tagorsz\u00e1g hasonl\u00f3an gondolkodik, a 27-b\u0151l 21 egyel\u0151re nem jelezte, hogy \u00e9lne a hitellel.\nA miniszter azt mondta, hogy a t\u00e1rgyal\u00e1sok j\u00f3l haladnak, Magyarorsz\u00e1g az els\u0151k k\u00f6z\u00f6tt fogja beny\u00fajtani az Eur\u00f3pai Bizotts\u00e1gnak a javaslat\u00e1t a helyre\u00e1ll\u00edt\u00e1si tervr\u0151l.\nK\u00f6z\u00f6lte, hogy Magyarorsz\u00e1gon olyan orvosi b\u00e9remel\u00e9s t\u00f6rt\u00e9nt a k\u00f6zelm\u00faltban, amilyenhez m\u00e9g csak hasonl\u00f3 sem volt a rendszerv\u00e1lt\u00e1s \u00f3ta. A bizotts\u00e1g elismeri az eg\u00e9szs\u00e9g\u00fcgyi reformot. A korm\u00e1ny azt k\u00e9rte, hogy a test\u00fclet a reform egy\u00e9ves k\u00f6lts\u00e9geinek egy r\u00e9sz\u00e9t fedezze, ehhez mintegy 300 milli\u00e1rd forint sz\u00fcks\u00e9ges. A t\u00e9m\u00e1ban m\u00e9g vita zajlik, de a bizotts\u00e1g eln\u00f6ke \"j\u00f3 sz\u00e1nd\u00e9kkal viszonyul\" az ig\u00e9nyhez, helyesnek tartja a v\u00e1ltoz\u00e1sok ir\u00e1ny\u00e1t - mondta Guly\u00e1s Gergely.\nSzavai szerint az elm\u00falt esztend\u0151 megszak\u00edtotta azt a sikeres \u00e9vtizedet, amelyben a magyar gazdas\u00e1g \u00e9vr\u0151l \u00e9vre n\u00f6vekedni tudott, m\u00e9g az uni\u00f3 \u00e1tlag\u00e1n\u00e1l is gyorsabban. A korm\u00e1ny most azt rem\u00e9li, hogy vissza tud t\u00e9rni a komoly fejl\u0151d\u00e9shez - hangoztatta a miniszter, megjegyezve, hogy az egyetemek is sz\u00e1m\u00edthatnak fejleszt\u00e9si forr\u00e1sokra.\n\nMTI 2021. \u00e1prilis 29.\n\n"}]