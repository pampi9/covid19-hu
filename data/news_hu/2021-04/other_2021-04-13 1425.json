[{"date": "2021-04-13 14:25", "url": "https://koronavirus.gov.hu/cikkek/orszagos-tisztifoorvos-mar-6-fele-oltas-van-magyarorszagon", "h1": "Orsz\u00e1gos tisztif\u0151orvos: m\u00e1r 6 f\u00e9le olt\u00e1s van Magyarorsz\u00e1gon", "body": "\nA reggeli \u00f3r\u00e1kban meg\u00e9rkezett a Janssen vakcin\u00e1ja Magyarorsz\u00e1gra, \u00edgy m\u00e1r 6 f\u00e9le vakcin\u00e1val olthatnak koronav\u00edrus ellen - mondta M\u00fcller Cec\u00edlia orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n kedden.\n\n\nM\u00fcller Cec\u00edlia k\u00f6z\u00f6lte, n\u00e9h\u00e1ny j\u00e1rv\u00e1ny\u00fcgyi adatn\u00e1l enyhe cs\u00f6kken\u00e9s tapasztalhat\u00f3, \u00edgy kijelenthet\u0151, hogy tet\u0151zik a j\u00e1rv\u00e1ny harmadik hull\u00e1ma. Jelezte ugyanakkor, hogy tendenci\u00e1t csak a 7-14 napos \"mozg\u00f3\u00e1tlagokb\u00f3l\" lehet kiolvasni.\n\u00a0\u00a0\u00a0\u00a0K\u00f3rh\u00e1zban m\u00e9g mindig sok beteg van a fert\u0151z\u00e9ssel \u00f6sszef\u00fcgg\u00e9sben, k\u00f6zt\u00fck sok fiatal. L\u00e9legeztet\u0151g\u00e9pen 1209-en vannak \u00e9s 272-en haltak meg az elm\u00falt napon - ismertette.\n\u00a0\u00a0\u00a0\u00a0A szakember arr\u00f3l is besz\u00e9lt, hogy a koronav\u00edrus brit mut\u00e1ci\u00f3ja fert\u0151z\u0151k\u00e9pesebb, \u00e9s ez a vesz\u00e9ly nem fog megsz\u0171nni. A v\u00e9delmi int\u00e9zked\u00e9sekkel - t\u00e1vols\u00e1gtart\u00e1ssal, maszkhaszn\u00e1lattal, k\u00e9zfert\u0151tlen\u00edt\u00e9ssel -, valamint az olt\u00e1sok bead\u00e1s\u00e1val megszak\u00edthat\u00f3 a fert\u0151z\u00e9sl\u00e1nc, hiszen sok m\u00falik azon, hogy a v\u00edrus \"milyen fog\u00e9konys\u00e1g\u00fa szervezetre tal\u00e1l\".\n\u00a0\u00a0\u00a0\u00a0Kiemelte, ez\u00e9rt van \u00f3ri\u00e1si jelent\u0151s\u00e9ge annak, hogy a j\u00e1rv\u00e1ny kit\u00f6r\u00e9s\u00e9t\u0151l sz\u00e1m\u00edtva viszonylag r\u00f6vid id\u0151n bel\u00fcl el\u00e9rhet\u0151v\u00e9 v\u00e1ltak a k\u00fcl\u00f6nf\u00e9le vakcin\u00e1k, amelyek mindegyike hat\u00e1sos \u00e9s biztons\u00e1gos, \u00e9s megv\u00e9denek a s\u00falyos sz\u00f6v\u0151dm\u00e9nyekt\u0151l.\n\u00a0\u00a0\u00a0\u00a0Fontos, hogy minden lehets\u00e9ges helyr\u0151l min\u00e9l t\u00f6bb olt\u00f3anyagot szerezz\u00fcnk, \u00e9s azokat min\u00e9l hamarabb megkapj\u00e1k az emberek.\n\u00a0\u00a0\u00a0\u00a0A kedd reggel \u00e9rkezett Janssen-vakcin\u00e1j\u00e1r\u00f3l elmondta, ez a vakcina hasonl\u00f3 az orosz Szputnyik V-vakcin\u00e1hoz, egy 26-os adenov\u00edrust tartalmaz\u00f3 vektorvakcina, azzal a k\u00fcl\u00f6nbs\u00e9ggel, hogy ebb\u0151l az olt\u00e1sb\u00f3l egy adag is el\u00e9g a v\u00e9detts\u00e9ghez, amely az olt\u00e1st k\u00f6vet\u0151en k\u00e9t h\u00e9t m\u00falva alakul ki.\n\u00a0\u00a0\u00a0\u00a0Tizennyolc \u00e9v felett mindenkinek adhat\u00f3, azoknak is, akik kor\u00e1bban \u00e1testek a fert\u0151z\u00e9sen, kiv\u00e9ve a v\u00e1rand\u00f3s \u00e9s szoptat\u00f3s kismam\u00e1kat.\n\u00a0\u00a0\u00a0\u00a0Mint mondta, a t\u00f6bbi olt\u00e1shoz hasonl\u00f3an enn\u00e9l is jelentkezhetnek olt\u00e1si reakci\u00f3k: b\u0151rp\u00edr az olt\u00e1s hely\u00e9n, enyhe fejf\u00e1j\u00e1s, rossz k\u00f6z\u00e9rzet, h\u0151emelked\u00e9s, azonban ezek a t\u00fcnetek r\u00f6vid id\u0151n bel\u00fcl megsz\u0171nnek. Hozz\u00e1tette: a Janssen-vakcin\u00e1t a honv\u00e9ds\u00e9gi olt\u00f3buszokon fogj\u00e1k haszn\u00e1lni.\n\u00a0\u00a0\u00a0\u00a0Az orsz\u00e1gos tisztif\u0151orvos tov\u00e1bbra is arra k\u00e9rt mindenkit, hogy regisztr\u00e1ljon az olt\u00e1sra. Regisztr\u00e1ci\u00f3:\u00a0https://vakcinainfo.gov.hu/ Ha valaki m\u00e1r id\u0151pontot kapott, akkor pontosan \u00e9rkezzen, ezzel elker\u00fclhet\u0151 az olt\u00f3pontokon a tumultus.\n\u00a0\u00a0\u00a0\u00a0M\u00fcller Cec\u00edlia elmondta, aki mag\u00e1n a fert\u0151z\u00e9st k\u00f6vet\u0151en poszt-Covid t\u00fcneteket \u00e9szlel, keresse fel h\u00e1ziorvos\u00e1t, aki beutalja az ezzel foglalkoz\u00f3 ambulanci\u00e1k egyik\u00e9re. Id\u00e9zett egy, a Lancet orvosi foly\u00f3iratban megjelent cikket, amely szerint minden harmadik koronav\u00edrus-fert\u0151z\u00e9sen \u00e1tesett betegn\u00e9l jelentkeznek poszt-Covid t\u00fcnetek, amelyek ak\u00e1r f\u00e9l \u00e9vig is fenn\u00e1llhatnak.\n\u00a0\u00a0\u00a0\u00a0K\u00e9rd\u00e9s kapcs\u00e1n elmondta, nincs \u00f6sszef\u00fcgg\u00e9s az elmarad\u00f3 olt\u00e1si reakci\u00f3 \u00e9s a v\u00e9detts\u00e9g kialakul\u00e1sa k\u00f6z\u00f6tt, a vakcina bead\u00e1sa ut\u00e1n megindul a szervezet immunreakci\u00f3ja.\n\u00a0\u00a0\u00a0\u00a0Besz\u00e9lt arr\u00f3l is, hogy aki az els\u0151 d\u00f3zis ut\u00e1n lett beteg, a m\u00e1sodik olt\u00e1s\u00e1t csak akkor kaphatja meg, ha felgy\u00f3gyult a fert\u0151z\u00e9sb\u0151l. Ilyen esetben meg kell v\u00e1rni a teljes t\u00fcnetmentess\u00e9get. Ha valaki h\u00e1rom napja t\u00fcnetmentes, \u00e9s letelt a t\u00fcnetek megjelen\u00e9s\u00e9t\u0151l sz\u00e1m\u00edtott t\u00edz nap, akkor gy\u00f3gyultnak sz\u00e1m\u00edt, \u00e9s megkaphatja a m\u00e1sodik v\u00e9d\u0151olt\u00e1st.\n\n\nMTI 2021. \u00e1prilis 13.\n\n"}]