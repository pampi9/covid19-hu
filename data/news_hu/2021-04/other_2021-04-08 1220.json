[{"date": "2021-04-08 12:20", "url": "https://koronavirus.gov.hu/cikkek/itm-februarban-ismet-nott-az-ipari-termeles", "h1": "ITM: febru\u00e1rban ism\u00e9t n\u0151tt az ipari termel\u00e9s", "body": "\nId\u00e9n febru\u00e1rban a munkanaphat\u00e1st\u00f3l megtiszt\u00edtott adatok alapj\u00e1n az ipari kibocs\u00e1t\u00e1s 3,9 sz\u00e1zal\u00e9kkal emelkedett. A Gazdas\u00e1g-\u00fajraind\u00edt\u00e1si akci\u00f3terv int\u00e9zked\u00e9seinek k\u00f6sz\u00f6nhet\u0151en az ipari termel\u00e9s m\u00e1r febru\u00e1rban n\u00f6veked\u00e9snek indult - komment\u00e1lta a legfrissebb statisztikai adatokat Gy\u00f6rgy L\u00e1szl\u00f3, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra.\n\n\u00a0\nA miniszt\u00e9rium cs\u00fct\u00f6rt\u00f6ki k\u00f6zlem\u00e9ny\u00e9ben az \u00e1llamtitk\u00e1r kiemelte, hogy a korm\u00e1ny a j\u00e1rv\u00e1ny harmadik hull\u00e1m\u00e1ban is kiemelten fontosnak tartja a v\u00e1llalkoz\u00e1sok meger\u0151s\u00edt\u00e9s\u00e9t, b\u00e9rt\u00e1mogat\u00e1sokkal \u00e9s beruh\u00e1z\u00e1s\u00f6szt\u00f6nz\u0151 t\u00e1mogat\u00e1sokkal seg\u00edti \u0151ket, \u00edgy p\u00e9ld\u00e1ul egy \u00faj programban a falun m\u0171k\u00f6d\u0151 kis c\u00e9gek 25 milli\u00e1rd forintra p\u00e1ly\u00e1zhatnak majd, ami megk\u00f6nny\u00edti sz\u00e1mukra a j\u00e1rv\u00e1ny okozta v\u00e1ls\u00e1g ut\u00e1ni \u00fajraindul\u00e1st - mondta.\n\u00a0\u00a0\u00a0\u00a0Az \u00e1llamtitk\u00e1r eml\u00e9keztetett, hogy \u00e1gazati b\u00e9rt\u00e1mogat\u00e1st eddig t\u00f6bb mint 155 ezer munkav\u00e1llal\u00f3 ut\u00e1n ig\u00e9nyeltek, a meg\u00edt\u00e9lt t\u00e1mogat\u00e1sok 99 sz\u00e1zal\u00e9ka - mintegy 62 milli\u00e1rd forint - m\u00e1r meg is \u00e9rkezett a v\u00e1llalkoz\u00e1sok sz\u00e1ml\u00e1ira \u00e9s ezt a seg\u00edts\u00e9get az \u00e1prilisi b\u00e9rekhez is biztos\u00edtja a korm\u00e1ny.\nA K\u00f6zponti Statisztikai Hivatal (KSH) legut\u00f3bbi jelent\u00e9s\u00e9t felid\u00e9zve az ITM kiemelte, hogy szezon\u00e1lisan \u00e9s munkanappal kiigaz\u00edtott adatok alapj\u00e1n az ipari kibocs\u00e1t\u00e1s febru\u00e1rban az el\u0151z\u0151 h\u00f3naphoz k\u00e9pest 4,8 sz\u00e1zal\u00e9kkal, a tavaly \u00e1prilisi m\u00e9lyponthoz k\u00e9pest 67 sz\u00e1zal\u00e9kkal emelkedett, \u00e9s a j\u00e1rv\u00e1ny el\u0151tti cs\u00facsot is meghaladta. A n\u00f6veked\u00e9shez a feldolgoz\u00f3ipari al\u00e1gak t\u00f6bbs\u00e9ge hozz\u00e1j\u00e1rult. A sz\u00e1m\u00edt\u00f3g\u00e9p, elektronikai, optikai term\u00e9k gy\u00e1rt\u00e1sa n\u0151tt, ugyanakkor a legjelent\u0151sebb s\u00faly\u00fa j\u00e1rm\u0171gy\u00e1rt\u00e1s nagyobb, az \u00e9lelmiszer, ital \u00e9s doh\u00e1nyterm\u00e9k gy\u00e1rt\u00e1sa kisebb m\u00e9rt\u00e9kben cs\u00f6kkent.\n\u00a0\u00a0\u00a0\u00a0A k\u00f6zlem\u00e9ny hangs\u00falyozza: bizakod\u00e1sra ad azonban okot, hogy a j\u00e1rm\u0171ipar gyeng\u00e9bb teljes\u00edtm\u00e9ny\u00e9nek okai nem a hazai gy\u00e1rt\u00f3k megrendel\u00e9s-\u00e1llom\u00e1ny\u00e1nak vagy versenyk\u00e9pess\u00e9g\u00e9nek hi\u00e1ny\u00e1ban, hanem az orsz\u00e1gon k\u00edv\u00fcli ell\u00e1t\u00e1si l\u00e1ncban megmutatkoz\u00f3 \u00e1tmeneti neh\u00e9zs\u00e9gekben keresend\u0151k.\n\n\nMTI 2021. \u00e1prilis 8.\n\n"}]