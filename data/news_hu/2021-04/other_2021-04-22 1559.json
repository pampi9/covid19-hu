[{"date": "2021-04-22 15:59", "url": "https://koronavirus.gov.hu/cikkek/operativ-torzs-csalok-kulfoldi-telefonszamrol-kuldenek-oltasra-sms-t", "h1": "Operat\u00edv t\u00f6rzs: csal\u00f3k k\u00fclf\u00f6ldi telefonsz\u00e1mr\u00f3l k\u00fcldenek olt\u00e1sra sms-t", "body": "\nK\u00fclf\u00f6ldi telefonsz\u00e1mr\u00f3l k\u00fcldenek olt\u00e1sra sms-t - h\u00edvta fel figyelmet a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak helyettes vezet\u0151je a cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3n. Kiss R\u00f3bert alezredes arra k\u00e9rte az olt\u00e1sra v\u00e1r\u00f3kat, hogy a k\u00fclf\u00f6ldi telefonsz\u00e1mr\u00f3l \u00e9rkez\u0151, kontakt megjel\u00f6l\u00e9se n\u00e9lk\u00fcli sms-eket hagyj\u00e1k figyelmen k\u00edv\u00fcl.\n\n\nElmondta: az sms-ek v\u00e9lhet\u0151en az Egyes\u00fclt Kir\u00e1lys\u00e1gban regisztr\u00e1lt telefonsz\u00e1mr\u00f3l \u00e9rkeznek, \u00e9s ugyan\u00fagy olt\u00e1si id\u0151pont foglal\u00e1s\u00e1ra h\u00edvj\u00e1k fel az olt\u00e1sra v\u00e1r\u00f3kat, mint az orsz\u00e1gos olt\u00e1si munkacsoport \u00faj, id\u0151pontfoglal\u00f3 rendszere.\n\u00a0\u00a0\u00a0\u00a0Hozz\u00e1tette: az olt\u00e1si munkacsoport \u00e1ltal kik\u00fcld\u00f6tt sms nem k\u00fclf\u00f6ldi telefonsz\u00e1mr\u00f3l \u00e9rkezik, a kontakt megnevez\u00e9s\u00e9n\u00e9l a vakcinainf\u00f3t (www.vakcinainfo.gov.hu) t\u00fcntetik fel.\nAz \u00fczenetek eredet\u00e9t az operat\u00edv t\u00f6rzs a rendv\u00e9delmi szervekkel egy\u00fctt vizsg\u00e1lja - mondta Kiss R\u00f3bert.\n\u00a0\u00a0\u00a0\u00a0K\u00f6zl\u00e9se szerint szerd\u00e1n 681 emberrel szemben int\u00e9zkedtek a rend\u0151r\u00f6k a maszkvisel\u00e9si k\u00f6telezetts\u00e9g elmulaszt\u00e1sa miatt, k\u00f6z\u00fcl\u00fck k\u00f6zter\u00fcleten 652-en, t\u00f6megk\u00f6zleked\u00e9si eszk\u00f6z\u00f6k\u00f6n \u00e9s meg\u00e1ll\u00f3kban hatan, bev\u00e1s\u00e1rl\u00f3k\u00f6zpontokban pedig 23-an nem vagy nem megfelel\u0151en viselt\u00e9k a v\u00e9d\u0151eszk\u00f6zt.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 1046 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 316 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 730-szor pedig az \u00fczletek korl\u00e1tozott nyitvatart\u00e1s\u00e1ra, illetve az ott-tart\u00f3zkod\u00e1sra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0Szerd\u00e1n egy \u00fczletet \u00e9s egy vend\u00e9gl\u00e1t\u00f3helyet z\u00e1ratott be ideiglenesen a rend\u0151rs\u00e9g. Ut\u00f3bbi egy s\u00e1rv\u00e1ri boroz\u00f3, amelyet a tilt\u00e1s ellen\u00e9re az \u00fczemeltet\u0151 kinyitott \u00e9s ott vend\u00e9geket fogadott.\nA kij\u00e1r\u00e1si tilalom szab\u00e1lyainak megszeg\u00e9se miatt 160 esetben int\u00e9zkedtek szerd\u00e1n, \u00edgy m\u00e1r 64 993-ra emelkedett az ezekkel kapcsolatos rend\u0151ri fell\u00e9p\u00e9sek sz\u00e1ma.\n\u00a0\u00a0\u00a0\u00a0Az elm\u00falt napon is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 61 esetben l\u00e9ptek fel. Az \u00e1tutaz\u00f3kat tavaly szeptember \u00f3ta ellen\u0151rzik, a szab\u00e1lyokat be nem tart\u00f3k ellen eddig 15 813-szor int\u00e9zkedtek.\nKiss R\u00f3bert ismertette: 41 857-en vannak hat\u00f3s\u00e1gi h\u00e1zi karant\u00e9nban, szerd\u00e1n 4064 ilyen korl\u00e1toz\u00f3 int\u00e9zked\u00e9st rendeltek el. A karant\u00e9nban l\u00e9v\u0151k k\u00f6z\u00fcl 2763-an v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat.\n\n\nMTI 2021. \u00e1prilis 22., cs\u00fct\u00f6rt\u00f6k 15:49\n\n"}]