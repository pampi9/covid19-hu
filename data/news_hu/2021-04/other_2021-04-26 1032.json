[{"date": "2021-04-26 10:32", "url": "https://koronavirus.gov.hu/cikkek/szijjarto-magyarorszag-20-lelegeztetogepet-es-20-ezer-maszkot-ad-libanonnak", "h1": "Szijj\u00e1rt\u00f3: Magyarorsz\u00e1g 20 l\u00e9legeztet\u0151g\u00e9pet \u00e9s 20 ezer maszkot ad Libanonnak", "body": "\nMagyarorsz\u00e1g 20 l\u00e9legeztet\u0151g\u00e9pet \u00e9s 20 ezer maszkot adom\u00e1nyoz Libanonnak, hogy seg\u00edtse a k\u00f6zel-keleti orsz\u00e1g koronav\u00edrus-j\u00e1rv\u00e1ny elleni harc\u00e1t - mondta a k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n, miel\u0151tt hivatalos bejr\u00fati l\u00e1togat\u00e1s\u00e1ra indult.\n\n\nSzijj\u00e1rt\u00f3 P\u00e9ter a k\u00f6z\u00f6ss\u00e9gi oldal\u00e1ra felt\u00f6lt\u00f6tt vide\u00f3j\u00e1ban arr\u00f3l besz\u00e9lt, a vil\u00e1gj\u00e1rv\u00e1ny elleni k\u00fczdelem nagyon neh\u00e9z helyzetbe hozott sok orsz\u00e1got, k\u00fcl\u00f6n\u00f6sen azokat, amelyeknek am\u00fagy is k\u00fcl\u00f6nb\u00f6z\u0151 neh\u00e9zs\u00e9gekkel kell szemben\u00e9zni\u00fck.\n\u00a0\u00a0\u00a0\u00a0Ilyenek a K\u00f6zel-Kelet orsz\u00e1gai is, p\u00e9ld\u00e1ul Libanon - mondta a miniszter, eml\u00e9keztetve a bejr\u00fati kik\u00f6t\u0151ben tavaly augusztusban t\u00f6rt\u00e9nt hatalmas robban\u00e1sra. Hozz\u00e1tette: az\u00f3ta is politikai-korm\u00e1nyzati instabilit\u00e1s \u00e9s rendk\u00edv\u00fcli p\u00e9nz\u00fcgyi neh\u00e9zs\u00e9gek jellemzik Libanont.\n\u00a0\u00a0\u00a0\u00a0Hozz\u00e1tette: ma seg\u00edteni mennek, 20 l\u00e9legeztet\u0151g\u00e9pet \u00e9s 20 ezer maszkot visznek Libanonba, ahol tal\u00e1lkoznak a kereszt\u00e9ny k\u00f6z\u00f6ss\u00e9g vezet\u0151ivel is. Megjegyezte: a kereszt\u00e9nyek jelent\u0151s r\u00e9sz\u00e9t teszik ki Libanon n\u00e9pess\u00e9g\u00e9nek.\n\u00a0\u00a0\u00a0\u00a0Szijj\u00e1rt\u00f3 P\u00e9ter azt mondta: a l\u00e1togat\u00e1son kicsit \u00e1tfog\u00f3bb \u00e9s vil\u00e1gosabb k\u00e9pet kapnak a k\u00f6zel-keleti viszonyokr\u00f3l. Rem\u00e9lik, hogy a k\u00f6zelj\u00f6v\u0151ben ebben a t\u00e9rs\u00e9gben is egyre ink\u00e1bb a b\u00e9ke \u00e9s stabilit\u00e1s v\u00e1lik jellemz\u0151v\u00e9 - f\u0171zte hozz\u00e1.\n\nMTI 2021. \u00e1prilis 26.\n\n"}]