[{"date": "2021-04-03 08:21", "url": "https://koronavirus.gov.hu/cikkek/mar-szakrendeloket-bevonjak-budapesten-az-oltasba", "h1": "M\u00e1r a szakrendel\u0151ket is bevonj\u00e1k Budapesten az olt\u00e1sba", "body": "\n\u00dajabb szintet l\u00e9p az olt\u00e1s: a f\u0151v\u00e1rosi olt\u00e1si munkacsoport d\u00f6nt\u00e9se alapj\u00e1n Budapesten a h\u00e1ziorvosi rendel\u0151k \u00e9s a k\u00f3rh\u00e1zi olt\u00f3pontok mellett szombatt\u00f3l m\u00e1r a szakrendel\u0151ket is bevonj\u00e1k az olt\u00e1sba, hogy a h\u00fasv\u00e9ti \u00fcnnepek alatt is min\u00e9l t\u00f6bben kapj\u00e1k meg az olt\u00e1st - k\u00f6z\u00f6lte Budapest F\u0151v\u00e1ros Korm\u00e1nyhivatala az MTI-hez eljuttatott k\u00f6zlem\u00e9ny\u00e9ben.\n\n\nA f\u0151v\u00e1rosi h\u00e1ziorvosok a h\u00fasv\u00e9ti \u00fcnnepekre teh\u00e1t m\u00e1r nemcsak a k\u00f3rh\u00e1zi olt\u00f3pontokra, hanem a szakrendel\u0151i olt\u00f3pontokra is beir\u00e1ny\u00edthatj\u00e1k az oltand\u00f3kat. Az olt\u00e1sra kijel\u00f6lt 18 budapesti szakrendel\u0151 ehhez term\u00e9szetesen vakcin\u00e1kat is kapott a korm\u00e1nyhivatalokon kereszt\u00fcl. A h\u00e1ziorvosok el\u0151zetes jelent\u00e9se szerint szombaton \u00e9s vas\u00e1rnap nagyj\u00e1b\u00f3l 15 ezer f\u0151v\u00e1rosi regisztr\u00e1ltat fognak beoltani csak a szakrendel\u0151kben - t\u00e1j\u00e9koztattak.\n\u00a0\u00a0\u00a0\u00a0Az olt\u00e1shoz sz\u00fcks\u00e9ges Moderna vakcin\u00e1t a korm\u00e1nyhivatal m\u00e1r a h\u00e9tv\u00e9ge el\u0151tt kisz\u00e1ll\u00edtotta a 18 szakrendel\u0151be, ahol szombaton \u00e9s vas\u00e1rnap is oltj\u00e1k a h\u00e1ziorvosok \u00e1ltal szervezett regisztr\u00e1ltakat. A szakrendel\u0151i olt\u00e1s v\u00e1rhat\u00f3an a h\u00e9tv\u00e9ge ut\u00e1n - h\u00fasv\u00e9th\u00e9tf\u0151n \u00e9s kedden - is folytat\u00f3dhat, ugyanis h\u00fasv\u00e9tvas\u00e1rnap AstraZenec\u00e1t is kapnak a szakrendel\u0151k, a f\u0151v\u00e1rosi h\u00e1ziorvosoknak erre is lehet\u0151s\u00e9ge van olt\u00e1st szervezni. Az olt\u00f3orvosokat \u00e9s asszisztenseiket a szakrendel\u0151k mint hat\u00f3s\u00e1gilag kijel\u00f6lt olt\u00f3pontok k\u00f6telesek biztos\u00edtani.\n\u00a0\u00a0\u00a0\u00a0Az Orsz\u00e1gos olt\u00e1si munkacsoport rendelkez\u00e9se alapj\u00e1n kijel\u00f6lt olt\u00f3pontnak sz\u00e1m\u00edtanak a h\u00e1ziorvosi rendel\u0151k, a k\u00f3rh\u00e1zak \u00e9s a szakrendel\u0151k is. Eddig azonban a szakrendel\u0151k t\u00f6bbs\u00e9ge m\u00e9g nem m\u0171k\u00f6d\u00f6tt akt\u00edv olt\u00f3pontk\u00e9nt, mert nem volt annyi vakcina, hogy ott is megkezd\u0151dhessen az olt\u00e1s - \u00edrt\u00e1k a k\u00f6zlem\u00e9nyben.\n\u00a0\u00a0\u00a0\u00a0Miut\u00e1n jelenleg mind a f\u0151v\u00e1rosi h\u00e1ziorvosok, mind a f\u0151v\u00e1rosi k\u00f3rh\u00e1zi olt\u00f3pontok jelent\u0151s feladatokat v\u00e9geznek a regisztr\u00e1lt id\u0151sek \u00e9s pedag\u00f3gusok olt\u00e1s\u00e1val, a f\u0151v\u00e1rosi szakrendel\u0151k bevon\u00e1sa is indokoltt\u00e1 \u00e9s lehets\u00e9gess\u00e9 v\u00e1lt a h\u00e9ten \u00e9rkezett Moderna vakcin\u00e1b\u00f3l \u00e9s cs\u00fct\u00f6rt\u00f6k\u00f6n \u00e9rkezett AstraZeneca vakcin\u00e1b\u00f3l - jelezt\u00e9k.\n\u00a0\u00a0\u00a0\u00a0A hivatal k\u00f6zlem\u00e9ny\u00e9ben hangs\u00falyozza, hogy egyebek k\u00f6z\u00f6tt a v\u00e9d\u0151olt\u00e1si program v\u00e9grehajt\u00e1s\u00e1nak biztos\u00edt\u00e1sa \u00e9rdek\u00e9ben a vesz\u00e9lyhelyzet idej\u00e9re az \u00f6nkorm\u00e1nyzati szakrendel\u0151k a megyei k\u00f3rh\u00e1zak (a f\u0151v\u00e1rosban a centrumk\u00f3rh\u00e1zak) ir\u00e1ny\u00edt\u00e1sa al\u00e1 ker\u00fcltek. Az \u00f6nkorm\u00e1nyzati fenntart\u00e1s\u00fa szakrendel\u0151knek \u00e9s dolgoz\u00f3iknak is r\u00e9szt kell venni\u00fck a j\u00e1rv\u00e1ny elleni v\u00e9dekez\u00e9sben \u00e9s az olt\u00e1sban is. Az \u00f6nkorm\u00e1nyzati szakrendel\u0151t m\u0171k\u00f6dtet\u0151 eg\u00e9szs\u00e9g\u00fcgyi szolg\u00e1ltat\u00f3 felel\u0151s az \u00e1ltala v\u00e9gzett v\u00e9d\u0151olt\u00e1si tev\u00e9kenys\u00e9g jogszer\u0171s\u00e9g\u00e9\u00e9rt, szab\u00e1lyszer\u0171s\u00e9g\u00e9\u00e9rt, szakszer\u0171s\u00e9g\u00e9rt, \u00e9s az \u00f6nkorm\u00e1nyzati szakrendel\u0151k vezet\u0151i fokozott felel\u0151ss\u00e9ggel k\u00f6telesek az olt\u00e1si programban is a vezet\u00e9si, ir\u00e1ny\u00edt\u00e1si feladataik ell\u00e1t\u00e1s\u00e1ra.\n\nMTI 2021. \u00e1prilis 3.\n\n"}]