[{"date": "2021-04-12 12:09", "url": "https://koronavirus.gov.hu/cikkek/szijjarto-bevalt-koronavirus-okozta-valsagra-adott-magyar-valasz", "h1": "Szijj\u00e1rt\u00f3: bev\u00e1lt a koronav\u00edrus okozta v\u00e1ls\u00e1gra adott magyar v\u00e1lasz", "body": "\nA koronav\u00edrus \u00e1ltal okozott eg\u00e9szs\u00e9g\u00fcgyi \u00e9s gazdas\u00e1gi v\u00e1ls\u00e1gra adott magyar v\u00e1lasz bev\u00e1lt, ami annak k\u00f6sz\u00f6nhet\u0151, hogy a korm\u00e1ny nem a tank\u00f6nyvi utat v\u00e1lasztotta a v\u00e1ls\u00e1g kezel\u00e9s\u00e9ben, nem el\u00e9gedett meg a br\u00fcsszeli vakcina beszerz\u00e9sekkel \u00e9s nem csak seg\u00e9lyekkel akarta ellent\u00e9telezni a n\u00f6vekv\u0151 munkan\u00e9lk\u00fclis\u00e9get - mondta a k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n, Sz\u00e1zhalombatt\u00e1n, a Novochem Kft. rakt\u00e1rkomplexum\u00e1nak \u00fcnnep\u00e9lyes \u00e1tad\u00e1s\u00e1n.\n\n\nSzijj\u00e1rt\u00f3 P\u00e9ter hozz\u00e1tette: a korm\u00e1ny azzal, hogy a v\u00e1llalkoz\u00e1sok sz\u00e1m\u00e1ra beruh\u00e1z\u00e1s-\u00f6szt\u00f6nz\u00e9si programot ind\u00edtott, megg\u00e1tolta a t\u00f6meges munkan\u00e9lk\u00fclis\u00e9g kialakul\u00e1s\u00e1t, mivel a kapacit\u00e1saikat, technol\u00f3gi\u00e1jukat fejleszt\u0151 c\u00e9geknek ny\u00fajtott t\u00e1mogat\u00e1st ahhoz a felt\u00e9telhez k\u00f6t\u00f6tte, hogy a v\u00e1llalkoz\u00e1sok nem bocs\u00e1tanak el munkaer\u0151t.\n\u00a0\u00a0\u00a0\u00a0A miniszter \u00fagy fogalmazott: ha a Br\u00fcsszel \u00e1ltal r\u00e1nk er\u0151ltetett, baloldali tank\u00f6nyvi v\u00e1laszokat adtuk volna a v\u00e1ls\u00e1gkezel\u00e9sre, akkor m\u00e1ra sok ezerrel t\u00f6bben haltak volna meg, sok t\u00edzezerrel t\u00f6bben fert\u0151z\u0151dtek volna meg \u00e9s sok sz\u00e1zezren vesz\u00edtett\u00e9k volna el az \u00e1ll\u00e1sukat.\n\u00a0\u00a0\u00a0\u00a0Szijj\u00e1rt\u00f3 P\u00e9ter elmondta, hogy a Novochem Kft. - amely a 14 orsz\u00e1gban le\u00e1nyv\u00e1llalattal rendelkez\u0151, n\u00e9met vegyi c\u00e9gcsoport, az Overlack AG. sz\u00e1zsz\u00e1zal\u00e9kos tulajdon\u00e1ban van - 800 milli\u00f3 forintos beruh\u00e1z\u00e1st hajtott v\u00e9gre. Ezzel a c\u00e9gcsoport egyik legmodernebb telephelye j\u00f6tt l\u00e9tre Sz\u00e1zhalombatt\u00e1n, ahol lehet\u0151s\u00e9g ny\u00edlik a vesz\u00e9lyes vegyi anyagok biztons\u00e1gos kezel\u00e9s\u00e9re. Kialak\u00edtottak egy \u00faj term\u00e9kfejleszt\u00e9si laborat\u00f3riumot is, amely magasan k\u00e9pzett vegy\u00e9szm\u00e9rn\u00f6k\u00f6k sz\u00e1m\u00e1ra biztos\u00edt \u00faj munkahelyeket.\n\u00a0\u00a0\u00a0\u00a0\"Az\u00e9rt is fontos nek\u00fcnk ez a beruh\u00e1z\u00e1s, mert a magyar gazdas\u00e1g gerincoszlop\u00e1t ad\u00f3 elektromos aut\u00f3ipar alapvet\u0151en ilyen vesz\u00e9lyes anyagokkal dolgozik\" - f\u0171zte hozz\u00e1 a miniszter.\n\u00a0\u00a0\u00a0\u00a0Szijj\u00e1rt\u00f3 P\u00e9ter kiemelte, hogy a v\u00e1ls\u00e1g megold\u00e1s\u00e1ban nagy szerep jutott a Magyarorsz\u00e1gon m\u0171k\u00f6d\u0151, n\u00e9met tulajdonban l\u00e9v\u0151 v\u00e1llalatoknak, mivel folyamatosan bizalmat szavaztak Magyarorsz\u00e1gnak \u00e9s kihaszn\u00e1lt\u00e1k a sz\u00e1mukra kedvez\u0151 gazdas\u00e1gi k\u00f6rnyezetet. Magyarorsz\u00e1gra hozt\u00e1k a vil\u00e1g m\u00e1s t\u00e1jair\u00f3l kapacit\u00e1saikat, \u00edgy hozz\u00e1j\u00e1rultak ahhoz, hogy haz\u00e1nk a v\u00e1ls\u00e1g ut\u00e1ni \u00faj gazdas\u00e1gi k\u00f6rnyezet nyertesei k\u00f6z\u00e9 tartozhasson.\n\u00a0\u00a0\u00a0\u00a0A t\u00f6bb mint 60 \u00e9ves m\u00falttal rendelkez\u0151 Novochem Kft. ezen a n\u00e9ven 2003 \u00f3ta foglalkozik vegyi anyagok kereskedelm\u00e9vel \u00e9s disztrib\u00faci\u00f3j\u00e1val Magyarorsz\u00e1gon, valamint a kelet- \u00e9s d\u00e9l-eur\u00f3pai orsz\u00e1gokban a c\u00e9g honlapja szerint. Magyarorsz\u00e1g t\u00f6bb pontj\u00e1n rendelkezik rakt\u00e1rakkal. Vegyianyagok, agrokemik\u00e1li\u00e1k, m\u0171anyagok \u00e9s ipari szerelv\u00e9nyek \u00e9rt\u00e9kes\u00edt\u00e9s\u00e9vel foglalkoz\u00f3 \u00fczlet\u00e1gai t\u00f6bb ipari szegmenst szolg\u00e1lnak ki, \u00fagy mint olaj- \u00e9s g\u00e1zipar, gy\u00f3gyszeripar, g\u00e9p- \u00e9s aut\u00f3gy\u00e1rt\u00e1s, mez\u0151gazdas\u00e1g, \u00e9lelmiszer \u00e9s takarm\u00e1ny, \u00e9p\u00edt\u0151-, textil-, fest\u00e9k \u00e9s bevon\u00f3anyag, h\u00e1ztart\u00e1si \u00e9s kozmetikai ipar.\n\u00a0\u00a0\u00a0\u00a0A c\u00e9g 2019-ben 23 milli\u00e1rd forintos \u00e1rbev\u00e9tel mellett 356 milli\u00f3 forint ad\u00f3zott eredm\u00e9nyt \u00e9rt el, az el\u0151z\u0151 \u00e9vben, 2018-ban \u00e1rbev\u00e9tele 24,7 milli\u00e1rd forint, nyeres\u00e9ge 457 milli\u00f3 forintot tett ki.\n\nMTI 2021. \u00e1prilis 12.\n\n"}]