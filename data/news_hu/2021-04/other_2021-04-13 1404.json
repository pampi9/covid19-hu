[{"date": "2021-04-13 14:04", "url": "https://koronavirus.gov.hu/cikkek/gyorgy-istvan-magyarorszag-dupla-utat-tett-meg-az-oltasban-az-unios-atlaghoz-kepest", "h1": "Gy\u00f6rgy Istv\u00e1n: Magyarorsz\u00e1g dupla utat tett meg az olt\u00e1sban az uni\u00f3s \u00e1tlaghoz k\u00e9pest", "body": "\nA magyar lakoss\u00e1g \u00e1toltotts\u00e1ga dupl\u00e1ja a legt\u00f6bb uni\u00f3s orsz\u00e1g\u00e9nak, ami m\u00e1r komoly halad\u00e1st jelent a j\u00e1rv\u00e1nyb\u00f3l kivezet\u0151 \u00faton - mondta a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra, az orsz\u00e1gos olt\u00e1si munkacsoport vezet\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n kedden.\n\n\nGy\u00f6rgy Istv\u00e1n kifejtette, 2 969 647-en kaptak m\u00e1r els\u0151, \u00e9s 1 250 582-en m\u00e1sodik olt\u00e1st. Rem\u00e9ny\u00e9t fejezte ki, hogy ez hamarosan a j\u00e1rv\u00e1ny\u00fcgyi adatokban is jelentkezni fog.\n\u00a0\u00a0\u00a0\u00a0Hozz\u00e1tette, folyamatosan emelkedik az olt\u00e1sra regisztr\u00e1ltak sz\u00e1ma, jelenleg 4 110 000-n\u00e9l tartanak, 64 sz\u00e1zal\u00e9kuk m\u00e1r kapott olt\u00e1st.\u00a0Regisztr\u00e1ci\u00f3 olt\u00e1sra:\u00a0https://vakcinainfo.gov.hu/ \nA regisztr\u00e1lt 1,5 milli\u00f3 65 \u00e9vn\u00e9l id\u0151sebb emberb\u0151l csaknem 1,4 milli\u00f3t m\u00e1r beoltottak, a h\u00e1rom legvesz\u00e9lyeztetettebb csoport olt\u00e1s\u00e1n is t\u00fal vannak, \u00edgy a legt\u00f6bb h\u00e1ziorvosi praxisban el tudt\u00e1k kezdeni az akt\u00edv kor\u00faak olt\u00e1s\u00e1t. Ezzel kapcsolatban elmondta: 2 milli\u00f3 130 ezer 18 \u00e9s 59 \u00e9v k\u00f6z\u00f6tti ember regisztr\u00e1lt, akik k\u00f6z\u00fcl t\u00f6bb mint 800 ezren meg is kapt\u00e1k m\u00e1r az els\u0151 olt\u00e1st.\n\u00a0\u00a0\u00a0\u00a0A v\u00e1rakoz\u00f3 1,3 milli\u00f3 akt\u00edv kor\u00far\u00f3l sz\u00f3lva \u00fagy fogalmazott: \"b\u00e1rmikor cs\u00f6r\u00f6ghet a telefonjuk\". Minden regisztr\u00e1ltra \"heteken bel\u00fcl sor fog ker\u00fclni\" - h\u00fazta al\u00e1.\nGy\u00f6rgy Istv\u00e1n elmondta, h\u00fasv\u00e9t el\u0151tt 78 ezer, a m\u00falt h\u00e9tv\u00e9g\u00e9n 100 ezer pedag\u00f3gust h\u00edvtak be soron k\u00edv\u00fcli olt\u00e1sra, a r\u00e9szv\u00e9teli ar\u00e1ny 80 sz\u00e1zal\u00e9kos volt. Nyitnak egy harmadik k\u00f6rt azon pedag\u00f3gusok, valamint a bentlak\u00e1sos gyermeknevel\u00e9si int\u00e9zm\u00e9nyekben dolgoz\u00f3k sz\u00e1m\u00e1ra, aki kor\u00e1bban valami miatt nem tudt\u00e1k felvenni az olt\u00e1st, a mostani h\u00e9tv\u00e9g\u00e9n k\u00f6zel 30 ezer pedag\u00f3gust v\u00e1rnak a k\u00f3rh\u00e1zi olt\u00f3pontokra Pfizer-vakcin\u00e1ra. \u0150ket sms-ben \u00e9rtes\u00edtik majd - k\u00f6z\u00f6lte.\n\u00a0\u00a0\u00a0\u00a0A munkacsoport-vezet\u0151 elmondta, kedden t\u00f6bb olt\u00f3anyag is \u00e9rkezik Magyarorsz\u00e1gra, de \"nincs annyi vakcina, mint amennyivel k\u00e9pesek lenn\u00e9nk oltani\". Pfizer-vakcin\u00e1b\u00f3l 248 ezer \u00e9rkezik, ebb\u0151l 150 ezret k\u00f3rh\u00e1zi olt\u00f3pontokra sz\u00e1ll\u00edtanak, 30 ezret a pedag\u00f3gusok harmadik k\u00f6r\u00f6s olt\u00e1s\u00e1ra k\u00fcl\u00f6n\u00edtenek el, a t\u00f6bbit pedig m\u00e1sodik k\u00f6r\u00f6s olt\u00e1sra.\n\u00a0\u00a0\u00a0\u00a0Az egyd\u00f3zisos Janssen-vakcin\u00e1b\u00f3l 28 800 \u00e9rkezett, ezeket a honv\u00e9ds\u00e9gi olt\u00f3buszok kapj\u00e1k meg. A buszokkal a j\u00f6v\u0151 h\u00e9tt\u0151l Tolna megyei kistelep\u00fcl\u00e9sekre mennek.\nA v\u00e1rtn\u00e1l kevesebb, szint\u00e9n 28 800 AstraZeneca-vakcina is \u00e9rkezik kedden, amib\u0151l 2880 h\u00e1ziorvos kap egy-egy ampull\u00e1t, ami 10-10 ember olt\u00e1s\u00e1ra elegend\u0151. V\u00e1rnak m\u00e1sodik k\u00f6r\u00f6s olt\u00e1sokhoz val\u00f3 orosz olt\u00f3anyagot is, amelyet el\u0151sz\u00f6r hat\u00f3s\u00e1gi vizsg\u00e1latnak vetnek al\u00e1 - ismertette.\n\u00a0\u00a0\u00a0\u00a0Gy\u00f6rgy Istv\u00e1n besz\u00e1mol\u00f3ja v\u00e9g\u00e9n \u00fagy fogalmazott: az uni\u00f3ban is kiemelked\u0151 magyar olt\u00e1si eredm\u00e9nyek azt bizony\u00edtj\u00e1k, hogy \"Magyarorsz\u00e1g, a magyar eg\u00e9szs\u00e9g\u00fcgy, a k\u00f6zigazgat\u00e1s \u00e9s a rendv\u00e9delem p\u00e9lda\u00e9rt\u00e9k\u0171 teljes\u00edtm\u00e9nyre, \u00f6sszehangolt munk\u00e1ra k\u00e9pes\". \"Az olt\u00e1s \u00e9letet menthet\" - hangs\u00falyozta.\n\nMTI 2021. \u00e1prilis 13.\n\n"}]