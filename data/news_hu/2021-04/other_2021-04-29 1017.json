[{"date": "2021-04-29 10:17", "url": "https://koronavirus.gov.hu/cikkek/novak-katalin-22-szazalekos-jovedelemtobbletet-jelent-fiataloknak-az-szja-mentesseg", "h1": "Nov\u00e1k Katalin: 22 sz\u00e1zal\u00e9kos j\u00f6vedelemt\u00f6bbletet jelent a fiataloknak az szja-mentess\u00e9g", "body": "\nA 25 \u00e9v alatti fiatalok munk\u00e1val megszerzett j\u00f6vedelm\u00e9ben 22 sz\u00e1zal\u00e9kos t\u00f6bbletet hoz j\u00f6v\u0151 janu\u00e1rt\u00f3l a szem\u00e9lyij\u00f6vedelemad\u00f3-mentess\u00e9g - mondta a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban cs\u00fct\u00f6rt\u00f6k reggel. A gazdas\u00e1g-\u00fajraind\u00edt\u00e1si akci\u00f3terv r\u00e9szek\u00e9nt a korm\u00e1ny tov\u00e1bb b\u0151v\u00edti a fiataloknak sz\u00f3l\u00f3 t\u00e1mogat\u00e1sok k\u00f6r\u00e9t, az szja-mentess\u00e9g c\u00e9lja a fiatalok munkav\u00e1llal\u00e1s\u00e1nak \u00e9s \u00f6n\u00e1ll\u00f3 \u00e9letkezd\u00e9s\u00e9nek az el\u0151seg\u00edt\u00e9se.\n\n\nNov\u00e1k\u00a0Katalin hozz\u00e1tette: ez havi szinten 40 ezer forintos, \u00e9ves szinten f\u00e9l milli\u00f3 forintos j\u00f6vedelemt\u00f6bbletet jelenthet egy \u00e1tlagos kereset\u0171 fiatal sz\u00e1m\u00e1ra.\n\u00a0\u00a0\u00a0\u00a0A miniszter azt mondta: ezzel az int\u00e9zked\u00e9ssel a fiatalok ir\u00e1nti megbecs\u00fcl\u00e9s\u00fcket \u00e9s a munka ir\u00e1nti tisztelet\u00fcket szerett\u00e9k volna kifejezni. C\u00e9ljuk, hogy min\u00e9l t\u00f6bb fiatal dolgozzon, helyezkedjen el, \u00e9s az szja-mentess\u00e9gnek k\u00f6sz\u00f6nhet\u0151en k\u00f6nnyebb legyen \u00f6n\u00e1ll\u00f3 \u00e9letkezd\u00e9s\u00fck.\nAzt mondta, az \u00e9rintett - munkak\u00e9pes kor\u00fa, 25 \u00e9v alatti - koroszt\u00e1lyban 1 milli\u00f3 fiatal van, de jelenleg nem dolgoznak mindannyian.\n\u00a0\u00a0\u00a0\u00a0Kiemelte: fontosnak tartj\u00e1k, hogy a Magyarorsz\u00e1gon j\u00f6v\u0151t tervez\u0151 fiatalok el tudj\u00e1k k\u00e9pzelni, ha tisztess\u00e9gesen dolgoznak, hajland\u00f3ak kivenni r\u00e9sz\u00fcket a k\u00f6z\u00f6sb\u0151l, akkor megkapj\u00e1k hozz\u00e1 a t\u00e1mogat\u00e1st. Err\u0151l sz\u00f3lnak a csal\u00e1dt\u00e1mogat\u00e1sok, \u00e9s az olyan, megel\u0151legezett csal\u00e1dt\u00e1mogat\u00e1sok, mint p\u00e9ld\u00e1ul a babav\u00e1r\u00f3 hitel. Mindezek miatt \"ma Magyarorsz\u00e1gon k\u00f6nnyebb j\u00f6v\u0151t tervezni, mint 10 \u00e9vvel ezel\u0151tt volt\" - jelentette ki\u00a0Nov\u00e1k\u00a0Katalin.\n\u00a0\u00a0\u00a0\u00a0Megjegyezte azt is, hogy a h\u00e1zass\u00e1gi ad\u00f3kedvezm\u00e9ny 25 \u00e9ves kort\u00f3l j\u00e1r, ha a fiatalok 25 \u00e9v alatt k\u00f6tnek h\u00e1zass\u00e1got.\n\u00a0\u00a0\u00a0\u00a0A miniszter elismer\u0151en sz\u00f3lt az ellenz\u00e9kr\u0151l, ami\u00e9rt k\u00e9pvisel\u0151i szerd\u00e1n az Orsz\u00e1ggy\u0171l\u00e9sben egyetlen ellenszavazat mellett szavazt\u00e1k meg a 25 \u00e9v alatti fiatalok szja-mentess\u00e9g\u00e9t lehet\u0151v\u00e9 tev\u0151 t\u00f6rv\u00e9nyjavaslatot. \u00d6r\u00f6mtelinek nevezte, hogy vannak olyan \u00fcgyek, amelyekben k\u00e9pesek egys\u00e9gesen fell\u00e9pni.\nNov\u00e1k\u00a0Katalin ugyanakkor kiemelte, ha az ellenz\u00e9k ker\u00fclne d\u00f6nt\u00e9si poz\u00edci\u00f3ba, akkor \u0151k ezeket a t\u00e1mogat\u00e1sokat nem folytatn\u00e1k. Ezt tapasztalni lehetett 2002 \u00e9s 2010 k\u00f6z\u00f6tt is - mondta.\n\u00a0\u00a0\u00a0\u00a0Ahhoz, hogy tov\u00e1bbra is legyen babav\u00e1r\u00f3 t\u00e1mogat\u00e1s, otthonteremt\u00e9si program, a fiatalok szja-mentess\u00e9ge, az kell, hogy j\u00f6v\u0151re a jelenleg korm\u00e1nyz\u00f3 er\u0151k megkapj\u00e1k a v\u00e1laszt\u00f3k bizalm\u00e1t, \u00e9s folytathass\u00e1k a megkezdett munk\u00e1t - mondta a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter.\n\nMTI 2021. \u00e1prilis 29.\n\n"}]