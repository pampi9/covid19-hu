[{"date": "2021-04-28 15:45", "url": "https://koronavirus.gov.hu/cikkek/nyitva-van-az-online-idopontfoglalo-az-oltasra-", "h1": "Nyitva van az online id\u0151pontfoglal\u00f3 az olt\u00e1sra! ", "body": "\nM\u00e1r ma is tud interneten olt\u00e1si id\u0151pontot foglalni az a m\u00e9g nem beoltott, aki \u00e9rv\u00e9nyes regisztr\u00e1ci\u00f3val rendelkezik. A regisztr\u00e1ltak cs\u00fct\u00f6rt\u00f6kre \u00e9s az azt k\u00f6vetkez\u0151 napokra is tudnak id\u0151pontot foglalni a Sinopharm-vakcin\u00e1val t\u00f6rt\u00e9n\u0151 olt\u00e1sra. Emellett megny\u00edlt a lehet\u0151s\u00e9g id\u0151pont\u00a0 foglal\u00e1sra m\u00e1jus 3-t\u00f3l m\u00e1jus 7-ig az AstraZeneca-vakcina olt\u00e1sra is. A regisztr\u00e1lt b\u00e1rmely, a sz\u00e1m\u00e1ra megfelel\u0151 k\u00f3rh\u00e1zi olt\u00f3pontra tud id\u0151pontot foglalni. Az online id\u0151pontfoglal\u00f3 el\u00e9rhet\u0151s\u00e9ge: https://www.eeszt.gov.hu\n\n\nAz olt\u00e1si program tov\u00e1bbi felgyors\u00edt\u00e1sa \u00e9rdek\u00e9ben az online id\u0151pontfoglal\u00f3t azut\u00e1n nyitotta meg az Orsz\u00e1gos Olt\u00e1si Munkacsoport, hogy azt kor\u00e1bban m\u00e1r sikeresen tesztelte.\nAz online id\u0151pontfoglal\u00f3 el\u00e9rhet\u0151s\u00e9ge:\u00a0www.eeszt.gov.hu\u00a0\u00a0(ez az Elektronikus Eg\u00e9szs\u00e9g\u00fcgyi Szolg\u00e1ltat\u00e1si T\u00e9r lakoss\u00e1gi port\u00e1lja).\nAz id\u0151pontfoglal\u00f3t\u00a0csak az olt\u00e1sra regisztr\u00e1ltak\u00a0tudj\u00e1k haszn\u00e1lni, k\u00f6z\u00fcl\u00fck is csak azok, akiknek a\u00a0regisztr\u00e1ci\u00f3ja m\u00e1r \u00e9rv\u00e9nyes\u00edtve\u00a0van, teh\u00e1t a regisztr\u00e1ci\u00f3kor megadott adataikat m\u00e1r ellen\u0151rizt\u00e9k.\u00a0Itt ellen\u0151rizheti, hogy az \u00d6n regisztr\u00e1ci\u00f3ja milyen st\u00e1tuszban van:\u00a0https://vakcinareg.neak.gov.hu/regisztracio/\nAz\u00a0id\u0151pontfoglal\u00f3 kezel\u00e9se\u00a0nagyon k\u00f6nny\u0171, a TAJ-sz\u00e1m \u00e9s sz\u00fclet\u00e9si d\u00e1tum megad\u00e1s\u00e1val tudnak bel\u00e9pni a regisztr\u00e1ltak. Majd kiv\u00e1laszthatj\u00e1k, hogy melyik napon, h\u00e1ny \u00f3rakor \u00e9s melyik telep\u00fcl\u00e9sen \u00e9s ott melyik\u00a0k\u00f3rh\u00e1zi olt\u00f3ponton szeretn\u00e9k megkapni az olt\u00e1st. Fontos tudni, hogy mindenki csak egy foglal\u00e1st tud v\u00e9gezni \u00e9s a v\u00e9gleges\u00edtett foglal\u00e1sa m\u00e1r nem m\u00f3dos\u00edthat\u00f3. A foglal\u00e1sn\u00e1l \u00e9rdemes arra is gondolni, hogy az egy h\u00f3nap m\u00falva esed\u00e9kes m\u00e1sodik olt\u00e1st is ugyanazon a k\u00f3rh\u00e1zi olt\u00f3ponton fogja megkapni, ahol az els\u0151t. A regisztr\u00e1lt az id\u0151pontfoglal\u00e1sr\u00f3l visszaigazol\u00f3 emailt, s\u0151t az olt\u00e1s el\u0151tti nap eml\u00e9keztet\u0151 emailt is kap.\u00a0A foglal\u00e1s visszaigazol\u00e1sa ki is nyomtathat\u00f3.\nK\u00e9rj\u00fck, hogy aki szeretne olt\u00e1st kapni, az\u00a0miel\u0151bb foglalja le az id\u0151pontot!\nK\u00e9rj\u00fck, hogy\u00a0a lefoglalt id\u0151pontban pontosan jelenjen meg! Az olt\u00e1sra vigye a szem\u00e9lyi igazolv\u00e1ny\u00e1t, a TAJ-k\u00e1rty\u00e1t, a kit\u00f6lt\u00f6tt \u00e9s kinyomtatott hozz\u00e1j\u00e1rul\u00f3 nyilatkozatot, \u00e9s lehet\u0151leg a kinyomtatott foglal\u00e1s visszaigazol\u00e1st.\nK\u00e9rj\u00fck a regisztr\u00e1ltakat, ha m\u00e1r\u00a0foglaltak online id\u0151pontot \u00e9s a h\u00e1ziorvosuk is h\u00edvja \u0151ket olt\u00e1sra, akkor jelezz\u00e9k a h\u00e1ziorvosnak, hogy m\u00e1r van id\u0151pontjuk k\u00f3rh\u00e1zi olt\u00f3pontos olt\u00e1sra! \u00cdgy a h\u00e1ziorvos m\u00e1snak tudja felaj\u00e1nlani\u00a0a\u00a0vakcin\u00e1t.\n\nK\u00e9rd\u00e9s-v\u00e1lasz\nKi jogosult most online id\u0151pontfoglal\u00e1sra?\nMinden olyan regisztr\u00e1lt, aki m\u00e9g nincs beoltva \u00e9s akinek m\u00e1r feldolgozt\u00e1k, illetve \u00e9rv\u00e9nyes\u00edtett\u00e9k a regisztr\u00e1ci\u00f3j\u00e1t.\u00a0Itt ellen\u0151rizheti, hogy az \u00d6n regisztr\u00e1ci\u00f3ja milyen st\u00e1tuszban van:\u00a0https://vakcinareg.neak.gov.hu/regisztracio/\nNem r\u00e9g regisztr\u00e1ltam, de m\u00e9g nem \u00e9rv\u00e9nyes a regisztr\u00e1ci\u00f3m. Foglalhatok id\u0151pontot?\nNem. Csak a m\u00e1r feldolgozott, \u00e9rv\u00e9nyes regisztr\u00e1ci\u00f3val rendelkez\u0151k jogosultak az id\u0151pontfoglal\u00f3 haszn\u00e1lat\u00e1ra.\u00a0 Ha \u00d6n p\u00e1r napja regisztr\u00e1lt, k\u00e9rj\u00fck legyen t\u00fcrelemmel a regisztr\u00e1ci\u00f3ja \u00e9rv\u00e9nyes\u00edt\u00e9s\u00e9ig, \u00e9s azt k\u00f6vet\u0151en, egy m\u00e1sik alkalommal m\u00e1r haszn\u00e1lhatja \u00d6n is az id\u0151pontfoglal\u00f3t.\nMilyen vakcin\u00e1val t\u00f6rt\u00e9nik az olt\u00e1s?\u00a0\u00a0\nSinopharm, illetve AstraZeneca-vakcin\u00e1val.\nHov\u00e1 tud id\u0151pontot foglalni?\nMinden, az id\u0151pontfoglal\u00f3 rendszerben felaj\u00e1nlott k\u00f3rh\u00e1zi olt\u00f3pontra.\nCsak a lakc\u00edm szerinti k\u00f3rh\u00e1zi olt\u00f3pontra lehet id\u0151pontot foglalni?\u00a0\nNem, ak\u00e1r m\u00e1s telep\u00fcl\u00e9sen tal\u00e1lhat\u00f3 k\u00f3rh\u00e1zi olt\u00f3pontra is. A foglal\u00e1sn\u00e1l azonban vegye figyelembe, hogy a m\u00e1sodik olt\u00e1st is ugyanott fogja megkapni, ahol az els\u0151 olt\u00e1st.\nAz olt\u00e1s m\u00e1sodik id\u0151pontja is ugyanott t\u00f6rt\u00e9nik, ahol az els\u0151 olt\u00e1s?\nIgen, a m\u00e1sodik olt\u00e1s is csak ott t\u00f6rt\u00e9nhet, ahol az els\u0151.\nLefoglaltam az id\u0151pontot. Ut\u00f3lag tudom m\u00f3dos\u00edtani?\nNem.\nNem tal\u00e1lok most megfelel\u0151 id\u0151pontot. Ha most nem foglalok, akkor is jogosult maradok az olt\u00e1sra?\nIgen.\nLefoglaltam az id\u0151pontot, de m\u00e9gsem tudok elmenni a lefoglalt id\u0151pontra. Mit tegyek?\nK\u00e9rj\u00fck, hogy lehet\u0151leg jelenjen meg az olt\u00e1son a lefoglalt id\u0151pontban! Ha valamilyen okn\u00e1l fogva \u00d6n m\u00e9gsem tud megjelenni a lefoglalt id\u0151pontban, akkor is jogosult marad az olt\u00e1sra a k\u00e9s\u0151bbiekben.\nA h\u00e1ziorvosom is h\u00edvott olt\u00e1sra miut\u00e1n m\u00e1r lefoglaltam az id\u0151pontot. Mit tegyek?\nK\u00e9rj\u00fck, hogy ha\u00a0 a h\u00e1ziorvosa is h\u00edvja \u00d6nt olt\u00e1sra, akkor jelezze neki, hogy \u00d6n m\u00e1r foglalt online id\u0151pontot k\u00f3rh\u00e1zi olt\u00f3pontos olt\u00e1sra. \u00cdgy a h\u00e1ziorvos m\u00e1snak tudja felaj\u00e1nlani\u00a0 a\u00a0 vakcin\u00e1t.\nCsal\u00e1dtagok foglalhatnak egy id\u0151pontot? \u00a0\nMinden regisztr\u00e1lt saj\u00e1t maga sz\u00e1m\u00e1ra tud id\u0151pontot foglalni. Term\u00e9szetesen, ha csal\u00e1dtagok k\u00fcl\u00f6n-k\u00fcl\u00f6n tal\u00e1lnak olyan id\u0151pontot az olt\u00e1sra, amikor egy\u00fctt is tudnak menni, megtehetik.\nHat\u00f3s\u00e1gi h\u00e1zi karant\u00e9nban vagyok. Mehetek olt\u00e1sra?\nNem.\n\u00c9n szeretn\u00e9k menni olt\u00e1sra, de m\u00e1s vakcin\u00e1t k\u00e9rek.\nEz az olt\u00e1si akci\u00f3 Sinopharm, illetve AstraZeneca vakcin\u00e1val t\u00f6rt\u00e9nik. Ha ez nem felel meg \u00d6nnek, akkor k\u00e9rj\u00fck, hogy ne foglaljon most id\u0151pontot!\nKr\u00f3nikus beteg vagyok.\u00a0Foglalhatok id\u0151pontot? \nAz AstraZeneca-vakcina alkalmaz\u00e1si el\u0151\u00edr\u00e1sa szerint igen, ez az olt\u00e1s kr\u00f3nikus betegs\u00e9ggel rendelkez\u0151 szem\u00e9lyeknek is adhat\u00f3, akikn\u00e9l nem \u00e1ll fenn olt\u00e1sra vonatkoz\u00f3 ellenjavallat. A Sinopharm-vakcina alkalmaz\u00e1si el\u0151\u00edr\u00e1sa szerint az egyens\u00falyban tartott, megfelel\u0151en kezelt kr\u00f3nikus betegnek is adhat\u00f3 a vakcina.\nDe mint minden m\u00e1s olt\u00e1sn\u00e1l, itt is az olt\u00f3orvos hat\u00e1sk\u00f6re eld\u00f6nteni, hogy olthat\u00f3 vagy sem. Ez\u00e9rt fontos kit\u00f6lteni a hozz\u00e1j\u00e1rul\u00f3 nyilatkozatot a megl\u00e9v\u0151 betegs\u00e9gek felt\u00fcntet\u00e9s\u00e9vel \u00e9s a megl\u00e9v\u0151 kr\u00f3nikus betegs\u00e9get az olt\u00f3orvosnak az olt\u00e1s el\u0151tt sz\u00f3ban is jelezni.\nM\u00e1r megkaptam az els\u0151 olt\u00e1st, akkor \u00e9n is foglalhatok id\u0151pontot a m\u00e1sodik olt\u00e1sra?\nNem. Azok foglalhatnak \u00edgy id\u0151pontot, akik m\u00e9g egy\u00e1ltal\u00e1n nem kaptak olt\u00e1st. Azok akik m\u00e1r megkapt\u00e1k az els\u0151 olt\u00e1sukat, a m\u00e1sodikat is ugyanott kapj\u00e1k.\nAkt\u00edv beteg vagyok. Foglalhatok id\u0151pontot?\nHa \u00d6n jelenleg akut koronav\u00edrus-fert\u0151z\u00f6tt vagy egy\u00e9b m\u00e1s l\u00e1zas, akut betegs\u00e9ge van, akkor most nem olthat\u00f3. Term\u00e9szetesen jogosult marad az olt\u00e1sra k\u00e9s\u0151bb is.\nV\u00e1rand\u00f3s vagyok. Foglalhatok id\u0151pontot?\nMivel a v\u00e1rand\u00f3soknak Pfizer \u00e9s a Moderna vakcina alkalmazhat\u00f3, ebben az olt\u00e1si akci\u00f3ban nem tud r\u00e9szt venni.\nMit vigyek az olt\u00e1sra?\nA\u00a0TAJ-k\u00e1rty\u00e1t, a\u00a0szem\u00e9lyi igazolv\u00e1nyt \u00e9s kit\u00f6lt\u00f6tt hozz\u00e1j\u00e1rul\u00f3 nyilatkozatot. L\u00e1sd:\u00a0https://koronavirus.gov.hu/cikkek/hozzajarulo-nyilatkozat-nyomtassa-ki-toltse-ki-es-vigye-magaval-az-oltasra\nLehet\u0151s\u00e9g szerint, a kinyomtatott visszaigazol\u00e1st az id\u0151pontfoglal\u00e1sr\u00f3l.\nA m\u00e1sodik olt\u00e1sra is kell majd online id\u0151pontot foglalni?\nNem. Az olt\u00f3ponton az els\u0151 olt\u00e1s bead\u00e1sakor automatikusan kap egy id\u0151pontot a m\u00e1sodik olt\u00e1sra is.\nAz online id\u0151pontfoglal\u00e1s l\u00e9p\u00e9sei\n\u00a0\n1. L\u00e1togasson az EESZT\u00a0Lakoss\u00e1gi port\u00e1lra:\u00a0https://www.eeszt.gov.hu/hu/nyito-oldal\n\n2. Kattintson az egy\u00e9ni id\u0151pontfoglal\u00e1s gombra!\nOtt is olvashatja, hogy\u00a0az id\u0151pontfoglal\u00e1s jelenleg csak az \u00e9rv\u00e9nyes\u00a0regisztr\u00e1ltak sz\u00e1m\u00e1ra el\u00e9rhet\u0151.\n3. Megjelenik a COVID olt\u00e1s id\u0151pontfoglal\u00e1s fel\u00fclet.\nK\u00e9rj\u00fck, hogy a megfelel\u0151 mez\u0151kbe \u00edrja be a\u00a0TAJ-sz\u00e1m\u00e1t, a sz\u00fclet\u00e9si\u00a0d\u00e1tum\u00e1t, \u00e9s a k\u00e9perny\u0151n l\u00e1that\u00f3 ellen\u0151rz\u0151 k\u00f3dot. Nyomja meg a K\u00fcld\u00e9s gombot!\n\n4.\u00a0Ha \u00d6n nem jogosult az id\u0151pontfoglal\u00e1sra, akkor nem fog tudni tov\u00e1bbl\u00e9pni, \u00e9s a k\u00e9perny\u0151n azt az \u00fczenetet l\u00e1thatja, hogy \u201e\u00d6n nem jogosult olt\u00e1si id\u0151pont foglal\u00e1s\u00e1ra, az csak az el\u0151zetesen regisztr\u00e1ltak\u00a0sz\u00e1m\u00e1ra lehets\u00e9ges!\u201d.\n\n5.\u00a0Ha \u00d6n jogosult az id\u0151pontfoglal\u00e1sra, akkor megjelenik az ID\u0150PONT KERES\u00c9SE fel\u00fclet. Itt az el\u00e9rhet\u0151 olt\u00e1si id\u0151szakra v\u00e1lassza ki az \u00d6n \u00e1ltal prefer\u00e1lt\u00a0 telep\u00fcl\u00e9st (a f\u0151v\u00e1ros eset\u00e9n a ker\u00fclet), adja meg ir\u00e1ny\u00edt\u00f3sz\u00e1mot!\n\n6.\u00a0Ezut\u00e1n megjelennek a m\u00e9g lefoglalhat\u00f3\u00a0k\u00f3rh\u00e1zi olt\u00f3pontok \u00e9s ott szabad olt\u00e1si id\u0151pontok.\n\n7. Ha\u00a0\u00d6nnek megfelel\u0151 a felk\u00edn\u00e1lt valamelyik szabad id\u0151pont \u00e9s olt\u00f3pont, akkor azt a JELENTKEZEM gomb megnyit\u00e1s\u00e1val foglalhatja le.\n8. Ezt k\u00f6vet\u0151en megjelenik az id\u0151pontfoglal\u00e1s \u0171rlap, amely tartalmazza\u00a0az \u00d6n \u00e1ltal kiv\u00e1lasztott olt\u00f3pont (eg\u00e9szs\u00e9g\u00fcgyi int\u00e9zm\u00e9ny) c\u00edm\u00e9t\u00a0\u00e9s az olt\u00e1s pontos id\u0151pontj\u00e1t (d\u00e1tum, \u00f3ra), valamint az \u00d6n szem\u00e9lyes adatait (TAJ- sz\u00e1m, n\u00e9v, sz\u00fclet\u00e9si d\u00e1tum, mobiltelefonsz\u00e1m, email-c\u00edm). Itt m\u00e9g m\u00f3dos\u00edthatja az id\u0151pontot.\n\n\n9. Amennyiben az adatok megfelelnek, nyomjon r\u00e1 az ID\u0150PONTFOGLAL\u00c1S V\u00c9GLEGES\u00cdT\u00c9SE gombra.\n10. Ezt k\u00f6vet\u0151en a rendszer \u00e1tnavig\u00e1lja a SIKERES ID\u0150PONTFOGLAL\u00c1S fel\u00fcletre, amelyen lehet\u0151s\u00e9ge ny\u00edlik a foglal\u00e1si visszaigazol\u00e1s kinyomtat\u00e1s\u00e1ra is.\n\n11.\u00a0Az \u00d6n \u00e1ltal lefoglalt id\u0151pontot term\u00e9szetesen m\u00e1s m\u00e1r nem tudja lefoglalni.\n\n"}]