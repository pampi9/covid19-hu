[{"date": "2021-04-29 16:30", "url": "https://koronavirus.gov.hu/cikkek/orszagos-tisztifoorvos-ujra-latogathatok-az-idosotthonok-", "h1": "Orsz\u00e1gos tisztif\u0151orvos: \u00fajra l\u00e1togathat\u00f3k az id\u0151sotthonok", "body": "\nCs\u00fct\u00f6rt\u00f6kt\u0151l azonnali hat\u00e1llyal visszavonja a szakos\u00edtott szoci\u00e1lis int\u00e9zm\u00e9nyekben, id\u0151sotthonokban egy \u00e9ve elrendelt l\u00e1togat\u00e1si tilalmat - jelentette be az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n cs\u00fct\u00f6rt\u00f6k\u00f6n.\n\n\nM\u00fcller Cec\u00edlia kifejtette, csak a v\u00e9detts\u00e9gi igazolv\u00e1nnyal rendelkez\u0151k \u00e9lhetnek ism\u00e9t a l\u00e1togat\u00e1s lehet\u0151s\u00e9g\u00e9vel, az ilyen szem\u00e9ly mag\u00e1val viheti a tal\u00e1lkoz\u00f3ra a 18 \u00e9vn\u00e9l fiatalabb gyermeket is.\n\u00a0\u00a0\u00a0\u00a0A kor\u00e1bban aj\u00e1nlott kapcsolattart\u00e1si lehet\u0151s\u00e9geket az int\u00e9zm\u00e9nyeknek tov\u00e1bbra is biztos\u00edtaniuk kell; akik nem k\u00e9rt\u00e9k m\u00e9g az olt\u00e1st, azokkal \u00e9lhetnek csak.\n\u00a0\u00a0\u00a0\u00a0Megsz\u0171nik az int\u00e9zm\u00e9nyelhagy\u00e1si tilalom is a v\u00e9detts\u00e9gi k\u00e1rty\u00e1val rendelkez\u0151k sz\u00e1m\u00e1ra. Amennyiben valaki nem rendelkezik azzal, \u00e9s 72 \u00f3r\u00e1n\u00e1l hosszabb id\u0151re elhagyja az otthont, csak negat\u00edv antig\u00e9n gyorsteszt elv\u00e9gz\u00e9s\u00e9t k\u00f6vet\u0151en t\u00e9rhet vissza - k\u00f6z\u00f6lte.\nM\u00fcller Cec\u00edlia felh\u00edvta a figyelmet, hogy a v\u00e9detts\u00e9gi k\u00e1rty\u00e1val nem rendelkez\u0151knek az egy\u00e9b kapcsolattart\u00e1si lehet\u0151s\u00e9geket a bent lak\u00f3k \u00e9s a csal\u00e1dtagjaik k\u00f6z\u00f6tt az int\u00e9zm\u00e9nyeknek - a kor\u00e1bbi szab\u00e1lyok szerint - tov\u00e1bbra is biztos\u00edtaniuk kell. Egyben jelezte: a szoci\u00e1lis \u00e9s bentlak\u00e1sos int\u00e9zm\u00e9nyekben lak\u00f3k \u00e9s dolgoz\u00f3k tov\u00e1bbra is ig\u00e9nyelhetik a v\u00e9d\u0151olt\u00e1st.\n\u00a0\u00a0\u00a0\u00a0Meger\u0151s\u00edtette, hogy szigor\u00fa szab\u00e1lyok ment\u00e9n \u00fajraindulnak a megel\u0151z\u00e9st szolg\u00e1l\u00f3, n\u00e9peg\u00e9szs\u00e9g\u00fcgyi c\u00e9l\u00fa, szervezett sz\u0171r\u0151vizsg\u00e1latok, \u00e9s j\u00f6v\u0151 h\u00e9tt\u0151l egynapos seb\u00e9szeti ell\u00e1t\u00e1sokat is v\u00e9gezhetnek az eg\u00e9szs\u00e9g\u00fcgyi int\u00e9zm\u00e9nyek. Ut\u00f3bbiakhoz el\u0151zetes id\u0151pontfoglal\u00e1sra van sz\u00fcks\u00e9ges - tette hozz\u00e1.\n\u00a0\u00a0\u00a0\u00a0Vakcinab\u0151s\u00e9g van, van el\u00e9g vakcina Magyarorsz\u00e1gon - jelentette ki az orsz\u00e1gos tisztif\u0151orvos, hozz\u00e1t\u00e9ve: most m\u00e1r kiz\u00e1r\u00f3lag az embereken m\u00falik, hogy \u00e9lnek-e a v\u00e9d\u0151olt\u00e1s lehet\u0151s\u00e9g\u00e9vel.\nAz olt\u00e1sra tov\u00e1bbra is regisztr\u00e1lni kell, \u00e9s ezzel egy\u00fctt el\u00e9rhet\u0151 az id\u0151pontfoglal\u00e1si lehet\u0151s\u00e9g is, ami - v\u00e9lem\u00e9nye szerint - sikeres. Jelezte, hogy az AstraZeneca vakcin\u00e1j\u00e1ra is megny\u00edlt az id\u0151pontfoglal\u00e1si lehet\u0151s\u00e9g.\n\u00a0\u00a0\u00a0\u00a0Kiemelte, a v\u00e9d\u0151olt\u00e1sok felv\u00e9tel\u00e9nek n\u00f6veked\u00e9s\u00e9vel egy\u00e9rtelm\u0171en javultak a j\u00e1rv\u00e1ny\u00fcgyi adatok. Magyarorsz\u00e1gon a lakoss\u00e1g 39 sz\u00e1zal\u00e9ka kapott m\u00e1r legal\u00e1bb egy olt\u00e1st.\nAz olt\u00f3anyagok folyamatosan \u00e9rkeznek, cs\u00fct\u00f6rt\u00f6k\u00f6n 400 ezer adag Sinopharm- \u00e9s 44 400 Moderna-vakcina \u00e9rkezik, ut\u00f3bbit jellemz\u0151en a m\u00e1sodik k\u00f6r\u00f6s olt\u00e1sra haszn\u00e1lj\u00e1k majd fel - ismertette.\n\u00a0\u00a0\u00a0\u00a0Felh\u00edvta a figyelmet, hogy a teljes v\u00e9detts\u00e9ghez az egyes olt\u00f3anyagok mindk\u00e9t adagj\u00e1t be kell adni.\nA j\u00e1rv\u00e1ny\u00fcgyi adatokr\u00f3l sz\u00f3lva M\u00fcller Cec\u00edlia azt mondta, hogy 250 ezer al\u00e1 cs\u00f6kkent az akt\u00edv fert\u0151z\u00f6ttek sz\u00e1ma \u00e9s 500 ezer f\u00f6l\u00e9 a gy\u00f3gyultak\u00e9.\n\u00a0\u00a0\u00a0\u00a0Az elm\u00falt napon 2584 \u00faj fert\u0151z\u00f6ttet regisztr\u00e1ltak, \u00e9s \"folyamatosan, tendenci\u00f3zusan\" cs\u00f6kken a k\u00f3rh\u00e1zban \u00e1poltak sz\u00e1ma. K\u00f3rh\u00e1zban 5554 embert \u00e1polnak, k\u00f6z\u00fcl\u00fck 664-en szorulnak l\u00e9legeztet\u0151g\u00e9pre.\n\nMTI 2021. \u00e1prilis 29.\n\n"}]