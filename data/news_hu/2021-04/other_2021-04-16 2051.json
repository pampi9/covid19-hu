[{"date": "2021-04-16 20:51", "url": "https://koronavirus.gov.hu/cikkek/gulyas-gergely-papok-lelkeszek-oltasara-kerul-sor", "h1": "Guly\u00e1s Gergely: a papok, lelk\u00e9szek olt\u00e1s\u00e1ra ker\u00fcl sor", "body": "\nA t\u00f6rt\u00e9nelmi kereszt\u00e9ny egyh\u00e1zak k\u00e9r\u00e9s\u00e9nek megfelel\u0151en a papok, lelk\u00e9szek is megkapj\u00e1k a koronav\u00edrus elleni olt\u00e1st, mivel kiemelked\u0151 szerepet j\u00e1tszanak ebben a neh\u00e9z id\u0151szakban - k\u00f6z\u00f6lte a Minisztereln\u00f6ks\u00e9get vezet\u0151 miniszter p\u00e9nteken Z\u00e1nk\u00e1n, sajt\u00f3t\u00e1j\u00e9koztat\u00f3n.\n\n\nGuly\u00e1s Gergely elmondta, Veres Andr\u00e1s p\u00fcsp\u00f6k, a Magyar Katolikus P\u00fcsp\u00f6ki Konferencia (MKPK) eln\u00f6ke, Balog Zolt\u00e1n p\u00fcsp\u00f6k, a Magyarorsz\u00e1gi Reform\u00e1tus Egyh\u00e1z zsinat\u00e1nak lelk\u00e9szi eln\u00f6ke \u00e9s Fabiny Tam\u00e1s, a Magyarorsz\u00e1gi Evang\u00e9likus Egyh\u00e1z eln\u00f6k-p\u00fcsp\u00f6ke fordult a korm\u00e1nyhoz azzal a k\u00e9r\u00e9ssel, hogy mivel a lelkip\u00e1sztorok fontos tev\u00e9kenys\u00e9get v\u00e9geznek, t\u00f6bbek k\u00f6z\u00f6tt k\u00f3rh\u00e1zakban l\u00e1tnak el feladatokat, iskol\u00e1kban oktatnak \u00e9s temet\u00e9si szertart\u00e1sokat v\u00e9geznek a j\u00e1rv\u00e1ny idej\u00e9n is, ez\u00e9rt r\u00e9szes\u00fcljenek \u0151k is olt\u00e1sban.\n\u00a0\u00a0\u00a0\u00a0A miniszter jelezte: azokat a papokat, akik hitoktat\u00f3i tev\u00e9kenys\u00e9get v\u00e9geznek, a pedag\u00f3gusokkal egy\u00fctt m\u00e1r beoltott\u00e1k.\nGuly\u00e1s Gergely \u00fagy fogalmazott, \"szer\u00e9nyek voltak\" az egyh\u00e1zi vezet\u0151k a k\u00e9r\u00e9s id\u0151belis\u00e9g\u00e9t illet\u0151en, hiszen m\u00e1r t\u00f6bb mint 3 milli\u00f3 ember megkapta az olt\u00e1st.\n\u00a0\u00a0\u00a0\u00a0Balog Zolt\u00e1n azt mondta, hogy a j\u00e1rv\u00e1ny s\u00falyos ment\u00e1lis probl\u00e9m\u00e1kat okoz az emberek \u00e9let\u00e9ben, ez\u00e9rt a lelki t\u00e1mogat\u00e1s k\u00fcl\u00f6n\u00f6sen fontos. A p\u00fcsp\u00f6k arra biztatott mindenkit, hogy keresse a lelki vezet\u0151ket, akik seg\u00edts\u00e9get tudnak ny\u00fajtani a negat\u00edv hat\u00e1sok legy\u0151z\u00e9s\u00e9ben.\n\nMTI 2021. \u00e1prilis 16.\n\n"}]