[{"date": "2021-04-01 13:25", "url": "https://koronavirus.gov.hu/cikkek/operativ-torzs-husveti-unnepek-idejen-mindenki-tartsa-be-jarvanyugyi-szabalyokat", "h1": "Operat\u00edv t\u00f6rzs: a h\u00fasv\u00e9ti \u00fcnnepek idej\u00e9n is mindenki tartsa be a j\u00e1rv\u00e1ny\u00fcgyi szab\u00e1lyokat", "body": "\nA h\u00fasv\u00e9ti \u00fcnnepek idej\u00e9n is mindenki tartsa be a j\u00e1rv\u00e1ny\u00fcgyi szab\u00e1lyokat - mondta a Nemzeti N\u00e9peg\u00e9szs\u00e9g\u00fcgyi K\u00f6zpont j\u00e1rv\u00e1ny\u00fcgyi oszt\u00e1lyvezet\u0151je az operat\u00edv t\u00f6rzs nev\u00e9ben a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs cs\u00fct\u00f6rt\u00f6ki, online sajt\u00f3t\u00e1j\u00e9koztat\u00f3j\u00e1n, aki k\u00f6z\u00f6lte: meghaladta a k\u00e9tmilli\u00f3t a beoltottak sz\u00e1ma Magyarorsz\u00e1gon, k\u00f6z\u00fcl\u00fck 787 207-en m\u00e1r a m\u00e1sodik olt\u00e1sukat is megkapt\u00e1k.\n\n\nGalg\u00f3czi \u00c1gnes hangs\u00falyozta, vesz\u00e9lyeztetetts\u00e9g\u00fck miatt tov\u00e1bbra is a regisztr\u00e1lt id\u0151sek olt\u00e1sa van el\u00f6l az olt\u00e1si sorrendben, az eddig regisztr\u00e1lt 65 \u00e9v felettiek h\u00e1romnegyede m\u00e1r megkapta valamelyik vakcin\u00e1t.\n\u00a0\u00a0\u00a0\u00a0K\u00f6z\u00f6lte, h\u00fasv\u00e9tkor sem \u00e1ll le az olt\u00e1si program, amely a k\u00f3rh\u00e1zi olt\u00f3pontokon Pfizer- \u00e9s Szputnyik V, a h\u00e1ziorvosokn\u00e1l pedig a Sinopharm-, az AstraZeneca- \u00e9s a Moderna-vakcin\u00e1kkal folytat\u00f3dik.\n\u00a0\u00a0\u00a0\u00a0A h\u00e9tf\u0151n \u00e9rkezett Moderna-sz\u00e1ll\u00edtm\u00e1nyt cs\u00fct\u00f6rt\u00f6k\u00f6n, a cs\u00fct\u00f6rt\u00f6k est\u00e9re v\u00e1rt 218 400 adag AstraZeneca-vakcin\u00e1t v\u00e1rhat\u00f3an vas\u00e1rnap sz\u00e1ll\u00edtj\u00e1k ki a korm\u00e1nyhivatalokba, majd osztj\u00e1k sz\u00e9t a h\u00e1ziorvosi praxisok k\u00f6z\u00f6tt - tette hozz\u00e1 az oszt\u00e1lyvezet\u0151. Jelezte, hogy a h\u00e1ziorvosok h\u00e9tv\u00e9gi olt\u00e1si munk\u00e1juk\u00e9rt k\u00fcl\u00f6n d\u00edjaz\u00e1sban r\u00e9szes\u00fclnek.\n\u00a0\u00a0\u00a0\u00a0A j\u00e1rv\u00e1ny\u00fcgyi adatokat ismertetve Galg\u00f3czi \u00c1gnes elmondta, az elm\u00falt napon 9288 \u00faj fert\u0151z\u00f6ttet regisztr\u00e1ltak, \u00edgy a j\u00e1rv\u00e1ny kezdete \u00f3ta 661 721-re n\u0151tt az igazolt fert\u0151z\u00f6ttek sz\u00e1ma.\nK\u00f3rh\u00e1zban 12 062 embert \u00e1polnak a v\u00edrus valamilyen sz\u00f6v\u0151dm\u00e9ny\u00e9vel, l\u00e9legeztet\u0151g\u00e9pen 1512-en vannak. Az elm\u00falt napon 258-an haltak meg a v\u00edrussal \u00f6sszef\u00fcgg\u00e9sben.\n\u00a0\u00a0\u00a0\u00a0A 12. h\u00e9t j\u00e1rv\u00e1ny\u00fcgyi adatair\u00f3l besz\u00e1molva az oszt\u00e1lyvezet\u0151 elmondta, a m\u00falt h\u00e9ten \u00f6sszesen 60 482 fert\u0151z\u00f6ttet regisztr\u00e1ltak, ami 7 sz\u00e1zal\u00e9kos emelked\u00e9s a 11. h\u00e9thez k\u00e9pest. A 12. h\u00e9ten azonos\u00edtott fert\u0151z\u00f6ttek \u00e1tlag\u00e9letkora 45,77 \u00e9v volt.\n\u00a0\u00a0\u00a0\u00a0Korcsoportos bont\u00e1sban a 12. h\u00e9ten regisztr\u00e1lt fert\u0151z\u00f6ttek 23 sz\u00e1zal\u00e9ka a 40-49 \u00e9vesek, 17,3 sz\u00e1zal\u00e9ka az 50-59 \u00e9vesek \u00e9s 15,4 sz\u00e1zal\u00e9ka a 30-39 \u00e9vesek k\u00f6z\u00fcl ker\u00fclt ki.\nA 12. h\u00e9ten regisztr\u00e1lt fert\u0151z\u00f6ttek 17,24 sz\u00e1zal\u00e9ka volt budapesti, 15,22 sz\u00e1zal\u00e9ka Pest megyei. A legkevesebb \u00faj beteget Zala megy\u00e9ben regisztr\u00e1lt\u00e1k (1,57 sz\u00e1zal\u00e9k) a 12. h\u00e9ten.\n\u00a0\u00a0\u00a0\u00a0Ismertet\u00e9se szerint a 11. h\u00e9tr\u0151l a 12. h\u00e9tre Heves, Vas \u00e9s J\u00e1sz-Nagykun-Szolnok megy\u00e9ben n\u0151tt a legjobban az \u00faj fert\u0151z\u00f6ttek sz\u00e1ma: 45, 43, illetve 37 sz\u00e1zal\u00e9kkal. Ugyanakkor - mondta - voltak olyan megy\u00e9k, ahol cs\u00f6kkent a vizsg\u00e1lt id\u0151szakban az \u00faj esetek sz\u00e1ma: Somogy, Kom\u00e1rom-Esztergom \u00e9s N\u00f3gr\u00e1d tartozik ide.\n\u00a0\u00a0\u00a0\u00a0Galg\u00f3czi \u00c1gnes arra k\u00e9rt mindenkit, hogy a h\u00fasv\u00e9ti \u00fcnnepek alatt is tartsa be a j\u00e1rv\u00e1ny\u00fcgyi \u00e9s higi\u00e9n\u00e9s szab\u00e1lyokat. Lehet\u0151leg csak a sz\u0171k csal\u00e1d tal\u00e1lkozzon, de ekkor is figyeljenek egym\u00e1s eg\u00e9szs\u00e9g\u00e9re.\n\n\nMTI 2021. \u00e1prilis 1.\n\n"}]