[{"date": "2021-04-15 16:28", "url": "https://koronavirus.gov.hu/cikkek/maruzsa-ovatosan-es-fokozatosan-kell-nyitni-az-oktatasban", "h1": "Maruzsa: \u00f3vatosan \u00e9s fokozatosan kell nyitni az oktat\u00e1sban is", "body": "\n\u00d3vatosan \u00e9s fokozatosan kell nyitni az oktat\u00e1sban is - jelentette ki az Emberi Er\u0151forr\u00e1sok Miniszt\u00e9rium\u00e1nak k\u00f6znevel\u00e9s\u00e9rt felel\u0151s \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\n\nMaruzsa Zolt\u00e1n hozz\u00e1tette, hogy az eredeti tervekhez k\u00e9pest lassabban \u00e9s sz\u0171kebb k\u00f6rben t\u00f6rt\u00e9nik a nyit\u00e1s.\n\u00a0\u00a0\u00a0\u00a0Felid\u00e9zte, hogy \u00e1prilis 19-\u00e9n az \u00f3vod\u00e1kban \u00e9s az \u00e1ltal\u00e1nos iskol\u00e1k als\u00f3 tagozat\u00e1n indul el a jelenl\u00e9ti oktat\u00e1s, a fels\u0151 tagozaton \u00e9s a k\u00f6z\u00e9piskol\u00e1kban pedig m\u00e1jus 10-t\u0151l.\n\u00a0\u00a0\u00a0\u00a0A fokozatos nyit\u00e1sra t\u00f6bb okot is megjel\u00f6lt Maruzsa Zolt\u00e1n: egyr\u00e9szt j\u00f3l halad a lakoss\u00e1g olt\u00e1sa, javulnak a j\u00e1rv\u00e1ny\u00fcgyi adatok, m\u00e1sr\u00e9szt a regisztr\u00e1lt pedag\u00f3gusokat beoltott\u00e1k.\n\u00a0\u00a0\u00a0\u00a0A pedag\u00f3gusok olt\u00e1s\u00e1r\u00f3l elmondta, hogy vas\u00e1rnapig 155 306 embert oltottak be, a szakk\u00e9pz\u00e9ssel \u00e9s a b\u00f6lcs\u0151dei dolgoz\u00f3kkal egy\u00fctt pedig k\u00e9tsz\u00e1zezer a beoltottak sz\u00e1ma.\n\u00a0\u00a0\u00a0\u00a0\u00c1prilis 1-t\u0151l k\u00e9t k\u00f6rben, mindenkit beh\u00edvtak, akik az olt\u00e1st ig\u00e9nyelte. Akik nem tudtak megjelenni, vagy hib\u00e1s adatot adtak meg a regisztr\u00e1ci\u00f3 sor\u00e1n, azokat p\u00f3t id\u0151pontokban h\u00edvt\u00e1k be - tette hozz\u00e1.\n\u00a0\u00a0\u00a0\u00a0Maruzsa Zolt\u00e1n elmondta, hogy a k\u00f6znevel\u00e9s fokozatos nyit\u00e1s\u00e1nak \u00e9rvei k\u00f6z\u00e9 tartozik az is, hogy a m\u00e1rcius 8-t\u00f3l nyitva l\u00e9v\u0151 b\u00f6lcs\u0151d\u00e9k eset\u00e9ben j\u00f3k a tapasztalatok, j\u00e1rv\u00e1nyg\u00f3cok nem alakultak ki.\n\u00a0\u00a0\u00a0\u00a0A jelenl\u00e9ti oktat\u00e1s az\u00e9rt az \u00f3vod\u00e1kban \u00e9s az \u00e1ltal\u00e1nos iskol\u00e1k als\u00f3 tagozat\u00e1n kezd\u0151dik, mert a nyit\u00e1si folyamattal egyre t\u00f6bb sz\u00fcl\u0151 t\u00e9r vissza a munkahelyre, amellyel a jelenleg gyermekfel\u00fcgyeletet ell\u00e1t\u00f3 int\u00e9zm\u00e9nyekben is n\u0151 a gyermekek sz\u00e1ma - mondta, hozz\u00e1t\u00e9ve, hogy szerd\u00e1n a gyermekek 11 sz\u00e1zal\u00e9ka volt jelen az \u00f3vod\u00e1kban.\n\u00a0\u00a0\u00a0\u00a0Kiemelte azt is, hogy az \u00f3vod\u00e1sok jelenleg vegyes csoportokban, jellemz\u0151en naponta m\u00e1s-m\u00e1s \u00f3vodapedag\u00f3gus fel\u00fcgyelete alatt vannak. A vissza\u00e1ll\u00e1st\u00f3l azt v\u00e1rj\u00e1k, hogy minden \u00f3vod\u00e1s a saj\u00e1t csoportj\u00e1ba ker\u00fcl, saj\u00e1t \u00f3vodapedag\u00f3gusa mell\u00e9, amely n\u00f6veli a biztons\u00e1got.\n\u00a0\u00a0\u00a0\u00a0A kor\u00e1bbi tapasztalatok szerint a gyermekek fele, k\u00e9tharmada t\u00e9r vissza els\u0151 k\u00f6rben az int\u00e9zm\u00e9nyekbe - mondta Maruzsa Zolt\u00e1n.\n\u00a0\u00a0\u00a0\u00a0Ezzel kapcsolatban arra k\u00e9rte a nevel\u00e9s szervez\u0151it, hogy lehet\u0151s\u00e9g szerint ne vegyes csoportokat alak\u00edtsanak ki \u00e1prilis 19-t\u0151l, m\u00e9g akkor sem, ha kevesebb gyermeket visznek vissza az \u00f3vod\u00e1kba.\n\u00a0\u00a0\u00a0\u00a0Az \u00e1ltal\u00e1nos iskol\u00e1k als\u00f3 tagozat\u00e1n elindul\u00f3 jelenl\u00e9ti oktat\u00e1sr\u00f3l azt mondta: amellett, hogy a szaktan\u00e1ri rendszer hi\u00e1nya miatt a tanul\u00f3k egy oszt\u00e1lyban vannak, jelent\u0151s \u00e9rv az is, hogy a digit\u00e1lis oktat\u00e1s ebben a koroszt\u00e1lyban hat\u00e9kony a legkev\u00e9sb\u00e9.\n\u00a0\u00a0\u00a0\u00a0Emellett a gyermekek tov\u00e1bbra is kev\u00e9sb\u00e9 fog\u00e9konyak a v\u00edrusra, az adatok alapj\u00e1n az \u00f3vod\u00e1s \u00e9s als\u00f3 tagozatos gyermekekn\u00e9l m\u00e9g alacsonyabb a fert\u0151z\u00e9s ar\u00e1nya: als\u00f3 tagozaton fele, harmada volt, mint a fels\u0151 tagozaton - mondta, hozz\u00e1f\u0171zve, hogy a k\u00f6z\u00e9piskol\u00e1kban a tavaly novemberi adatok szerint h\u00e1rom-n\u00e9gyszeres volt a fert\u0151z\u00e9s ar\u00e1nya.\n\nMaruzsa Zolt\u00e1n elmondta, hogy a szeptemberi tan\u00e9vkezd\u00e9st\u0151l m\u00e1rcius 5-ig \u00e9rv\u00e9nyes protokollhoz t\u00e9rnek vissza az int\u00e9zm\u00e9nyek, a v\u00e1ltoz\u00e1sokr\u00f3l minden int\u00e9zm\u00e9ny vezet\u0151je levelet kap.\n\u00a0\u00a0\u00a0\u00a0\u00dajra k\u00f6telez\u0151 lesz a testh\u0151m\u00e9rs\u00e9klet m\u00e9r\u00e9se, a fert\u0151tlen\u00edt\u00e9s \u00e9s a t\u00e1vols\u00e1gtart\u00e1s \u00e9rdek\u00e9ben bevezetett int\u00e9zked\u00e9sek megtart\u00e1sa. Fert\u0151tlen\u00edt\u0151szereket \u00e9s digit\u00e1lis h\u0151m\u00e9r\u0151ket biztos\u00edtanak az int\u00e9zm\u00e9nyek sz\u00e1m\u00e1ra - mondta.\n\u00a0\u00a0\u00a0\u00a0A k\u00f6znevel\u00e9s\u00e9rt felel\u0151s \u00e1llamtitk\u00e1r kit\u00e9rt arra is, hogy az oktat\u00e1s-szervez\u00e9s k\u00e9rd\u00e9s\u00e9r\u0151l a Nemzeti Pedag\u00f3gus Kar eln\u00f6k\u00e9vel \u00e9s a Pedag\u00f3gusok Szakszervezet\u00e9nek vezet\u0151j\u00e9vel is egyeztetett, akik \u00fcdv\u00f6z\u00f6lt\u00e9k a korm\u00e1ny d\u00f6nt\u00e9s\u00e9t a k\u00f6znevel\u00e9s nyit\u00e1s\u00e1r\u00f3l.\n\u00a0\u00a0\u00a0\u00a0Hangs\u00falyozta azt is, hogy az oktat\u00e1s-szervez\u00e9s ter\u00e9n minden racion\u00e1lis, helyben megval\u00f3s\u00edthat\u00f3 megold\u00e1st, amely m\u00e9g biztons\u00e1gosabb\u00e1 teszi a jelenl\u00e9ti oktat\u00e1st, meg lehet pr\u00f3b\u00e1lni, de azt nem lehet megval\u00f3s\u00edtani, hogy mindenhol megfelezz\u00e9k az oszt\u00e1lyokat, mert ahhoz k\u00e9tszerannyi pedag\u00f3gusra lenne sz\u00fcks\u00e9g.\n\u00a0\u00a0\u00a0\u00a0Besz\u00e9lt arr\u00f3l is, hogy ha egy sz\u00fcl\u0151 nem akarja \u00f3vod\u00e1ba, vagy iskol\u00e1ba k\u00fcldeni a gyermek\u00e9t, arra lehet\u0151s\u00e9ge van, a t\u00e1volmarad\u00e1st az int\u00e9zm\u00e9nyvezet\u0151k enged\u00e9lyezhetik.\n\u00a0\u00a0\u00a0\u00a0Az azonban nem v\u00e1rhat\u00f3 el a pedag\u00f3gusokt\u00f3l, hogy a jelenl\u00e9ti oktat\u00e1s mellett digit\u00e1lis oktat\u00e1st is tartsanak, mert technikailag nem kivitelezhet\u0151 - emelte ki.\n\u00a0\u00a0\u00a0\u00a0Hozz\u00e1tette, hogy aki a tan\u00e9v sor\u00e1n 250 \u00f3r\u00e1n\u00e1l t\u00f6bbet hi\u00e1nyzik, az \u00e9v v\u00e9g\u00e9n oszt\u00e1lyoz\u00f3 vizsg\u00e1t tehet a tantest\u00fclet d\u00f6nt\u00e9se alapj\u00e1n.\n\u00a0\u00a0\u00a0\u00a0T\u00e1j\u00e9koztat\u00f3ja v\u00e9g\u00e9n Maruzsa Zolt\u00e1n megk\u00f6sz\u00f6nte a pedag\u00f3gusok eddigi munk\u00e1j\u00e1t, majd \u00fagy fogalmazott, hogy \"sokan agg\u00f3dnak \u00e9s egyesek ny\u00edltan azon dolgoznak, hogy a nyit\u00e1s ne siker\u00fclj\u00f6n. Az \u00e9rintettekt\u0151l azt k\u00e9rem, hogy ezt fejezz\u00e9k be, ne ellen\u00fcnk dolgozzanak, hanem a gyermekek\u00e9rt\".\n\nMTI 2021. \u00e1prilis 15.\n\n"}]