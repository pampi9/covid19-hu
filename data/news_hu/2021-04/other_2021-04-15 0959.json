[{"date": "2021-04-15 09:59", "url": "https://koronavirus.gov.hu/cikkek/menczer-magyar-atoltottsag-duplaja-az-unios-atlagnak", "h1": "Menczer: a magyar \u00e1toltotts\u00e1g a dupl\u00e1ja az uni\u00f3s \u00e1tlagnak", "body": "\nA magyar \u00e1toltotts\u00e1g \u00e9s az olt\u00e1si sebess\u00e9g a dupl\u00e1ja az uni\u00f3s \u00e1tlagnak - mondta a K\u00fclgazdas\u00e1gi \u00e9s K\u00fcl\u00fcgyminiszt\u00e9rium t\u00e1j\u00e9koztat\u00e1s\u00e9rt \u00e9s Magyarorsz\u00e1g nemzetk\u00f6zi megjelen\u00edt\u00e9s\u00e9\u00e9rt felel\u0151s \u00e1llamtitk\u00e1ra cs\u00fct\u00f6rt\u00f6k reggel az M1 aktu\u00e1lis csatorn\u00e1n.\n\n\nMenczer\u00a0Tam\u00e1s elmondta, ha a korm\u00e1ny nem v\u00e1s\u00e1rolt volna orosz \u00e9s a k\u00ednai vakcin\u00e1t, akkor most az uni\u00f3s \u00e1tlag k\u00f6r\u00fcl lenne Magyarorsz\u00e1gon is az \u00e1toltotts\u00e1g.\n\u00a0\u00a0\u00a0\u00a0Hozz\u00e1tette, a korm\u00e1ny h\u00e9tmilli\u00f3 adag orosz \u00e9s k\u00ednai vakcin\u00e1t k\u00f6t\u00f6tt le, azokb\u00f3l mostan\u00e1ig 2 milli\u00f3 320 ezer d\u00f3zis \u00e9rkezett meg.\nEz azt jelenti, hogy ezekb\u0151l a teljes mennyis\u00e9g 3,5 milli\u00f3 ember \u00e9let\u00e9t v\u00e9dheti majd meg - h\u00edvta fel a figyelmet.\n\u00a0\u00a0\u00a0\u00a0K\u00e9rd\u00e9sre elmondta azt is, mind a k\u00ednai, mind pedig az orosz vakcinagy\u00e1rt\u00f3 id\u0151ben sz\u00e1ll\u00edtja a v\u00e9d\u0151olt\u00e1sokat \u00e9s a korm\u00e1ny arra sz\u00e1m\u00edt, hogy ez \u00edgy lesz a j\u00f6v\u0151ben is.\n\u00a0\u00a0\u00a0\u00a0Egy m\u00e1sik k\u00e9rd\u00e9sre kijelentette, mostanra nyilv\u00e1nval\u00f3nak tartja, hogy nemcsak a v\u00edrust\u00f3l, de a magyar baloldalt\u00f3l is meg kell v\u00e9deni az embereket. \"\u00c9n nem vagyok nagy v\u00e9lem\u00e9nnyel a magyar baloldalr\u00f3l, de azt nem gondoltam volna - \u0151szint\u00e9n sz\u00f3lva -, hogy olyan aljas\u00e1gra k\u00e9pesek, mint amit most m\u00e1r h\u00f3napok \u00f3ta tesznek: magyar emberek \u00e9let\u00e9t kock\u00e1ztatj\u00e1k, \u00e9s a magyar \u00e9letekkel sz\u00f3rakoznak\" - fogalmazott\u00a0Menczer\u00a0Tam\u00e1s.\n\u00a0\u00a0\u00a0\u00a0T\u00e9ny - mondta -, hogy az elm\u00falt napokban hetven olyan cikk jelent meg a baloldali sajt\u00f3ban, amelyek a k\u00ednai vakcin\u00e1t t\u00e1madj\u00e1k. Ehhez k\u00e9pest a Sinopharm-vakcin\u00e1t m\u00e1r t\u00f6bb mint 120 milli\u00f3 ember kapta meg vil\u00e1gszerte - mutatott r\u00e1.\n\n\nMTI 2021. \u00e1prilis 15.\n\n"}]