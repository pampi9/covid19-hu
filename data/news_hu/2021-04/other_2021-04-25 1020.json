[{"date": "2021-04-25 10:20", "url": "https://koronavirus.gov.hu/cikkek/gulyas-magyarorszag-az-egeszsegugyre-kolti-legtobbet-helyreallitasi-alapbol", "h1": "Guly\u00e1s: Magyarorsz\u00e1g az eg\u00e9szs\u00e9g\u00fcgyre k\u00f6lti a legt\u00f6bbet a helyre\u00e1ll\u00edt\u00e1si alapb\u00f3l", "body": "\nMagyarorsz\u00e1g az eg\u00e9szs\u00e9g\u00fcgy fejleszt\u00e9s\u00e9re szeretn\u00e9 ford\u00edtani a legt\u00f6bb p\u00e9nzt a koronav\u00edrus-j\u00e1rv\u00e1ny ut\u00e1ni eur\u00f3pai helyre\u00e1ll\u00edt\u00e1si alapb\u00f3l - mondta a Minisztereln\u00f6ks\u00e9get vezet\u0151 miniszter a Kossuth r\u00e1di\u00f3 Vas\u00e1rnapi \u00fajs\u00e1g c\u00edm\u0171 m\u0171sor\u00e1ban nyilatkozva.\n\nGuly\u00e1s Gergely felid\u00e9zte, Orb\u00e1n Viktor minisztereln\u00f6k p\u00e9nteken, Br\u00fcsszelben t\u00f6bb mint m\u00e1sf\u00e9l \u00f3r\u00e1s vacsor\u00e1n egyeztetett Ursula von der Leyennel, az Eur\u00f3pai Bizotts\u00e1g eln\u00f6k\u00e9vel, akivel sz\u00e1mtalan k\u00e9rd\u00e9st \u00e9rintettek.\n\u00a0\u00a0\u00a0\u00a0A magyar korm\u00e1nyf\u0151 t\u00e1j\u00e9koztatta a bizotts\u00e1g eln\u00f6k\u00e9t a magyarorsz\u00e1gi olt\u00e1si helyzetr\u0151l, Ursula von der Leyen pedig besz\u00e1molt az Eur\u00f3pai Bizotts\u00e1g j\u00f6v\u0151re vonatkoz\u00f3 vakcinabeszerz\u00e9si terveir\u0151l - mondta.\n\u00a0\u00a0\u00a0\u00a0A t\u00e1rcavezet\u0151 k\u00f6z\u00f6lte, b\u00e1r nem ez volt a leghosszabban t\u00e1rgyalt k\u00e9rd\u00e9s, de a megbesz\u00e9l\u00e9sen sz\u00f3 volt a helyre\u00e1ll\u00edt\u00e1si alapr\u00f3l is. Meger\u0151s\u00edtette, Magyarorsz\u00e1g az els\u0151k k\u00f6z\u00f6tt ny\u00fajtja be terv\u00e9t, amely az orsz\u00e1gnak j\u00e1r\u00f3 t\u00f6bb mint 2500 milli\u00e1rd forintos vissza nem t\u00e9r\u00edtend\u0151 t\u00e1mogat\u00e1sra vonatkozik majd, a 3300 milli\u00e1rd forintot meghalad\u00f3 hitelkeretre nem terjed ki.\n\u00a0\u00a0\u00a0\u00a0Kiemelte, a legt\u00f6bb forr\u00e1st az eg\u00e9szs\u00e9g\u00fcgyre sz\u00e1nj\u00e1k, a h\u00e1lap\u00e9nz megsz\u00fcntet\u00e9s\u00e9t tartalmaz\u00f3 \u00faj eg\u00e9szs\u00e9g\u00fcgyi rendszer ugyanis l\u00e9nyegesen t\u00f6bbe ker\u00fcl az orsz\u00e1gnak, ez\u00e9rt j\u00f3 lenne, ha annak k\u00f6lts\u00e9geihez az Eur\u00f3pai Bizotts\u00e1g is hozz\u00e1j\u00e1rulna az els\u0151 \u00e9vekben.\n\u00a0\u00a0\u00a0\u00a0Emellett Magyarorsz\u00e1g f\u0151v\u00e1rosi \u00e9s vid\u00e9ki eg\u00e9szs\u00e9g\u00fcgyi fejleszt\u00e9seket is megval\u00f3s\u00edt, amelyek tov\u00e1bb jav\u00edthatj\u00e1k a lakoss\u00e1g ell\u00e1t\u00e1s\u00e1t - tette hozz\u00e1 Guly\u00e1s Gergely.\n\u00a0\u00a0\u00a0\u00a0A miniszter sz\u00f3lt arr\u00f3l is, kiemelten t\u00e1mogatj\u00e1k majd a k\u00e1rosanyag-kibocs\u00e1t\u00e1s cs\u00f6kkent\u00e9s\u00e9t, ezen bel\u00fcl a k\u00f6t\u00f6ttp\u00e1ly\u00e1s k\u00f6zleked\u00e9s korszer\u0171s\u00edt\u00e9s\u00e9t, tov\u00e1bb\u00e1 a fels\u0151oktat\u00e1st \u00e9s a k\u00f6rforg\u00e1sos gazdas\u00e1gra t\u00f6rt\u00e9n\u0151 \u00e1t\u00e1ll\u00e1st.\n\u00a0\u00a0\u00a0\u00a0Hangs\u00falyozta, az Eur\u00f3pai Bizotts\u00e1g eln\u00f6ke tiszt\u00e1n \u00e9s re\u00e1lisan l\u00e1tja a helyzetet, vagyis azt, hogy Magyarorsz\u00e1gon \u00e1tl\u00e1that\u00f3an biztos\u00edtott a helyre\u00e1ll\u00edt\u00e1si alap felhaszn\u00e1l\u00e1sa.\n\u00a0\u00a0\u00a0\u00a0Guly\u00e1s Gergely k\u00f6z\u00f6lte, Orb\u00e1n Viktor elmondta Ursula von der Leyennek, hogy az Eur\u00f3pai Uni\u00f3nak el kellene fogadnia egy Oroszorsz\u00e1g- \u00e9s K\u00edna-strat\u00e9gi\u00e1t.\n\u00a0\u00a0\u00a0\u00a0Eur\u00f3p\u00e1nak vil\u00e1gos elvek ment\u00e9n kell Oroszorsz\u00e1ggal egy\u00fcttm\u0171k\u00f6dnie - jelentette ki Guly\u00e1s Gergely, hozz\u00e1t\u00e9ve, tudom\u00e1sul veszik, hogy vannak tag\u00e1llamok, amelyek biztons\u00e1gi fenyeget\u00e9sk\u00e9nt tekintenek Oroszorsz\u00e1gra, de Eur\u00f3pa m\u00e1r csak a nyersanyaghi\u00e1ny miatt sem mondhat le az Oroszorsz\u00e1ggal val\u00f3 gazdas\u00e1gi kapcsolatokr\u00f3l. Guly\u00e1s Gergely szerint erre j\u00f3 p\u00e9lda N\u00e9metorsz\u00e1g, amely err\u0151l soha nem is akart lemondani.\n\u00a0\u00a0\u00a0\u00a0A Minisztereln\u00f6ks\u00e9g vezet\u0151je besz\u00e1molt arr\u00f3l is, Orb\u00e1n Viktor \u00e9s az Eur\u00f3pai Bizotts\u00e1g eln\u00f6ke az Eur\u00f3pai Uni\u00f3 k\u00fclkapcsolatair\u00f3l is t\u00e1rgyalt. Jelenleg az amerikai-orosz \u00e9s az amerikai-k\u00ednai viszony is rendk\u00edv\u00fcl fesz\u00fclt, az Egyes\u00fclt \u00c1llamok pedig \"kev\u00e9sb\u00e9 \u00f6n\u00e1ll\u00f3 szerepl\u0151k\u00e9nt\" k\u00edv\u00e1nja bevonni ebbe a helyzetbe Eur\u00f3p\u00e1t - mondta a t\u00e1rcavezet\u0151.\n\u00a0\u00a0\u00a0\u00a0Guly\u00e1s Gergely \u00fagy fogalmazott, nem szeretn\u00e9k, ha az eur\u00f3pai helyre\u00e1ll\u00edt\u00e1si terv a f\u0151polg\u00e1rmester minisztereln\u00f6k-jel\u00f6lti amb\u00edci\u00f3j\u00e1nak \u00e1ldozat\u00e1v\u00e1 v\u00e1lna. Megjegyezte, minden \u00e9sszer\u0171 javaslatot m\u00e9rlegelnek a helyre\u00e1ll\u00edt\u00e1si alappal kapcsolatban \u00e9s \u00f6r\u00fclnek, ha konszenzusra lehet jutni a f\u0151v\u00e1rossal. Ugyanakkor, ha a budapesti v\u00e1rosvezet\u00e9s a nemzetk\u00f6zi sz\u00ednt\u00e9ren szeretn\u00e9 kifejezni egyet nem \u00e9rt\u00e9s\u00e9t, akkor abb\u00f3l az l\u00e1tszik, hogy az err\u0151l sz\u00f3l\u00f3 vit\u00e1knak nem a konszenzusteremt\u00e9s a c\u00e9lja, hanem hogy \"\u0151k a k\u00fcl\u00f6nv\u00e9lem\u00e9ny\u00fcket kifejezhess\u00e9k\".\n\u00a0\u00a0\u00a0\u00a0A t\u00e1rcavezet\u0151 elmondta, a jog\u00e1llamis\u00e1gi jelent\u00e9s csak eml\u00edt\u00e9st szintj\u00e9n ker\u00fclt sz\u00f3ba a tal\u00e1lkoz\u00f3n. Mindenki \u00f6r\u00f6mmel nyugt\u00e1zta ugyanis, hogy tavaly olyan meg\u00e1llapod\u00e1s sz\u00fcletett az \u00e1llam- \u00e9s korm\u00e1nyf\u0151k k\u00f6z\u00f6tt, amely r\u00f6gz\u00edtette, hogy minden tag\u00e1llam fontosnak tartja az \u00e1tl\u00e1that\u00f3s\u00e1got az uni\u00f3s p\u00e9nzek felhaszn\u00e1l\u00e1s\u00e1n\u00e1l.\n\u00a0\u00a0\u00a0\u00a0\"Magyarorsz\u00e1g modell\u00e9rt\u00e9k\u0171 demokr\u00e1cia\" - jelentette ki Guly\u00e1s Gergely, majd al\u00e1h\u00fazta, \"mi a jog\u00e1llamis\u00e1g k\u00e9rd\u00e9s\u00e9t is fontosnak tartjuk, csak azt nem szeretj\u00fck, ha politikai v\u00e1dakat fogalmaznak meg jog\u00e1llami k\u00f6nt\u00f6sben\" a migr\u00e1ci\u00f3t k\u00f6vetkezetesen elutas\u00edt\u00f3, a hagyom\u00e1nyos eur\u00f3pai \u00e9rt\u00e9kek mellett ki\u00e1ll\u00f3 orsz\u00e1gokkal szemben.\n\u00a0\u00a0\u00a0\u00a0A Minisztereln\u00f6ks\u00e9g vezet\u0151je v\u00e9g\u00fcl megjegyezte, meglepte a T\u00e1rsas\u00e1g a Szabads\u00e1gjogok\u00e9rt (TASZ) v\u00e9detts\u00e9gi igazolv\u00e1nyhoz kapcsol\u00f3d\u00f3 el\u0151\u00edr\u00e1sokat \u00e9rint\u0151 b\u00edr\u00e1lata, nem az\u00e9rt mert kritikus, hanem mert ig\u00e9nytelen. Kiemelte, az alkotm\u00e1nyos szab\u00e1lyoz\u00e1s alapj\u00e1n akkor van m\u00f3d a k\u00fcl\u00f6nbs\u00e9gt\u00e9telre, ha az nem \u00f6nk\u00e9nyes; bizonyos szolg\u00e1ltat\u00e1sok ig\u00e9nybev\u00e9tel\u00e9nek a v\u00e9detts\u00e9gi igazolv\u00e1nyhoz k\u00f6t\u00e9se m\u00e1sok eg\u00e9szs\u00e9g\u00e9nek v\u00e9delm\u00e9t szolg\u00e1lja, r\u00e1ad\u00e1sul nem egyed\u00fcl\u00e1ll\u00f3 megold\u00e1s, az EU sz\u00e1mtalan m\u00e1s orsz\u00e1ga fogadott el hasonl\u00f3 szab\u00e1lyokat, p\u00e9ld\u00e1ul a szomsz\u00e9dos Ausztria is.\n\u00a0\nMTI 2021. \u00e1prilis 25.\n\n"}]