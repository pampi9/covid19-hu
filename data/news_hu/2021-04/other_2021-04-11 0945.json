[{"date": "2021-04-11 09:45", "url": "https://koronavirus.gov.hu/cikkek/itm-az-egeszsegugyet-ellato-cegek-munkajahoz-segitseget-nyujt-kormany", "h1": "ITM: az eg\u00e9szs\u00e9g\u00fcgyet ell\u00e1t\u00f3 c\u00e9gek munk\u00e1j\u00e1hoz is seg\u00edts\u00e9get ny\u00fajt a korm\u00e1ny", "body": "\nA korm\u00e1ny minden t\u00e1mogat\u00e1st megad ahhoz, hogy ebben a rendk\u00edv\u00fcl neh\u00e9z helyzetben is g\u00f6rd\u00fcl\u00e9keny legyen az egy\u00fcttm\u0171k\u00f6d\u00e9s az eg\u00e9szs\u00e9g\u00fcgyi int\u00e9zm\u00e9nyek \u00e9s a sz\u00e1mukra eszk\u00f6z\u00f6ket, felszerel\u00e9seket sz\u00e1ll\u00edt\u00f3 c\u00e9gek k\u00f6z\u00f6tt - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) parlamenti \u00e9s strat\u00e9giai \u00e1llamtitk\u00e1ra az MTI-vel vas\u00e1rnap.\n\n\nSchanda Tam\u00e1s a miniszt\u00e9rium k\u00f6zlem\u00e9ny\u00e9ben hozz\u00e1tette: a k\u00f6zelm\u00faltban ez\u00e9rt egyeztetett Csat\u00f3 G\u00e1borral, az Orsz\u00e1gos Ment\u0151szolg\u00e1lat f\u0151igazgat\u00f3j\u00e1val \u00e9s Heged\u00fcs \u00c1kossal, az eg\u00e9szs\u00e9g\u00fcgyi int\u00e9zm\u00e9nyeket oxig\u00e9nnel ell\u00e1t\u00f3 Linde G\u00e1z Magyarorsz\u00e1g Zrt. vez\u00e9rigazgat\u00f3j\u00e1val. A c\u00e9g Duna\u00fajv\u00e1rosban palackt\u00f6lt\u0151 \u00fczemet \u00e9p\u00edt, digit\u00e1lis orvosi oxig\u00e9n palackjukat m\u00e1r haszn\u00e1lj\u00e1k a ment\u0151k.\n\"Nem lehet\u00fcnk el\u00e9g h\u00e1l\u00e1sak az eg\u00e9szs\u00e9g\u00fcgyi dolgoz\u00f3knak, akik \u00e9jt nappall\u00e1 t\u00e9ve k\u00fczdenek az emberek eg\u00e9szs\u00e9g\u00e9\u00e9rt, \u00e9let\u00e9\u00e9rt. A j\u00e1rv\u00e1nyt csak egy\u00fctt gy\u0151zhetj\u00fck le, ebben a munk\u00e1ban mindenkire sz\u00fcks\u00e9g van, k\u00fcl\u00f6n\u00f6sen azokra a v\u00e1llalatokra, amelyek a v\u00e9dekez\u00e9shez, a betegek ell\u00e1t\u00e1s\u00e1hoz sz\u00fcks\u00e9ges term\u00e9keket, felszerel\u00e9seket biztos\u00edtj\u00e1k az eg\u00e9szs\u00e9g\u00fcgy sz\u00e1m\u00e1ra. Ilyen c\u00e9g a Linde G\u00e1z Magyarorsz\u00e1g Zrt. is, amely orsz\u00e1gszerte sz\u00e1ll\u00edtja a k\u00f3rh\u00e1zaknak \u00e9s a ment\u0151knek az oxig\u00e9nt\" - mondta el Schanda Tam\u00e1s.\nKifejtette: a korm\u00e1ny egyik jelent\u0151s feladata a kr\u00edzishelyzetben az, hogy seg\u00edtse az egy\u00fcttm\u0171k\u00f6d\u00e9st a j\u00e1rv\u00e1ny megf\u00e9kez\u00e9s\u00e9ben, az \u00e9letek ment\u00e9s\u00e9ben r\u00e9szt vev\u0151k k\u00f6z\u00f6tt. \"Minden eszk\u00f6zt - p\u00e9nz\u00fcgyi seg\u00edts\u00e9get \u00e9s szervez\u00e9si t\u00e1mogat\u00e1st is - bevet\u00fcnk annak \u00e9rdek\u00e9ben, hogy ezek az int\u00e9zm\u00e9nyek, c\u00e9gek fennakad\u00e1s n\u00e9lk\u00fcl folytathass\u00e1k a munk\u00e1t\" - jelentette ki Schanda Tam\u00e1s. Az \u00e1llamtitk\u00e1r arra k\u00e9rt mindenkit, hogy tartsa be a szab\u00e1lyokat, \u00e9s ne higgyen a baloldal hazug olt\u00e1sellenes kamp\u00e1ny\u00e1nak, hanem, ha m\u00e9g nem tette, regisztr\u00e1ljon a v\u00e9d\u0151olt\u00e1sra, mert csak \u00edgy lehet v\u00e9get vetni a j\u00e1rv\u00e1nynak \u00e9s a korl\u00e1toz\u00e1soknak.\nCsat\u00f3 G\u00e1bor elmondta: orsz\u00e1gszerte k\u00f6zel 8500 bajt\u00e1rsuk vesz r\u00e9szt a v\u00edrus elleni harcban, t\u00f6bb mint 500 orvostanhallgat\u00f3 \u00e9s m\u0171egyetemi hallgat\u00f3 mellett \u00f6nk\u00e9ntesek sz\u00e1zai is seg\u00edtik \u0151ket. Arra k\u00e9rt mindenkit, hogy azzal seg\u00edtse a ment\u0151k \u00e9s minden eg\u00e9szs\u00e9g\u00fcgyi dolgoz\u00f3 munk\u00e1j\u00e1t, hogy a lehet\u0151 legkomolyabban veszi, betartja a j\u00e1rv\u00e1ny\u00fcgyi el\u0151\u00edr\u00e1sokat. \"Bajt\u00e1rsaink eddig k\u00f6zel 150 ezer fert\u0151z\u00e9sgyan\u00fas vagy igazoltan koronav\u00edrus fert\u0151z\u00f6tt betegnek ny\u00fajtottak seg\u00edts\u00e9get, \u00e9s mintegy 1,2 milli\u00f3 ember j\u00e1rv\u00e1ny\u00fcgyi mintav\u00e9tel\u00e9t v\u00e9gezt\u00e9k el\" - tette hozz\u00e1 a ment\u0151szolg\u00e1lat vezet\u0151je.\nHeged\u00fcs \u00c1kos, a Linde G\u00e1z Magyarorsz\u00e1g Zrt. vez\u00e9rigazgat\u00f3ja kifejtette: a c\u00e9g t\u00f6bb mint 400 dolgoz\u00f3j\u00e1nak is \u00f3ri\u00e1si t\u00f6bbletterhet jelent a koronav\u00edrus. \"A j\u00e1rv\u00e1nyhelyzetben rendk\u00edv\u00fcl sok oxig\u00e9nt kell sz\u00e1ll\u00edtanunk az eg\u00e9szs\u00e9g\u00fcgyi int\u00e9zm\u00e9nyeknek, t\u00f6bbsz\u00f6r\u00f6s\u00e9re emelkedett a megrendel\u00e9sek sz\u00e1ma. A koll\u00e9g\u00e1im tudj\u00e1k: az \u0151 pontos munk\u00e1juk is n\u00e9lk\u00fcl\u00f6zhetetlen a v\u00edrus elleni k\u00fczdelemben, \u00e9s ennek megfelel\u0151en id\u0151t \u00e9s energi\u00e1t nem k\u00edm\u00e9lve, megfesz\u00edtett temp\u00f3ban dolgoznak. Csak az elm\u00falt egy h\u00f3napban mintegy 1,5 milli\u00f3 k\u00f6bm\u00e9ter cseppfoly\u00f3s oxig\u00e9nt sz\u00e1ll\u00edtottunk a magyar k\u00f3rh\u00e1zak k\u00f6zel 70 sz\u00e1zal\u00e9k\u00e1ba. Nagy k\u00f6nnyebbs\u00e9get jelent a munkat\u00e1rsainknak \u00e9s persze nek\u00fcnk, a c\u00e9g vezet\u0151inek is az, hogy sz\u00e1m\u00edthatunk a korm\u00e1ny t\u00e1mogat\u00e1s\u00e1ra\" - fejtette ki.\nHeged\u00fcs \u00c1kos besz\u00e1molt arr\u00f3l, hogy v\u00e1llalatuk egy k\u00f6zel 3 milli\u00e1rd forintos beruh\u00e1z\u00e1s megval\u00f3s\u00edt\u00e1s\u00e1ba kezdett. Az orsz\u00e1g egyik legnagyobb \u00e9s legkorszer\u0171bb palackt\u00f6lt\u0151 \u00fczem\u00e9t \u00e9p\u00edtik meg Duna\u00fajv\u00e1rosban, ami hozz\u00e1j\u00e1rul ahhoz, hogy az eg\u00e9szs\u00e9g\u00fcgyi int\u00e9zm\u00e9nyeket tov\u00e1bbra is fennakad\u00e1s n\u00e9lk\u00fcl tudj\u00e1k ell\u00e1tni orvosi oxig\u00e9nnel. A biztons\u00e1gos betegell\u00e1t\u00e1s fejleszt\u00e9s\u00e9t el\u0151seg\u00edt\u0151 digit\u00e1lis orvosi oxig\u00e9n palackjuk bevezet\u00e9s\u00e9t az Orsz\u00e1gos Ment\u0151szolg\u00e1latn\u00e1l kezdt\u00e9k meg - f\u0171zte hozz\u00e1.\n\nMTI 2021. \u00e1prilis 11.\n\n"}]