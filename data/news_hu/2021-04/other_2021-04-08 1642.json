[{"date": "2021-04-08 16:42", "url": "https://koronavirus.gov.hu/cikkek/orszagos-tisztifoorvos-mar-latszik-jarvany-harmadik-hullamanak-tetozese", "h1": "Orsz\u00e1gos tisztif\u0151orvos: m\u00e1r l\u00e1tszik a j\u00e1rv\u00e1ny harmadik hull\u00e1m\u00e1nak tet\u0151z\u00e9se", "body": "\n\u00dagy t\u0171nik, tal\u00e1n el\u00e9rt\u00fck, illetve a napokban el\u00e9rhetj\u00fck a j\u00e1rv\u00e1ny harmadik hull\u00e1m\u00e1nak plat\u00f3f\u00e1zis\u00e1t - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n az adatok alakul\u00e1s\u00e1ra hivatkozva.\n\n\nM\u00fcller Cec\u00edlia hozz\u00e1tette: tekintettel azonban arra, hogy az orsz\u00e1gban jelenleg els\u0151sorban a v\u00edrus brit vari\u00e1nsa fert\u0151z, nem lehet megmondani, meddig tart \"a plat\u00f3szakasz\".\n\u00a0\u00a0\u00a0\u00a0Felh\u00edvta a figyelmet arra, hogy \"ez rajtunk is m\u00falik\", tov\u00e1bbra is fontos betartani a szab\u00e1lyokat azoknak is, akik m\u00e1r a m\u00e1sodik adag v\u00e9d\u0151olt\u00e1sukat is megkapt\u00e1k.\n\u00a0\u00a0\u00a0\u00a0Nem szabad megfeledkezni arr\u00f3l, hogy b\u00e1r a beoltottak eg\u00e9szs\u00e9ge biztos\u00edtott, sokan v\u00e1rnak a v\u00e9d\u0151olt\u00e1sra, felel\u0151ss\u00e9ggel tartozunk egym\u00e1s ir\u00e1nt - jelentette ki.\nA tisztif\u0151orvos elmondta: az elm\u00falt 24 \u00f3r\u00e1ban 4814 fert\u0151z\u00f6ttet azonos\u00edtottak \u00e9s 272-en, k\u00f6zt\u00fck fiatalok is elhunytak. Kicsit cs\u00f6kkent, 11 663 a koronav\u00edrus-fert\u0151z\u00e9s miatt k\u00f3rh\u00e1zban kezeltek sz\u00e1ma, g\u00e9pi l\u00e9legeztet\u00e9sre 1337-en szorulnak.\nM\u00fcller Cec\u00edlia biztat\u00f3 jelnek nevezte, hogy a 13. h\u00e9ten 11 725-tel cs\u00f6kkent az azonos\u00edtott fert\u0151z\u00f6ttek sz\u00e1ma az el\u0151z\u0151 h\u00e9thez k\u00e9pest. A fert\u0151z\u00f6ttek \u00e1tlag\u00e9letkora 46 \u00e9v, 54 sz\u00e1zal\u00e9kuk n\u0151, 46 sz\u00e1zal\u00e9kuk f\u00e9rfi.\n\u00a0\u00a0\u00a0\u00a0Az \u00e9letkor szerinti ar\u00e1nyok csak csek\u00e9ly m\u00e9rt\u00e9kben v\u00e1ltoztak, az azonos\u00edtott fert\u0151z\u00f6ttek 23 sz\u00e1zal\u00e9ka a 40-49 \u00e9ves koroszt\u00e1lyb\u00f3l ker\u00fcl ki, 17 sz\u00e1zal\u00e9ka az 50-59, 15 sz\u00e1zal\u00e9ka a 30-39 \u00e9vesek k\u00f6z\u00fcl, 12 sz\u00e1zal\u00e9ka a 20-29 \u00e9ves koroszt\u00e1lyt reprezent\u00e1lja - fejtette ki.\n\u00a0\u00a0\u00a0\u00a0A tisztif\u0151orvos sz\u00f3lt arr\u00f3l, hogy a fert\u0151z\u00e9sben Magyarorsz\u00e1g telep\u00fcl\u00e9seinek 99 sz\u00e1zal\u00e9ka \u00e9rintett, vagyis a v\u00edrus az eg\u00e9sz orsz\u00e1g ter\u00fclet\u00e9n jelen van \u00e9s fert\u0151z is.\nAz \u00f6sszes telep\u00fcl\u00e9st tekintve a fert\u0151z\u00f6ttek 16 sz\u00e1zal\u00e9k\u00e1t Budapesten, 14 sz\u00e1zal\u00e9k\u00e1t Pest megy\u00e9ben, 6 sz\u00e1zal\u00e9k\u00e1t Borsod-Aba\u00faj-Zempl\u00e9nben azonos\u00edtott\u00e1k, a legkevesebbet, 2 sz\u00e1zal\u00e9k\u00e1t v\u00e1ltozatlanul Zal\u00e1ban diagnosztiz\u00e1lt\u00e1k, azonban ut\u00f3bbiban n\u0151tt a fert\u0151z\u00f6ttek sz\u00e1ma - mondta el.\n\u00a0\u00a0\u00a0\u00a0M\u00fcller Cec\u00edlia a j\u00e1rv\u00e1ny dinamik\u00e1j\u00e1r\u00f3l az mondta, hogy az el\u0151z\u0151 h\u00e9thez k\u00e9pest a fert\u0151z\u00f6ttek sz\u00e1ma a legnagyobb ar\u00e1nyban Barany\u00e1ban, J\u00e1sz-Nagykun-Szolnok \u00e9s Zala megy\u00e9ben n\u0151tt. A n\u00f6veked\u00e9s az elm\u00falt h\u00e9ten Barany\u00e1ban 15, J\u00e1sz-Nagykun-Szolnok megy\u00e9ben 3, Zal\u00e1ban 1 sz\u00e1zal\u00e9kos volt az el\u0151z\u0151 h\u00e9thez k\u00e9pest.\n\u00a0\u00a0\u00a0\u00a0Tov\u00e1bbi 17 megy\u00e9ben \u00e9s a f\u0151v\u00e1rosban ugyanakkor cs\u00f6kkent a fert\u0151z\u00f6ttek sz\u00e1ma: a legjelent\u0151sebben Vas megy\u00e9ben, ahol 32 sz\u00e1zal\u00e9kkal kevesebb volt a pozit\u00edv eset, de Gy\u0151r-Moson-Sopron megy\u00e9ben is 31 sz\u00e1zal\u00e9kos, Kom\u00e1rom-Esztergom \u00e9s N\u00f3gr\u00e1d megy\u00e9ben 29-29, Budapesten 27 sz\u00e1zal\u00e9kos volt a cs\u00f6kken\u00e9s - jelezte.\n\u00a0\u00a0\u00a0\u00a0A tisztif\u0151orvos kit\u00e9rt arra, hogy m\u00e1r 2 608 084 ember kapott koronav\u00edrus elleni v\u00e9d\u0151olt\u00e1st Magyarorsz\u00e1gon, 1 077 947-en a m\u00e1sodik adagot is megkapt\u00e1k. \"Ez rendk\u00edv\u00fcl \u00f6r\u00f6mteli, h\u00edr, mert a lakoss\u00e1g 26 sz\u00e1zal\u00e9ka beoltott\u00e1 v\u00e1lt\" - jelentette ki. Hozz\u00e1tette, ez lakoss\u00e1gar\u00e1nyosan az eur\u00f3pai uni\u00f3s \u00e1tlag k\u00e9tszerese.\n\u00a0\u00a0\u00a0\u00a0Tov\u00e1bbra is \u00f6tf\u00e9le vakcin\u00e1val oltanak Magyarorsz\u00e1gon \u00e9s t\u00e1rgyalnak hat\u00e1sos, biztons\u00e1gos vakcin\u00e1k beszerz\u00e9s\u00e9r\u0151l - mondta. Hozz\u00e1f\u0171zte: a j\u00f6v\u0151 h\u00e9tre v\u00e1rj\u00e1k a Janssen 28 800 adagos olt\u00f3anyag-sz\u00e1ll\u00edtm\u00e1ny\u00e1t.\n\u00a0\u00a0\u00a0\u00a0K\u00f6z\u00f6lte: ez \"ugyan nem jelent\u0151s mennyis\u00e9g\" ebb\u0151l az egyadagos vektorvakcin\u00e1b\u00f3l, de - mint hozz\u00e1tette - ennek is \u00f6r\u00fclnek, hiszen minden vakcina egy ember v\u00e9detts\u00e9g\u00e9t jelenti a betegs\u00e9g s\u00falyos lefoly\u00e1s\u00e1t\u00f3l, sz\u00f6v\u0151dm\u00e9nyes form\u00e1it\u00f3l.\nM\u00fcller Cec\u00edlia besz\u00e1molt arr\u00f3l, hogy folytat\u00f3dik az iskolai, b\u00f6lcs\u0151dei \u00e9s \u00f3vodai dolgoz\u00f3k soron k\u00edv\u00fcli olt\u00e1sa, cs\u00fct\u00f6rt\u00f6kt\u0151l vas\u00e1rnapig 100 ezer embert h\u00edvnak be az olt\u00f3pontokra.\n\u00a0\u00a0\u00a0\u00a0A tisztif\u0151orvos az AstraZeneca vakcin\u00e1j\u00e1r\u00f3l azt k\u00f6z\u00f6lte, hogy az Eur\u00f3pai Gy\u00f3gyszer\u00fcgyn\u00f6ks\u00e9g (EMA) \u00e1ll\u00e1sfoglal\u00e1sa szerint lehet \u00f6sszef\u00fcgg\u00e9s a vakcina bead\u00e1sa \u00e9s a v\u00e9rr\u00f6gk\u00e9pz\u0151d\u00e9s k\u00f6z\u00f6tt, de ennek csak a lehets\u00e9ges volt\u00e1t mondt\u00e1k ki.\n\u00a0\u00a0\u00a0\u00a0Ez\u00e9rt a gy\u00f3gyszer\u00fcgyn\u00f6ks\u00e9g tov\u00e1bbra is javasolja a vakcina haszn\u00e1lat\u00e1t, mert az alkalmaz\u00e1sa l\u00e9nyegesen t\u00f6bb el\u0151nnyel j\u00e1r, mint amekkora vesz\u00e9lyt a fert\u0151z\u00e9s kock\u00e1zata, illetve a vakcina bead\u00e1s\u00e1nak elhagy\u00e1sa jelent - mondta. Jelezte: az uni\u00f3s eg\u00e9szs\u00e9g\u00fcgyi miniszterek egyeztet\u00e9s\u00e9n elhangzott: tov\u00e1bbi vizsg\u00e1latok sz\u00fcks\u00e9gesek ahhoz, hogy az esetleges \u00f6sszef\u00fcgg\u00e9st biztons\u00e1ggal ki tudj\u00e1k mondani.\n\u00a0\u00a0\u00a0\u00a0M\u00fcller Cec\u00edlia hangs\u00falyozta, Magyarorsz\u00e1gon a rendelkez\u00e9sre \u00e1ll\u00f3, 2019-ig visszamen\u0151leg elemzett adatok alapj\u00e1n az \u00e1tlagpopul\u00e1ci\u00f3ban nem tal\u00e1ltak t\u00f6bbletmegbeteged\u00e9st a b\u00e1rmelyik vakcin\u00e1val oltottak \u00e9s a nem oltottak k\u00f6z\u00f6tt. S\u0151t, az olt\u00e1st megel\u0151z\u0151 id\u0151szakban sokkal t\u00f6bb tromb\u00f3zisos esetet jelentettek.\n\u00a0\u00a0\u00a0\u00a0Magyarorsz\u00e1g k\u00f6veti az EMA aj\u00e1nl\u00e1s\u00e1t, \u00e9s tov\u00e1bbra is alkalmazza a vakcin\u00e1t, a saj\u00e1t adatai is erre k\u00e9sztetik - k\u00f6z\u00f6lte.\nA tisztif\u0151orvos kit\u00e9rt r\u00e1, hogy egy nyolc h\u00f3napos csecsem\u0151 is szerepel a koronav\u00edrus-fert\u0151z\u00e9ssel \u00e9rintett elhunytak list\u00e1j\u00e1n, de a kisgyermek eset\u00e9ben - tette hozz\u00e1 - nem ez volt a hal\u00e1l oka, a szervezet\u00e9ben azonban kimutatt\u00e1k a Covid-fert\u0151z\u00e9st is.\n\u00a0\u00a0\u00a0\u00a0M\u00fcller Cec\u00edlia kifejtette: az igazs\u00e1g\u00fcgyi orvosszak\u00e9rt\u0151 meg\u00e1llap\u00edt\u00e1sa szerint a kisgyermek meningococcus bakt\u00e9rium okozta v\u00e9rm\u00e9rgez\u00e9sben hunyt el, de miut\u00e1n a k\u00f6rnyezet\u00e9ben sokan koronav\u00edrus-fert\u0151z\u00f6ttek, ezt a v\u00edrust a csecsem\u0151 szervezet\u00e9ben is kimutatt\u00e1k.\n\u00a0\u00a0\u00a0\u00a0Az orsz\u00e1gos tisztif\u0151orvos megjegyezte: a csecsem\u0151 az\u00e9rt ker\u00fclhetett fel a koronav\u00edrus-fert\u0151z\u00e9sben \u00e9rintettek hal\u00e1loz\u00e1si list\u00e1j\u00e1ra, mert Magyarorsz\u00e1gon a kezdetekt\u0151l transzparens adatszolg\u00e1ltat\u00e1sban a hal\u00e1l ok\u00e1t\u00f3l f\u00fcggetlen\u00fcl mindenkit szerepeltetnek, aki igazoltan koronav\u00edrus-fert\u0151z\u00f6tt volt. Magyarorsz\u00e1gon ugyanakkor nem azonos\u00edtottak eddig m\u00e9g egyetlen olyan gyermeket sem, aki koronav\u00edrus miatt hunyt volna el - hangs\u00falyozta M\u00fcller Cec\u00edlia.\n\n\nMTI 2021. \u00e1prilis 8.\n\n"}]