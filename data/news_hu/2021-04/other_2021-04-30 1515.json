[{"date": "2021-04-30 15:15", "url": "https://koronavirus.gov.hu/cikkek/itm-majusban-elerheto-lesz-az-ingyenes-internet", "h1": "ITM: m\u00e1jusban is el\u00e9rhet\u0151 lesz az ingyenes internet", "body": "\nA korm\u00e1ny sz\u00e1m\u00e1ra fontos, hogy t\u00e1mogassa a digit\u00e1lis oktat\u00e1sban tanul\u00f3 di\u00e1kokat, csal\u00e1djaikat \u00e9s tan\u00e1raikat, ez\u00e9rt m\u00e1jusban is el\u00e9rhet\u0151 lesz az ingyenes internet - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) digitaliz\u00e1ci\u00f3\u00e9rt felel\u0151s helyettes \u00e1llamtitk\u00e1ra a t\u00e1rca p\u00e9nteki k\u00f6zlem\u00e9nye szerint.\n\n\nSolym\u00e1r K\u00e1roly Bal\u00e1zs hozz\u00e1tette: a lehet\u0151s\u00e9g t\u00f6bb mint 1 milli\u00f3 di\u00e1k tanul\u00e1s\u00e1t \u00e9s k\u00f6zel 120 ezer pedag\u00f3gus munk\u00e1j\u00e1t seg\u00edti, \u00e9s havonta 1,2 milli\u00e1rd forintot hagy a magyar csal\u00e1dokn\u00e1l.\n\u00a0\u00a0\u00a0\u00a0A helyettes \u00e1llamtitk\u00e1r eml\u00e9keztetett, hogy a korm\u00e1ny tavaly novemberben ingyeness\u00e9 tette a helyhez k\u00f6t\u00f6tt internet-hozz\u00e1f\u00e9r\u00e9si szolg\u00e1ltat\u00e1sokat a digit\u00e1lis munkarendre \u00e1t\u00e1llt \u00e1ltal\u00e1nos \u00e9s k\u00f6z\u00e9piskol\u00e1k pedag\u00f3gusai \u00e9s tanul\u00f3i sz\u00e1m\u00e1ra. Mivel valamennyi internet-szolg\u00e1ltat\u00f3 kivette a r\u00e9sz\u00e9t a j\u00e1rv\u00e1nyhelyzet hat\u00e1sainak enyh\u00edt\u00e9s\u00e9b\u0151l, ez\u00e9rt a kisebb szolg\u00e1ltat\u00f3k kompenz\u00e1ci\u00f3ban r\u00e9szes\u00fclnek az ar\u00e1nyosabb tehervisel\u00e9s \u00e9rdek\u00e9ben.\n\u00a0\u00a0\u00a0\u00a0A kapcsol\u00f3d\u00f3 felh\u00edv\u00e1sra olyan szolg\u00e1ltat\u00f3k jelentkez\u00e9s\u00e9t v\u00e1rj\u00e1k, amelyek \u00e9ves \u00e1rbev\u00e9tele az elm\u00falt k\u00e9t \u00e9vben nem haladta meg az \u00e9vi 12 milli\u00e1rd forintot, \u00e9s alkalmazotti l\u00e9tsz\u00e1muk 300 f\u0151 alatt volt. Az ig\u00e9nyeket els\u0151 \u00fctemben a 2020 novembere \u00e9s 2021 m\u00e1rciusa k\u00f6z\u00f6tti id\u0151szak bev\u00e9telkies\u00e9s\u00e9nek kompenz\u00e1ci\u00f3j\u00e1ra lehet beny\u00fajtani m\u00e1jus 19-\u00e9ig. A felh\u00edv\u00e1s a lebonyol\u00edt\u00f3 Korm\u00e1nyzati Informatikai Fejleszt\u00e9si \u00dcgyn\u00f6ks\u00e9g honlapj\u00e1n \u00e9rhet\u0151 el.\n\nMTI 2021. \u00e1prilis 30.\n\n"}]