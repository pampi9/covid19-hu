[{"date": "2021-04-04 17:32", "url": "https://koronavirus.gov.hu/cikkek/hatvani-korhaz-covid-reszlegen-volt-tuz-hajnalban", "h1": "A hatvani k\u00f3rh\u00e1z Covid-r\u00e9szleg\u00e9n volt t\u0171z hajnalban", "body": "\nA hatvani Albert Schweitzer k\u00f3rh\u00e1z Covid-r\u00e9szleg\u00e9n volt t\u0171z vas\u00e1rnap hajnalban, a balesetben nem s\u00e9r\u00fclt meg senki. Zelnik Krisztina, az int\u00e9zm\u00e9ny sajt\u00f3kapcsolatok\u00e9rt felel\u0151s munkat\u00e1rsa az MTI-nek azt mondta, a koronav\u00edrus-fert\u0151z\u00f6tt betegeket a k\u00f3rh\u00e1z m\u00e1s, e c\u00e9lra fenntartott r\u00e9sz\u00e9be helyezt\u00e9k \u00e1t.\n\n\nA katasztr\u00f3fav\u00e9delem kor\u00e1bban azt k\u00f6z\u00f6lte az MTI-vel, hogy egy k\u00f3rterem gyulladt ki a hatvani k\u00f3rh\u00e1z egyik \u00e9p\u00fcletsz\u00e1rny\u00e1nak els\u0151 emelet\u00e9n. Berendez\u00e9si t\u00e1rgyak \u00e9gtek, \u00e9s a t\u0171z a k\u00f3rterem ablaka alatt \u00e1ll\u00f3 s\u00e1torra is \u00e1tterjedt. A munk\u00e1latok idej\u00e9re h\u00e1rom k\u00f3rtermet \u00fcr\u00edtettek ki.\n\u00a0\u00a0\u00a0\u00a0A k\u00f3rh\u00e1z sajt\u00f3kapcsolatok\u00e9rt felel\u0151s munkat\u00e1rsa azt k\u00f6z\u00f6lte, hogy a t\u0171z a koronav\u00edrusos betegek sz\u00e1m\u00e1ra elk\u00fcl\u00f6n\u00edtett \u00e9p\u00fcletr\u00e9sz egyik k\u00f3rterm\u00e9ben keletkezett. A dolgoz\u00f3knak egy 28 \u00e1gyas, nem intenz\u00edv Covid-19 ell\u00e1t\u00f3 r\u00e9szleget kellett ki\u00fcr\u00edteni\u00fck.\n\u00a0\u00a0\u00a0\u00a0Elmondta, az \u00e9p\u00fclet \u00e1tszell\u0151ztet\u00e9se \u00e9s az els\u0151dleges k\u00e1rmentes\u00edt\u00e9s m\u00e9g is tart, a t\u00f6rt\u00e9ntek a betegek ell\u00e1t\u00e1s\u00e1ban \u00e9s a k\u00f3rh\u00e1z m\u0171k\u00f6d\u00e9s\u00e9ben nem okoz tart\u00f3s fennakad\u00e1st.\n\u00a0\u00a0\u00a0\u00a0Nagy Csaba Heves megyei katasztr\u00f3fav\u00e9delmi sz\u00f3viv\u0151 az MTI k\u00e9rd\u00e9s\u00e9re v\u00e1laszolva jelezte: a riaszt\u00e1st k\u00f6vet\u0151en Hatvanr\u00f3l, Gy\u00f6ngy\u00f6sr\u0151l \u00e9s Asz\u00f3dr\u00f3l h\u00e9t j\u00e1rm\u0171vel 22 t\u0171zolt\u00f3 \u00e9rkezett a helysz\u00ednre, a l\u00e1ngokat r\u00f6vid id\u0151n bel\u00fcl megf\u00e9kezt\u00e9k. A t\u0171z ok\u00e1t m\u00e9g vizsg\u00e1lj\u00e1k - tette hozz\u00e1.\n\nMTI 2021. \u00e1prilis 4.\n\n"}]