[{"date": "2021-04-07 14:31", "url": "https://koronavirus.gov.hu/cikkek/gyorgy-istvan-magyarorszag-tovabbra-az-egyik-legfeszesebb-oltasi-tempot-diktalja", "h1": " Gy\u00f6rgy Istv\u00e1n: Magyarorsz\u00e1g tov\u00e1bbra is az egyik legfeszesebb olt\u00e1si temp\u00f3t dikt\u00e1lja", "body": "\nKiemelked\u0151 hetet z\u00e1rtunk, soha annyi olt\u00e1st nem adtunk be, mint a keddi nappal lez\u00e1rult olt\u00e1si h\u00e9ten - mondta Gy\u00f6rgy Istv\u00e1n, a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra, az orsz\u00e1gos olt\u00e1si munkacsoport vezet\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\n\n\u00a0Azok sz\u00e1ma, akik az els\u0151 olt\u00e1st megkapt\u00e1k, mintegy 526 ezer volt, a m\u00e1sodik olt\u00e1st is sz\u00e1m\u00edtva t\u00f6bb mint 778 ezer v\u00e9d\u0151olt\u00e1st adtak be - ismertette.\n\u00a0\u00a0\u00a0\u00a0Gy\u00f6rgy Istv\u00e1n azt mondta: Magyarorsz\u00e1g tov\u00e1bbra is az egyik legfeszesebb olt\u00e1si temp\u00f3t dikt\u00e1lja eg\u00e9sz Eur\u00f3p\u00e1ban.\n\u00a0\u00a0\u00a0\u00a0Eml\u00e9keztetett, kedden k\u00e9t fontos m\u00e9rf\u00f6ldk\u0151h\u00f6z \u00e9rkeztek: \u00e1tl\u00e9pt\u00e9k a 2,5 milli\u00f3 beoltotti sz\u00e1mot, ez azt jelenti, hogy 25 sz\u00e1zal\u00e9kos az \u00e1toltotts\u00e1gi szint. A szerda reggeli adatok szerint 2 536 751 ember kapta meg az els\u0151 v\u00e9d\u0151olt\u00e1s\u00e1t, vagyis minden negyedik magyar ember m\u00e1r megkapta a koronav\u00edrus elleni vakcin\u00e1t. Ezzel Magyarorsz\u00e1g messze megel\u0151zi az uni\u00f3s \u00e1tlagot, ami 13 sz\u00e1zal\u00e9kos - mondta. Az \u00e1llamtitk\u00e1r a m\u00e1sik m\u00e9rf\u00f6ldk\u0151nek azt nevezte, hogy 1 005 936 magyar ember m\u00e1r a m\u00e1sodik olt\u00e1s\u00e1t is megkapta, ez a magyar lakoss\u00e1g 10 sz\u00e1zal\u00e9ka.\n\u00a0\u00a0\u00a0\u00a0Minden egyes beoltottal \"\u00fajabb l\u00e9p\u00e9st tesz\u00fcnk a j\u00e1rv\u00e1nyb\u00f3l kivezet\u0151 \u00faton\" - mondta az \u00e1llamtitk\u00e1r, aki felh\u00edvta a figyelmet arra is: mivel el\u00e9rt\u00e9k a 2,5 milli\u00f3 beoltotti sz\u00e1mot, szerd\u00e1t\u00f3l nyitva lehetnek az \u00fczletek, m\u0171k\u00f6dhetnek a szolg\u00e1ltat\u00e1sok \u00e9s m\u00e1r csak 22 \u00f3r\u00e1t\u00f3l l\u00e9p \u00e9letbe a kij\u00e1r\u00e1si tilalom.\n\u00a0\u00a0\u00a0\u00a0Minden egyes beoltottal k\u00f6zelebb ker\u00fcl az orsz\u00e1g ahhoz, hogy kevesebb legyen a s\u00falyos beteg, az elhunyt \u00e9s a gy\u00e1szol\u00f3 csal\u00e1d, \u00e9s ahhoz is, hogy visszat\u00e9rjen az \u00e9let a norm\u00e1lis ker\u00e9kv\u00e1g\u00e1sba, hogy m\u0171k\u00f6dhessenek a munkahelyek, az \u00f3vod\u00e1k, az iskol\u00e1k, az egyetemek, tal\u00e1lkozni lehessen szeretteinkkel, bar\u00e1tainkkal, \u00fajranyithassanak az \u00e9ttermek, a k\u00f6z\u00f6ss\u00e9gi terek - mondta.\n\u00a0\u00a0\u00a0\u00a0Hangs\u00falyozta: azokban a csoportokban, ahol a v\u00e9d\u0151olt\u00e1sokat m\u00e1r c\u00e9lzottan beadt\u00e1k, p\u00e9ld\u00e1ul az eg\u00e9szs\u00e9g\u00fcgyi dolgoz\u00f3kn\u00e1l, az id\u0151sotthonokban, radik\u00e1lisan cs\u00f6kkent a megbeteged\u00e9sek sz\u00e1ma. Ez\u00e9rt arra biztat mindenkit - mondta -, hogy aki eddig m\u00e9g nem ig\u00e9nyelte az olt\u00e1st, regisztr\u00e1ljon, hiszen a v\u00e9d\u0151olt\u00e1s \u00e9letet menthet. Aki regisztr\u00e1l, most m\u00e1r r\u00f6vid id\u0151n bel\u00fcl sorra ker\u00fclhet - tette hozz\u00e1.\n\u00a0\u00a0\u00a0\u00a0Felid\u00e9zte: az olt\u00e1si rendben azt a feladatot adt\u00e1k a h\u00e1ziorvosoknak, hogy a praxisukban a legid\u0151sebbekt\u0151l haladjanak a fiatalabbak fel\u00e9. Most m\u00e1r minden praxisban \u00e9s k\u00f6zponti olt\u00f3ponton az akt\u00edv koroszt\u00e1lyt is oltj\u00e1k - mondta.\n\u00a0\u00a0\u00a0\u00a0Ismertette: megkezdt\u00e9k egy m\u00e1sik c\u00e9lcsoport, a pedag\u00f3gusok olt\u00e1s\u00e1t is, m\u00e1r t\u00f6bb mint sz\u00e1zezer pedag\u00f3gus kapta meg eddig az olt\u00e1st, kedden pedig \u00fajabb t\u00f6bb mint sz\u00e1zezer b\u00f6lcs\u0151dei, \u00f3vodai \u00e9s iskolai dolgoz\u00f3 kapott sms-ben beh\u00edv\u00f3t soron k\u00edv\u00fcli olt\u00e1sra.\n\u00a0\u00a0\u00a0\u00a0A pedag\u00f3gusok soron k\u00edv\u00fcli olt\u00e1s\u00e1nak m\u00falt heti els\u0151 k\u00f6r\u00e9re 78 ezer, m\u00e1r kor\u00e1bban regisztr\u00e1lt pedag\u00f3gus kapott megh\u00edv\u00f3t, k\u00f6z\u00fcl\u00fck 66 685-en, vagyis a 85 sz\u00e1zal\u00e9kuk jelent meg az olt\u00e1son - mondta, megjegyezve, hogy az akci\u00f3t megel\u0151z\u0151en m\u00e1r 34 ezer pedag\u00f3gus kapott olt\u00e1st.\n\u00a0\u00a0\u00a0\u00a0Bejelentette: mivel a m\u00falt h\u00e9ten beoltottak m\u00e1sodik olt\u00e1sa az \u00e9retts\u00e9gi id\u0151szak\u00e1ra esik, \u00fagy d\u00f6nt\u00f6ttek, hogy az \u0151 olt\u00e1sukat is h\u00e9tv\u00e9g\u00e9n igyekeznek megoldani az \u00e9retts\u00e9gi vizsg\u00e1k zavartalans\u00e1g\u00e1\u00e9rt. Az els\u0151 olt\u00e1suk ut\u00e1n 5 h\u00e9ttel sms-ben fogj\u00e1k \u0151ket ism\u00e9t \u00e9rtes\u00edteni m\u00e1sodik olt\u00e1s id\u0151pontj\u00e1r\u00f3l.\n\u00a0\u00a0\u00a0\u00a0A pedag\u00f3gusok olt\u00e1s\u00e1nak m\u00e1sodik \u00fcteme cs\u00fct\u00f6rt\u00f6k\u00f6n kezd\u0151dik \u00e9s vas\u00e1rnapig tart. Erre t\u00f6bb mint 100 ezren kaptak megh\u00edv\u00f3t, k\u00f6zt\u00fck a k\u00f6znevel\u00e9sben, a szakk\u00e9pz\u00e9sben \u00e9s a b\u00f6lcs\u0151d\u00e9kben dolgoz\u00f3k, akik regisztr\u00e1ltak, valamint azok a pedag\u00f3gusok, akiket els\u0151 k\u00f6rben beh\u00edvtak, de az olt\u00e1son nem jelentek meg. Az olt\u00e1s ez\u00fattal is t\u00f6bbnyire k\u00f3rh\u00e1zi olt\u00f3pontokon vagy szakrendel\u0151kben lesz, \u00e9s ez\u00fattal is Pfizer-vakcin\u00e1val t\u00f6rt\u00e9nik. Azok, akik az elm\u00falt h\u00e1rom h\u00f3napban igazoltan koronav\u00edrus-fert\u0151z\u00e9sen estek \u00e1t vagy most m\u00e1s okb\u00f3l nem tudnak megjelenni az olt\u00f3pontokon, k\u00e9s\u0151bb is kapnak lehet\u0151s\u00e9get olt\u00e1sra - mondta.\n\u00a0\u00a0\u00a0\u00a0A h\u00e1ziorvosokra, a k\u00f3rh\u00e1zi \u00e9s a szakrendel\u0151kben kialak\u00edtott olt\u00f3pontokra \u00e9p\u00fcl\u0151 magyar olt\u00e1si rendszer j\u00f3l teljes\u00edt - \u00e9rt\u00e9kelte az \u00e1llamtitk\u00e1r, megk\u00f6sz\u00f6nve a folyamatban r\u00e9szt vev\u0151k munk\u00e1j\u00e1t.\n\u00a0\u00a0\u00a0\u00a0A k\u00f6vetkez\u0151 napok olt\u00e1si terv\u00e9r\u0151l sz\u00f3lva \u00fagy fogalmazott: \"m\u00e9g mindig er\u0151sen megk\u00f6ti a kez\u00fcnket a rendelkez\u00e9sre \u00e1ll\u00f3 vakcin\u00e1k mennyis\u00e9ge\". Ismertette: 3,9 milli\u00f3an regisztr\u00e1ltak, k\u00f6z\u00fcl\u00fck 1,6 milli\u00f3an m\u00e9g v\u00e1rnak az olt\u00e1sra. Ennyi vakcina tov\u00e1bbra sincs sajnos az orsz\u00e1gban, ez\u00e9rt tov\u00e1bbra is az hat\u00e1rozza meg az olt\u00e1s \u00fctem\u00e9t, hogy mikor \u00e9s mennyi vakcina \u00e9rkezik - mondta.\n\u00a0\u00a0\u00a0\u00a0A k\u00f6vetkez\u0151 napokban k\u00e9tfajta vakcin\u00e1val tudnak oltani: a m\u00falt h\u00e9ten \u00e9rkezett Szputnyikkal \u00e9s a szerd\u00e1n \u00e9rkezett Pfizerrel. A 250 ezer Szputnyik vakcin\u00e1t az Nemzeti N\u00e9peg\u00e9szs\u00e9g\u00fcgyi K\u00f6zpont megvizsg\u00e1lta \u00e9s enged\u00e9lyezte a bead\u00e1s\u00e1t, cs\u00fct\u00f6rt\u00f6kt\u0151l megkezd\u0151dhet a kisz\u00e1ll\u00edt\u00e1sa a k\u00f3rh\u00e1zi olt\u00f3pontokra, ahov\u00e1 az eddig bev\u00e1lt rend szerint a h\u00e1ziorvosok szervezik az oltand\u00f3kat. Praxisonk\u00e9nt \u00e1tlagosan 50 embert k\u00fcldhetnek olt\u00e1sra. A 246 870 adag Pfizer-vakcin\u00e1b\u00f3l 114 ezret m\u00e1sodik k\u00f6r\u00f6s olt\u00e1sokra haszn\u00e1lnak, 100 ezer adagot a pedag\u00f3gusok olt\u00e1s\u00e1ra, t\u00f6bb mint 32 ezerre pedig a h\u00e1ziorvosok szervezhetnek oltand\u00f3kat. A h\u00e1ziorvosok jelenleg is oltanak AstraZenec\u00e1val, Modern\u00e1val \u00e9s n\u00e9hol m\u00e9g Sinopharm-vakcin\u00e1val is folynak m\u00e1sodik k\u00f6r\u00f6s olt\u00e1sok is - mondta.\n\u00a0\u00a0\u00a0\u00a0Budapesten a h\u00e1ziorvosok mellett 18 j\u00e1r\u00f3beteg-szakrendel\u0151t is bekapcsoltak az olt\u00e1sba, Gy\u00f6rgy Istv\u00e1n szerint ennek is k\u00f6sz\u00f6nhet\u0151, hogy a h\u00fasv\u00e9ti \u00fcnnepek alatt is dinamikusan tudtak haladni.\n\u00a0\u00a0\u00a0\u00a0Az elm\u00falt napokban a Magyar Honv\u00e9ds\u00e9g olt\u00f3buszai is folyamatosan dolgoztak, N\u00f3gr\u00e1d \u00e9s Kom\u00e1rom-Esztergom megy\u00e9ben t\u00f6bb mint 20 kisebb telep\u00fcl\u00e9sen oltottak. Az olt\u00f3buszokkal a k\u00f6vetkez\u0151 napokban a katon\u00e1k m\u00e1sodik k\u00f6r\u00f6s olt\u00e1s\u00e1t v\u00e9gzik, ha ezzel v\u00e9geztek, akkor \u00fajra visszat\u00e9rnek a kistelep\u00fcl\u00e9sekre.\n\n\nMTI 2021. \u00e1prilis 7.\n\n"}]