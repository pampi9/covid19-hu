[{"date": "2021-04-13 20:55", "url": "https://koronavirus.gov.hu/cikkek/szijjarto-ejfel-utan-erkezik-az-ujabb-szputnyik-vakcinaszallitmany-budapestre", "h1": "Szijj\u00e1rt\u00f3: \u00e9jf\u00e9l ut\u00e1n \u00e9rkezik az \u00fajabb Szputnyik vakcinasz\u00e1ll\u00edtm\u00e1ny Budapestre", "body": "\nV\u00e1rhat\u00f3an \u00e9jf\u00e9l ut\u00e1n nem sokkal \u00e9rkezik meg a 120 ezer m\u00e1sodik d\u00f3zis\u00fa Szputnyik vakcin\u00e1t tartalmaz\u00f3 sz\u00e1ll\u00edtm\u00e1ny Budapestre - k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter kedden kora este a Facebook-oldal\u00e1n.\n\n\nSzijj\u00e1rt\u00f3 P\u00e9ter azt \u00edrta: ezekben a percekben sz\u00e1ll fel a korm\u00e1ny cargog\u00e9pe, hogy \u00fajabb koronav\u00edrus elleni olt\u00f3anyag-sz\u00e1ll\u00edtm\u00e1nyt hozzon Magyarorsz\u00e1gra. A g\u00e9p \u00e9s leg\u00e9nys\u00e9ge 2 h\u00f3nap alatt m\u00e1r a hetedik keleti vakcinabeszerz\u0151 \u00fatj\u00e1t teljes\u00edti - emelte ki a miniszter, hozz\u00e1t\u00e9ve: ennek h\u00e1la most 120 ezer ember jut majd hozz\u00e1 az orosz olt\u00f3anyag m\u00e1sodik d\u00f3zis\u00e1hoz.\n\u00a0\u00a0\u00a0\u00a0\"\u00dajabb l\u00e9pcs\u0151fok a vil\u00e1gj\u00e1rv\u00e1nnyal szembeni v\u00e9dekez\u00e9sben \u00e9s \u00fajabb l\u00e9p\u00e9s afel\u00e9, hogy Magyarorsz\u00e1g gyakorlatilag els\u0151k\u00e9nt nyithasson \u00fajra Eur\u00f3p\u00e1ban\" - hangs\u00falyozta Szijj\u00e1rt\u00f3 P\u00e9ter.\n\u00a0\u00a0\u00a0\u00a0Menczer Tam\u00e1s, a K\u00fclgazdas\u00e1gi \u00e9s K\u00fcl\u00fcgyminiszt\u00e9rium t\u00e1j\u00e9koztat\u00e1s\u00e9rt \u00e9s Magyarorsz\u00e1g nemzetk\u00f6zi megjelen\u00edt\u00e9s\u00e9\u00e9rt felel\u0151s \u00e1llamtitk\u00e1ra szint\u00e9n a Facebook-oldal\u00e1n az \"olt\u00e1sellenes \u00e1lh\u00edrterjeszt\u0151k\" figyelm\u00e9be aj\u00e1nlotta bejegyz\u00e9s\u00e9t.\n\u00a0\u00a0\u00a0\u00a0Kiemelte: mindenki, akit Szputnyik vakcin\u00e1val oltottak be, eddig is megkapta a m\u00e1sodik olt\u00e1st id\u0151ben, \u00e9s a j\u00f6v\u0151ben is mindenki meg fogja kapni.\n\u00a0\u00a0\u00a0\u00a0Az els\u0151 olt\u00e1sokn\u00e1l - \u00e9s minden olt\u00e1sn\u00e1l - el\u0151bb a felszabad\u00edt\u00e1s, majd a kisz\u00e1ll\u00edt\u00e1s k\u00f6vetkezik, a vakcina bead\u00e1sa ezeket a folyamatokat k\u00f6vet\u0151en kezd\u0151dhet. A sz\u00e1ll\u00edt\u00e1sok Oroszorsz\u00e1gb\u00f3l folyamatosak - \u00edrta az \u00e1llamtitk\u00e1r.\n\nMTI 2021. \u00e1prilis 13.\n\n"}]