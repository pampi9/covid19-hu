[{"date": "2021-04-23 08:25", "url": "https://koronavirus.gov.hu/cikkek/orban-viktor-szombaton-nyithatnak-teraszok-", "h1": "Orb\u00e1n Viktor: szombaton nyithatnak a teraszok", "body": "\nMegvan a 3,5 milli\u00f3 beoltott, \u00edgy a teraszok szombat reggelt\u0151l kinyithatnak - jelentette be Orb\u00e1n Viktor minisztereln\u00f6k a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban p\u00e9nteken.\n\n\nNyithatnak a vend\u00e9gl\u00e1t\u00f3helyek teraszai \u00e9s este 11 \u00f3r\u00e1ra m\u00f3dosul a kij\u00e1r\u00e1si tilalom kezdete\n\nA korm\u00e1nyf\u0151 kifejtette: a teraszok nyit\u00e1s\u00e1hoz egy-k\u00e9t szab\u00e1lyt meg kellett v\u00e1ltoztatni, \u00e9s mivel a teraszok este f\u00e9l 10-ig nyitva lehetnek, a kij\u00e1r\u00e1si tilalom szombatt\u00f3l 11 \u00f3rakor kezd\u0151dik.\nKit\u00e9rt r\u00e1: az iskol\u00e1k \u00fajranyit\u00e1sa a v\u00e1rtn\u00e1l z\u00f6kken\u0151mentesebben alakult, j\u00f3val \u00f6tven sz\u00e1zal\u00e9k felett volt a gyermekek sz\u00e1ma az \u00f3vod\u00e1kban \u00e9s az iskol\u00e1kban.\nA fokozatos \u00fajraind\u00edt\u00e1s k\u00f6vetkez\u0151 l\u00e9p\u00e9se 4 milli\u00f3 beoltottn\u00e1l l\u00e9p \u00e9letbe\nKiemelte: a j\u00f6v\u0151 h\u00e9t k\u00f6zep\u00e9n, szerd\u00e1n-cs\u00fct\u00f6rt\u00f6k\u00f6n meglehet a n\u00e9gymilli\u00f3 beoltott is, akkor megnyitj\u00e1k a szolg\u00e1ltat\u00e1sok sz\u00e9les k\u00f6r\u00e9t azok el\u0151tt, akiknek van v\u00e9detts\u00e9gi igazolv\u00e1nyuk. Megny\u00edlhatnak a sz\u00ednh\u00e1zak, a mozik, a m\u00fazeumok, a k\u00f6nyvt\u00e1rak, a t\u00e1nc- \u00e9s zenem\u0171v\u00e9szeti esem\u00e9nyek, a cirkusz, az edz\u0151- \u00e9s fitnesztermek, a j\u00e9gp\u00e1ly\u00e1k, az \u00e1llatkertek, a f\u00fcrd\u0151k \u00e9s uszod\u00e1k, a j\u00e1tsz\u00f3h\u00e1zak, a sportesem\u00e9nyek, a kalandparkok, \u00e9s kinyithatnak a sz\u00e1llod\u00e1k, az \u00e9ttermek bels\u0151 helyis\u00e9gei is - sorolta.\nHangs\u00falyozta: l\u00e9p\u00e9sr\u0151l l\u00e9p\u00e9sre \u00fajraind\u00edtj\u00e1k az orsz\u00e1got.\nAz egy olt\u00e1ssal rendelkez\u0151k visszabeteged\u00e9si ar\u00e1nya 1%\n\nElmondta: mindig van vita a vakcin\u00e1k hat\u00e9konys\u00e1g\u00e1r\u00f3l, de az egy olt\u00e1ssal rendelkez\u0151k visszabeteged\u00e9si ar\u00e1nya egy sz\u00e1zal\u00e9k, \u00edgy l\u00e9nyeg\u00e9ben m\u00e1r v\u00e9dettnek tekinthet\u0151 az, aki egy olt\u00e1st kapott. Az olt\u00e1s tov\u00e1bbra is fontos, \u00e9s a feln\u0151tt lakoss\u00e1g t\u00f6bb mint fele v\u00e9dett lesz a j\u00f6v\u0151 h\u00e9t k\u00f6zep\u00e9re - k\u00f6z\u00f6lte. Regisztr\u00e1ci\u00f3: vakcinainfo.gov.hu\nMegny\u00edlt az online id\u0151pontfoglal\u00f3\nHozz\u00e1f\u0171zte: \u00faj internetes fel\u00fcletet ind\u00edtottak, ahol id\u0151pontot lehet k\u00e9rni az olt\u00e1sra.\nMivel nagy mennyis\u00e9gben \u00e9rkezik vakcina a k\u00f6vetkez\u0151 napokban, m\u00e1jus k\u00f6zep\u00e9re el\u0151\u00e1llhat az a helyzet, hogy mindenkit beoltanak, aki regisztr\u00e1lt. Akkor a vil\u00e1g b\u00e1rmely pontj\u00e1r\u00f3l j\u00f6hetnek majd magyarok \u00e9s megkapj\u00e1k a vakcin\u00e1t - k\u00f6z\u00f6lte.\nA 16-18 \u00e9v k\u00f6z\u00f6ttiek olt\u00e1s\u00e1r\u00f3l\nOrb\u00e1n Viktor arr\u00f3l is besz\u00e9lt, hogy a 16-18 \u00e9v k\u00f6z\u00f6ttiek beolthat\u00f3k Pfizerrel, ez\u00e9rt ebb\u0151l az olt\u00f3anyagb\u00f3l annyit k\u00fcl\u00f6n\u00edtenek el, amennyi nekik kell. Magyarorsz\u00e1g m\u00e9g nem v\u00e1llalja a 12-16 \u00e9v k\u00f6z\u00f6ttiek olt\u00e1s\u00e1t, ehhez tov\u00e1bbi vizsg\u00e1latok kellenek - tette hozz\u00e1.\nA j\u00e1rv\u00e1ny m\u00e9g nem \u00e9rt v\u00e9get, ez\u00e9rt sz\u00fcks\u00e9ges a vesz\u00e9lyhelyzet meghosszabb\u00edt\u00e1sa\nA minisztereln\u00f6k a vesz\u00e9lyhelyzet meghosszabb\u00edt\u00e1s\u00e1r\u00f3l azt mondta, hogy a j\u00e1rv\u00e1nyvesz\u00e9ly nem m\u00falt el, \u00e9s az orsz\u00e1gnak m\u0171k\u00f6d\u0151k\u00e9pesnek, cselekv\u0151k\u00e9pesnek kell lennie. Fontos, hogy ez a parlament ny\u00e1ri sz\u00fcnete alatt is \u00edgy legyen, \u00e9s a korm\u00e1ny minden sz\u00fcks\u00e9ges d\u00f6nt\u00e9st meg tudjon hozni akkor is - magyar\u00e1zta.\nK\u00f6z\u00f6lte: nem politikai verseny t\u00e1rgya a halottak sz\u00e1ma, \u00e9s t\u00f6bb m\u00e9lt\u00f3s\u00e1ggal is lehetne besz\u00e9lni az elhunytakr\u00f3l. Az EU-nak van egy adatszolg\u00e1ltat\u00e1si fel\u00fclete, ahol k\u00f6zlik, hogy az utols\u00f3 b\u00e9ke\u00e9vhez k\u00e9pest a covidos \u00e9vben mennyien haltak meg. Magyarorsz\u00e1g itt \"tarthat\u00f3 poz\u00edci\u00f3ban\" van, ink\u00e1bb a jobban teljes\u00edt\u0151 orsz\u00e1gok k\u00f6z\u00f6tt \u00e1ll - mondta. Hozz\u00e1tette: a magyar statisztik\u00e1kban viszont a Covidban \u00e9s a Coviddal meghaltak k\u00f6z\u00f6tti k\u00fcl\u00f6nbs\u00e9g nem jelenik meg.\nAz olt\u00e1sellenes hangokr\u00f3l\nOrb\u00e1n Viktor szerint az olt\u00e1sellenesek hangja er\u0151s, \u00e9s az eg\u00e9sz ellenz\u00e9k, a teljes baloldal ide tartozik. Pedig mindegyik vakcina egyform\u00e1n hat\u00e9kony - emelte ki.\nA vakcina nem politikai k\u00e9rd\u00e9s, a vakcin\u00e1val \u00e9leteket lehet menteni\nA korm\u00e1nyf\u0151 arr\u00f3l is besz\u00e9lt, hogy a vakcin\u00e1k \u00fcgy\u00e9ben t\u00fal sok \u00e9rdek van a h\u00e1tt\u00e9rben, \u00edgy p\u00e9ld\u00e1ul a gy\u00f3gyszergy\u00e1rak\u00e9, de a geopolitik\u00e1t is belekevert\u00e9k Eur\u00f3p\u00e1ban a vakcina\u00fcgybe, a politika fel\u00fcl\u00edrta az embers\u00e9g szempontj\u00e1t, pedig ha \u00e9letet kell menteni, nem szabad politik\u00e1t csin\u00e1lni ebb\u0151l. A tanuls\u00e1g az, hogy Magyarorsz\u00e1g az\u00e9rt \u00e1ll j\u00f3l az olt\u00e1sokkal, mert senki nem mondhatja meg neki, hogy mit tegyen - jelentette ki. Hozz\u00e1f\u0171zte: Magyarorsz\u00e1gon csak egy szempont alapj\u00e1n d\u00f6ntenek, a nemzeti \u00e9rdekek szerint.\n\nA gazdas\u00e1g \u00fajraind\u00edt\u00e1s\u00e1r\u00f3l sz\u00f3l a 2022-es k\u00f6lts\u00e9gvet\u00e9s \nElmondta: a 2021-es k\u00f6lts\u00e9gvet\u00e9shez beadott m\u00f3dos\u00edt\u00f3 javaslat a gazdas\u00e1g \u00fajraind\u00edt\u00e1s\u00e1t c\u00e9lozza, \u00e9s err\u0151l sz\u00f3l majd a 2022-es b\u00fcdzs\u00e9 is. Hatalmas lak\u00e1sfel\u00faj\u00edt\u00e1si programot ind\u00edtottak, t\u00f6bb sz\u00e1z milli\u00e1rd forint jutott a v\u00e1llalkoz\u00e1soknak, sok minden megindult - eml\u00e9keztetett.\n\n\u00a0Az EU-s t\u00e1rgyal\u00e1sokr\u00f3l\nOrb\u00e1n Viktor a p\u00e9nteki br\u00fcsszeli t\u00e1rgyal\u00e1sait illet\u0151en \u00fagy v\u00e9lte, a p\u00e9nz\u00fcgyi k\u00e9rd\u00e9sek rendezettek, ink\u00e1bb az EU j\u00f6v\u0151j\u00e9vel kapcsolatos k\u00e9rd\u00e9sekr\u0151l besz\u00e9lne. \u00cdgy arr\u00f3l, hogyan k\u00e9sz\u00fcl fel az uni\u00f3 egy hasonl\u00f3 j\u00e1rv\u00e1nyhelyzetre, milyen tanuls\u00e1gokat vont le, \u00e9s mik\u00e9nt alakul a kapcsolattart\u00e1s az \u00faj amerikai adminisztr\u00e1ci\u00f3val - mondta.\n\u00c1prilis 24. a rend\u0151rs\u00e9g napja \nV\u00e9g\u00fcl a rend\u0151rs\u00e9g munk\u00e1j\u00e1t \u00e9rt\u00e9kelve k\u00f6z\u00f6lte: ha nincs vil\u00e1gos rend, nincs szabads\u00e1g sem, \u00e9s aki a rendet v\u00e9di, az a szabads\u00e1gunkat v\u00e9di, egy demokr\u00e1ci\u00e1ban \u00edgy is kell lennie. Az, hogy a k\u00f6zrend nem bomlott fel Magyarorsz\u00e1gon az elm\u00falt egy \u00e9vben, a rend\u0151r\u00f6knek k\u00f6sz\u00f6nhet\u0151, nekik is meg kell k\u00f6sz\u00f6nni a munk\u00e1jukat - mondta a korm\u00e1nyf\u0151.\n\n\nMTI 2021. \u00e1prilis 23.\n\n"}]