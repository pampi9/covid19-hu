[{"date": "2021-04-09 12:51", "url": "https://koronavirus.gov.hu/cikkek/maruzsa-minden-keszen-all-az-ovodak-iskolak-aprilis-19-i-nyitasara", "h1": "Maruzsa: minden k\u00e9szen \u00e1ll az \u00f3vod\u00e1k, iskol\u00e1k \u00e1prilis 19-i nyit\u00e1s\u00e1ra", "body": "\nMinden k\u00e9szen \u00e1ll az \u00f3vod\u00e1k \u00e9s az iskol\u00e1k \u00e1prilis 19-i \u00fajranyit\u00e1s\u00e1ra - jelentette ki az Emberi Er\u0151forr\u00e1sok Miniszt\u00e9rium\u00e1nak k\u00f6znevel\u00e9s\u00e9rt felel\u0151s \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\n\nMaruzsa Zolt\u00e1n jelezte, hogy az \u00e9retts\u00e9gik min\u00e9l biztons\u00e1gosabb lebonyol\u00edt\u00e1sa \u00e9rdek\u00e9ben a 9-12. \u00e9vfolyamokon csak m\u00e1jus 10-\u00e9n \u00e1ll vissza a jelenl\u00e9ti oktat\u00e1s, az 1-8. \u00e9vfolyamokon \u00e9s az \u00f3vod\u00e1kban azonban m\u00e1r \u00e1prilis 19-\u00e9n.\n\u00a0\u00a0\u00a0\u00a0Az \u00e9retts\u00e9gik szempontj\u00e1b\u00f3l fontos kiscsoportos felk\u00e9sz\u00edt\u0151ket, konzult\u00e1ci\u00f3kat ugyanakkor tov\u00e1bbra is szervezhetnek a k\u00f6z\u00e9piskol\u00e1kban - hangs\u00falyozta az \u00e1llamtitk\u00e1r.\nF\u0151 szab\u00e1ly szerint csak az \u00edr\u00e1sbeli \u00e9retts\u00e9giket tartj\u00e1k meg, a sz\u00f3belik \u00e9s a gyakorlati r\u00e9szek jellemz\u0151en elmaradnak. Ezt a modellt tavaly m\u00e1r sikeresen alkalmazt\u00e1k - mondta.\n\u00a0\u00a0\u00a0\u00a0Az el\u0151re hozott vizsg\u00e1kat azonban id\u00e9n megtartj\u00e1k; t\u00f6bb mint 110 ezer \u00e9retts\u00e9giz\u0151re sz\u00e1m\u00edtanak - k\u00f6z\u00f6lte.\nAzon vizsgat\u00e1rgyak eset\u00e9ben, amelyek k\u00f6z\u00e9pszinten csak sz\u00f3beli r\u00e9sszel rendelkeznek, id\u00e9n is meg kell szervezni a sz\u00f3beli megm\u00e9rettet\u00e9st.\n\u00a0\u00a0\u00a0\u00a0Ha b\u00e1rmely k\u00f6z\u00e9pszint\u0171 \u00e9retts\u00e9gin\u00e9l a di\u00e1k \u00edr\u00e1sbeli teljes\u00edtm\u00e9nye a 12 sz\u00e1zal\u00e9kot el\u00e9rte, de a 25-\u00f6t nem, akkor tehet sz\u00f3beli vizsg\u00e1t - k\u00f6z\u00f6lte Maruzsa Zolt\u00e1n.\n\u00a0\u00a0\u00a0\u00a0Testnevel\u00e9sb\u0151l sz\u00f3beli \u00e9s gyakorlati \u00e9retts\u00e9git is kell szervezni, az \u00fasz\u00e1s \u00e9s a k\u00fczd\u0151sport gyakorlatait azonban el kell hagyni, ezek ugyanis fokozott fert\u0151z\u00e9si kock\u00e1zatot jelentenek - ismertette.\n\u00a0\u00a0\u00a0\u00a0Az \u00e9retts\u00e9gi id\u00e9n sem k\u00f6telez\u0151: aki m\u00e9gsem akar vizsg\u00e1zni, szeptemberig visszaig\u00e9nyelheti a befizetett d\u00edjat - k\u00f6z\u00f6lte az \u00e1llamtitk\u00e1r. Ugyanakkor felid\u00e9zte, hogy tavaly csup\u00e1n az \u00e9rintettek 2 sz\u00e1zal\u00e9ka nem \u00e9retts\u00e9gizett v\u00e9g\u00fcl, \u00e9s mindenkit arra biztatott, hogy jelenjen meg, az \u00e9retts\u00e9gik ugyanis biztons\u00e1gosan megszervezhet\u0151k, mert be kell tartani az eg\u00e9szs\u00e9gv\u00e9delmi int\u00e9zked\u00e9seket. \u00cdgy a tavalyi gyakorlatnak megfelel\u0151en fert\u0151tlen\u00edtenek, m\u00e9rik a testh\u0151m\u00e9rs\u00e9kletet, valamint figyelnek a t\u00e1vols\u00e1gtart\u00e1sra.\n\u00a0\u00a0\u00a0\u00a0Maruzsa Zolt\u00e1n minden pedag\u00f3gusnak megk\u00f6sz\u00f6nte a digit\u00e1lis oktat\u00e1sban ny\u00fajtott szakmai teljes\u00edtm\u00e9ny\u00e9t \u00e9s a fegyelmezett r\u00e9szv\u00e9tel\u00e9t az olt\u00e1si programban.\n\u00a0\u00a0\u00a0\u00a0Felid\u00e9zte, hogy a korm\u00e1ny m\u00e1rcius 8-t\u00f3l rendelt el tantermen k\u00edv\u00fcli munkarendet az iskol\u00e1kban, rendk\u00edv\u00fcli sz\u00fcnetet az \u00f3vod\u00e1kban. A sikeres olt\u00e1si kamp\u00e1nynak k\u00f6sz\u00f6nhet\u0151en azonban m\u00e1r az \u00fajranyit\u00e1s ker\u00fclt napirendre - hangoztatta. Annak \u00e9rdek\u00e9ben, hogy ez megt\u00f6rt\u00e9nhessen, soron k\u00edv\u00fcl immuniz\u00e1lj\u00e1k a pedag\u00f3gusokat, akik k\u00f6z\u00fcl m\u00e1r t\u00f6bb mint 100 ezren megkapt\u00e1k a vakcin\u00e1t - k\u00f6z\u00f6lte az \u00e1llamtitk\u00e1r.\n\n\nMTI 2021. \u00e1prilis 9.\n\n"}]