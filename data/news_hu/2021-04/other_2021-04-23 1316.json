[{"date": "2021-04-23 13:16", "url": "https://koronavirus.gov.hu/cikkek/bekes-megyeben-dolgoznak-honvedsegi-oltobuszok", "h1": "B\u00e9k\u00e9s megy\u00e9ben is dolgoznak a honv\u00e9ds\u00e9gi olt\u00f3buszok", "body": "\nP\u00e9nteken is B\u00e9k\u00e9s megy\u00e9ben dolgoznak a Magyar Honv\u00e9ds\u00e9g olt\u00f3buszai, a buszok az el\u0151z\u0151 k\u00e9t napon is ebben a megy\u00e9ben oltottak.\n\n\nJasztrab J\u00e1cint Szil\u00e1rd, a Magyar Honv\u00e9ds\u00e9g Eg\u00e9szs\u00e9g\u00fcgyi K\u00f6zpontj\u00e1nak csapat- \u00e9s foglalkoz\u00e1si orvosa az MTI-nek az egyik helysz\u00ednen elmondta: \u00f3r\u00e1nk\u00e9nt 15 embert tudnak beoltani. Szerd\u00e1n \u00e9s cs\u00fct\u00f6rt\u00f6k\u00f6n Gyul\u00e1n voltak, ahol 180, illetve 234 vegyes koroszt\u00e1ly\u00fa embert, k\u00f6zt\u00fck szoptat\u00f3s kismam\u00e1kat oltottak be.\n\u00a0\u00a0\u00a0\u00a0Hangs\u00falyozta, azokat, akiknek autoimmun betegs\u00e9g\u00fck van, szteroidos kezel\u00e9st vagy kemoter\u00e1pi\u00e1t kapnak, csak szakorvosi aj\u00e1nl\u00e1s alapj\u00e1n tudj\u00e1k beoltani, ez\u00e9rt azt k\u00e9rik, hogy ezt hozz\u00e1k magukkal az \u00e9rintettek.\n\u00a0\u00a0\u00a0\u00a0Olt\u00e1s ut\u00e1n 15 percig kell a helysz\u00ednen maradni az esetlegesen fell\u00e9p\u0151 reakci\u00f3k miatt, \"de erre eddig nem volt p\u00e9lda\" - jelentette ki.\n\u00a0\u00a0\u00a0\u00a0A Pfizer-vakcin\u00e1t m\u00e1r kiolvasztott \u00e1llapotban kapj\u00e1k meg a korm\u00e1nyhivatalt\u00f3l, amelyet \u00edgy n\u00e9h\u00e1ny napig speci\u00e1lis h\u0171t\u00e9s n\u00e9lk\u00fcl tudnak t\u00e1rolni - v\u00e1laszolta egy k\u00e9rd\u00e9sre az orvos-sz\u00e1zados.\n\u00a0\u00a0\u00a0\u00a0Tak\u00e1cs \u00c1rp\u00e1d B\u00e9k\u00e9s megyei korm\u00e1nymegb\u00edzott elmondta, az olt\u00f3buszokon a h\u00e1rom nap alatt 1200 embert tudnak beoltani. Ide a korm\u00e1nyhivatal, illetve a h\u00e1ziorvosok k\u00fcldhett\u00e9k a regisztr\u00e1ltakat a gyulai, b\u00e9k\u00e9scsabai \u00e9s mez\u0151kov\u00e1csh\u00e1zi j\u00e1r\u00e1sb\u00f3l. B\u00e9k\u00e9sben 189 h\u00e1ziorvosi praxisban is oltanak, valamint h\u00e1rom helyen, Gyul\u00e1n, B\u00e9k\u00e9scsab\u00e1n \u00e9s Orosh\u00e1z\u00e1n vannak k\u00f3rh\u00e1zi olt\u00f3pontok. Az olt\u00f3buszok tov\u00e1bb tudj\u00e1k n\u00f6velni a megye \u00e1toltotts\u00e1g\u00e1t - h\u00fazta al\u00e1.\n\u00a0\u00a0\u00a0\u00a0Hangs\u00falyozta, B\u00e9k\u00e9s agr\u00e1rmegye, indulnak a tavaszi munk\u00e1k a f\u00f6ldeken, \"a megye gazdas\u00e1gi \u00fajraind\u00edt\u00e1s\u00e1hoz sz\u00fcks\u00e9g van a beoltottak sz\u00e1m\u00e1nak n\u00f6vel\u00e9s\u00e9re\". B\u00e9k\u00e9sben a regisztr\u00e1ltak mintegy 90 sz\u00e1zal\u00e9ka megkapta az olt\u00e1st, de az orsz\u00e1gos \u00e1tlaghoz hasonl\u00f3an itt is sz\u00fcks\u00e9g van a regisztr\u00e1ltak sz\u00e1m\u00e1nak n\u00f6vel\u00e9s\u00e9re - k\u00f6z\u00f6lte a korm\u00e1nymegb\u00edzott.\n\nMTI 2021. \u00e1prilis 23.\n\n"}]