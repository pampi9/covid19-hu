[{"date": "2021-04-27 16:39", "url": "https://koronavirus.gov.hu/cikkek/volanbusz-majus-1-jetol-visszaall-az-elso-ajtos-felszallasi-rend", "h1": "Vol\u00e1nbusz: m\u00e1jus 1-j\u00e9t\u0151l a vissza\u00e1ll az els\u0151 ajt\u00f3s felsz\u00e1ll\u00e1si rend", "body": "\nA Vol\u00e1nbusz j\u00e1ratain szombatt\u00f3l ism\u00e9t lehet jegyet v\u00e1s\u00e1rolni a buszvezet\u0151kt\u0151l, vissza\u00e1ll a fed\u00e9lzeti jegy\u00e9rt\u00e9kes\u00edt\u00e9s \u00e9s az els\u0151 ajt\u00f3s felsz\u00e1ll\u00e1si rend - k\u00f6z\u00f6lte a t\u00e1rsas\u00e1g kedden az MTI-vel.\n\n\nKiemelt\u00e9k, hogy a j\u00e1ratokon az els\u0151 \u00fcl\u00e9ssorok tov\u00e1bbra sem haszn\u00e1lhat\u00f3k, megmarad a kordonos lez\u00e1r\u00e1suk, a sz\u00e1j \u00e9s az orr maszkkal val\u00f3 eltakar\u00e1sa ezent\u00fal is mindenki sz\u00e1m\u00e1ra k\u00f6telez\u0151 a Vol\u00e1nbusz valamennyi j\u00e1rat\u00e1n \u00e9s utasforgalmi l\u00e9tes\u00edtm\u00e9nyeiben.\n\u00a0\u00a0\u00a0\u00a0A Vol\u00e1nbusz azt k\u00e9ri az utasokt\u00f3l, hogy a m\u00e1jus 3-\u00e1n kezd\u0151d\u0151 \u00e9retts\u00e9gi id\u0151szakra, valamint a v\u00e1rhat\u00f3an m\u00e1jus 10-t\u0151l kezd\u0151d\u0151 iskolanyit\u00e1sra tekintettel id\u0151ben, \u00e9s lehet\u0151s\u00e9g szerint elektronikus \u00faton vegy\u00e9k meg jegy\u00fcket, b\u00e9rlet\u00fcket.\n\u00a0\u00a0\u00a0\u00a0Kiemelt\u00e9k, hogy a M\u00c1V-Vol\u00e1n-csoport \u00f6sszehangolt, egys\u00e9ges m\u0171k\u00f6d\u00e9s\u00e9nek k\u00f6sz\u00f6nhet\u0151en egyre t\u00f6bb lehet\u0151s\u00e9g \u00e1ll rendelkez\u00e9sre a jegyek \u00e9s b\u00e9rletek elektronikus \u00faton t\u00f6rt\u00e9n\u0151 megv\u00e1lt\u00e1s\u00e1ra. Az aut\u00f3buszjegyek \u00e9s -b\u00e9rletek tov\u00e1bbra is megv\u00e1s\u00e1rolhat\u00f3k a Vol\u00e1nbusz p\u00e9nzt\u00e1raiban, jegykiad\u00f3 automat\u00e1iban, partnereikn\u00e9l valamint a K\u00f6zleked\u00e9si Mobiljegy alkalmaz\u00e1sban \u00e9s t\u00e1rsalkalmaz\u00e1saiban, egyes telep\u00fcl\u00e9sek helyi d\u00edjterm\u00e9kei pedig a M\u00c1V mobilalkalmaz\u00e1sban \u00e9s a vas\u00fat\u00e1llom\u00e1sok jegyp\u00e9nzt\u00e1raiban is.\n\u00a0\u00a0\u00a0\u00a0\u00dajdons\u00e1g, hogy a M\u00c1V-Start p\u00e9nzt\u00e1raiban ezent\u00fal b\u00e1rmely h\u00f3napban megv\u00e1lthat\u00f3k lesznek a havi b\u00e9rletek, - \u00edgy m\u00e1r a m\u00e1jus havi, legfeljebb 60 kilom\u00e9terre \u00e9rv\u00e9nyes helyk\u00f6zi aut\u00f3buszb\u00e9rlet is - valamint \u00e1prilis 29-t\u0151l m\u00e1r az \u00f6vezetes jegyek is el\u00e9rhet\u0151k 60 kilom\u00e9terig, orsz\u00e1gszerte k\u00f6zel 300 helysz\u00ednen. Az els\u0151 ajt\u00f3s felsz\u00e1ll\u00e1s \u00fajraindul\u00e1s\u00e1val egyid\u0151ben megsz\u0171nik az ellen\u0151r\u00f6kn\u00e9l t\u00f6rt\u00e9n\u0151 p\u00f3td\u00edjmentes jegyv\u00e1lt\u00e1s lehet\u0151s\u00e9ge, teh\u00e1t az utaz\u00e1s csak \u00e9rv\u00e9nyes menetjeggyel vagy b\u00e9rlettel kezdhet\u0151 meg - \u00edrj\u00e1k a k\u00f6zlem\u00e9nyben.\n\n\nMTI 2021. \u00e1prilis 27.\n\n"}]