[{"date": "2021-04-30 14:51", "url": "https://koronavirus.gov.hu/cikkek/varga-mihaly-ujabb-ot-egeszsegipari-beruhazas-indulhat-kormanyzati-tamogatassal", "h1": "Varga Mih\u00e1ly: \u00fajabb \u00f6t eg\u00e9szs\u00e9gipari beruh\u00e1z\u00e1s indulhat korm\u00e1nyzati t\u00e1mogat\u00e1ssal", "body": "\n\u00dajabb \u00f6t eg\u00e9szs\u00e9gipari beruh\u00e1z\u00e1s val\u00f3sulhat meg t\u00f6bb mint 4,5 milli\u00e1rd forint \u00e9rt\u00e9kben, 3 milli\u00e1rd forint korm\u00e1nyzati t\u00e1mogat\u00e1ssal az Eg\u00e9szs\u00e9gipari T\u00e1mogat\u00e1si Programban (ETP) - jelentette be Varga Mih\u00e1ly p\u00e9nz\u00fcgyminiszter sajt\u00f3t\u00e1j\u00e9koztat\u00f3n p\u00e9nteken Budapesten.\n\n\nA t\u00e1rcavezet\u0151 a p\u00e1ly\u00e1zaton nyertes c\u00e9gek t\u00e1mogat\u00e1si szerz\u0151d\u00e9s\u00e9nek al\u00e1\u00edr\u00e1s\u00e1n kiemelte: olyan meg\u00e1llapod\u00e1sokat \u00edrtak al\u00e1, amelyek a v\u00e1ls\u00e1g k\u00f6zepette is jelent\u0151s beruh\u00e1z\u00e1st tesznek lehet\u0151v\u00e9 az eg\u00e9szs\u00e9giparban, ezzel nemcsak az \u00e1gazat kapacit\u00e1s\u00e1t b\u0151v\u00edtik, hanem 800 munkahelyet is meg\u0151riznek.\n\u00a0\u00a0\u00a0\u00a0A korm\u00e1ny tavaly j\u00faliusban d\u00f6nt\u00f6tt arr\u00f3l, hogy 50 milli\u00e1rd forintos kerettel t\u00e1mogat\u00e1si programot ind\u00edt a hazai eg\u00e9szs\u00e9gipar meger\u0151s\u00edt\u00e9s\u00e9re, az eg\u00e9szs\u00e9g\u00fcgyi gy\u00e1rt\u00f3kapacit\u00e1sok fejleszt\u00e9s\u00e9re. A program r\u00e9v\u00e9n a hazai c\u00e9gek m\u00e1r k\u00e9pesek ell\u00e1tni Magyarorsz\u00e1got elegend\u0151 maszkkal, Favipiravir gy\u00f3gyszerrel, olt\u00e1shoz haszn\u00e1lt orvosi eszk\u00f6z\u00f6kkel, fert\u0151tlen\u00edt\u0151szer alapanyaggal, valamint l\u00e9gtiszt\u00edt\u00f3 berendez\u00e9sekkel - h\u00fazta al\u00e1.\n\u00a0\u00a0\u00a0\u00a0Varga Mih\u00e1ly\u00a0kiemelte: a program c\u00e9lja tov\u00e1bbra is az, hogy a legfontosabb eg\u00e9szs\u00e9g\u00fcgyi term\u00e9kekb\u0151l az orsz\u00e1g \u00f6nell\u00e1t\u00f3 legyen, \u00e9s fontos eg\u00e9szs\u00e9gipari term\u00e9kek el\u0151\u00e1ll\u00edt\u00e1sa ter\u00e9n rendelkezzen olyan kapacit\u00e1sokkal, amelyek a k\u00fclpiacokon is k\u00e9pesek megjelenni.\n\u00a0\u00a0\u00a0\u00a0Kit\u00e9rt arra, hogy a tavaly indult fejleszt\u00e9ssorozatnak k\u00e9zzelfoghat\u00f3 eredm\u00e9nyei vannak. Az elm\u00falt h\u00f3napok intenz\u00edv munk\u00e1j\u00e1val 10 beruh\u00e1z\u00e1s m\u00e1r megval\u00f3sult, ami 1500 munkahelyet tudott megv\u00e9deni, l\u00e9trehozni. Ezid\u00e1ig 77 eg\u00e9szs\u00e9gipari fejleszt\u00e9s t\u00e1mogat\u00e1s\u00e1r\u00f3l k\u00f6t\u00f6ttek szerz\u0151d\u00e9st, ezek \u00f6ssz\u00e9rt\u00e9ke meghaladja a 80 milli\u00e1rd forintot, \u00e9s t\u00f6bb mint 2500 munkahelyet v\u00e9denek meg.\n\u00a0\u00a0\u00a0\u00a0A t\u00e1rcavezet\u0151 k\u00f6zl\u00e9se szerint a fejleszt\u00e9sek folyamatosan zajlanak.\n\u00a0\u00a0\u00a0\u00a0Varga Mih\u00e1ly\u00a0a p\u00e9nteken al\u00e1\u00edrt meg\u00e1llapod\u00e1sokr\u00f3l ismertette: a budapesti 3DHistech Kft. digit\u00e1lis mikroszk\u00f3pok gy\u00e1rt\u00e1s\u00e1val foglalkozik, a j\u00e1rv\u00e1ny kit\u00f6r\u00e9sekor K\u00edn\u00e1ban el\u0151sz\u00f6r a c\u00e9g berendez\u00e9seivel vizsg\u00e1lt\u00e1k a v\u00edrust. Az 560 milli\u00f3 forint t\u00e1mogat\u00e1s seg\u00edts\u00e9g\u00e9vel speci\u00e1lis mikroszk\u00f3pok gy\u00e1rt\u00e1s\u00e1hoz egyedi gy\u00e1rt\u00f3sort fognak v\u00e1s\u00e1rolni.\n\u00a0\u00a0\u00a0\u00a0A gy\u00f3gy\u00e1szati seg\u00e9deszk\u00f6z\u00f6ket forgalmaz\u00f3 cs\u00e1k\u00e1nyi Igazgy\u00f6ngy'98 Kft., egymilli\u00e1rd forintos beruh\u00e1z\u00e1ssal steril k\u00f6tszereket el\u0151\u00e1ll\u00edt\u00f3 modern \u00fczemet l\u00e9tes\u00edt, amihez 690 milli\u00f3 forint t\u00e1mogat\u00e1st kapott.\n\u00a0\u00a0\u00a0\u00a0A solym\u00e1ri Pem\u00fc M\u0171anyagipari Zrt. fejleszt\u00e9s\u00e9vel l\u00e9legeztet\u0151g\u00e9pekhez gy\u00e1rt majd alkatr\u00e9szeket, \u00e9s 591,7 milli\u00f3 forint t\u00e1mogat\u00e1st nyert a t\u00f6bb mint ezer n\u00e9gyzetm\u00e9teres, 740 milli\u00f3 forintb\u00f3l meg\u00e9p\u00fcl\u0151 \u00fczemr\u00e9sz kialak\u00edt\u00e1s\u00e1hoz.\n\u00a0\u00a0\u00a0\u00a0A soproni Plazmacentrum Kft., plazma gy\u0171jt\u00e9s\u00e9vel foglalkozik, Baj\u00e1n \u00e9s Sopronban l\u00e9tes\u00edt \u00faj k\u00f6zpontot t\u00f6bb mint 800 milli\u00f3 forintb\u00f3l, a k\u00f6zel 650 milli\u00f3 forint t\u00e1mogat\u00e1s seg\u00edts\u00e9g\u00e9vel.\n\u00a0\u00a0\u00a0\u00a0A dorogi UgrinPack-Erd\u0151si Kft., 1,2 milli\u00e1rd forintb\u00f3l b\u0151v\u00edti gy\u00e1rt\u0151\u00fczem\u00e9t az elnyert k\u00f6zel 690 milli\u00f3 forint t\u00e1mogat\u00e1s seg\u00edts\u00e9g\u00e9vel, ahol k\u00f6tszereket \u00e1ll\u00edtanak majd el\u0151 speci\u00e1lis, gy\u00f3gyul\u00e1st seg\u00edt\u0151 bevonattal.\nVarga Mih\u00e1ly\u00a0\u00f6sszegezte: a programmal nemcsak egy teljesen \u00faj ipar\u00e1g l\u00e9trej\u00f6tt\u00e9t seg\u00edtik, ami cs\u00f6kkenti az orsz\u00e1g kiszolg\u00e1ltatotts\u00e1g\u00e1t, hanem a magyar gazdas\u00e1g \u00fajraind\u00edt\u00e1s\u00e1t \u00e9s az exportteljes\u00edtm\u00e9ny jav\u00edt\u00e1s\u00e1t is.\n\nMTI 2021. \u00e1prilis 30.\n\n"}]