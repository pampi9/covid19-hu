[{"date": "2021-04-03 12:15", "url": "https://koronavirus.gov.hu/cikkek/gyorgy-istvan-az-oltasi-program-husvet-alatt-dinamikusan-halad", "h1": "Gy\u00f6rgy Istv\u00e1n: az olt\u00e1si program h\u00fasv\u00e9t alatt is dinamikusan halad", "body": "\nA magyar olt\u00e1si program tov\u00e1bbra is nagyon dinamikusan halad \u00e9s h\u00fasv\u00e9tkor sem \u00e1ll le, hiszen a vakcin\u00e1k \u00e9leteket menthetnek - mondta a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra, az orsz\u00e1gos olt\u00e1si munkacsoport vezet\u0151je szombaton a k\u00f6zm\u00e9di\u00e1nak nyilatkozva.\n\n\nGy\u00f6rgy Istv\u00e1n kifejtette, p\u00e9nteken \u00fajabb 64 ezer Moderna-vakcina ker\u00fclt ki a megyei olt\u00e1si munkacsoportokhoz, vas\u00e1rnap pedig tov\u00e1bbi 229 ezer AstraZeneca-olt\u00f3anyag \u00e9rkezik.\n\u00a0\u00a0\u00a0\u00a0Magyarorsz\u00e1g k\u00e9tszeres olt\u00e1si sebess\u00e9ggel halad a nagy uni\u00f3s tag\u00e1llamokhoz, p\u00e9ld\u00e1ul N\u00e9metorsz\u00e1ghoz, Franciaorsz\u00e1ghoz \u00e9s Olaszorsz\u00e1ghoz k\u00e9pest - tette hozz\u00e1.\n\u00a0\u00a0\u00a0\u00a0Az \u00e1llamtitk\u00e1r eml\u00e9keztetett, h\u00e1rom nap alatt 78 ezer pedag\u00f3gust tudnak beoltani, a j\u00f6v\u0151 h\u00e9ten pedig az \u00f3vodai nevel\u0151k, a szakk\u00e9pz\u00e9sben dolgoz\u00f3k \u00e9s a k\u00fcl\u00f6nb\u00f6z\u0151 gondoz\u00e1st ny\u00fajt\u00f3 int\u00e9zm\u00e9nyekben nevel\u0151 pedag\u00f3gusok kapnak vakcin\u00e1t mintegy 100 ezres nagys\u00e1grendben.\n\u00a0\u00a0\u00a0\u00a0Ek\u00f6zben a honv\u00e9ds\u00e9g \u00e9s az operat\u00edv t\u00f6rzs egy\u00fcttm\u0171k\u00f6d\u00e9s\u00e9vel \u00f6t olt\u00f3busz indult el, a j\u00e1rm\u0171vekkel 22 500 olt\u00e1s adhat\u00f3 be egy h\u00f3napban - mondta Gy\u00f6rgy Istv\u00e1n.\n\u00a0\u00a0\u00a0\u00a0Sz\u00f3lt arr\u00f3l is, Budapesten a kor\u00e1bbi n\u00e9gy helyett m\u00e1r tizennyolc szakrendel\u0151ben oltanak.\n\u00a0\u00a0\u00a0\u00a0Gy\u00f6rgy Istv\u00e1n arra k\u00e9rte a kismam\u00e1kat \u00e9s a gyermek\u00fcket anyatejjel t\u00e1pl\u00e1l\u00f3kat, hogy a h\u00e1ziorvosukt\u00f3l ig\u00e9nyelj\u00e9k a Pfizer-, illetve a Moderna-olt\u00e1sokat, amelyeket vagy a h\u00e1ziorvosi rendel\u0151ben, vagy az olt\u00f3pontok egyik\u00e9n vehetnek fel.\n\u00a0\u00a0\u00a0\u00a0A kismam\u00e1k eset\u00e9ben a m\u00e1sodik trimesztert\u0151l aj\u00e1nlott az els\u0151 olt\u00e1s, m\u00edg a m\u00e1sodik a sz\u00fcl\u00e9s ut\u00e1n, a gyermek\u00fcket anyatejjel t\u00e1pl\u00e1l\u00f3 \u00e9desany\u00e1k pedig a baba egy\u00e9ves kor\u00e1ig k\u00e9rhetik az olt\u00e1st, amelynek bead\u00e1s\u00e1val kapcsolatban a h\u00e1ziorvosoknak egy\u00e9ni m\u00e9rlegel\u00e9si lehet\u0151s\u00e9g\u00fck van - mondta az \u00e1llamtitk\u00e1r.\n\u00a0\u00a0\u00a0\u00a0Gy\u00f6rgy Istv\u00e1n al\u00e1h\u00fazta, m\u00e1r a teljes t\u00e1rsadalom el\u0151tt kinyitott\u00e1k az olt\u00e1si lehet\u0151s\u00e9get, de tov\u00e1bbra is els\u0151bbs\u00e9get \u00e9lveznek az id\u0151sek \u00e9s az alapbetegs\u00e9gekben szenved\u0151k, a sorrend meghat\u00e1roz\u00e1s\u00e1ban viszont nagy d\u00f6nt\u00e9si szabads\u00e1got adtak a h\u00e1ziorvosoknak.\n\u00a0\u00a0\u00a0\u00a0\nMTI 2021. \u00e1prilis 3.\n\n"}]