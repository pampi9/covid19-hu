[{"date": "2021-04-10 15:27", "url": "https://koronavirus.gov.hu/cikkek/szlavik-ha-az-oltasok-beadasa-utemezetten-halad-nyarra-talan-elerheto-lesz-nyajimmunitas", "h1": "Szl\u00e1vik: ha az olt\u00e1sok bead\u00e1sa \u00fctemezetten halad, ny\u00e1rra tal\u00e1n el\u00e9rhet\u0151 lesz a ny\u00e1jimmunit\u00e1s", "body": "\nHa a v\u00e9d\u0151olt\u00e1sokat siker\u00fcl megfelel\u0151 \u00fctemben beadni, \u00e9s az emberek min\u00e9l nagyobb sz\u00e1mban k\u00e9rik is azt, akkor tal\u00e1n ny\u00e1rra el\u00e9rhet\u0151 a t\u00f6meges immunit\u00e1s - err\u0151l a D\u00e9l-pesti Centrumk\u00f3rh\u00e1z infektol\u00f3giai oszt\u00e1ly\u00e1nak vezet\u0151je besz\u00e9lt a k\u00f6zm\u00e9di\u00e1nak szombaton.\n\n\nSzl\u00e1vik J\u00e1nos szerint ehhez az kell, hogy a magyar lakoss\u00e1g 60-80 sz\u00e1zal\u00e9ka oltott legyen. Mint mondta, a t\u00f6bb mint 2,5 milli\u00f3 beoltott embernek \"m\u00e1r van hat\u00e1sa a j\u00e1rv\u00e1nyra\", ami nem jelenti azt, hogy az \u00faj fert\u0151z\u00f6tts\u00e9gi esetsz\u00e1mok dr\u00e1maian cs\u00f6kkenn\u00e9nek, de valamelyest javulnak majd az adatok.\n\u00a0\u00a0\u00a0\u00a0A szakember ugyanakkor felh\u00edvta a figyelmet, hogy - ez l\u00e1tszik m\u00e1s orsz\u00e1gok p\u00e9ld\u00e1j\u00e1n is - egy id\u0151 ut\u00e1n lanyhulni kezd az olt\u00e1si hajland\u00f3s\u00e1g, amit olt\u00e1sra buzd\u00edt\u00f3 kamp\u00e1nyokkal lehet ellens\u00falyozni.\n\u00a0\u00a0\u00a0\u00a0Ugyanakkor kiemelte, arra kell t\u00f6rekedni, hogy min\u00e9l t\u00f6bb ember oltva legyen, meger\u0151s\u00edtve benn\u00fck az olt\u00e1sok hat\u00e9konys\u00e1g\u00e1t, hiszen am\u00edg a lakoss\u00e1g t\u00f6bbs\u00e9ge nem lesz oltva, bizonyos szab\u00e1lyokat tov\u00e1bbra is be kell tartani, az emberek \"nem \u00e9rezhetik magukat szabadnak\".\n\u00a0\u00a0\u00a0\u00a0Az AstraZeneca vakcin\u00e1j\u00e1val kapcsolatban elmondta, az Eur\u00f3pai Gy\u00f3gyszer\u00fcgyn\u00f6ks\u00e9g val\u00f3ban kapcsolatba hozta a v\u00e9rr\u00f6gk\u00e9pz\u0151d\u00e9st az olt\u00e1ssal, de ezek ritka esetek voltak a beadott olt\u00e1sok sz\u00e1m\u00e1hoz viszony\u00edtva. Hozz\u00e1tette: az olt\u00e1st tov\u00e1bbra is javasolja, hiszen annak el\u0151nyei j\u00f3csk\u00e1n meghaladj\u00e1k h\u00e1tr\u00e1nyait.\n\u00a0\u00a0\u00a0\u00a0Jelezte, j\u00f6v\u0151 h\u00e9tt\u0151l el\u00e9rhet\u0151 lesz Magyarorsz\u00e1gon is a Janssen c\u00e9g koronav\u00edrus-elleni egyd\u00f3zis\u00fa vakcin\u00e1ja, ezzel m\u00e1r hat v\u00e9d\u0151olt\u00e1ssal oltanak itthon.\n\u00a0\u00a0\u00a0\u00a0Szl\u00e1vik J\u00e1nos elmondta, hogy folyamatos az id\u0151sek, a kr\u00f3nikus betegek, a kritikus infrastrukt\u00far\u00e1ban \u00e9s a k\u00f6znevel\u00e9sben dolgoz\u00f3k, valamint a pedag\u00f3gusok olt\u00e1sa. Ut\u00f3bbiakkal kapcsolatban rem\u00e9ny\u00e9t fejezte ki, hogy min\u00e9l t\u00f6bben \u00e9lnek az olt\u00e1s adta v\u00e9detts\u00e9g lehet\u0151s\u00e9g\u00e9vel.\n\u00a0\u00a0\u00a0\u00a0A szakember felh\u00edvta a figyelmet, hogy a koronav\u00edrus brit mut\u00e1nsa egyre t\u00f6bb fiatalt beteg\u00edt meg, a tapasztalatok szerint 30-40 \u00e9ves fiatalok ker\u00fclnek sokszor s\u00falyos t\u00fcnetekkel k\u00f3rh\u00e1zba. Ez azt mutatja - tette hozz\u00e1 -, hogy a fiataloknak is k\u00e9rni\u00fck kell az olt\u00e1st, hiszen \u0151k is vesz\u00e9lyben vannak a fert\u0151z\u00e9st\u0151l.\n\nMTI 2021. \u00e1prilis 10.\n\n"}]