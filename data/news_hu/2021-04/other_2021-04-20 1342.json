[{"date": "2021-04-20 13:42", "url": "https://koronavirus.gov.hu/cikkek/orszagos-tisztifoorvos-javulo-jarvanyugyi-adatokban-mar-az-oltasok-hatasa-kozrejatszik", "h1": "Orsz\u00e1gos tisztif\u0151orvos: a javul\u00f3 j\u00e1rv\u00e1ny\u00fcgyi adatokban m\u00e1r az olt\u00e1sok hat\u00e1sa is k\u00f6zrej\u00e1tszik", "body": "\nA javul\u00f3 j\u00e1rv\u00e1ny\u00fcgyi adatokban m\u00e1r az olt\u00e1sok hat\u00e1sa is k\u00f6zrej\u00e1tszik, a vakcin\u00e1k ir\u00e1nt egyre n\u0151 a lakoss\u00e1g bizalma \u00e9s ig\u00e9nye - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n kedden.\n\n\nM\u00fcller Cec\u00edlia kifejtette, m\u00e1r 4 milli\u00f3 326 ezer f\u00f6l\u00e9 n\u0151tt a koronav\u00edrus elleni v\u00e9d\u0151olt\u00e1sra regisztr\u00e1l\u00f3k sz\u00e1ma, \u00e9s 69 sz\u00e1zal\u00e9kuk m\u00e1r legal\u00e1bb az egyik olt\u00e1st megkapta. A magyar lakoss\u00e1g 33,4 sz\u00e1zal\u00e9ka van beoltva, szemben az uni\u00f3s 18,5 sz\u00e1zal\u00e9kos \u00e1tlaggal.\n\u00a0\u00a0\u00a0\u00a0A regisztr\u00e1lt 65 \u00e9v felettiek t\u00f6bb mint 90 sz\u00e1zal\u00e9ka, m\u00edg a k\u00f6z\u00e9pkoroszt\u00e1ly 53 sz\u00e1zal\u00e9ka kapott m\u00e1r olt\u00e1st - tette hozz\u00e1.\n\u00a0\u00a0\u00a0\u00a0Megjegyezte, napr\u00f3l napra jelennek meg szakmai cikkek, pozit\u00edv h\u00edrek \u00e9s tapasztalatok a Magyarorsz\u00e1gon is alkalmazott olt\u00f3anyagokr\u00f3l, ennek is k\u00f6sz\u00f6nhet\u0151, hogy n\u0151 a lakoss\u00e1g bizalma \u00e9s ig\u00e9nye a v\u00e9d\u0151olt\u00e1sok ir\u00e1nt.\n\u00a0\u00a0\u00a0\u00a0Az orsz\u00e1gos tisztif\u0151orvos sz\u00f3lt a napokban Magyarorsz\u00e1gra \u00e9rkez\u0151, jelent\u0151s mennyis\u00e9g\u0171 vakcinasz\u00e1ll\u00edtm\u00e1nyokr\u00f3l is. \u00dagy fogalmazott: ezekkel tov\u00e1bbi lend\u00fcletet nyerhet az olt\u00e1sok bead\u00e1sa. \"R\u00f6vid id\u0151n bel\u00fcl mindenkit be tudunk oltani, aki a mai napig regisztr\u00e1lt\" - sz\u00f6gezte le.\n\u00a0\u00a0\u00a0\u00a0K\u00f6z\u00f6lte, h\u00e9tf\u0151n meg\u00e9rkezett a Moderna-vakcina \u00fajabb, 68 400 adagja, amelyet javar\u00e9szt a m\u00e1sodik d\u00f3zisok bead\u00e1s\u00e1hoz haszn\u00e1lnak fel. Kedden \u00e9rkezik az AstraZeneca vakcin\u00e1ja 72 ezer adaggal \u00e9s a Pfizer olt\u00f3anyaga 248 040 adaggal. Ezen k\u00edv\u00fcl kedd \u00e9jszak\u00e1ra v\u00e1rj\u00e1k a Szputnyik V m\u00e1sodik komponens\u0171 vakcin\u00e1j\u00e1t, \u00e9s a napokban k\u00ednai olt\u00f3anyag is \u00e9rkezik m\u00e9g - ismertette.\n\u00a0\u00a0\u00a0\u00a0A j\u00e1rv\u00e1ny\u00fcgyi adatokr\u00f3l a szakember elmondta, a koronav\u00edrus-j\u00e1rv\u00e1ny harmadik hull\u00e1m\u00e1nak tet\u0151z\u00e9se ut\u00e1n enyhe cs\u00f6kken\u00e9s figyelhet\u0151 meg. Az elm\u00falt napon 1645 \u00faj fert\u0151z\u00f6ttet regisztr\u00e1ltak, \u00e9s b\u00e1r cs\u00f6kkent, de m\u00e9g mindig magas a k\u00f3rh\u00e1zban kezeltek sz\u00e1ma, 8602, k\u00f6z\u00fcl\u00fck 980-an vannak l\u00e9legeztet\u0151g\u00e9pen.\n\u00a0\u00a0\u00a0\u00a0A v\u00edrus szennyv\u00edzben m\u00e9rt \u00f6r\u00f6k\u00edt\u0151anyag\u00e1nak elm\u00falt heti mennyis\u00e9ge M\u00fcller Cec\u00edlia t\u00e1j\u00e9koztat\u00e1sa szerint \"pici cs\u00f6kken\u00e9st, stagn\u00e1l\u00e1st\" mutat, de a v\u00edruskoncentr\u00e1ci\u00f3 magasabb a szennyvizekben, mint a harmadik hull\u00e1m kezdet\u00e9n volt. Ez azt jelzi, hogy tov\u00e1bbra is magas az akt\u00edv fert\u0151z\u00f6ttek sz\u00e1ma, \u00edgy a v\u00e9delmi \u00e9s higi\u00e9n\u00e9s szab\u00e1lyok betart\u00e1sa tov\u00e1bbra is fontos.\n\u00a0\u00a0\u00a0\u00a0Az orsz\u00e1gos tisztif\u0151orvos kiemelte, hogy az elm\u00falt h\u00e9ten 21 sz\u00e1zal\u00e9kkal cs\u00f6kkent az \u00faj fert\u0151z\u00f6ttek sz\u00e1ma (7461-gyel) az el\u0151z\u0151 heti adathoz k\u00e9pest. Az \u00faj fert\u0151z\u00f6ttek \u00e1tlag\u00e9letkora 46-r\u0151l 45 \u00e9vre cs\u00f6kkent.\n\u00a0\u00a0\u00a0\u00a0A j\u00e1rv\u00e1ny kezdete \u00f3ta a fert\u0151z\u00f6ttek 23 sz\u00e1zal\u00e9ka a 40-49 \u00e9ves, 17 sz\u00e1zal\u00e9ka az 50-59 \u00e9ves, 16 sz\u00e1zal\u00e9ka a 30-39 \u00e9ves, 12 sz\u00e1zal\u00e9ka a 20-29 \u00e9ves \u00e9s a 60-69 \u00e9ves koroszt\u00e1lyb\u00f3l ker\u00fclt ki.\n\u00a0\u00a0\u00a0\u00a0A ter\u00fcleti megoszl\u00e1st n\u00e9zve az elm\u00falt h\u00e9ten a legt\u00f6bb fert\u0151z\u00f6tt f\u0151v\u00e1rosi(14 sz\u00e1zal\u00e9k) vagy Pest megyei (13 sz\u00e1zal\u00e9k) volt. Borsod-Aba\u00faj-Zempl\u00e9n \u00e9s Szabolcs-Szatm\u00e1r-Bereg megy\u00e9ben alig t\u00f6bb mint 6 sz\u00e1zal\u00e9k volt az \u00faj fert\u0151z\u00f6ttek ar\u00e1nya, m\u00edg Tolna megy\u00e9ben regisztr\u00e1lt\u00e1k a legkevesebbet (2 sz\u00e1zal\u00e9k) - mondta.\n\u00a0\u00a0\u00a0\u00a0Az \u00faj fert\u0151z\u00f6ttek ar\u00e1ny\u00e1nak cs\u00f6kken\u00e9se Somogy megy\u00e9ben volt a legdinamikusabb, 40 sz\u00e1zal\u00e9kos; Tolna \u00e9s Gy\u0151r-Moson-Sopron megy\u00e9ben 34 sz\u00e1zal\u00e9kkal, Fej\u00e9r, Csongr\u00e1d-Csan\u00e1d \u00e9s B\u00e1cs-Kiskun megy\u00e9ben pedig 27 sz\u00e1zal\u00e9kkal cs\u00f6kkent \u00faj fert\u0151z\u00f6ttek sz\u00e1ma - ismertette.\n\u00a0\u00a0\u00a0\u00a0M\u00fcller Cec\u00edlia k\u00e9rd\u00e9sre v\u00e1laszolva elmondta, hogy annak is aj\u00e1nlott az olt\u00e1s, aki \u00e1tesett a fert\u0151z\u00e9sen. Hozz\u00e1tette, aki enyhe t\u00fcnetekkel v\u00e9szelte \u00e1t a betegs\u00e9get, annak val\u00f3sz\u00edn\u0171leg kevesebb ellenanyag termel\u0151d\u00f6tt a szervezet\u00e9ben, \u00edgy hamarosan kaphat olt\u00e1st. Akin\u00e9l s\u00falyos lefoly\u00e1s\u00fa volt a k\u00f3r, annak a fel\u00e9p\u00fcl\u00e9st k\u00f6vet\u0151 harmadik h\u00f3napt\u00f3l aj\u00e1nlj\u00e1k az olt\u00e1s felv\u00e9tel\u00e9t.\n\u00a0\u00a0\u00a0\u00a0A szakember kiemelte, a betegs\u00e9get k\u00f6vet\u0151 olthat\u00f3s\u00e1gr\u00f3l csak szakmai aj\u00e1nl\u00e1sok vannak, az olt\u00e1s bead\u00e1s\u00e1r\u00f3l konkr\u00e9t esetben mindig az olt\u00f3orvos d\u00f6nt.\n\nMTI 2021. \u00e1prilis 20.\n\n"}]