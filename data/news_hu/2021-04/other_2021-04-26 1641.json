[{"date": "2021-04-26 16:41", "url": "https://koronavirus.gov.hu/cikkek/novak-jarvany-elleni-vedekezeshez-segitseget-kapnak-kapcsolati-eroszak-aldozatai", "h1": "Nov\u00e1k: a j\u00e1rv\u00e1ny elleni v\u00e9dekez\u00e9shez is seg\u00edts\u00e9get kapnak a kapcsolati er\u0151szak \u00e1ldozatai", "body": "\nA koronav\u00edrus-j\u00e1rv\u00e1ny elleni v\u00e9dekez\u00e9shez is seg\u00edts\u00e9get kapnak a kapcsolati er\u0151szak \u00e1ldozatai, a kr\u00edzisk\u00f6zpontokban \u00e9s titkos mened\u00e9kh\u00e1zban \u00e9l\u0151 n\u0151k \u00e9s gyerekek - mondta a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter, amikor eg\u00e9szs\u00e9gv\u00e9delmi \u00e9s j\u00e1rv\u00e1ny\u00fcgyi csomagokat ind\u00edtott \u00fatj\u00e1ra az angyalf\u00f6ldi Csal\u00e1dbar\u00e1t Magyarorsz\u00e1g K\u00f6zpontt\u00f3l h\u00e9tf\u0151n.\n\n\nNov\u00e1k Katalin azt hangoztatta, a korm\u00e1ny azon dolgozik, hogy min\u00e9l kevesebben v\u00e1ljanak a kapcsolati er\u0151szak \u00e1ldozat\u00e1v\u00e1, \u00e9s ha valaki m\u00e9gis \u00e1ldozatt\u00e1 v\u00e1lt, akkor min\u00e9l gyorsabban szakszer\u0171 seg\u00edts\u00e9get kaphasson. Hozz\u00e1tette: abban is seg\u00edts\u00e9get akarnak ny\u00fajtani, hogy az ilyen otthonok lak\u00f3i hat\u00e9konyan tudjanak v\u00e9dekezni a v\u00edrusj\u00e1rv\u00e1ny idej\u00e9n.\n\u00a0\u00a0\u00a0\u00a0A fert\u0151tlen\u00edt\u0151ket, szappanokat, sz\u00e1jmaszkokat, fel\u00fclettiszt\u00edt\u00f3kat, k\u00e9zfert\u0151tlen\u00edt\u0151 adagol\u00f3kat, vitaminokat \u00e9s gyorsteszteket is tartalmaz\u00f3 csomagokat h\u00fasz kr\u00edzisk\u00f6zpont \u00e9s nyolc titkos mened\u00e9kh\u00e1z lak\u00f3i kapj\u00e1k a Csal\u00e1dbar\u00e1t Magyarorsz\u00e1g K\u00f6zpontt\u00f3l. A forr\u00e1sokat a kapcsolati er\u0151szak elleni v\u00e9dekez\u00e9sre rendelkez\u00e9sre \u00e1ll\u00f3 forr\u00e1sokb\u00f3l biztos\u00edtott\u00e1k.\n\u00a0\u00a0\u00a0\u00a0A miniszter azt k\u00e9rte, ha valaki kapcsolati er\u0151szak \u00e1ldozat\u00e1v\u00e1 v\u00e1lt, merjen seg\u00edts\u00e9get k\u00e9rni. \"Forduljon hozz\u00e1nk seg\u00edts\u00e9g\u00e9rt, tudunk seg\u00edteni, legal\u00e1bb azzal, hogy v\u00e9dett sz\u00e1ll\u00e1st biztos\u00edtunk a sz\u00e1m\u00e1ra\" - mondta, hozz\u00e1t\u00e9ve: minden pillanatban van szabad f\u00e9r\u0151hely\u00fck.\n\u00a0\u00a0\u00a0\u00a0Nov\u00e1k Katalin szerint a kapcsolati er\u0151szak minden form\u00e1ja megengedhetetlen \u00e9s elfogadhatatlan, ez\u00e9rt arra mindenkinek nemet kell mondania, tov\u00e1bb\u00e1 mindent meg kell tenni az \u00e1ldozatok megseg\u00edt\u00e9s\u00e9\u00e9rt. Hozz\u00e1tette, els\u0151sorban n\u0151k, any\u00e1k az \u00e9rintettek, sokszor kisgyerekeikkel egy\u00fctt, de adott esetben f\u00e9rfiak, betegek, fogyat\u00e9koss\u00e1ggal \u00e9l\u0151k, vagy id\u0151s csal\u00e1dtagok is lehetnek \u00e1ldozatok.\n\u00a0\u00a0\u00a0\u00a0Ismertet\u00e9se szerint az ut\u00f3bbi \u00e9vekben egyre t\u00f6bben mernek seg\u00edts\u00e9get k\u00e9rni, \u00e9s egyre kevesebben vannak azok, akik eltitkolj\u00e1k az \u0151ket \u00e9rt er\u0151szakot.\n\u00a0\u00a0\u00a0\u00a0Elmondta, a korm\u00e1ny folyamatosan b\u0151v\u00edti a kapcsolati er\u0151szak \u00e1ldozatait seg\u00edt\u0151 h\u00e1l\u00f3zatot \u00e9s egyre b\u0151v\u00edti a szolg\u00e1ltat\u00e1sok finansz\u00edroz\u00e1s\u00e1t. P\u00e9ldak\u00e9nt eml\u00edtette, hogy az elm\u00falt t\u00edz \u00e9v alatt a titkos mened\u00e9kh\u00e1zak sz\u00e1m\u00e1t egyr\u0151l nyolcra, a kr\u00edzisk\u00f6zpontok sz\u00e1m\u00e1t 12-r\u0151l 20-ra, m\u00edg a f\u00e9lutas h\u00e1zak sz\u00e1m\u00e1t 4-r\u0151l 21-re n\u00f6velt\u00e9k, tov\u00e1bb\u00e1 kr\u00edziskezel\u0151 ambulanci\u00e1kat is l\u00e9trehoztak.\n\u00a0\u00a0\u00a0\u00a0K\u00f6z\u00f6lte, az Orsz\u00e1gos Kr\u00edziskezel\u0151 \u00e9s Inform\u00e1ci\u00f3s Telefonszolg\u00e1lat finansz\u00edroz\u00e1s\u00e1t tavaly n\u00e9gyszeres\u00e9re emelt\u00e9k, hogy a v\u00edrusj\u00e1rv\u00e1ny idej\u00e9n senki ne maradjon seg\u00edts\u00e9g n\u00e9lk\u00fcl. A 06/80-20-55-20-as sz\u00e1mot a kapcsolati er\u0151szak \u00e1ldozatai a nap 24 \u00f3r\u00e1j\u00e1ban ingyenesen h\u00edvhatj\u00e1k.\n\u00a0\u00a0\u00a0\u00a0Szuromi-Kov\u00e1cs \u00c1gnes, a Csal\u00e1dbar\u00e1t Magyarorsz\u00e1g K\u00f6zpont \u00fcgyvezet\u0151je a j\u00e1rv\u00e1ny\u00fcgyi csomagok forr\u00e1s\u00e1t biztos\u00edt\u00f3, a napokban lez\u00e1rul\u00f3 1,16 milli\u00e1rd forintos uni\u00f3s projektet ismertetve arr\u00f3l besz\u00e9lt, az elm\u00falt n\u00e9gy \u00e9vben igyekeztek hat\u00e9kony seg\u00edts\u00e9get ny\u00fajtani az emberkereskedelem, a b\u00e1ntalmaz\u00e1s \u00e9s a kapcsolati er\u0151szak \u00e1ldozatai sz\u00e1m\u00e1ra.\n\u00a0\u00a0\u00a0\u00a0B\u00edr\u00f3 D\u00e1niel, az any\u00e1kat gyerekeikkel befogad\u00f3 Borosty\u00e1nvir\u00e1g Alap\u00edtv\u00e1ny int\u00e9zm\u00e9nyvezet\u0151je arr\u00f3l besz\u00e9lt, hogy az elm\u00falt \u00e9v, v\u00edrussal nehez\u00edtett id\u0151szak\u00e1ban jelesre vigy\u00e1zott a rendszer; a megn\u00f6vekedett munka ellen\u00e9re az ell\u00e1tottak nem \u00e9rz\u00e9keltek v\u00e1ltoz\u00e1st. Arra h\u00edvta fel a figyelmet, hogy a befogad\u00f3 int\u00e9zm\u00e9nyeknek komoly figyelmet kell ford\u00edtaniuk az alapos v\u00e9dekez\u00e9sre, nehogy g\u00f3cpontt\u00e1 v\u00e1ljanak, ehhez jelentenek nekik komoly seg\u00edts\u00e9get a j\u00e1rv\u00e1ny\u00fcgyi csomagok.\n\nMTI 2021. \u00e1prilis 26.\n\n"}]