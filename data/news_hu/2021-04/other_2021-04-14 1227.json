[{"date": "2021-04-14 12:27", "url": "https://koronavirus.gov.hu/cikkek/szijjarto-ujabb-30-milliard-forinttal-tamogatja-kormany-versenykepesseg-noveleset", "h1": "Szijj\u00e1rt\u00f3: \u00fajabb 30 milli\u00e1rd forinttal t\u00e1mogatja a korm\u00e1ny a versenyk\u00e9pess\u00e9g n\u00f6vel\u00e9s\u00e9t", "body": "\n\u00dajabb 30 milli\u00e1rd forintos keret\u00f6sszeggel folytatja a korm\u00e1ny a versenyk\u00e9pess\u00e9g n\u00f6vel\u00e9s\u00e9hez sz\u00fcks\u00e9ges programot - jelentette be a k\u00fclgazdas\u00e1gi \u00e9s k\u00fcl\u00fcgyminiszter szerd\u00e1n a k\u00f6z\u00f6ss\u00e9gi oldal\u00e1n megosztott vide\u00f3ban.\n\n\nSzijj\u00e1rt\u00f3 P\u00e9ter \u00fagy fogalmazott, sok m\u00e1s orsz\u00e1ggal ellent\u00e9tben Magyarorsz\u00e1gon siker\u00fclt megg\u00e1tolni azt, hogy a vil\u00e1gj\u00e1rv\u00e1ny k\u00f6vetkezt\u00e9ben t\u00f6meges munkan\u00e9lk\u00fclis\u00e9g j\u00f6jj\u00f6n l\u00e9tre.\u00a0\u00a0\n\u00a0\u00a0\u00a0\u00a0Ehhez sz\u00fcks\u00e9g volt arra, hogy a korm\u00e1ny t\u00e1mogat\u00e1st ny\u00fajtson a magyarorsz\u00e1gi v\u00e1llalatoknak t\u00f6bb mint 800 milli\u00e1rd forintnyi beruh\u00e1z\u00e1shoz - tette hozz\u00e1.\n\u00a0\u00a0\u00a0\u00a0A program siker\u00e9t l\u00e1tva most \u00fajabb 30 milli\u00e1rd forint \u00e9rt\u00e9kben ny\u00fajt t\u00e1mogat\u00e1st a korm\u00e1ny kapacit\u00e1sb\u0151v\u00edt\u0151, a hat\u00e9konys\u00e1got \u00e9s a termel\u00e9kenys\u00e9get jav\u00edt\u00f3 beruh\u00e1z\u00e1sokhoz azoknak a v\u00e1llalatoknak, amelyek elk\u00f6telezik magukat, hogy tov\u00e1bbra sem bocs\u00e1tanak el senkit a munkav\u00e1llal\u00f3ik k\u00f6z\u00fcl - f\u0171zte hozz\u00e1 a miniszter.\n\u00a0\u00a0\u00a0\u00a0A 30 milli\u00e1rd forintnyi keret\u00f6sszegb\u0151l 1,8 milli\u00f3 eur\u00f3nyi t\u00e1mogat\u00e1st ny\u00fajtanak v\u00e1llalatonk\u00e9nt, ami a teljes beruh\u00e1z\u00e1s egy\u00f6t\u00f6d\u00e9t jelentheti. Ez al\u00f3l kiv\u00e9telt k\u00e9pez h\u00e9t olyan megye, ahol a gazdas\u00e1gi fejletts\u00e9g az orsz\u00e1gos \u00e1tlaghoz k\u00e9pest elmaradt - fejtette ki a miniszter, hozz\u00e1t\u00e9ve, hogy ezekben az orsz\u00e1gr\u00e9szekben a beruh\u00e1z\u00e1s \u00f6sszeg\u00e9nek egyharmad\u00e1t \u00e1llja a korm\u00e1ny programja.\n\u00a0\u00a0\u00a0\u00a0\"A legfontosabb c\u00e9lunk az, hogy a magyar emberek munkahelyeit megv\u00e9dj\u00fck, illetve az elveszett munkahelyek helyett \u00fajakat hozzunk l\u00e9tre\" - hangs\u00falyozta Szijj\u00e1rt\u00f3 P\u00e9ter.\n\n\nMTI 2021. \u00e1prilis 14.\n\n"}]