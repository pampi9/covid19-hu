[{"date": "2021-04-22 15:05", "url": "https://koronavirus.gov.hu/cikkek/operativ-torzs-teraszok-nyitasa-nem-jarvany-veget-jelenti", "h1": "Operat\u00edv t\u00f6rzs: a teraszok nyit\u00e1sa nem a j\u00e1rv\u00e1ny v\u00e9g\u00e9t jelenti", "body": "\nA teraszok nyit\u00e1sa nem a j\u00e1rv\u00e1ny v\u00e9g\u00e9t jelenti, tov\u00e1bbra is fontos a v\u00e9delmi \u00e9s j\u00e1rv\u00e1ny\u00fcgyi int\u00e9zked\u00e9sek, valamint a higi\u00e9n\u00e9s rendszab\u00e1lyok betart\u00e1sa, a pinc\u00e9reknek a teraszokon is k\u00f6telez\u0151 lesz a maszkviselet, a vend\u00e9geknek csak akkor, ha bel\u00e9pnek a vend\u00e9gt\u00e9rbe - k\u00f6z\u00f6lte a Nemzeti N\u00e9peg\u00e9szs\u00e9g\u00fcgyi K\u00f6zpont j\u00e1rv\u00e1ny\u00fcgyi oszt\u00e1lyvezet\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs nev\u00e9ben a cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3n.\n\n\nGalg\u00f3czi \u00c1gnes elmondta, a j\u00e1rv\u00e1ny el\u00e9rte a plat\u00f3j\u00e1t, a j\u00e1rv\u00e1ny\u00fcgyi adatok kedvez\u0151en alakulnak, ez az olt\u00e1si programnak is k\u00f6sz\u00f6nhet\u0151. A beoltottak sz\u00e1ma 3 419 450, ebb\u0151l a m\u00e1sodik r\u00e9szolt\u00e1st m\u00e1r 1 453 300 ember kapta meg.\n\u00a0\u00a0\u00a0\u00a0A magyar \u00e1toltotts\u00e1g ezzel el\u00e9rte a 34,4 sz\u00e1zal\u00e9kot, szemben az Eur\u00f3pai Uni\u00f3 19 sz\u00e1zal\u00e9kos \u00e1tlag\u00e1val - tette hozz\u00e1 az oszt\u00e1lyvezet\u0151.\n\u00a0\u00a0\u00a0\u00a0A j\u00e1rv\u00e1ny\u00fcgyi adatokat ismertetve elmondta: \u00fajabb 3607 magyar \u00e1llampolg\u00e1rn\u00e1l mutatt\u00e1k ki a koronav\u00edrus-fert\u0151z\u00e9st az elm\u00falt 24 \u00f3r\u00e1ban, ezzel 760 967-re n\u0151tt a Magyarorsz\u00e1gon azonos\u00edtott fert\u0151z\u00f6ttek sz\u00e1ma. Meghalt 214, t\u00f6bbs\u00e9g\u00e9ben id\u0151s, kr\u00f3nikus beteg, \u00edgy 26 001-re n\u0151tt az elhunytak sz\u00e1ma. K\u00f3rh\u00e1zban 7507 beteget \u00e1polnak, k\u00f6z\u00fcl\u00fck 876-an vannak l\u00e9legeztet\u0151g\u00e9pen.\n\u00a0\u00a0\u00a0\u00a0A vend\u00e9gl\u00e1t\u00f3helyek \u00e9s a vend\u00e9gek is k\u00e9sz\u00fclnek a teraszok nyit\u00e1s\u00e1ra - mondta. Hangs\u00falyozta, hogy a nyit\u00e1s nem jelenti a v\u00edrus v\u00e9g\u00e9t. Hozz\u00e1tette: tov\u00e1bbra is fontos a v\u00e9delmi \u00e9s j\u00e1rv\u00e1ny\u00fcgyi int\u00e9zked\u00e9sek, valamint a higi\u00e9n\u00e9s rendszab\u00e1lyok betart\u00e1sa. A pinc\u00e9reknek a teraszokon is k\u00f6telez\u0151 lesz a maszkviselet, a vend\u00e9geknek csak akkor, ha bel\u00e9pnek a vend\u00e9gt\u00e9rbe.\n\u00a0\u00a0\u00a0\u00a0Galg\u00f3czi \u00c1gnes k\u00f6z\u00f6lte, a h\u00e9ten Pfizer-, Moderna- \u00e9s Szputnyik vakcin\u00e1kkal folytat\u00f3dik az olt\u00f3program. K\u00e9rte, hogy mindenki, akit h\u00edvnak, adassa be mag\u00e1nak a m\u00e1sodik v\u00e9d\u0151olt\u00e1st is, mert az ad teljesebb, hosszabb t\u00e1v\u00fa v\u00e9detts\u00e9get. \u00dagy fogalmazott: \"az olt\u00e1sok n\u00f6vel\u00e9s\u00e9vel k\u00f6zelebb ker\u00fcl\u00fcnk a norm\u00e1lis \u00e9lethez \u00e9s elker\u00fclhetj\u00fck a tov\u00e1bbi j\u00e1rv\u00e1nyhull\u00e1mokat.\"\n\u00a0\u00a0\u00a0\u00a0Sz\u00f3lt arr\u00f3l is, hogy a m\u00e1sodik olt\u00e1s el\u0151tt az olt\u00f3orvos kik\u00e9rdezi a p\u00e1cienst, milyen reakci\u00f3kat tapasztalt az els\u0151 vakcina bead\u00e1s\u00e1t k\u00f6vet\u0151en. A h\u0151emelked\u00e9s, a l\u00e1z, a b\u0151rp\u00edr, az izomf\u00e1jdalom, a fejf\u00e1j\u00e1s \u00e9s a rossz k\u00f6z\u00e9rzet \u00e1tmeneti reakci\u00f3k, magukt\u00f3l elm\u00falnak. A fert\u0151z\u00e9s k\u00f6vetkezm\u00e9nyei, a s\u00falyos betegs\u00e9g, a k\u00f3rh\u00e1zba ker\u00fcl\u00e9s, a t\u00f6bbszervi el\u00e9gtelens\u00e9g \u00e9s a tragikus kimenetel nagyobb kock\u00e1zat, mint a v\u00e9d\u0151olt\u00e1ssal j\u00e1r\u00f3 olt\u00e1si reakci\u00f3k - emelte ki.\n\u00a0\u00a0\u00a0\u00a0Az oszt\u00e1lyvezet\u0151 ism\u00e9telten hangs\u00falyozta a regisztr\u00e1ci\u00f3 fontoss\u00e1g\u00e1t \u00e9s azt, hogy valamennyi, Magyarorsz\u00e1gon haszn\u00e1lt vakcina biztons\u00e1gos \u00e9s hat\u00e1sos.\n\nMTI 2021. \u00e1prilis 22.\n\n"}]