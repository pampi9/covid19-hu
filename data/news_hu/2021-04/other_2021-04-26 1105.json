[{"date": "2021-04-26 11:05", "url": "https://koronavirus.gov.hu/cikkek/maruzsa-varhatoan-tovabb-no-azok-szama-akik-elviszik-az-ovodaba-iskolaba-gyermekeiket", "h1": "Maruzsa: v\u00e1rhat\u00f3an tov\u00e1bb n\u0151 azok sz\u00e1ma, akik elviszik az \u00f3vod\u00e1ba, iskol\u00e1ba gyermekeiket", "body": "\nV\u00e1rhat\u00f3an tov\u00e1bb n\u0151 a h\u00e9ten azoknak a sz\u00e1ma, akik elviszik gyermekeiket \u00f3vod\u00e1ba vagy - az als\u00f3 tagozatosokat - iskol\u00e1ba - mondta az Emberi Er\u0151forr\u00e1sok Miniszt\u00e9rium\u00e1nak k\u00f6znevel\u00e9s\u00e9rt felel\u0151s \u00e1llamtitk\u00e1ra a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban h\u00e9tf\u0151n.\n\n\nMaruzsa Zolt\u00e1n eml\u00e9keztetett: a korm\u00e1ny \u00fagy \u00edt\u00e9lte meg, hogy a j\u00e1rv\u00e1ny\u00fcgyi helyzet javul\u00e1s\u00e1val itt az ideje visszat\u00e9rni a hat\u00e9konyabb, jelenl\u00e9ti oktat\u00e1sra. Ugyanakkor lehet\u0151v\u00e9 tett\u00e9k, hogy a sz\u00fcl\u0151k, ha nem akarj\u00e1k, ne vigy\u00e9k vissza gyermek\u00fcket az oktat\u00e1si int\u00e9zm\u00e9nyekbe, a hi\u00e1nyz\u00e1sokat \"kell\u0151 rugalmass\u00e1ggal\" kezelik.\n\u00a0\u00a0\u00a0\u00a0Az \u00f3vod\u00e1kban \u00e9s az \u00e1ltal\u00e1nos iskol\u00e1k als\u00f3 tagozat\u00e1n m\u00falt h\u00e9ten \u00e1llt vissza a jelenl\u00e9ti oktat\u00e1s, az adatok szerint az iskol\u00e1kba a gyerekek 75 sz\u00e1zal\u00e9ka t\u00e9rt vissza, az \u00f3vod\u00e1kba 60 sz\u00e1zal\u00e9kuk - k\u00f6z\u00f6lte az \u00e1llamtitk\u00e1r.\n\u00a0\u00a0\u00a0\u00a0Jelezte: arra sz\u00e1m\u00edt, hogy a h\u00e9ten tov\u00e1bb emelkedik az \u00f3vod\u00e1ba \u00e9s iskol\u00e1ba vitt gyermekek sz\u00e1ma, a h\u00e9tf\u0151i adatok kedden, szerd\u00e1n \u00e1llnak majd rendelkez\u00e9sre. V\u00e9lem\u00e9nye szerint k\u00e9t-h\u00e1rom h\u00e9t m\u00falva azok a sz\u00fcl\u0151k is beviszik az iskol\u00e1ba a gyermek\u00fcket, akik eddig otthon tartott\u00e1k \u0151ket. R\u00e1ad\u00e1sul m\u00e1jus 10-\u00e9n nyitnak a k\u00f6z\u00e9piskol\u00e1k \u00e9s a fels\u0151 tagozat is, ut\u00e1na a teljes oktat\u00e1s vissza\u00e1ll a jelenl\u00e9ti munkarendre - tette hozz\u00e1.\n\u00a0\u00a0\u00a0\u00a0Maruzsa Zolt\u00e1n sz\u00f3lt arr\u00f3l is, hogy a korm\u00e1ny d\u00f6nt\u00e9se vil\u00e1gos, jelenl\u00e9ti oktat\u00e1sra \u00e1lltak \u00e1t az iskol\u00e1k, az otthon maradottak a h\u00e1zi feladatokat p\u00e9ld\u00e1ul a KR\u00c9TA-rendszeren kereszt\u00fcl kapj\u00e1k meg. De nem v\u00e1rhat\u00f3 el a pedag\u00f3gusokt\u00f3l a p\u00e1rhuzamos oktat\u00e1s, az, hogy megtarts\u00e1k a jelenl\u00e9ti \u00e9s online \u00f3r\u00e1kat is - f\u0171zte hozz\u00e1.\n\u00a0\u00a0\u00a0\u00a0Hangs\u00falyozta: van \u00e9rtelme a k\u00f6z\u00e9piskol\u00e1k m\u00e1jus 10-ei nyit\u00e1s\u00e1nak, hiszen \u00edgy a tan\u00e9v egytized\u00e9t m\u00e9g jelenl\u00e9ti oktat\u00e1sban t\u00f6lthetik a di\u00e1kok. Ennek a tan\u00e9vz\u00e1r\u00e1s szempontj\u00e1b\u00f3l van jelent\u0151s\u00e9ge, ugyanis lehet\u0151s\u00e9get ad az esetleges p\u00f3tl\u00e1sok biztos\u00edt\u00e1s\u00e1ra, a felz\u00e1rk\u00f3ztat\u00e1sra, a tud\u00e1s rendszerez\u00e9s\u00e9re \u00e9s k\u00f6z\u00f6ss\u00e9g\u00e9p\u00edt\u00e9sre - mondta.\n\u00a0\u00a0\u00a0\u00a0A h\u00e9tv\u00e9gi terasznyit\u00e1ssal kapcsolatban kiemelte: l\u00e1tta \u0151 is a k\u00e9peket, \u00e9s rem\u00e9li, az \u00e9retts\u00e9giz\u0151kben van annyi felel\u0151ss\u00e9g, hogy elker\u00fclik az ilyen rendezv\u00e9nyeket, t\u00f6megjeleneteket, mert az az \u00e9rdek\u00fck, hogy r\u00e9szt tudjanak venni az \u00edr\u00e1sbeli \u00e9retts\u00e9gi vizsg\u00e1n.\n\u00a0\u00a0\u00a0\u00a0Sz\u00f3lt arr\u00f3l is: az \u00e9retts\u00e9giket a tavalyi rend szerint szervezik meg, hogy biztos\u00edthat\u00f3 legyen a t\u00e1vols\u00e1gtart\u00e1s.\n\nMTI 2021. \u00e1prilis 26.\n\n"}]