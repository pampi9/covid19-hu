[{"date": "2021-04-30 15:04", "url": "https://koronavirus.gov.hu/cikkek/orszagos-tisztifoorvos-ne-valogassanak-az-emberek-vakcinak-kozott", "h1": "Orsz\u00e1gos tisztif\u0151orvos: ne v\u00e1logassanak az emberek a vakcin\u00e1k k\u00f6z\u00f6tt!", "body": "\nMinden olt\u00f3anyag, amelyet a magyar lakoss\u00e1g rendelkez\u00e9s\u00e9re bocs\u00e1tanak, hat\u00e1sos \u00e9s biztons\u00e1gos - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n p\u00e9nteken, bejelentve azt is, hogy m\u00f3dos\u00edtanak az AstraZeneca vakcin\u00e1j\u00e1nak bead\u00e1si idej\u00e9n.\n\n\nM\u00fcller Cec\u00edlia hozz\u00e1tette: sok olt\u00e1sra v\u00e1r\u00f3 k\u00e9rte, hogy h\u00e1rom h\u00f3napn\u00e1l kor\u00e1bban szeretn\u00e9 megkapni ennek az olt\u00e1snak a m\u00e1sodik adagj\u00e1t. Ezt most egy\u00e9nileg lehet\u0151v\u00e9 teszik - mondta -, azonban ezt az ig\u00e9nyt az olt\u00f3pontokon kell jelezni.\n\u00a0\u00a0\u00a0\u00a0Az el\u0151rehozott olt\u00e1s bead\u00e1s\u00e1hoz arra van sz\u00fcks\u00e9g, hogy legyen legal\u00e1bb 10 jelentkez\u0151, aki a megbontott ampull\u00e1b\u00f3l kinyerhet\u0151 t\u00edz adaggal beolthat\u00f3, \u00edgy az olt\u00f3anyag nem v\u00e9sz k\u00e1rba - tette hozz\u00e1.\nElmondta, hogy jelenleg id\u0151pontfoglal\u00e1ssal a Sinopharm, az AstraZeneca \u00e9s a Pfizer vakcin\u00e1j\u00e1ra lehet jelentkezni.\n\u00a0\u00a0\u00a0\u00a0K\u00f6z\u00f6lte azt is, hogy megvizsg\u00e1lt\u00e1k \u00e9s megfelel\u0151nek tal\u00e1lt\u00e1k az eddig be\u00e9rkezett 52 800 Janssen-vakcin\u00e1t, amelyeket az olt\u00f3buszokon haszn\u00e1lnak majd fel.\nAz id\u0151sotthonok vezet\u0151it\u0151l azt k\u00e9rte, a cs\u00fct\u00f6rt\u00f6k\u00f6n kihirdetett \u00e9s \u00e9letbe l\u00e9pett hat\u00e1rozata szerint tegy\u00e9k m\u00e1r a h\u00e9tv\u00e9g\u00e9n lehet\u0151v\u00e9 az int\u00e9zm\u00e9nyben lak\u00f3k l\u00e1togat\u00e1s\u00e1t, illetve azt, hogy az otthonok lak\u00f3i elhagyhass\u00e1k az int\u00e9zm\u00e9nyt.\n\u00a0\u00a0\u00a0\u00a0Ismertette: a p\u00e9ntek reggeli adatok szerint a beoltottak sz\u00e1ma 3 913 550, a 4,6 milli\u00f3 regisztr\u00e1lt 78 sz\u00e1zal\u00e9ka. A m\u00e1sodik olt\u00e1st 1 880 897-en kapt\u00e1k meg.\n\u00a0\u00a0\u00a0\u00a0K\u00f6z\u00f6lte azt is, hogy folyamatosan \u00e9rkeznek a vakcinasz\u00e1ll\u00edtm\u00e1nyok, amelyeket a vizsg\u00e1latok ut\u00e1n azonnal eljuttatnak az olt\u00f3pontokra \u00e9s a h\u00e1ziorvosokhoz. Hozz\u00e1tette: p\u00e9nteken 324 ezer adag AstraZeneca-vakcina \u00e9rkezett.\nM\u00fcller Cec\u00edlia meger\u0151s\u00edtette, hogy m\u00e1r a 16-18 \u00e9veseket is lehet regisztr\u00e1lni az olt\u00e1sra, \u0151ket Pfizer-vakcin\u00e1val oltj\u00e1k majd m\u00e1jus 10-t\u0151l.\n\u00a0\u00a0\u00a0\u00a0Kit\u00e9rt arra is, hogy nem ellenjavallt az olt\u00e1s 3-6 h\u00f3napon bel\u00fcl annak sem, aki \u00e1tesett a fert\u0151z\u00e9sen. A szakirodalmat eml\u00edtve elmondta: akin\u00e9l enyhe lefoly\u00e1s\u00fa volt a koronav\u00edrus-fert\u0151z\u00e9s, annak szervezet\u00e9ben kevesebb ellenanyag termel\u0151d\u00f6tt, akin\u00e9l s\u00falyosabb \u00e1llapot l\u00e9pett fel, ann\u00e1l t\u00f6bb, \u00edgy val\u00f3sz\u00edn\u0171leg tov\u00e1bb is v\u00e9dett.\n\u00a0\u00a0\u00a0\u00a0M\u00fcller Cec\u00edlia elmondta, k\u00f3rh\u00e1zban 5937 embert kezelnek a v\u00edrus sz\u00f6v\u0151dm\u00e9nyeivel \u00f6sszef\u00fcgg\u00e9sben, k\u00f6z\u00fcl\u00fck 677-en szorulnak l\u00e9legeztet\u0151g\u00e9pre. Mint mondta, ezek a sz\u00e1mok arra intenek mindenkit, hogy a j\u00e1rv\u00e1ny m\u00e9g tart, \"itt van k\u00f6z\u00f6tt\u00fcnk\".\n\u00a0\u00a0\u00a0\u00a0A tisztif\u0151orvos arra k\u00e9rte az olt\u00e1sra v\u00e1r\u00f3kat, ne v\u00e1logassanak a vakcin\u00e1k k\u00f6z\u00f6tt, mert aki v\u00e1logat, megfert\u0151z\u0151dhet, \u00e9s nem tudhatja, milyen kimenetele lesz a betegs\u00e9gnek.\n\nMTI 2021. \u00e1prilis 30\n\n"}]