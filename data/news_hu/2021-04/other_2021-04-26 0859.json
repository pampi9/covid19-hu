[{"date": "2021-04-26 08:59", "url": "https://koronavirus.gov.hu/cikkek/az-ujrainditas-lepesei-4-millio-beoltottnal", "h1": "Az \u00fajraind\u00edt\u00e1s l\u00e9p\u00e9sei 4 milli\u00f3 beoltottn\u00e1l", "body": "\nA magyar olt\u00e1si program eur\u00f3pai \u00f6sszehasonl\u00edt\u00e1sban is kiemelked\u0151en eredm\u00e9nyes. Ez lehet\u0151v\u00e9 teszi, hogy \u00fajabb l\u00e9p\u00e9seket tegy\u00fcnk a mindennapi \u00e9let \u00e9s a gazdas\u00e1g \u00fajraind\u00edt\u00e1sa \u00e9rdek\u00e9ben. Amikor a beoltottak sz\u00e1ma el\u00e9ri a 4 milli\u00f3t, \u00faj int\u00e9zked\u00e9sek l\u00e9pnek \u00e9letbe. Ezen int\u00e9zked\u00e9sek jelent\u0151s r\u00e9sze v\u00e9detts\u00e9ghez (v\u00e9detts\u00e9gi igazolv\u00e1nyhoz) k\u00f6t\u00f6tt.\n\n\nA v\u00e9detts\u00e9gi igazolv\u00e1ny haszn\u00e1lat\u00e1r\u00f3l a magyar emberek d\u00f6nt\u00f6ttek az \u00fajraind\u00edt\u00e1sr\u00f3l sz\u00f3l\u00f3 online konzult\u00e1ci\u00f3 sor\u00e1n. A konzult\u00e1ci\u00f3t kit\u00f6lt\u0151k 65 sz\u00e1zal\u00e9ka t\u00e1mogatta azt, hogy a v\u00e9dettek felment\u00e9st kapjanak egyes korl\u00e1toz\u00e1sok al\u00f3l.\nA korm\u00e1ny v\u00e9gleges\u00edtette az \u00faj szab\u00e1lyokat tartalmaz\u00f3 rendeleteket. Ezek alapj\u00e1n:\n-\u00a0\u00a0\u00a0 A kij\u00e1r\u00e1si tilalom kezdete este 11 \u00f3r\u00e1r\u00f3l \u00e9jf\u00e9lre m\u00f3dosul.\n-\u00a0\u00a0\u00a0 Az \u00fczletekben este 11 \u00f3r\u00e1ig lehet v\u00e1s\u00e1rolni.\n-\u00a0\u00a0\u00a0 A v\u00e9detteknek (akinek v\u00e9detts\u00e9gi igazolv\u00e1nya van) este 11 \u00f3r\u00e1ig megny\u00edlik a vend\u00e9gl\u00e1t\u00f3helyek bels\u0151 tere is. A sz\u00fcl\u0151k \u00e9s csal\u00e1dtagok a gyermekeket is magukkal vihetik.\n-\u00a0\u00a0\u00a0 A v\u00e9dettek sz\u00e1llod\u00e1kba is mehetnek, \u00e9s a gyermekeket is magukkal vihetik.\n-\u00a0\u00a0\u00a0 A 2020 november\u00e9ben bez\u00e1rt szabadid\u0151s l\u00e9tes\u00edtm\u00e9nyeket v\u00e9detts\u00e9gi igazolv\u00e1nnyal \u00fajra lehet l\u00e1togatni. Ezek k\u00f6z\u00e9 tartoznak p\u00e9ld\u00e1ul az \u00e1llatkertek, a vadasparkok, a m\u00fazeumok, a sz\u00ednh\u00e1zak, a mozik \u00e9s a k\u00f6nyvt\u00e1rak is.\n-\u00a0\u00a0\u00a0 Edz\u0151terembe, uszod\u00e1ba, j\u00e9gp\u00e1ly\u00e1ra ezent\u00fal csak a v\u00e9dettek, valamint a versenyszer\u0171en sportol\u00f3 18 \u00e9v alattiak mehetnek.\n-\u00a0\u00a0\u00a0 A v\u00e9dettek \u00e9s fel\u00fcgyelet\u00fck alatt \u00e1ll\u00f3 kiskor\u00faak este 11 \u00f3r\u00e1ig a sportrendezv\u00e9nyeket is l\u00e1togathatj\u00e1k.\n-\u00a0\u00a0\u00a0 A v\u00e9detteknek \u00e9s a fel\u00fcgyelet\u00fck alatt \u00e1ll\u00f3 kiskor\u00faaknak nem kell maszkot viselni\u00fck a sport- \u00e9s kultur\u00e1lis rendezv\u00e9nyeken.\u00a0\n-\u00a0\u00a0\u00a0 A koronav\u00edrus elleni v\u00e9detts\u00e9g igazol\u00e1sa a v\u00e9detts\u00e9gi igazolv\u00e1ny bemutat\u00e1s\u00e1val t\u00f6rt\u00e9nik, a v\u00e9detts\u00e9g t\u00e9ny\u00e9nek ellen\u0151rz\u00e9se pedig a helyis\u00e9g \u00fczemeltet\u0151j\u00e9nek, a szolg\u00e1ltat\u00e1s ny\u00fajt\u00f3j\u00e1nak a feladata. Amennyiben ennek nem tesz eleget, a b\u00edrs\u00e1g 100 ezer forintt\u00f3l 1 milli\u00f3 forintig terjedhet, vagy ak\u00e1r egy \u00e9ves bez\u00e1r\u00e1ssal is s\u00fajthat\u00f3.\nMivel a j\u00e1rv\u00e1ny tov\u00e1bbra is jelen van, ez\u00e9rt a fokozatos \u00fajraind\u00edt\u00e1s mellett is fenn kell tartani bizonyos biztons\u00e1gi int\u00e9zked\u00e9seket. Ez\u00e9rt egyes helysz\u00edneken a v\u00e9detts\u00e9get nem szerzett dolgoz\u00f3knak tov\u00e1bbra is maszkot kell hordaniuk. Fennmaradnak a mag\u00e1n- \u00e9s csal\u00e1di rendezv\u00e9nyekkel kapcsolatban 2020 november\u00e9ben elrendelt korl\u00e1toz\u00e1sok.\nA k\u00f6zter\u00fcleten, a t\u00f6megk\u00f6zleked\u00e9si eszk\u00f6z\u00f6k\u00f6n, boltokban \u2013 azokon a helyeken, ahol nem csak beoltott, vagy a fert\u0151z\u00e9sen \u00e1tesett szem\u00e9lyek tart\u00f3zkodhatnak \u2013 tov\u00e1bbra is k\u00f6telez\u0151 a maszkhaszn\u00e1lat, tov\u00e1bb\u00e1 ker\u00fclend\u0151 a csoportosul\u00e1s \u00e9s a gy\u00fclekez\u00e9s. Ez a m\u00e9g be nem oltott \u00e1llampolg\u00e1rok v\u00e9delm\u00e9t szolg\u00e1lja.\nAz olt\u00e1si program el\u0151rehaladt\u00e1val tov\u00e1bbi d\u00f6nt\u00e9sek sz\u00fclethetnek majd az \u00e9let \u00fajraind\u00edt\u00e1sa \u00e9rdek\u00e9ben. Szeretn\u00e9nk k\u00f6sz\u00f6netet mondani mindenkinek, aki az olt\u00e1si programban val\u00f3 r\u00e9szv\u00e9tellel \u00e9s a v\u00e9delmi szab\u00e1lyok betart\u00e1s\u00e1val r\u00e9szt vesz a j\u00e1rv\u00e1ny elleni \u00f6sszefog\u00e1sban.\nA r\u00e9szleteket tartalmaz\u00f3 korm\u00e1nyrendelet\u00a0itt\u00a0\u00e9rhet\u0151 el.\n(kormany.hu)\n\n"}]