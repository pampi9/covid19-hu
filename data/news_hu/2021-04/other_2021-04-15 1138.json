[{"date": "2021-04-15 11:38", "url": "https://koronavirus.gov.hu/cikkek/itm-aprilisban-jegy-es-berlet-nelkul-utazhatnak-az-alsosok-helykozi-jaratokon", "h1": "ITM: \u00e1prilisban jegy \u00e9s b\u00e9rlet n\u00e9lk\u00fcl utazhatnak az als\u00f3sok a helyk\u00f6zi j\u00e1ratokon", "body": "\nA v\u00e9delmi int\u00e9zked\u00e9sek l\u00e9pcs\u0151zetes felold\u00e1s\u00e1nak r\u00e9szek\u00e9nt \u00e1prilis 19-\u00e9n az \u00e1ltal\u00e1nos iskol\u00e1k als\u00f3 tagozatos tanul\u00f3i sz\u00e1m\u00e1ra \u00fajraindul a jelenl\u00e9ti oktat\u00e1s. Az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) d\u00f6nt\u00e9se alapj\u00e1n a kisiskol\u00e1sok a h\u00f3nap fennmarad\u00f3 r\u00e9sz\u00e9ben di\u00e1kigazolv\u00e1nyuk felmutat\u00e1s\u00e1val, jegy vagy b\u00e9rlet megv\u00e1lt\u00e1sa n\u00e9lk\u00fcl utazhatnak a helyk\u00f6zi k\u00f6z\u00f6ss\u00e9gi k\u00f6zleked\u00e9sben.\n\n\nAz ITM cs\u00fct\u00f6rt\u00f6k\u00f6n azt k\u00f6z\u00f6lte az MTI-vel, j\u00f6v\u0151 h\u00e9tf\u0151n az els\u0151t\u0151l a negyedik \u00e9vfolyamosokig mintegy 350 ezer \u00e1ltal\u00e1nos iskol\u00e1s t\u00e9rhet vissza a tantermekbe.\n\u00a0\u00a0\u00a0\u00a0A h\u00e9t-tizenegy \u00e9ves gyerekek egy r\u00e9sze vonaton vagy helyk\u00f6zi aut\u00f3buszon jut el az oktat\u00e1si int\u00e9zm\u00e9nyekbe. Eg\u00e9szs\u00e9gv\u00e9delmi okokb\u00f3l azonban a Vol\u00e1nbuszn\u00e1l sz\u00fcnetel a buszvezet\u0151i jegy\u00e9rt\u00e9kes\u00edt\u00e9s, a j\u00e1ratokon \u00e1tmenetileg nem v\u00e1s\u00e1rolhat\u00f3 menetjegy \u00e9s b\u00e9rlet - tett\u00e9k hozz\u00e1.\n\u00a0\u00a0\u00a0\u00a0Felh\u00edvt\u00e1k a figyelmet, a szolg\u00e1ltat\u00f3k sz\u00e9les k\u00f6rben biztos\u00edtanak ugyan elektronikus el\u0151v\u00e9teli lehet\u0151s\u00e9geket, de ezek nem minden esetben jelentenek gyors megold\u00e1st a legkisebbek sz\u00e1m\u00e1ra.\n\u00a0\u00a0\u00a0\u00a0Az ITM az iskolakezd\u00e9s zavartalans\u00e1ga \u00e9rdek\u00e9ben az als\u00f3 tagozatos gyermekeket \u00e1prilis h\u00e1tral\u00e9v\u0151 r\u00e9sz\u00e9re mentes\u00edti a jegy- \u00e9s b\u00e9rletv\u00e1lt\u00e1si k\u00f6telezetts\u00e9g al\u00f3l. A kisiskol\u00e1sok ebben a h\u00f3napban di\u00e1kigazolv\u00e1nyuk felmutat\u00e1s\u00e1val utazhatnak a helyk\u00f6zi vas\u00fati \u00e9s buszj\u00e1ratokon.\nMos\u00f3czi L\u00e1szl\u00f3 k\u00f6zleked\u00e9spolitik\u00e1\u00e9rt felel\u0151s \u00e1llamtitk\u00e1r a k\u00f6zlem\u00e9ny szerint lesz\u00f6gezte: \"az ITM, ahogy a kor\u00e1bbi hasonl\u00f3 esetekben, most is azonnal megteszi a sz\u00fcks\u00e9ges l\u00e9p\u00e9seket az utasok k\u00e9nyelme \u00e9s biztons\u00e1ga \u00e9rdek\u00e9ben. A t\u00e1rca a felesleges kiad\u00e1sokat is megsp\u00f3rolja a magyar csal\u00e1doknak. Miniszt\u00e9riumi elrendel\u00e9s alapj\u00e1n a helyk\u00f6zi szolg\u00e1ltat\u00f3k teljes eg\u00e9sz\u00e9ben visszafizetik az \u00e1prilisra megv\u00e1ltott di\u00e1kb\u00e9rletek \u00e1r\u00e1t.\"\n\u00a0\u00a0\u00a0\u00a0Az \u00e1prilisra sz\u00f3l\u00f3 havi, \u00e1prilis m\u00e1sodik fel\u00e9re \u00e9rv\u00e9nyes f\u00e9lhavi, vagy legkor\u00e1bban 2021. \u00e1prilis 19-i kezd\u0151 \u00e9rv\u00e9nyess\u00e9gi d\u00e1tum\u00fa 30 napos helyk\u00f6zi tanul\u00f3b\u00e9rleteket azokt\u00f3l veszik vissza kezel\u00e9si k\u00f6lts\u00e9g felsz\u00e1m\u00edt\u00e1sa n\u00e9lk\u00fcl, akik ezt legk\u00e9s\u0151bb \u00e1prilis 26-\u00e1n k\u00e9rik - jelezt\u00e9k.\n\u00a0\u00a0\u00a0\u00a0A r\u00e9szletes felt\u00e9telekr\u0151l a k\u00f6zleked\u00e9si szolg\u00e1ltat\u00f3k b\u0151vebben t\u00e1j\u00e9koztatj\u00e1k majd utasaikat - k\u00f6z\u00f6lte az ITM.\n\n\nMTI 2021. \u00e1prilis 15.\n\n"}]