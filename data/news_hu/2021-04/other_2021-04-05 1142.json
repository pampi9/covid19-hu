[{"date": "2021-04-05 11:42", "url": "https://koronavirus.gov.hu/cikkek/modszertani-ajanlast-keszitett-pulmonologiai-intezet-betegek-utogondozasara", "h1": " M\u00f3dszertani aj\u00e1nl\u00e1st k\u00e9sz\u00edtett a pulmonol\u00f3giai int\u00e9zet a betegek ut\u00f3gondoz\u00e1s\u00e1ra", "body": "\nM\u00f3dszertani aj\u00e1nl\u00e1st k\u00e9sz\u00edtett az Orsz\u00e1gos Kor\u00e1nyi Pulmonol\u00f3giai Int\u00e9zet a koronav\u00edrus-fert\u0151z\u00e9sen \u00e1tesett emberek ut\u00f3gondoz\u00e1s\u00e1ra - k\u00f6z\u00f6lte Bogos Krisztina, az int\u00e9zet f\u0151igazgat\u00f3ja az M1 aktu\u00e1lis csatorn\u00e1n h\u00e9tf\u0151n.\n\nAzt mondta: int\u00e9zet\u00fck els\u0151k\u00e9nt ismerte fel, hogy a koronav\u00edrusb\u00f3l felgy\u00f3gyultak rehabilit\u00e1ci\u00f3j\u00e1ra ki kell dolgozni a protokollt. Kiemelte: a koronav\u00edrus els\u0151sorban a t\u00fcd\u0151ben okozhat k\u00e1rosod\u00e1st, de sz\u00edv-, \u00e9rrendszeri \u00e9s idegrendszeri sz\u00f6v\u0151dm\u00e9nyeket is okozhat.\n\u00a0\u00a0\u00a0\u00a0Ez\u00e9rt az int\u00e9zet aj\u00e1nl\u00e1st k\u00e9sz\u00edtett, amelyben a szakembereknek, h\u00e1ziorvosoknak le\u00edrja, mely t\u00fcnetekre kell odafigyelni, \u00e9s azokkal hov\u00e1 kell ir\u00e1ny\u00edtani a betegeket. A f\u0151igazgat\u00f3 szerint meg kell n\u00e9zni, mi \u00e1llhat a h\u00e1tter\u00e9ben annak, ha valakin\u00e9l a koronav\u00edrus-fert\u0151z\u00e9sb\u0151l t\u00f6rt\u00e9nt felgy\u00f3gyul\u00e1sa ut\u00e1n m\u00e9g 4-12 h\u00e9ttel is fenn\u00e1ll a kr\u00f3nikus f\u00e1radts\u00e1g, a neh\u00e9zl\u00e9gz\u00e9s vagy valamilyen idegrendszeri t\u00fcnet (mem\u00f3riazavar, alv\u00e1szavar).\n\u00a0\u00a0\u00a0\u00a0Bogos Krisztina felh\u00edvta a figyelmet arra, hogy nem f\u00fcgg \u00f6ssze a betegs\u00e9g s\u00falyoss\u00e1ga a hosszan tart\u00f3 sz\u00f6v\u0151dm\u00e9nyek kialakul\u00e1s\u00e1val. Enyhe lefoly\u00e1s\u00fa fert\u0151z\u00e9st k\u00f6vet\u0151en is lehetnek maradand\u00f3 t\u00fcnetei a betegeknek - mondta.\n\nMTI 2021. \u00e1prilis 5.\n\n"}]