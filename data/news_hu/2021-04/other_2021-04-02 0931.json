[{"date": "2021-04-02 09:31", "url": "https://koronavirus.gov.hu/cikkek/orban-viktor-uton-vagyunk-szabadsag-fele", "h1": "Orb\u00e1n Viktor: \u00faton vagyunk a szabads\u00e1g fel\u00e9", "body": "\n\u00c1prilis 13-\u00e1n Magyarorsz\u00e1g el\u00e9rheti a h\u00e1rommilli\u00f3s \u00e1toltotts\u00e1got, ami \u00fajabb lehet\u0151s\u00e9get ad majd, hogy az emberek visszat\u00e9rjenek vagy k\u00f6zel\u00edtsenek kor\u00e1bbi \u00e9let\u00fckh\u00f6z - mondta a minisztereln\u00f6k p\u00e9nteken.\u00a0Orb\u00e1n Viktor a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban ugyanakkor \u00f3vatoss\u00e1gra intett \u00e9s a szab\u00e1lyok betart\u00e1s\u00e1t k\u00e9rte a h\u00fasv\u00e9ti \u00fcnnepek alatt is.\u00a0\n\n\nA brit v\u00edrusmut\u00e1nst csak lass\u00edtani lehet a korl\u00e1toz\u00e1sokkal\n\u00a0\u00a0\u00a0 Hangs\u00falyozta: t\u00e9vednek, akik azt gondolj\u00e1k, hogy a z\u00e1r\u00e1sokkal meg lehet \u00e1ll\u00edtani a v\u00edrust. Szerinte a tavalyi v\u00edrus eset\u00e9ben ez m\u00e9g igaz volt, de a brit, \u00faj t\u00edpus\u00fa v\u00edrus m\u00e1smilyen, ezt csak lass\u00edtani tudj\u00e1k korl\u00e1toz\u00e1sokkal, meg\u00e1ll\u00edtani nem.\nCsak v\u00e9d\u0151olt\u00e1ssal tudjuk meg\u00e1ll\u00edtani a v\u00edrust\n\u00a0\u00a0\u00a0 K\u00f6z\u00f6lte: az operat\u00edv t\u00f6rzs adatai szerint az elm\u00falt napon t\u00f6bb mint 260-an haltak meg \u00e9s t\u00f6bb mint 9000 \u00faj fert\u0151z\u00f6tt van, ugyanakkor a beoltottak sz\u00e1ma 2 156 680 volt p\u00e9nteken, \u00e9s 863 ezren m\u00e1r a m\u00e1sodik olt\u00e1sukat is megkapt\u00e1k.\n\u00a0Elmondta: az \u00e1prilis 4-\u00e9vel v\u00e9gz\u0151d\u0151 h\u00e9ten 2,356 milli\u00f3n\u00e1l lesz a beoltottak sz\u00e1ma, az \u00e1prilis 13-\u00e1val z\u00e1rul\u00f3 h\u00e9ten a h\u00e1rommilli\u00f3t, r\u00e1 egy h\u00e9tre pedig a 3,5 milli\u00f3t is meg fogja haladni.\n\u00a0\u00a0\u00a0 Hangs\u00falyozta: a betegek, a meghaltak \u00e9s a rendelkez\u00e9sre \u00e1ll\u00f3 vakcin\u00e1k, illetve a beoltottak k\u00f6z\u00f6tti ar\u00e1ny \"sz\u00e9pen javulni fog\" a k\u00f6vetkez\u0151 id\u0151szakban.\n\u00a0 \u00a0A korm\u00e1nyf\u0151 szerint k\u00e9t-h\u00e1rom h\u00e9t, \"am\u00edg \u00e1tbillen\u00fcnk\", azaz lassan el\u00e9rj\u00fck azt a pontot, amikor a v\u00edrust meg\u00f6l\u0151 olt\u00e1sok l\u00e1tv\u00e1nyosan \u00e9s \u00e9rezhet\u0151en kifejtik hat\u00e1sukat a halottak \u00e9s a fert\u0151z\u00f6ttek sz\u00e1m\u00e1nak tekintet\u00e9ben is.\nA magyar olt\u00e1si program gyorsabb az uni\u00f3s \u00e1tlagn\u00e1l\n\u00a0\u00a0\u00a0 Ugyanakkor arra h\u00edvta fel a figyelmet: sz\u00e1mos nyugat-eur\u00f3pai orsz\u00e1gnak j\u00f3val kevesebb vakcin\u00e1ja van, mint Magyarorsz\u00e1gnak, ez\u00e9rt \"j\u00f3l is teszik\", ha a n\u00e9metek, osztr\u00e1kok, franci\u00e1k most szigor\u00edtanak, mert \u0151k egy f\u00e1zissal Magyarorsz\u00e1g m\u00f6g\u00f6tt vannak, nekik nincs orosz \u00e9s nincs k\u00ednai vakcin\u00e1juk.\n\u00a0\"Mi nem ezt tett\u00fck, mi azt mondtuk, hogy mindegy, hogy a macska fekete vagy feh\u00e9r, fogja meg az egeret, teh\u00e1t hottentottainak is h\u00edvhatj\u00e1k t\u0151lem a vakcin\u00e1t, ha a magyar hat\u00f3s\u00e1gok azt mondj\u00e1k, hogy ez biztons\u00e1gos \u00e9s hat\u00e9kony, akkor be fogjuk adni\" - fogalmazott.\n\u00a0\u00a0\u00a0 Szerinte ugyanakkor Nyugat-Eur\u00f3p\u00e1ban van m\u00e9g a \"gyarmattart\u00f3 id\u0151kb\u0151l itt maradt fels\u0151bbrend\u0171s\u00e9gi \u00e9rz\u00e9s\", hogy be akarj\u00e1k bizony\u00edtani: csak saj\u00e1t er\u0151b\u0151l is jobban meg tudj\u00e1k oldani ezt a probl\u00e9m\u00e1t. \u00dagy v\u00e9lte, ennek semmilyen alapja nincs, \u00e9s amikor a v\u00e1ls\u00e1gnak v\u00e9ge lesz, akkor azt fogj\u00e1k l\u00e1tni, hogy a vil\u00e1gnak k\u00f6r\u00fclbel\u00fcl 70 sz\u00e1zal\u00e9k\u00e1t keletr\u0151l \u00e9rkez\u0151 vakcin\u00e1kkal oltott\u00e1k be, \u00e9s a nyugatival legfeljebb a 30 sz\u00e1zal\u00e9k\u00e1t.\nA baloldali olt\u00e1sellenes kamp\u00e1nya miatt emberek halhatnak meg\n\u00a0\u00a0\u00a0 A minisztereln\u00f6k b\u0171nnek nevezte az olt\u00e1sellenes kamp\u00e1nyt, hangs\u00falyozva: olyanok, akik hallgatnak a baloldalra \u00e9s akiket lebesz\u00e9lnek arr\u00f3l, hogy felvegy\u00e9k az olt\u00e1st, meghalhatnak \u00e9s meg is halnak.\u00a0\nA fokozatos \u00fajraind\u00edt\u00e1st akkor lehet elkezdeni, ha a beoltottak sz\u00e1ma el\u00e9ri a 2,5 milli\u00f3t\n\u00a0\u00a0\u00a0 Jelezte: a k\u00f6vetkez\u0151 id\u0151szakban felgyorsulnak az olt\u00e1sok, t\u00f6bb vakcina \u00e9rkezik, \u00e9s v\u00e1rhat\u00f3an most a nyugatr\u00f3l \u00e9rkez\u0151 sz\u00e1ll\u00edtm\u00e1nyok is pontosabban \u00e9rkeznek majd, mint kor\u00e1bban.\n\u00a0\u00a0\u00a0 \"\u00c1prilis 13. lehet az a nap, plusz-m\u00ednusz egy-k\u00e9t nap\", amikor meghaladja a 3 milli\u00f3t az els\u0151 olt\u00e1ssal m\u00e1r rendelkez\u0151k sz\u00e1ma, ami \u00fajabb l\u00e9p\u00e9sre ad lehet\u0151s\u00e9get, hogy \"visszat\u00e9rj\u00fcnk vagy k\u00f6zel\u00edts\u00fcnk a kor\u00e1bbi \u00e9let\u00fcnkh\u00f6z\" - fogalmazott.\n\u00a0\u00a0 Meger\u0151s\u00edtette: h\u00fasv\u00e9t ut\u00e1n egy-k\u00e9t nappal meglesz a 2,5 milli\u00f3 els\u0151 olt\u00e1ssal beoltott, \u00e9s akkor megv\u00e1ltozik az \u00fczletek \u00e9s a szolg\u00e1ltat\u00e1sok nyitvatart\u00e1sa. Hozz\u00e1tette: az err\u0151l sz\u00f3l\u00f3 rendeletet m\u00e1r k\u00f6zz\u00e9tett\u00e9k, t\u00f6bb mint k\u00e9t het\u00fck volt a v\u00e1llalkoz\u00f3knak, a szolg\u00e1ltat\u00f3szektorban dolgoz\u00f3knak, hogy felk\u00e9sz\u00fcljenek, \u00e9s a biztons\u00e1gi szab\u00e1lyok betart\u00e1sa mellett \u00fajra ki tudj\u00e1k nyitni \u00fczleteiket, \u00e1tt\u00e9rve a n\u00e9gyzetm\u00e9ter alap\u00fa korl\u00e1toz\u00e1sra.\n\n\u00c1prilis 19-\u00e9n \u00fajraindulhatnak az \u00f3vod\u00e1k \u00e9s az iskol\u00e1k\n\u00a0\u00a0\u00a0 \u00c1prilis 19-\u00e9n - folytatta -, kinyitj\u00e1k az iskol\u00e1kat, az \u00f3vod\u00e1kat \u00e9s a k\u00f6z\u00e9piskol\u00e1kat is. 3-3,5 milli\u00f3 beoltottn\u00e1l j\u00f6n a k\u00f6vetkez\u0151 l\u00e9p\u00e9s, de arr\u00f3l majd a k\u00f6vetkez\u0151 p\u00e9nteki interj\u00faban sz\u00e1mol be - mondta.\nA h\u00fasv\u00e9ti \u00fcnnepek alatt is fontos a szab\u00e1lyok betart\u00e1sa\n\n\u00a0\u00a0\u00a0 A korm\u00e1nyf\u0151 ugyanakkor \u00f3vatoss\u00e1got \u00e9s a szab\u00e1lyok betart\u00e1s\u00e1t k\u00e9rte a h\u00fasv\u00e9ti \u00fcnnepek alatt is. Mint mondta, \"b\u00e9keid\u0151ben\" ilyenkor az emberek, megl\u00e1togatj\u00e1k egym\u00e1st, locsolkodnak, csal\u00e1di \u00f6sszej\u00f6vetelek vannak, de most \"ebb\u0151l kellene visszavenn\u00fcnk\". Ha ugyanis nem tartjuk be az \u00e9rv\u00e9nyben l\u00e9v\u0151 korl\u00e1toz\u00e1sokat, \u00e9s az \u00fcnnep miatt \"z\u00e1r\u00f3jelbe tessz\u00fck \u0151ket\", akkor \"nagy baj is lehet\" a h\u00fasv\u00e9tb\u00f3l - emelte ki.\n\u00a0Hozz\u00e1tette: akik be vannak oltva, azok szabadabban tudnak mozogni \u00e9s csal\u00e1dot l\u00e1togatni, de akik nincsenek, azok legyenek tekintettel magukra, \u00e9s azokra is, akiket megfert\u0151zhetnek.\nA regisztr\u00e1lt 65 \u00e9v felettieket 81 %-\u00e1t m\u00e1r beoltott\u00e1k\nBesz\u00e1molt arr\u00f3l is: a 65 \u00e9v feletti olt\u00e1sra regisztr\u00e1ltak 81 sz\u00e1zal\u00e9k\u00e1t beoltott\u00e1k, \u00edgy m\u00e1r csak 250 ezer olyan id\u0151s van, aki regisztr\u00e1lt, \u00e9s m\u00e9g nem kapta meg az olt\u00e1st, de a k\u00f6vetkez\u0151 napokban meg fogja kapni.\nM\u00e1r 3,7 milli\u00f3an regisztr\u00e1ltak a vakcinainfo.gov.hu honlapon\n\u00a0\u00a0\u00a0 Elmondta: a regisztr\u00e1ltak sz\u00e1ma 3,7 milli\u00f3. Hozz\u00e1tette: elm\u00e9letileg lehet egy olyan pont - mert a vakcinabeszerz\u00e9sek most j\u00f3l \u00e1llnak - amikor t\u00f6bb olt\u00e1s lesz, mint amennyi ember regisztr\u00e1lt. Ez\u00e9rt - folytatta - az operat\u00edv t\u00f6rzset felk\u00e9rte, adjon v\u00e1laszt arra, hogy, lehet-e a 16 \u00e9s 18 \u00e9v k\u00f6z\u00f6ttieket oltani.\n\u00a0 \u00a0Arra is a kit\u00e9rt: ha az emberek azt l\u00e1tj\u00e1k, hogy bizonyos szolg\u00e1ltat\u00e1sokat \u00e9s \"a boldog k\u00f6z\u00f6ss\u00e9gi \u00e9lethez sz\u00fcks\u00e9ges lehet\u0151s\u00e9geket\" \u00f6sszekapcsolj\u00e1k a v\u00e9detts\u00e9g igazol\u00e1s\u00e1val, akkor \"kap egy l\u00f6k\u00e9st\" a regisztr\u00e1ltak sz\u00e1ma, t\u00f6bben fogj\u00e1k \u00fagy \u00e9rezni, hogy \u00e9rdemes beoltatni magukat.\n\nHagyj\u00e1k dolgozni az eg\u00e9szs\u00e9g\u00fcgyi dolgoz\u00f3kat\n\u00a0\u00a0\u00a0 Hangs\u00falyozta: az eg\u00e9sz orsz\u00e1g nagy elismer\u00e9ssel figyeli az orvosok, h\u00e1ziorvosok \u00e9s az \u00e1pol\u00f3k h\u0151sies k\u00fczdelm\u00e9t. \"\u0150k a mi h\u0151seink\" - fogalmazott. Azt k\u00e9rte, hogy mindenki adja meg nekik a tiszteletet, ne besz\u00e9ljen a magyar eg\u00e9szs\u00e9g\u00fcgy \u00f6sszeoml\u00e1s\u00e1r\u00f3l, mert ezzel le\u00e9rt\u00e9keli az orvosok \u00e9s az \u00e1pol\u00f3k munk\u00e1j\u00e1t.\n\u00daton vagyunk a szabads\u00e1g fel\u00e9 \n\"Nagyp\u00e9ntek van, ez az elcsendesed\u00e9s napja, de a legfontosabb, hogy vas\u00e1rnap reggel felkel a nap, elj\u00f6n a felt\u00e1mad\u00e1s, \u00e9s gondolhatunk arra, m\u00e9g a mostani baj k\u00f6zepette is, hogy lesz felt\u00e1mad\u00e1s, lesz magyar felt\u00e1mad\u00e1s. (...) \u00daton vagyunk a szabads\u00e1g fel\u00e9\" - mondta.\n\u00a0\n\nMTI\n\n"}]