[{"date": "2021-04-19 12:59", "url": "https://koronavirus.gov.hu/cikkek/operativ-torzs-1911-en-szegtek-meg-maszkviseles-szabalyait-hetvegen", "h1": "Operat\u00edv t\u00f6rzs: 1911-en szegt\u00e9k meg a maszkvisel\u00e9s szab\u00e1lyait a h\u00e9tv\u00e9g\u00e9n", "body": "\nA h\u00e9tv\u00e9g\u00e9n 1911 emberrel szemben int\u00e9zkedtek a rend\u0151r\u00f6k a maszkvisel\u00e9si k\u00f6telezetts\u00e9g elmulaszt\u00e1sa miatt - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese online sajt\u00f3t\u00e1j\u00e9koztat\u00f3n h\u00e9tf\u0151n.\n\n\nKiss R\u00f3bert elmondta: k\u00f6zter\u00fcleten 1872, t\u00f6megk\u00f6zleked\u00e9si eszk\u00f6z\u00f6k\u00f6n 32, \u00fczletekben, bev\u00e1s\u00e1rl\u00f3k\u00f6zpontokban h\u00e9t emberrel szemben l\u00e9ptek fel a rend\u0151r\u00f6k a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt. A rendelkez\u00e9sek bevezet\u00e9se \u00f3ta maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt 55 198-szor int\u00e9zkedtek a rend\u0151r\u00f6k - tette hozz\u00e1.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 1039 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 315 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 724 esetben pedig az \u00fczletek korl\u00e1tozott nyitvatart\u00e1s\u00e1ra, illetve az ott-tart\u00f3zkod\u00e1sra vonatkoz\u00f3 szab\u00e1lyokat nem tartott\u00e1k be. A rend\u0151rs\u00e9g ideiglenesen bez\u00e1ratta a visegr\u00e1di gokartparkot, mert a tilt\u00e1s ellen\u00e9re nyitva tal\u00e1lt\u00e1k szombaton, k\u00e9t vend\u00e9g is volt ott, ellen\u00fck szab\u00e1lys\u00e9rt\u00e9si elj\u00e1r\u00e1st ind\u00edtottak. Szint\u00e9n bez\u00e1ratott ideiglenesen a rend\u0151rs\u00e9g p\u00e9nteken egy szarvasi s\u00f6r\u00f6z\u0151t, ahol a tilt\u00e1s ellen\u00e9re vend\u00e9geket szolg\u00e1ltak ki.\n\u00a0\u00a0\u00a0\u00a0A kij\u00e1r\u00e1si tilalom \u00e9s a csoportosul\u00e1s tilalm\u00e1nak szab\u00e1lyait megszeg\u0151kkel szemben a h\u00e9tv\u00e9g\u00e9n 2974 rend\u0151ri int\u00e9zked\u00e9sre volt sz\u00fcks\u00e9g. A novembert\u0151l bevezetett kij\u00e1r\u00e1si korl\u00e1toz\u00e1s, majd az azt felv\u00e1lt\u00f3 kij\u00e1r\u00e1si tilalom szab\u00e1lyainak megszeg\u00e9se miatt eddig \u00f6sszesen 64 392 int\u00e9zked\u00e9sre volt sz\u00fcks\u00e9g.\n\u00a0\u00a0\u00a0\u00a0Szombat \u00e9jjel hangoskod\u00e1sr\u00f3l sz\u00f3l\u00f3 \u00e1llampolg\u00e1ri bejelent\u00e9s alapj\u00e1n int\u00e9zkedtek a rend\u0151r\u00f6k Ferencv\u00e1rosban, a Nehru parkn\u00e1l, ahol 14 embert vontak elj\u00e1r\u00e1s al\u00e1 a kij\u00e1r\u00e1si tilalom megszeg\u00e9se miatt. P\u00e9ntek \u00e9jjel pedig 12 emberrel szemben int\u00e9zkedtek, mert egy pestszentl\u0151rinci z\u00e1rva tart\u00f3 vend\u00e9gl\u00e1t\u00f3helyen sz\u00fclet\u00e9snapot \u00fcnnepeltek a kij\u00e1r\u00e1si tilalom idej\u00e9n. Ott a bisztr\u00f3 \u00fczemeltet\u0151j\u00e9nek a felel\u0151ss\u00e9g\u00e9t is vizsg\u00e1lj\u00e1k k\u00f6zigazgat\u00e1si hat\u00f3s\u00e1gi elj\u00e1r\u00e1s keret\u00e9ben.\n\u00a0\u00a0\u00a0\u00a0A h\u00e9tv\u00e9g\u00e9n is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 218 esetben l\u00e9ptek fel. Az \u00e1tutaz\u00f3kat tavaly szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 15 655-sz\u00f6r int\u00e9zkedtek.\n\u00a0\u00a0\u00a0\u00a0Kiss R\u00f3bert ismertette: jelenleg 45 132-en vannak hat\u00f3s\u00e1gi h\u00e1zi karant\u00e9nban, az elm\u00falt napokban 10 529 ilyen korl\u00e1toz\u00f3 int\u00e9zked\u00e9st rendeltek el. A karant\u00e9nban l\u00e9v\u0151k k\u00f6z\u00fcl 3121-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat.\n\n\nMTI 2021. \u00e1prilis 19., h\u00e9tf\u0151 12:42\n\n"}]