[{"date": "2021-04-02 13:31", "url": "https://koronavirus.gov.hu/cikkek/az-orszagos-tisztifoorvos-nagy-fegyelmezettseget-ker-lakossagtol-husvetkor", "h1": "Az orsz\u00e1gos tisztif\u0151orvos nagy fegyelmezetts\u00e9get k\u00e9r a lakoss\u00e1gt\u00f3l h\u00fasv\u00e9tkor", "body": "\nAz orsz\u00e1gos tisztif\u0151orvos a h\u00fasv\u00e9ti \u00fcnnep idej\u00e9re is azt k\u00e9ri a lakoss\u00e1gt\u00f3l, hogy nagy fegyelmezetts\u00e9ggel tartsa be a koronav\u00edrus-j\u00e1rv\u00e1ny miatt hozott szab\u00e1lyokat.\n\nM\u00fcller Cec\u00edlia p\u00e9nteken a k\u00f6zm\u00e9di\u00e1nak nyilatkozva \u00fagy fogalmazott, a v\u00edrus nem foglalkozik azzal, hogy h\u00fasv\u00e9t van, ez\u00e9rt mindenki \u00fcnnepeljen a lehet\u0151 legsz\u0171kebb csal\u00e1di k\u00f6rben.\n\u00a0\u00a0\u00a0\u00a0Kiemelte, a j\u00e1rv\u00e1ny tov\u00e1bbra is s\u00falyosan zajlik, m\u00e9g mindig magasak a megfert\u0151z\u0151d\u00e9seket, valamint a s\u00falyos megbeteged\u00e9seket \u00e9s az elhal\u00e1loz\u00e1st mutat\u00f3 adatok, noha \"stabiliz\u00e1l\u00f3dni l\u00e1tszanak\".\n\u00a0\u00a0\u00a0\u00a0Az orsz\u00e1gos tisztif\u0151orvos szerint ha a lakoss\u00e1g kell\u0151 fegyelemmel \"kib\u00edrja\" a h\u00fasv\u00e9tot, akkor a j\u00e1rv\u00e1ny a k\u00f6zelj\u00f6v\u0151ben tet\u0151zhet, amit az esetsz\u00e1mok lass\u00fa cs\u00f6kken\u00e9se k\u00f6vethet. \"Sokkal kevesebb van el\u0151tt\u00fcnk, mint m\u00f6g\u00f6tt\u00fcnk\" - fogalmazott.\n\u00a0\u00a0\u00a0\u00a0M\u00fcller Cec\u00edlia meger\u0151s\u00edtette, hogy az olt\u00e1sokat minden el\u00e9 helyezik, ez\u00e9rt az olt\u00f3pontok h\u00fasv\u00e9t alatt is folyamatosan m\u0171k\u00f6dnek. Fontosnak nevezte, hogy az id\u0151ponttal rendelkez\u0151k az \u00fcnnep alatt is vegy\u00e9k fel az olt\u00e1st, hiszen \"minden olt\u00f3anyag egy-egy \u00e9letet, eg\u00e9szs\u00e9get ment\".\n\u00a0\u00a0\u00a0\u00a0\nA tisztif\u0151orvos felid\u00e9zte, hogy a WHO f\u0151igazgat\u00f3ja p\u00e9nteken elismer\u00e9ssel nyilatkozott a magyar olt\u00f3rendszerr\u0151l, amelynek k\u00f6sz\u00f6nhet\u0151en mostanra minden \u00f6t\u00f6dik \u00e1llampolg\u00e1r megkapta az els\u0151 vakcin\u00e1t, t\u00f6bb mint 860 ezren pedig m\u00e1r a m\u00e1sodik olt\u00e1son is t\u00faljutottak \u00e9s teljesen v\u00e9dettnek min\u0151s\u00fclnek.\n\u00a0\u00a0\u00a0\u00a0Al\u00e1h\u00fazta, Magyarorsz\u00e1g val\u00f3ban j\u00f3l \u00e1ll az olt\u00e1sokkal, de mindaddig nem lesz el\u00e9gedett, am\u00edg a beoltotts\u00e1g magas ar\u00e1ny\u00e1nak k\u00f6sz\u00f6nhet\u0151en meg nem tudj\u00e1k \u00e1ll\u00edtani a j\u00e1rv\u00e1nyt.\n\u00a0\u00a0\u00a0\u00a0Sz\u00f3lt arr\u00f3l is, hogy a koronav\u00edrus term\u00e9szet\u00e9n\u00e9l fogva k\u00e9pes gyorsan v\u00e1ltozni, ez\u00e9rt sok mut\u00e1ci\u00f3 fordul el\u0151, azonban a Magyarorsz\u00e1gon enged\u00e9lyezett vakcin\u00e1k minden jelenlegi vari\u00e1nssal szemben v\u00e9delmet ny\u00fajtanak.\n\u00a0\u00a0\u00a0\u00a0Hangs\u00falyozta, a brit mut\u00e1ns fert\u0151z\u0151k\u00e9pess\u00e9ge, s\u00falyos megbeteg\u00edt\u0151k\u00e9pess\u00e9ge sokkal nagyobb, mint az eredeti, \u00fagynevezett vad v\u00edrus\u00e9, emiatt t\u00f6bb a fert\u0151z\u00f6tt \u00e9s k\u00f6z\u00fcl\u00fck t\u00f6bben ker\u00fclnek k\u00f3rh\u00e1zba. Egy fert\u0151z\u00f6tt negyed\u00f3ra alatt h\u00e1rom m\u00e1sik embert is megfert\u0151zhet egy helyis\u00e9gben tart\u00f3zkodva - mondta M\u00fcller Cec\u00edlia, \u00e9ppen ez\u00e9rt rendk\u00edv\u00fcl fontosnak nevezte a higi\u00e9n\u00e9s \u00f3vint\u00e9zked\u00e9sek betart\u00e1s\u00e1t.\n\u00a0\u00a0\u00a0\u00a0A tisztif\u0151orvos azt mondta, jelenleg a fiatalok k\u00f6r\u00e9ben is sok a s\u00falyos beteg, ami egyr\u00e9szt az\u00e9rt is lehet, mert a 65 \u00e9v felettiek 80 sz\u00e1zal\u00e9ka m\u00e1r kapott legal\u00e1bb egy olt\u00e1st, m\u00e1sr\u00e9szt ez a mut\u00e1ci\u00f3 fog\u00e9konyabb a fiatal, munkak\u00e9pes koroszt\u00e1lyra. Hozz\u00e1tette, a cukorbetegs\u00e9g \u00e9s a k\u00f3ros elh\u00edz\u00e1s t\u00f6bbletkock\u00e1zati t\u00e9nyez\u0151t jelent m\u00e1s alapbetegs\u00e9gekhez k\u00e9pest.\nMTI\n\u00a0\n\n"}]