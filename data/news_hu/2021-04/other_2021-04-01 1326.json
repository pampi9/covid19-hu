[{"date": "2021-04-01 13:26", "url": "https://koronavirus.gov.hu/cikkek/operativ-torzs-tobb-mint-750-ezer-tehergepjarmu-lepett-be-magyarorszagra-az-elmult-het", "h1": "Operat\u00edv t\u00f6rzs: t\u00f6bb mint 750 ezer teherg\u00e9pj\u00e1rm\u0171 l\u00e9pett be Magyarorsz\u00e1gra az elm\u00falt h\u00e9t h\u00f3napban", "body": "\nMagyarorsz\u00e1g teljes schengeni bels\u0151 hat\u00e1rszakasz\u00e1n a szeptember elsej\u00e9n ideiglenesen bevezetett hat\u00e1rforgalmi ellen\u0151rz\u00e9s h\u00e9t h\u00f3napja alatt 764 278 teherg\u00e9pj\u00e1rm\u0171 l\u00e9pett be a tranzitforgalomban - k\u00f6z\u00f6lte a j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak helyettes vezet\u0151je a test\u00fclet cs\u00fct\u00f6rt\u00f6ki, online sajt\u00f3t\u00e1j\u00e9koztat\u00f3j\u00e1n.\n\n\nKiss R\u00f3bert elmondta, hogy ezen id\u0151szak alatt magyarorsz\u00e1gi \u00fati c\u00e9llal 574 209 teherg\u00e9pkocsi l\u00e9pett be az orsz\u00e1gba.\n\u00a0\u00a0\u00a0\u00a0Az alezredes kiemelte, hogy az egyik legjelent\u0151sebb forgalm\u00fa osztr\u00e1k hat\u00e1r\u00e1tkel\u0151n\u00e9l, Hegyeshalom aut\u00f3p\u00e1lya-\u00e1tkel\u0151helyen szeptember 1-je \u00f3ta 191 571 teherg\u00e9pj\u00e1rm\u0171vet l\u00e9ptettek be az orsz\u00e1gba, m\u00edg a m\u00e1sik legnagyobb forgalm\u00fa \u00e1tkel\u0151n\u00e9l, a szlov\u00e1k hat\u00e1rszakaszon l\u00e9v\u0151 rajkai aut\u00f3p\u00e1lya-\u00e1tkel\u0151helyen 344 178 j\u00e1rm\u0171 bel\u00e9p\u00e9s\u00e9t biztos\u00edtott\u00e1k.\n\u00a0\u00a0\u00a0\u00a0Kiss R\u00f3bert arr\u00f3l is besz\u00e9lt, hogy a teljes schengeni bels\u0151 hat\u00e1rszakaszon 128 hat\u00e1r\u00e1tkel\u0151 van, ebb\u0151l k\u00f6z\u00faton 10 van nyitva szem\u00e9ly- \u00e9s teherforgalomra, kiz\u00e1r\u00f3lag szem\u00e9lyforgalom be-\u00e9s kil\u00e9p\u00e9s\u00e9re pedig 30 \u00e1tkel\u0151 haszn\u00e1lhat\u00f3 k\u00f6z\u00faton, v\u00edzi \u00faton pedig kett\u0151. A t\u00f6bbi 86 kisebb jelent\u0151s\u00e9g\u0171 \u00e1tkel\u0151 - ezek erdei d\u0171l\u0151utakon, turistautakon, kavicsos- \u00e9s f\u00f6ldutakon tal\u00e1lhat\u00f3k - tov\u00e1bbra is le van z\u00e1rva.\n\u00a0\u00a0\u00a0\u00a0Besz\u00e1molt arr\u00f3l is, hogy Horv\u00e1torsz\u00e1g cs\u00fct\u00f6rt\u00f6kt\u0151l v\u00e1ltoztatott a bel\u00e9p\u00e9si szab\u00e1lyain, m\u00e1r nemcsak negat\u00edv PCR-teszttel lehet beutazni az orsz\u00e1gba, hanem elfogadj\u00e1k az Eur\u00f3pai Uni\u00f3ban alkalmazott antig\u00e9nalap\u00fa tesztet is. Karant\u00e9nk\u00f6telezetts\u00e9g n\u00e9lk\u00fcl bel\u00e9phet tov\u00e1bb\u00e1 Horv\u00e1torsz\u00e1gba az, akinek van olt\u00e1si igazol\u00e1sa, aki orvosi igazol\u00e1st tud felmutatni arr\u00f3l, hogy a koronav\u00edrusos megbeteged\u00e9sb\u0151l meggy\u00f3gyult, tov\u00e1bb\u00e1 nem ker\u00fcl karant\u00e9nba az a 7 \u00e9vn\u00e9l fiatalabb gyerek sem, aki nagykor\u00fa k\u00eds\u00e9r\u0151j\u00e9nek van negat\u00edv tesztje.\n\u00a0\u00a0\u00a0\u00a0A rend\u0151r\u00f6k 721 emberrel szemben int\u00e9zkedtek szerd\u00e1n a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt, \u00edgy 43 284-re n\u0151tt a maszkvisel\u00e9si szab\u00e1lyok megs\u00e9rt\u00e9se miatt ind\u00edtott int\u00e9zked\u00e9sek sz\u00e1ma az err\u0151l sz\u00f3l\u00f3 korm\u00e1nyrendelet hat\u00e1lybal\u00e9p\u00e9se \u00f3ta - ismertette Kiss R\u00f3bert.\n\u00a0\u00a0\u00a0\u00a0Hozz\u00e1tette: szerd\u00e1n k\u00f6zter\u00fcleten 677 olyan emberrel szemben int\u00e9zkedtek, aki nem viselt maszkot, k\u00f6z\u00fcl\u00fck 186-ot figyelmeztettek, 290-et megb\u00edrs\u00e1goltak \u00e9s 201-et feljelentettek. T\u00f6megk\u00f6zleked\u00e9si eszk\u00f6z\u00f6k\u00f6n \u00e9s a meg\u00e1ll\u00f3kban 28, \u00fczletekben pedig 6 emberrel szemben int\u00e9zkedtek e miatt.\n\u00a0\u00a0\u00a0\u00a0A boltokra, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatti int\u00e9zked\u00e9sek k\u00f6z\u00fcl eddig 312 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 714-ben pedig az \u00fczletek korl\u00e1tozott nyitvatart\u00e1s\u00e1ra, illetve az \u00fczletekben tart\u00f3zkod\u00e1sra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0Egy vill\u00e1nyi vend\u00e9gh\u00e1zat ideiglenesen bez\u00e1rattak, mert \u00fczemeltet\u0151je nyitva tartotta az ellen\u0151rz\u00e9s id\u0151pontj\u00e1ban \u00e9s k\u00e9t gr\u00faz \u00e1llampolg\u00e1rnak sz\u00e1ll\u00e1st adott. Hab\u00e1r a sz\u00e1ll\u00e1sad\u00f3 kit\u00f6ltette a vend\u00e9gekkel azt a nyilatkozatot, amely szerint az utaz\u00e1suk \u00fczleti c\u00e9l\u00fa, de nem gy\u0151z\u0151d\u00f6tt meg arr\u00f3l, hogy a dokumentum megfelel-e a val\u00f3s\u00e1gnak - mondta az alezredes.\u00a0\u00a0\u00a0\u00a0\n\u00a0\u00a0\u00a0\u00a0Kiss R\u00f3bert k\u00f6z\u00f6lte, szerd\u00e1n a kij\u00e1r\u00e1si \u00e9s a csoportosul\u00e1si, gy\u00fclekez\u00e9si tilalommal kapcsolatos szab\u00e1lyok megs\u00e9rt\u00e9se miatt 520-szor int\u00e9zkedtek a rend\u0151r\u00f6k: 9-en a kutyas\u00e9t\u00e1ltat\u00e1s szab\u00e1lyait szegt\u00e9k meg, 30-an pedig a csoportosul\u00e1s tilalm\u00e1t nem tartott\u00e1k be.. A kij\u00e1r\u00e1si korl\u00e1toz\u00e1s, majd az azt felv\u00e1lt\u00f3 kij\u00e1r\u00e1si tilalom tavaly novemberi bevezet\u00e9se \u00f3ta 57 619 hasonl\u00f3 esetben int\u00e9zkedtek.\n\u00a0\u00a0\u00a0\u00a0Szerd\u00e1n is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 80 esetben l\u00e9ptek fel. Az \u00e1tutaz\u00f3kat tavaly szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 14 563-szor int\u00e9zkedtek.\n\u00a0\u00a0\u00a0\u00a0Kiss R\u00f3bert arr\u00f3l is besz\u00e9lt, m\u00e9g mindig nagyon sokan, 55 915-en vannak hat\u00f3s\u00e1gi h\u00e1zi karant\u00e9nban, az elm\u00falt napon 7543 ilyen korl\u00e1toz\u00f3 int\u00e9zked\u00e9st rendeltek el. K\u00f6z\u00fcl\u00fck 7701-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - ismertette az alezredes.\n\u00a0\u00a0\u00a0\u00a0A h\u00fasv\u00e9ti hossz\u00fa h\u00e9tv\u00e9g\u00e9vel kapcsolatban elmondta: sokan indulnak \u00fatnak az\u00e9rt, hogy a szeretteikkel t\u00f6lts\u00e9k az \u00fcnnepet. Eml\u00e9keztetett: ebben az id\u0151szakban a rend\u0151r\u00f6k kiemelten figyelnek a balesetek megel\u0151z\u00e9s\u00e9re, a k\u00f6zleked\u00e9s biztons\u00e1g\u00e1ra.\n\u00a0\u00a0\u00a0\u00a0Id\u00e9n a koronav\u00edrus-j\u00e1rv\u00e1ny miatt k\u00fcl\u00f6n\u00f6sen fontos, hogy mindenki tartsa be a v\u00e9delmi int\u00e9zked\u00e9seket - hangs\u00falyozta az alezredes. Hozz\u00e1tette: azzal, ha a h\u00fasv\u00e9tot csak a legsz\u0171kebb csal\u00e1di k\u00f6rben \u00fcnneplik az emberek, betartj\u00e1k a v\u00e9delmi szab\u00e1lyokat, hozz\u00e1j\u00e1rulnak ahhoz, hogy cs\u00f6kkenjen az eg\u00e9szs\u00e9g\u00fcgyi ell\u00e1t\u00f3rendszerre nehezed\u0151 nyom\u00e1s.\n\u00a0\u00a0\u00a0\u00a0A koronav\u00edrus-j\u00e1rv\u00e1ny harmadik hull\u00e1m\u00e1ban az egy\u00e9ni felel\u0151ss\u00e9g k\u00e9rd\u00e9se megk\u00e9rd\u0151jelezhetetlen - jelentette ki az alezredes.\n\u00a0\u00a0\u00a0\u00a0Mint mondta, h\u00fasv\u00e9tkor is az utc\u00e1kon, tereken lesznek a rend\u0151r\u00f6k \u00e9s a k\u00f6zleked\u00e9sbiztons\u00e1gi szab\u00e1lyok betartat\u00e1sa mellett a v\u00e9delmi int\u00e9zked\u00e9sek betart\u00e1s\u00e1t is ellen\u0151rzik. Hozz\u00e1tette: a v\u00e9delmi int\u00e9zked\u00e9seket megszeg\u0151kkel szemben az \u00fcnnepek idej\u00e9n is hat\u00e1rozottan, k\u00f6vetkezetesen, ar\u00e1nyosan j\u00e1rnak el. K\u00e9rte, hogy mindenki a saj\u00e1t \u00e9s m\u00e1sok \u00e9let\u00e9nek, testi \u00e9ps\u00e9g\u00e9nek \u00e9s eg\u00e9szs\u00e9g\u00e9nek \u00e9rdek\u00e9ben tartsa be a v\u00e9delmi szab\u00e1lyokat.\n\nMTI 2021. \u00e1prilis 1.\n\n"}]