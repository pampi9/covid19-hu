[{"date": "2021-04-20 17:26", "url": "https://koronavirus.gov.hu/cikkek/gyorgy-laszlo-keszen-allnak-magyar-cegek-nyitasra", "h1": "Gy\u00f6rgy L\u00e1szl\u00f3: k\u00e9szen \u00e1llnak a magyar c\u00e9gek a nyit\u00e1sra ", "body": "\nCsaknem 2000 milli\u00e1rd forint \u00e9rt\u00e9k\u0171 olyan beruh\u00e1z\u00e1s megval\u00f3sul\u00e1s\u00e1hoz j\u00e1rult hozz\u00e1 az \u00e1llam, amely a j\u00e1rv\u00e1ny n\u00e9lk\u00fcl egy\u00e9bk\u00e9nt nem vagy csak k\u00e9s\u0151bb val\u00f3sult volna meg - mondta a Vil\u00e1ggazdas\u00e1gnak Gy\u00f6rgy L\u00e1szl\u00f3, az Innov\u00e1ci\u00f3s \u00e9s Technol\u00f3giai Miniszt\u00e9rium gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra, aki szerint ha \u00fajranyit a vil\u00e1g, a magyar v\u00e1llalkoz\u00e1sok k\u00e9szen \u00e1llnak majd a versenyre.\n\n\nAz \u00e1llamtitk\u00e1r a lap keddi sz\u00e1m\u00e1ban kifejtette: a tervezetten fel\u00fcl tov\u00e1bbi ezermilli\u00e1rd forintot ford\u00edtott fejleszt\u00e9sekre az \u00e1llam, a t\u00e1mogat\u00e1sokkal arra \u00f6szt\u00f6n\u00f6zt\u00e9k a v\u00e1llalkoz\u00e1sokat, hogy a bizonytalans\u00e1g ellen\u00e9re is hajts\u00e1k v\u00e9gre a kor\u00e1bban tervezett beruh\u00e1z\u00e1saikat. Ennek k\u00f6sz\u00f6nhet\u0151, hogy az EU-ban tavaly Magyarorsz\u00e1gon volt a m\u00e1sodik legmagasabb, 27,5 sz\u00e1zal\u00e9kos a GDP-ar\u00e1nyos beruh\u00e1z\u00e1si r\u00e1ta.\u00a0\u00a0\n\u00a0\u00a0\u00a0\u00a0Hozz\u00e1tette, hogy a beruh\u00e1z\u00e1s- \u00e9s b\u00e9rt\u00e1mogat\u00e1si programok mellett sz\u00e1mos kedvezm\u00e9nyes hitelprogram is el\u00e9rhet\u0151 a v\u00e1llalkoz\u00e1sok sz\u00e1m\u00e1ra, egyebek k\u00f6zt a Sz\u00e9chenyi-k\u00e1rtya program kedvezm\u00e9nyes hitelterm\u00e9kei, a az MNB Nhp Hajr\u00e1! programja, valamint a t\u00edzmilli\u00f3 forint \u00fajraind\u00edt\u00e1si gyorsk\u00f6lcs\u00f6n. Az elm\u00falt egy \u00e9vben mintegy 3000 milli\u00e1rd forint \u00e9rt\u00e9k\u0171 hitelt helyeztek ki a p\u00e9nzint\u00e9zetek - jegyezte meg.\n\u00a0\u00a0\u00a0\u00a0Gy\u00f6rgy L\u00e1szl\u00f3 kijelentette, hogy a korm\u00e1ny teljes\u00edtette azt a v\u00e1llal\u00e1s\u00e1t, amelyet a v\u00e1ls\u00e1g kezdet\u00e9n tett, miszerint t\u00f6bb munkahelyet hoz l\u00e9tre, mint amennyit a v\u00edrus elpuszt\u00edt: Magyarorsz\u00e1gon ma, ha kicsivel is - nyolcsz\u00e1zzal -, de t\u00f6bben dolgoznak, mint egy \u00e9ve. Ami cs\u00f6kkent, az a k\u00f6zfoglalkoztatottak, illetve a k\u00fclf\u00f6ld\u00f6n dolgoz\u00f3 magyarok sz\u00e1ma. A munkaer\u0151piacon ek\u00f6zben megindult az \u00e1trendez\u0151d\u00e9s: t\u00f6bb mint harmincezerrel t\u00f6bben dolgoznak az IT-szektorban, emellett b\u0151v\u00fclt a foglalkoztat\u00e1s az oktat\u00e1s, az \u00e9p\u00edt\u0151ipar \u00e9s a tudom\u00e1nyos tev\u00e9kenys\u00e9gek ter\u00fclet\u00e9n is.\n\nMTI 2021. \u00e1prilis 20., kedd 8:38\n\n"}]