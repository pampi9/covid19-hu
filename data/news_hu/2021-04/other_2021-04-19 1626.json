[{"date": "2021-04-19 16:26", "url": "https://koronavirus.gov.hu/cikkek/varga-mihaly-adokonnyitesekre-kedvezmenyekre-tett-javaslatot-versenykepessegi-tanacs", "h1": "Varga Mih\u00e1ly: ad\u00f3k\u00f6nny\u00edt\u00e9sekre, kedvezm\u00e9nyekre tett javaslatot a versenyk\u00e9pess\u00e9gi tan\u00e1cs", "body": "\nA turizmus \u00e9s vend\u00e9gl\u00e1t\u00e1s \u00fajraind\u00edt\u00e1s\u00e1t seg\u00edtve a turizmusfejleszt\u00e9si hozz\u00e1j\u00e1rul\u00e1s elenged\u00e9s\u00e9nek meghosszabb\u00edt\u00e1s\u00e1t, ad\u00f3k\u00f6nny\u00edt\u00e9seket, kedvezm\u00e9nyeket javasol a versenyk\u00e9pess\u00e9gi tan\u00e1cs - jelentette be Varga Mih\u00e1ly p\u00e9nz\u00fcgyminiszter a Nemzeti Versenyk\u00e9pess\u00e9gi Tan\u00e1cs h\u00e9tf\u0151i \u00fcl\u00e9s\u00e9t k\u00f6vet\u0151en a k\u00f6z\u00f6ss\u00e9gi oldal\u00e1n.\n\n\nK\u00f6z\u00f6lte: a tan\u00e1cs konkr\u00e9t javaslatokat k\u00e9sz\u00edtett el\u0151 a korm\u00e1ny sz\u00e1m\u00e1ra. Magyarorsz\u00e1g \u00e1toltotts\u00e1ga kiemelked\u0151 Eur\u00f3p\u00e1ban, ezzel lehet\u0151s\u00e9g ny\u00edlt a gazdas\u00e1g \u00fajraind\u00edt\u00e1s\u00e1t t\u00e1mogat\u00f3 int\u00e9zked\u00e9sek megt\u00e1rgyal\u00e1s\u00e1ra - h\u00fazta al\u00e1.\n\u00a0\u00a0\u00a0\u00a0K\u00f6zl\u00e9se szerint a turizmusfejleszt\u00e9si hozz\u00e1j\u00e1rul\u00e1s elenged\u00e9s\u00e9nek meghosszabb\u00edt\u00e1sa 10 milli\u00e1rd forintot hagyhat a c\u00e9gekn\u00e9l. Javaslatot tettek a Sz\u00e9p-k\u00e1rtya juttat\u00e1s munkaad\u00f3kat terhel\u0151 szoci\u00e1lis hozz\u00e1j\u00e1rul\u00e1si ad\u00f3 (szocho) mentess\u00e9g\u00e9nek meghosszabb\u00edt\u00e1s\u00e1ra, ami szint\u00e9n 10 milli\u00e1rdot hagyhat a c\u00e9gekn\u00e9l. Javasolj\u00e1k m\u00e9g a reprezent\u00e1ci\u00f3 \u00e9s \u00fczleti aj\u00e1nd\u00e9k szoch\u00f3j\u00e1nak \u00e9v v\u00e9g\u00e9ig tart\u00f3 felf\u00fcggeszt\u00e9s\u00e9t, amely k\u00f6r\u00fclbel\u00fcl 15-20 milli\u00e1rd forintos seg\u00edts\u00e9get jelenthet majd a v\u00e1llalkoz\u00f3i szektornak.\n\u00a0\u00a0\u00a0\u00a0M\u00e1sodik javasolt int\u00e9zked\u00e9sk\u00f6rnek nevezte a neh\u00e9z helyzetben l\u00e9v\u0151 v\u00e1llalkoz\u00e1sokat t\u00f6bb t\u00edzmilli\u00e1rd forinttal seg\u00edt\u0151 int\u00e9zked\u00e9seket. Fizet\u00e9si kedvezm\u00e9nyekre tesznek javaslatot az ad\u00f3fizet\u00e9sben. P\u00e9ldak\u00e9nt eml\u00edtette a p\u00f3tl\u00e9kmentes fizet\u00e9si halaszt\u00e1st. Javasolj\u00e1k a kis \u00e9s k\u00f6z\u00e9pv\u00e1llalkoz\u00e1sok gyorsabb \u00e1fa-visszat\u00e9r\u00edt\u00e9s\u00e9nek fenntart\u00e1s\u00e1t az \u00e9v v\u00e9g\u00e9ig, ahogyan a negat\u00edv ad\u00f3alappal rendelkez\u0151 energiaell\u00e1t\u00f3k j\u00f6vedelemad\u00f3-alapj\u00e1nak cs\u00f6kkent\u00e9s\u00e9re is javaslatot tesznek.\n\u00a0\u00a0\u00a0\u00a0A harmadik c\u00e9lzott \u00fcgyk\u00f6rnek nevezte Varga Mih\u00e1ly a korm\u00e1ny azon c\u00e9lj\u00e1t, miszerint amennyi munkahelyet a v\u00edrus elvett, annyit hozzanak l\u00e9tre. Ezt seg\u00edtheti a tan\u00e1csnak az a javaslata, miszerint a szocho-kedvezm\u00e9ny a jelenlegi hat h\u00f3nap helyett m\u00e1r h\u00e1rom h\u00f3nap munkan\u00e9lk\u00fclis\u00e9g ut\u00e1n is ig\u00e9nyelhet\u0151 lenne. Ez 30 milli\u00e1rd forintot hagy a v\u00e1llalkoz\u00f3i szektorban - mondta.\n\u00a0\u00a0\u00a0\u00a0A t\u00e1rcavezet\u0151 video\u00fczenete szerint a tan\u00e1cs tagjaival egyet\u00e9rtettek abban, hogy amennyiben a magyar \u00e1toltotts\u00e1g tov\u00e1bbra is sikeresen emelkedik, a v\u00e1ls\u00e1g alatt felp\u00f6rgetett beruh\u00e1z\u00e1soknak k\u00f6sz\u00f6nhet\u0151en az \u00e9v m\u00e1sodik negyed\u00e9v\u00e9ben m\u00e1r k\u00e9tsz\u00e1mjegy\u0171 lehet a magyar gazdas\u00e1g n\u00f6veked\u00e9se.\n\n\nMTI 2021. \u00e1prilis 19.\n\n"}]