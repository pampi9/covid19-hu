[{"date": "2021-04-21 14:18", "url": "https://koronavirus.gov.hu/cikkek/orszagos-tisztifoorvos-az-oltasoknak-koszonhetoen-csokken-fertozottek-szama", "h1": "Orsz\u00e1gos tisztif\u0151orvos: az olt\u00e1soknak is k\u00f6sz\u00f6nhet\u0151en cs\u00f6kken a fert\u0151z\u00f6ttek sz\u00e1ma", "body": "\nA v\u00e9delmi int\u00e9zked\u00e9seknek \u00e9s az olt\u00e1soknak k\u00f6sz\u00f6nhet\u0151en cs\u00f6kken a fert\u0151z\u00f6ttek sz\u00e1ma - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia k\u00f6z\u00f6lte, cs\u00f6kken az \u00faj fert\u0151z\u00f6ttek sz\u00e1ma, az elm\u00falt napon 2527 \u00faj fert\u0151z\u00f6ttet azonos\u00edtottak, \u00e9s 266 823-ra cs\u00f6kkent az akt\u00edv fert\u0151z\u00f6ttek sz\u00e1ma.\n\u00a0\u00a0\u00a0\u00a0Hozz\u00e1tette: k\u00f3rh\u00e1zban 8097-en vannak, k\u00f6z\u00fcl\u00fck 925-en szorulnak l\u00e9legeztet\u0151g\u00e9pre, ugyanakkor n\u0151 a gy\u00f3gyultak sz\u00e1ma, \u0151k 464 750-en vannak.\n\u00a0\u00a0\u00a0\u00a0Azt mondta, a j\u00e1rv\u00e1ny\u00fcgyi adatok m\u00e9rs\u00e9kelt, elh\u00faz\u00f3d\u00f3 cs\u00f6kken\u00e9s\u00e9t l\u00e1tj\u00e1k az adatokban, els\u0151sorban a brit mut\u00e1ns miatt, amely komolyabb betegs\u00e9get okoz, \u00e9s a betegek hosszabb k\u00f3rh\u00e1zi kezel\u00e9st ig\u00e9nyelnek. A j\u00e1rv\u00e1ny els\u0151 \u00e9s m\u00e1sodik hull\u00e1m\u00e1ban k\u00f3rh\u00e1zba ker\u00fcl\u0151kn\u00e9l gyorsabb volt a gy\u00f3gyul\u00e1si id\u0151szak - tette hozz\u00e1.\n\u00a0\u00a0\u00a0\u00a0A tisztif\u0151orvos elmondta: a k\u00f6vetkez\u0151 h\u00e9ten egyid\u0151ben mind az \u00f6tf\u00e9le vakcina el\u00e9rhet\u0151 lesz az olt\u00f3pontokon, b\u00e1r nem egyenl\u0151 ar\u00e1nyban, hiszen elt\u00e9r\u0151 azok sz\u00e1ma, akik az egyes vakcin\u00e1kb\u00f3l a m\u00e1sodik d\u00f3zist kapj\u00e1k.\n\u00a0\u00a0\u00a0\u00a0M\u00fcller Cec\u00edlia kiemelte, n\u0151 az olt\u00e1sra regisztr\u00e1ltak \u00e9s azon bel\u00fcl is a fiatalok sz\u00e1ma. \u00cdgy - mint fogalmazott - \"megcsillan annak lehet\u0151s\u00e9ge, hogy megszabaduljunk ebb\u0151l a pand\u00e9mi\u00e1s helyzett\u0151l, \u00e9s az olt\u00e1sok n\u00f6vekv\u0151 sz\u00e1m\u00e1val lassan, \u00f3vatosan \u00fajra vissza tudjuk nyerni megszokott \u00e9let\u00fcnket\". Erre kell t\u00f6rekedni - emelte ki.\n\u00a0\u00a0\u00a0\u00a0Hangs\u00falyozta, hogy mind az \u00f6t rendelkez\u00e9sre \u00e1ll\u00f3 olt\u00f3anyag alkalmas, mindegyik megfelel az Eg\u00e9szs\u00e9g\u00fcgyi Vil\u00e1gszervezet (WHO) k\u00f6vetelm\u00e9ny\u00e9nek, amely szerint a vakcin\u00e1knak 50 sz\u00e1zal\u00e9k feletti v\u00e9detts\u00e9get kell adniuk.\n\u00a0\u00a0\u00a0\u00a0Aki az olt\u00e1st k\u00e9ri, nemcsak a saj\u00e1t \u00e9let\u00e9t, hanem m\u00e1s emberek \u00e9let\u00e9t, eg\u00e9szs\u00e9g\u00e9t v\u00e9di meg - mondta, hangs\u00falyozva, hogy a koronav\u00edrust kiz\u00e1r\u00f3lag v\u00e9d\u0151olt\u00e1ssal lehet legy\u0151zni.\n\u00a0\u00a0\u00a0\u00a0Arra a k\u00e9rd\u00e9sre, hogy a h\u00e1ziorvosok k\u00fcl\u00f6n d\u00edjaz\u00e1sban r\u00e9szes\u00fclnek-e akkor, ha Sinopharm-vakcin\u00e1val oltanak, M\u00fcller Cec\u00edlia azt v\u00e1laszolta: a h\u00e1ziorvosok - f\u00fcggetlen\u00fcl az olt\u00f3anyag fajt\u00e1j\u00e1t\u00f3l - k\u00fcl\u00f6n d\u00edjaz\u00e1sban r\u00e9szes\u00fclnek, ha h\u00e9tv\u00e9g\u00e9n vagy \u00fcnnepnapon oltanak. Erre egy kor\u00e1bbi korm\u00e1nyrendelet ad lehet\u0151s\u00e9get - tette hozz\u00e1.\n\n\nMTI 2021. \u00e1prilis 21.\n\n"}]