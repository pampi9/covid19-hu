[{"date": "2021-04-30 22:25", "url": "https://koronavirus.gov.hu/cikkek/szombat-reggeltol-ujra-lehet-foglalni-idopontot-sinopharm-es-astrazeneca-oltasra", "h1": "Szombat reggelt\u0151l \u00fajra lehet foglalni id\u0151pontot Sinopharm \u00e9s AstraZeneca olt\u00e1sra", "body": "\nAz online id\u0151pontfoglal\u00f3 honlapot \u00e9rt terhel\u00e9ses t\u00e1mad\u00e1s miatt el\u0151\u00e1llt informatikai probl\u00e9m\u00e1k elh\u00e1r\u00edt\u00e1sa megt\u00f6rt\u00e9nt. A tervek szerint szombat reggelt\u0151l \u00fajra lehet interneten id\u0151pontot foglalni jelenleg Sinopharm \u00e9s AstraZeneca olt\u00e1sokra. Az egynapos p\u00e9nteki olt\u00e1sra meghirdetett Pfizer vakcina elfogyott.\n\n\u00a0\u00a0 \u00a0 Felh\u00edvjuk a figyelmet, hogy a k\u00f3rh\u00e1zi olt\u00f3pontokon minden vakcin\u00e1b\u00f3l annyit tudunk felk\u00edn\u00e1lni, amennyi \u00e9pp rendelkez\u00e9sre \u00e1ll.\u00a0\u00a0A Magyarorsz\u00e1gon haszn\u00e1lt vakcin\u00e1k mindegyike hat\u00e1sos \u00e9s v\u00e9d a megbeteged\u00e9s ellen.\n\u00a0\u00a0\u00a0\u00a0Az id\u0151pontfoglal\u00f3t csak az olt\u00e1sra regisztr\u00e1ltak tudj\u00e1k haszn\u00e1lni, k\u00f6z\u00fcl\u00fck is csak azok, akiknek a regisztr\u00e1ci\u00f3ja m\u00e1r \u00e9rv\u00e9nyes\u00edtve van, teh\u00e1t a regisztr\u00e1ci\u00f3kor megadott adataikat m\u00e1r ellen\u0151rizt\u00e9k. Itt ellen\u0151rizheti, hogy az \u00d6n regisztr\u00e1ci\u00f3ja milyen st\u00e1tuszban van:\u00a0https://vakcinareg.neak.gov.hu/regisztracio/\n\u00a0\u00a0\u00a0\u00a0Az id\u0151pontfoglal\u00f3 kezel\u00e9se nagyon k\u00f6nny\u0171, a TAJ-sz\u00e1m \u00e9s sz\u00fclet\u00e9si d\u00e1tum megad\u00e1s\u00e1val tudnak bel\u00e9pni a regisztr\u00e1ltak. Majd kiv\u00e1laszthatj\u00e1k, hogy melyik napon, h\u00e1ny \u00f3rakor \u00e9s melyik telep\u00fcl\u00e9sen \u00e9s ott melyik k\u00f3rh\u00e1zi olt\u00f3ponton szeretn\u00e9k megkapni az olt\u00e1st. Fontos tudni, hogy mindenki csak egy foglal\u00e1st tud v\u00e9gezni \u00e9s a v\u00e9gleges\u00edtett foglal\u00e1sa m\u00e1r nem m\u00f3dos\u00edthat\u00f3. A foglal\u00e1sn\u00e1l \u00e9rdemes arra is gondolni, hogy az egy h\u00f3nap m\u00falva esed\u00e9kes m\u00e1sodik olt\u00e1st is ugyanazon a k\u00f3rh\u00e1zi olt\u00f3ponton fogja megkapni, ahol az els\u0151t. A regisztr\u00e1lt az id\u0151pontfoglal\u00e1sr\u00f3l visszaigazol\u00f3 emailt, s\u0151t az olt\u00e1s el\u0151tti nap eml\u00e9keztet\u0151 emailt is kap. A foglal\u00e1s visszaigazol\u00e1sa ki is nyomtathat\u00f3.\n\n\u00a0\u00a0\u00a0\u00a0K\u00e9rj\u00fck, hogy aki szeretne olt\u00e1st kapni, az miel\u0151bb foglalja le az id\u0151pontot!\n\u00a0\u00a0\u00a0\u00a0K\u00e9rj\u00fck, hogy a lefoglalt id\u0151pontban pontosan jelenjen meg! Az olt\u00e1sra vigye a szem\u00e9lyi igazolv\u00e1ny\u00e1t, a TAJ-k\u00e1rty\u00e1t, a kit\u00f6lt\u00f6tt \u00e9s kinyomtatott hozz\u00e1j\u00e1rul\u00f3 nyilatkozatot, \u00e9s lehet\u0151leg a kinyomtatott foglal\u00e1s visszaigazol\u00e1st.\n\u00a0\u00a0\u00a0\u00a0K\u00e9rj\u00fck a regisztr\u00e1ltakat, ha m\u00e1r foglaltak online id\u0151pontot \u00e9s a h\u00e1ziorvosuk is h\u00edvja \u0151ket olt\u00e1sra, akkor jelezz\u00e9k a h\u00e1ziorvosnak, hogy m\u00e1r van id\u0151pontjuk k\u00f3rh\u00e1zi olt\u00f3pontos olt\u00e1sra.\u00a0\u00a0\u00cdgy a h\u00e1ziorvos m\u00e1snak tudja felaj\u00e1nlani a vakcin\u00e1t.\n\n\u00a0\u00a0\u00a0\u00a0Kiad\u00f3: Koronav\u00edrus Sajt\u00f3k\u00f6zpont\n\n"}]