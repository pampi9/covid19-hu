[{"date": "2021-04-09 16:20", "url": "https://koronavirus.gov.hu/cikkek/szijjarto-magyarorszag-segit-szlovakianak-az-orosz-oltoanyag-bevizsgalasaban", "h1": "Szijj\u00e1rt\u00f3: Magyarorsz\u00e1g seg\u00edt Szlov\u00e1ki\u00e1nak az orosz olt\u00f3anyag bevizsg\u00e1l\u00e1s\u00e1ban", "body": "\nMagyarorsz\u00e1g seg\u00edt Szlov\u00e1ki\u00e1nak a Pozsony \u00e1ltal megrendelt, koronav\u00edrus elleni orosz olt\u00f3anyag bevizsg\u00e1l\u00e1s\u00e1ban - jelentette be a k\u00fclgazdas\u00e1gi \u00e9s k\u00fcl\u00fcgyminiszter p\u00e9nteken Budapesten, miut\u00e1n megbesz\u00e9l\u00e9st folytatott Igor Matovic szlov\u00e1k minisztereln\u00f6k-helyettessel, p\u00e9nz\u00fcgyminiszterrel.\n\n\nSzijj\u00e1rt\u00f3 P\u00e9ter k\u00f6z\u00f6lte, Szlov\u00e1kia azt k\u00e9rte Magyarorsz\u00e1gt\u00f3l, hogy seg\u00edtsen az Oroszorsz\u00e1gb\u00f3l \u00e9rkez\u0151 olt\u00f3anyag bevizsg\u00e1l\u00e1s\u00e1ban. Ennek Magyarorsz\u00e1g sz\u00edvesen eleget tesz, hiszen rendelkez\u00e9sre \u00e1ll az ehhez sz\u00fcks\u00e9ges tud\u00e1s \u00e9s a nemzetk\u00f6zileg akkredit\u00e1lt laborat\u00f3riumi kapacit\u00e1s - mondta. \u00a0\u00a0\u00a0\u00a0\nHangs\u00falyozta: Magyarorsz\u00e1g nagyon sz\u00edvesen seg\u00edt Szlov\u00e1ki\u00e1nak, hogy min\u00e9l t\u00f6bb szlov\u00e1k ember \u00e9let\u00e9t \u00e9s eg\u00e9szs\u00e9g\u00e9t tudj\u00e1k megmenteni. Magyarorsz\u00e1g abban \u00e9rdekelt, hogy szomsz\u00e9djai is sikeresek legyen a koronav\u00edrus elleni v\u00e9dekez\u00e9sben, hiszen a sikeres v\u00e9dekez\u00e9s\u00fck seg\u00edti, hogy a magyar v\u00e9dekez\u00e9s is sikeres lehessen - hangs\u00falyozta Szijj\u00e1rt\u00f3 P\u00e9ter. \u00a0\u00a0\u00a0\u00a0\nSzijj\u00e1rt\u00f3 P\u00e9ter a szlov\u00e1k p\u00e9nz\u00fcgyminiszterrel folytatott t\u00e1rgyal\u00e1s ut\u00e1n azt mondta, Magyarorsz\u00e1g \u00e9s Szlov\u00e1kia \"ezer meg ezer sz\u00e1llal\" k\u00f6t\u0151dik egym\u00e1shoz, \u00edgy nem lehets\u00e9ges, \u00e9s \"senki nem is akarhatn\u00e1\", hogy hermetikusan elz\u00e1rk\u00f3zzanak. Szijj\u00e1rt\u00f3 P\u00e9ter p\u00e9lda\u00e9rt\u00e9k\u0171nek nevezte Magyarorsz\u00e1g \u00e9s Szlov\u00e1kia v\u00e9dekez\u00e9si egy\u00fcttm\u0171k\u00f6d\u00e9s\u00e9t. Eml\u00e9keztetett, a k\u00e9t orsz\u00e1g seg\u00edtette egym\u00e1s \u00e1llampolg\u00e1rainak hazahozatal\u00e1t: Szlov\u00e1kia 93 magyar \u00e1llampolg\u00e1rt seg\u00edtett hazajuttatni a j\u00e1rv\u00e1ny els\u0151 szakasz\u00e1ban, Magyarorsz\u00e1g 56 szlov\u00e1k \u00e1llampolg\u00e1rnak seg\u00edtett. P\u00e9ldaszer\u0171nek nevezte a k\u00e9t orsz\u00e1g egy\u00fcttm\u0171k\u00f6d\u00e9s\u00e9t a hat\u00e1r\u00e1tkel\u0151k \u00fczemeltet\u00e9s\u00e9ben, az ing\u00e1z\u00f3k seg\u00edt\u00e9s\u00e9ben, valamint az \u00e1ruforgalom folyamatoss\u00e1g\u00e1nak fenntart\u00e1s\u00e1ban is.Szijj\u00e1rt\u00f3 P\u00e9ter megjegyezte azt is, hogy 197 magyar eg\u00e9szs\u00e9g\u00fcgyi szakember seg\u00edtett Szlov\u00e1ki\u00e1ban a t\u00f6meges tesztel\u00e9sben. K\u00f6z\u00f6lte: a k\u00f6lcs\u00f6n\u00f6s seg\u00edteni akar\u00e1s \"motorja\" szlov\u00e1k oldalon volt korm\u00e1nyf\u0151k\u00e9nt egy\u00e9rtelm\u0171en Igor Matovic. \u00a0\u00a0\u00a0\u00a0\nSzijj\u00e1rt\u00f3 P\u00e9ter kiemelte: a v\u00e9dekez\u00e9s v\u00e9gs\u0151 sikere az olt\u00e1son m\u00falik. Magyarorsz\u00e1g a m\u00e1sodik helyen \u00e1ll az Eur\u00f3pai Uni\u00f3ban a lakoss\u00e1gar\u00e1nyos \u00e1toltotts\u00e1g alapj\u00e1n. Magyarorsz\u00e1g t\u00f6bbet olt, mint m\u00e1s tag\u00e1llamok, \u00e9s ennek az az oka, hogy t\u00f6bb olt\u00f3anyaga van, mint m\u00e1soknak - mondta, hozz\u00e1t\u00e9ve: Magyarorsz\u00e1gnak az\u00e9rt van t\u00f6bb olt\u00f3anyaga, mert Keletr\u0151l is v\u00e1s\u00e1rol. \u00a0\u00a0\u00a0\n\u00a0Igor Matovic k\u00f6sz\u00f6netet mondott Szijj\u00e1rt\u00f3 P\u00e9ternek \u00e9s Magyarorsz\u00e1gnak a bar\u00e1ti viszony\u00e9rt, \u00e9s kiemelte, hogy a k\u00e9t orsz\u00e1g k\u00f6lcs\u00f6n\u00f6sen t\u00e1maszkodhat egym\u00e1sra. Azt mondta, az\u00e9rt j\u00f6tt Budapestre, hogy \"seg\u00edt\u0151 kezet tal\u00e1ljon\", \u00e9s a magyarorsz\u00e1gi OMCL- (Hivatalos Gy\u00f3gyszervizsg\u00e1l\u00f3 Laborat\u00f3riumok H\u00e1l\u00f3zata) laborat\u00f3riumban bevizsg\u00e1lhass\u00e1k a Szputnyik V vakcin\u00e1t, mivel ilyen laborat\u00f3riumok Szlov\u00e1ki\u00e1ban nincsenek. \u00a0\u00a0\u00a0\nSzlov\u00e1ki\u00e1ban m\u00e1r hat hete h\u0171t\u0151ben t\u00e1rolj\u00e1k az olt\u00f3anyagot, mik\u00f6zben eg\u00e9szs\u00e9get \u00e9s \u00e9leteket menthetn\u00e9nek vele - mondta Igor Matovic.\n\u00a0\u00a0\u00a0\u00a0\u00dajs\u00e1g\u00edr\u00f3i k\u00e9rd\u00e9sekre v\u00e1laszolva Szijj\u00e1rt\u00f3 P\u00e9ter elmondta, hogy a Szputnyik V vakcin\u00e1ra vonatkoz\u00f3 szerz\u0151d\u00e9s szerint m\u00e9g 200 ezer els\u0151 \u00e9s 700 ezer m\u00e1sodik olt\u00e1st kap Magyarorsz\u00e1g. \u00a0\u00a0\u00a0\u00a0\nK\u00f6z\u00f6lte azt is, n\u00e9h\u00e1ny \u00f3ra m\u00falva kapja meg Szputnyik V vakcin\u00e1b\u00f3l a m\u00e1sodik olt\u00e1s\u00e1t. \u00a0\u00a0\u00a0\u00a0\nSzijj\u00e1rt\u00f3 P\u00e9ter sz\u00f3lt arr\u00f3l is, hogy ha Br\u00fcsszelre vagy az ellenz\u00e9kre hallgattak volna, akkor \"sok ezerrel t\u00f6bben meghaltak volna, sok t\u00edzezerrel t\u00f6bben megfert\u0151z\u0151dtek volna, \u00e9s sok t\u00edz meg sz\u00e1z milli\u00f3 forinttal t\u00f6bb k\u00e1r \u00e9rte volna Magyarorsz\u00e1got\". A korm\u00e1ny azonban nem csak Br\u00fcsszelre, \u00e9s nem az ellenz\u00e9kre hallgatott, hanem \"fogtuk magunkat \u00e9s v\u00e1s\u00e1roltunk a magyar hat\u00f3s\u00e1gok \u00e1ltal biztons\u00e1gosnak \u00edt\u00e9lt vakcin\u00e1kat Keletr\u0151l is\" - mondta. \u00a0\u00a0\u00a0\u00a0\nIgor Matovic \u00fagy fogalmazott: a magyar vezet\u0151knek volt b\u00e1tors\u00e1guk m\u00e1s vakcin\u00e1kat is v\u00e1s\u00e1rolni, ez\u00e9rt Magyarorsz\u00e1g m\u00e9g kedvez\u0151bb poz\u00edci\u00f3t \u00e9rhet el. Igor Matovicot a Karmelita kolostorban p\u00e9ntek d\u00e9lut\u00e1n fogadta Orb\u00e1n Viktor minisztereln\u00f6k - t\u00e1j\u00e9koztatta az MTI-t Havasi Bertalan, a korm\u00e1nyf\u0151 sajt\u00f3f\u0151n\u00f6ke.\n\u00a0\u00a0\u00a0\u00a0Igor Matovic a k\u00f6z\u00f6ss\u00e9gi profilj\u00e1n p\u00e9nteken k\u00f6zz\u00e9tett egy vide\u00f3t, amelyen Orb\u00e1n Viktor magyarul elmondta: \"nagyszer\u0171 megbesz\u00e9l\u00e9sen, bar\u00e1ti megbesz\u00e9l\u00e9sen vagyunk t\u00fal. \u00d6r\u00fcl\u00fck, hogy Igor bar\u00e1tommal ma hosszan is eszm\u00e9t cser\u00e9lhettem. Mind a k\u00e9t orsz\u00e1got meggy\u00f6tri a mostani v\u00edrusj\u00e1rv\u00e1ny, csak a vakcina seg\u00edt, min\u00e9l t\u00f6bb vakcina, ann\u00e1l nagyobb az es\u00e9ly a sikerre. Ak\u00e1rmilyen bajban is vagyunk most, szlov\u00e1kok \u00e9s magyarok egyar\u00e1nt, j\u00f3 szomsz\u00e9dok akarunk maradni. Magyarorsz\u00e1g k\u00e9szen \u00e1ll arra, hogy minden seg\u00edts\u00e9get megadjon. Biztos vagyok benne, hogy ha kell, akkor \u00d6n\u00f6k is viszonozni fogj\u00e1k ezt. Sok sikert k\u00edv\u00e1nok Szlov\u00e1kia minden polg\u00e1r\u00e1nak!\".\n\n\u00a0\u00a0\u00a0\u00a0Matovic a vide\u00f3ban szlov\u00e1kul elmondta: \"\u00f6r\u00fcl\u00f6k, hogy ilyen k\u00f6zel vannak a bar\u00e1taink, akik a neh\u00e9z pillanatokban tudnak seg\u00edteni nek\u00fcnk. A Szputnyik szlov\u00e1kiai t\u00f6rt\u00e9net\u00e9t mindannyian ismerj\u00fck. A seg\u00edts\u00e9get ism\u00e9t err\u0151l az oldalr\u00f3l kaptuk meg. Nagyon \u00f6r\u00fcl\u00f6k, hogy megkaphattuk a seg\u00edts\u00e9get, amellyel \u00fajabb ember\u00e9leteket tudunk megmenteni\".\n\u00a0\u00a0\u00a0\u00a0A szlov\u00e1k politikus a vide\u00f3 f\u00f6l\u00e9 \u00edrt bejegyz\u00e9s\u00e9ben hangs\u00falyozta: kiv\u00e1l\u00f3 dologban siker\u00fclt megegyezni, abban, hogy a Szputnyik V vakcin\u00e1t egy erre a c\u00e9lra min\u0151s\u00edtett magyarorsz\u00e1gi laborat\u00f3riumban vizsg\u00e1lj\u00e1k be az olt\u00f3anyag szlov\u00e1kiai haszn\u00e1lat\u00e1nak \u00e9rdek\u00e9ben. A szlov\u00e1k p\u00e9nz\u00fcgyminiszter hangs\u00falyozta: \"sz\u00f6rny\u0171 hiba volt\" \u00e9s t\u00f6bb hetes k\u00e9sedelmet eredm\u00e9nyezett, hogy a szlov\u00e1k \u00e1llami gy\u00f3gyszerfel\u00fcgyelet (S\u00daKL) Szlov\u00e1ki\u00e1ban egy erre nem min\u0151s\u00edtett laborat\u00f3riumot b\u00edzott meg a Szputnyik V vakcina tesztel\u00e9s\u00e9vel. \"Ez azt eredm\u00e9nyezte, hogy az orosz f\u00e9l el\u00e1llt a szerz\u0151d\u00e9st\u0151l, mi t\u00f6bb, ha a vakcina tesztel\u00e9s\u00e9t r\u00e1juk hagytuk volna, akkor Szlov\u00e1ki\u00e1ban soha nem kezdt\u00e9k volna el a Szputnyik V vakcin\u00e1val az olt\u00e1sokat\" - \u00edrta Matovic.\n\nMTI 2021. \u00e1prilis 9.\n\n"}]