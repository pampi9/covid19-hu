[{"date": "2021-04-09 12:54", "url": "https://koronavirus.gov.hu/cikkek/operativ-torzs-csutortokon-615-en-szegtek-meg-maszkviselesi-szabalyokat", "h1": "Operat\u00edv t\u00f6rzs: cs\u00fct\u00f6rt\u00f6k\u00f6n 615-en szegt\u00e9k meg a maszkvisel\u00e9si szab\u00e1lyokat", "body": "\nA rend\u0151r\u00f6k 615 emberrel szemben int\u00e9zkedtek cs\u00fct\u00f6rt\u00f6k\u00f6n a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak helyettes vezet\u0151je a p\u00e9nteki online sajt\u00f3t\u00e1j\u00e9koztat\u00f3n.\n\n\nKiss R\u00f3bert elmondta: ezzel 48 833-ra n\u0151tt a maszkvisel\u00e9si szab\u00e1lyok megs\u00e9rt\u00e9se miatt ind\u00edtott int\u00e9zked\u00e9sek sz\u00e1ma a v\u00e9delmi int\u00e9zked\u00e9sr\u0151l sz\u00f3l\u00f3 korm\u00e1nyrendelet hat\u00e1lyba l\u00e9p\u00e9se \u00f3ta.\n\u00a0\u00a0\u00a0\u00a0Ismertet\u00e9se szerint cs\u00fct\u00f6rt\u00f6k\u00f6n k\u00f6zter\u00fcleten 602 emberrel szemben l\u00e9ptek fel, mert nem viseltek maszkot. T\u00f6megk\u00f6zleked\u00e9si eszk\u00f6z\u00f6k\u00f6n \u00e9s azok v\u00e1rakoz\u00f3 helyein 13 esetben int\u00e9zkedtek, m\u00edg kereskedelmi \u00fczletekben erre nem ker\u00fclt sor.\n\u00a0\u00a0\u00a0\u00a0A rend\u0151r alezredes sz\u00f3lt arr\u00f3l is, hogy a kij\u00e1r\u00e1si tilalomra, a k\u00f6zter\u00fcleti magatart\u00e1si szab\u00e1lyokra, gy\u00fclekez\u00e9s tilalm\u00e1ra vonatkoz\u00f3 rendelkez\u00e9sek megszeg\u00e9se miatt 173-szor l\u00e9ptek fel. A kij\u00e1r\u00e1si korl\u00e1toz\u00e1s, majd az azt felv\u00e1lt\u00f3 kij\u00e1r\u00e1si tilalom tavaly novemberi bevezet\u00e9se \u00f3ta 61 736 hasonl\u00f3 esetben int\u00e9zkedtek.\n\u00a0\u00a0\u00a0\u00a0A boltokra, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 1034 int\u00e9zked\u00e9sre volt sz\u00fcks\u00e9g, ezek k\u00f6z\u00fcl 313 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 721-ben pedig az \u00fczletek korl\u00e1tozott nyitvatart\u00e1s\u00e1ra, illetve az \u00fczletekben tart\u00f3zkod\u00e1sra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0Cs\u00fct\u00f6rt\u00f6k\u00f6n sem vend\u00e9gl\u00e1t\u00f3hely, sem m\u00e1s \u00fczlet ideiglenes bez\u00e1rat\u00e1s\u00e1ra nem volt sz\u00fcks\u00e9g a v\u00e9delmi szab\u00e1lyok be nem tart\u00e1sa miatt.\nAz elm\u00falt napon is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 50 esetben l\u00e9ptek fel. Az \u00e1tutaz\u00f3kat tavaly szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 15 045-sz\u00f6r int\u00e9zkedtek.\n\u00a0\u00a0\u00a0\u00a0Jelenleg 46 755-en vannak hat\u00f3s\u00e1gi h\u00e1zi karant\u00e9nban, az elm\u00falt napon 5825 ilyen korl\u00e1toz\u00f3 int\u00e9zked\u00e9st rendeltek el. A karant\u00e9nban lev\u0151k k\u00f6z\u00fcl 3599-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - ismertette az alezredes.\n\n\nMTI 2021. \u00e1prilis 9.\n\n"}]