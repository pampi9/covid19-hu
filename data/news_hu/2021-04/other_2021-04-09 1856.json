[{"date": "2021-04-09 18:56", "url": "https://koronavirus.gov.hu/cikkek/varga-mihaly-az-atoltottsag-novekedesevel-visszaterhet-gazdasag-dinamikus-novekedese", "h1": "Varga Mih\u00e1ly: az \u00e1toltotts\u00e1g n\u00f6veked\u00e9s\u00e9vel visszat\u00e9rhet a gazdas\u00e1g dinamikus n\u00f6veked\u00e9se", "body": "\nAz \u00e1toltotts\u00e1g n\u00f6veked\u00e9s\u00e9vel, az olt\u00e1si lend\u00fclet folytat\u00e1s\u00e1val hamarosan meg lehet nyitni a m\u00e9g z\u00e1rva lev\u0151 helyeket, a magyar gazdas\u00e1g vissza\u00e1llhat kor\u00e1bbi dinamikus, \u00e9s stabil n\u00f6veked\u00e9si p\u00e1ly\u00e1j\u00e1ra - mondta a p\u00e9nz\u00fcgyminiszter p\u00e9nteken Tiszaf\u00fcreden, a v\u00e1ros f\u0151ter\u00e9nek \u00fcnnep\u00e9lyes \u00e1tad\u00e1s\u00e1n.\n\n\n\u00a0Varga Mih\u00e1ly, aki Tiszaf\u00fcred d\u00edszpolg\u00e1ra is, kiemelte: \"az\u00e9rt is lehet\u00fcnk optimist\u00e1k, mert az elm\u00falt egy \u00e9vben siker\u00fclt kezelni \u00e9s seg\u00edteni a kialakult helyzetet\".\n\u00a0\u00a0\u00a0\u00a0\"Olyan id\u0151szak el\u0151tt \u00e1llunk, amely a magyar gazdas\u00e1gt\u00f6rt\u00e9net, Magyarorsz\u00e1g t\u00f6rt\u00e9nelm\u00e9nek aranylapjaira k\u00edv\u00e1nkozik majd\" - fogalmazott a p\u00e9nz\u00fcgyminiszter.\n\u00a0\u00a0\u00a0\u00a0Szavai szerint egy \u00e9ve \"nyomja a v\u00e1llunkat a j\u00e1rv\u00e1ny\", amely leb\u00e9n\u00edt sok v\u00e1llalkoz\u00f3i lehet\u0151s\u00e9get, korl\u00e1tozza az emberek mozg\u00e1s\u00e1t. A korm\u00e1nynak egyszerre kell megbirk\u00f3znia a j\u00e1rv\u00e1nyhelyzettel, menteni az ember\u00e9leteket \u00e9s mindek\u00f6zben lehet\u0151s\u00e9get teremteni a gazdas\u00e1g \u00fajraind\u00edt\u00e1s\u00e1ra \u00e9s \u00fajraindul\u00e1s\u00e1ra.\u00a0\n\u00a0\u00a0\u00a0\u00a0Varga Mih\u00e1ly arr\u00f3l is besz\u00e1molt, hogy a k\u00f6vetkez\u0151 k\u00e9t \u00e9vben\u00a0sz\u00e1mos fejleszt\u00e9si forr\u00e1st nyitnak meg, amelyek t\u00f6bb mint 1600 milli\u00e1rd forinttal seg\u00edtik a Ter\u00fclet- \u00e9s telep\u00fcl\u00e9sfejleszt\u00e9si operat\u00edv programokon kereszt\u00fcl a magyar vid\u00e9k fejleszt\u00e9s\u00e9t. T\u00f6bb mint 14 ezer b\u00f6lcs\u0151dei hely, 1500 kilom\u00e9ter ker\u00e9kp\u00e1r\u00fat \u00e9s a vid\u00e9ki\u00a0Magyarorsz\u00e1gon t\u00f6bb ezer munkahelyet l\u00e9trehoz\u00f3 v\u00e1llalkoz\u00e1sfejleszt\u00e9s val\u00f3sulhat meg ebb\u0151l - sorolta.\n\u00a0\u00a0\u00a0\u00a0Azt mondta, hogy ha eredm\u00e9nyesen \u00e9s hat\u00e9konyan kezelik a j\u00e1rv\u00e1nyt, akkor a magyar gazdas\u00e1gt\u00f6rt\u00e9net nagyon gyorsan hasonl\u00f3 lapokkal gazdagodik, mint az elm\u00falt \u00e9vekben.\n\u00a0\u00a0\u00a0\u00a0Felid\u00e9zte: 2020 m\u00e1rcius\u00e1ig a magyar gazdas\u00e1gt\u00f6rt\u00e9net p\u00e9ld\u00e1tlan tettet hajtott v\u00e9gre, a magyar gazdas\u00e1g sereghajt\u00f3b\u00f3l \u00e9ltanul\u00f3 lett - fogalmazott. 2019-2020-ban a magyar gazdas\u00e1g tudta felmutatni az Eur\u00f3pai Uni\u00f3ban a legmagasabb gazdas\u00e1gi n\u00f6veked\u00e9st \u00e9s jelent\u0151sen le tudta dolgozni azt a h\u00e1tr\u00e1nyt, amit 2010 el\u0151tt az orsz\u00e1g \u00f6sszegy\u0171jt\u00f6tt - mondta.\u00a0\n\n\u00a0\u00a0\u00a0\u00a0Kit\u00e9rt arra is, hogy a belf\u00f6ldi turizmusban, Tiszaf\u00fcred term\u00e9szeti sz\u00e9ps\u00e9geiben\u00a0rejl\u0151 lehet\u0151s\u00e9gek k\u00f6z\u00fcl sokat siker\u00fclt kiakn\u00e1zni. Sz\u00e1mtalan el\u0151rel\u00e9p\u00e9s t\u00f6rt\u00e9nt a munkahelyteremt\u00e9s, a v\u00e1llalkoz\u00e1sok t\u00e1mogat\u00e1sa ter\u00e9n, a telep\u00fcl\u00e9s er\u0151s\u00f6d\u00f6tt, a k\u00f6rny\u00e9k, az eg\u00e9sz r\u00e9gi\u00f3 \u00e9s \u00edgy a t\u00e1gabb megye is fejl\u0151d\u00f6tt - jegyezte meg.\u00a0\u00a0\n\u00a0\u00a0\u00a0\u00a0Mint mondta: a megval\u00f3sult f\u0151t\u00e9ri beruh\u00e1z\u00e1s m\u00f6g\u00f6tt rendk\u00edv\u00fcl nagy er\u0151fesz\u00edt\u00e9s \u00e1ll.\n\u00a0\u00a0\u00a0\u00a0Megjegyezte, a korm\u00e1ny tov\u00e1bbra is k\u00e9sz seg\u00edteni azon telep\u00fcl\u00e9seket, amelyek rendelkeznek tervekkel, ambici\u00f3zusak.\u00a0\n\u00a0\u00a0\u00a0\u00a0Fazekas S\u00e1ndor,\u00a0a f\u00f6ld\u00fcgyi szab\u00e1lyoz\u00e1s \u00e9rv\u00e9nyes\u00edt\u00e9s\u00e9nek koordin\u00e1l\u00e1s\u00e1\u00e9rt felel\u0151s\u00a0korm\u00e1nybiztos kiemelte: a hozz\u00e1\u00e9rt\u0151 v\u00e1rosvezet\u00e9s munk\u00e1j\u00e1nak, a lakoss\u00e1g \u00e9s a v\u00e1llalkoz\u00f3k \u00f6sszefog\u00e1snak k\u00f6sz\u00f6nhet\u0151, a korm\u00e1ny fejleszt\u00e9spolitik\u00e1j\u00e1hoz igazod\u00f3 v\u00e1rosfejleszt\u0151 munka \"gy\u00fcm\u00f6lcse\" a beruh\u00e1z\u00e1s.\u00a0\n\u00a0\u00a0\u00a0\u00a0F. Kov\u00e1cs S\u00e1ndor, a t\u00e9rs\u00e9g fideszes orsz\u00e1ggy\u0171l\u00e9si k\u00e9pvisel\u0151je szerint az elm\u00falt harminc \u00e9v lemarad\u00e1s\u00e1t\u00a0p\u00f3tolt\u00e1k n\u00e9h\u00e1ny \u00e9v alatt \u00e9s\u00a0a fejleszt\u00e9sek folytat\u00f3dnak.\u00a0\n\u00a0\u00a0\u00a0\u00a0Ujv\u00e1ri Imre, Tiszaf\u00fcred polg\u00e1rmestere (Fidesz-KDNP) azt mondta: az \u00faj f\u0151t\u00e9r t\u00f6bb mint f\u00e9lmilli\u00e1rd forintba ker\u00fclt, erre t\u00falnyom\u00f3r\u00e9szt a Ter\u00fclet- \u00e9s telep\u00fcl\u00e9sfejleszt\u00e9si operat\u00edv program (Top) p\u00e1ly\u00e1zatai adt\u00e1k a fedezetet.\n\u00a0\u00a0\u00a0\u00a0A tervek szerint a teljesen \u00faj k\u00f6z\u00f6ss\u00e9gi ter\u00fclet kultur\u00e1lis \u00e9s idegenforgalmi rendezv\u00e9nyek helysz\u00edne lesz - mondta.\n\u00a0\u00a0\u00a0\u00a0A t\u00e9r k\u00f6zponti eleme egy f\u00e9ny - \u00e9s hangj\u00e1t\u00e9kokkal felszerelt sz\u00f6k\u0151k\u00fat, mellette egy csaknem 300 n\u00e9gyzetm\u00e9teres, k\u00f6r alak\u00fa, tet\u0151teraszos \u00e9p\u00fclet is helyet kapott, amely t\u00f6bbek k\u00f6z\u00f6tt inform\u00e1ci\u00f3s pontk\u00e9nt szolg\u00e1l majd.\u00a0Emellett egy \u00faj piaccsarnok \u00e9s egy \u00faj orvosi rendel\u0151 is \u00e9p\u00fclt - mondta.\n\u00a0\u00a0\u00a0\u00a0Hozz\u00e1tette: a v\u00e1ros egyik legnagyobb z\u00f6ldter\u00fclete, a \"Vasmaris\" park is meg\u00fajult, \u00e9s a V\u00e1rosliget k\u00f6zparkban a Tisza-t\u00f3 legnagyobb j\u00e1tsz\u00f3tere k\u00e9sz\u00fclt el.\n\u00a0\u00a0\u00a0\u00a0A beruh\u00e1z\u00e1s kivitelez\u0151je a J\u00f3zsa Kft. volt.\nMTI 2021. \u00e1prilis 9.\n\n"}]