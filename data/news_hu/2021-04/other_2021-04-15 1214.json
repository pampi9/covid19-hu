[{"date": "2021-04-15 12:14", "url": "https://koronavirus.gov.hu/cikkek/gulyas-cel-hogy-minel-tobben-oltassak-be-magukat", "h1": "Guly\u00e1s: a c\u00e9l, hogy min\u00e9l t\u00f6bben oltass\u00e1k be magukat", "body": "\nAz a c\u00e9l, hogy min\u00e9l t\u00f6bben oltass\u00e1k be magukat, \u00e9s ha siker\u00fcl a kies\u0151 Janssen-vakcin\u00e1kat p\u00f3tolni, m\u00e1jus v\u00e9g\u00e9re mindenkit beolthatnak, aki regisztr\u00e1lt - mondta a Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n. K\u00f6z\u00f6lte: m\u00e1r meghaladta a 3 milli\u00f3 90 ezret a beoltottak sz\u00e1ma, \u00e9s n\u0151 az olt\u00e1si hajland\u00f3s\u00e1g, m\u00e1r t\u00f6bb mint 4,2 milli\u00f3an regisztr\u00e1ltak.\n\n\nMindegyik Magyarorsz\u00e1gon haszn\u00e1lt olt\u00f3anyag hat\u00e1sos \u00e9s biztons\u00e1gos\n\u00a0\u00a0\u00a0\u00a0Guly\u00e1s Gergely kijelentette: nincs \u00e9rdemi k\u00fcl\u00f6nbs\u00e9g az egyes vakcin\u00e1k hat\u00e9konys\u00e1g\u00e1ban, mindegyik Magyarorsz\u00e1gon haszn\u00e1lt olt\u00f3anyag hat\u00e1sos \u00e9s v\u00e9delmet biztos\u00edt, \u00e9s a j\u00e1rv\u00e1ny legy\u0151z\u00e9s\u00e9nek nincs m\u00e1s eszk\u00f6ze, mint az olt\u00e1s. Elmondta azt is: az olt\u00e1st illet\u0151en vannak ter\u00fcleti k\u00fcl\u00f6nbs\u00e9gek, ami ad\u00f3dik abb\u00f3l is, hogy van, ahol t\u00f6bb id\u0151s \u00e9l, de eddig a kiv\u00e1laszt\u00e1s neh\u00e9z feladat\u00e1t a h\u00e1ziorvosok nagy t\u00f6bbs\u00e9ge kiv\u00e1l\u00f3an megoldotta.\n\u00a0 K\u00f6z\u00f6lte: a magyar hat\u00f3s\u00e1gok vizsg\u00e1latai \u00e9s a tapasztalatok alapj\u00e1n m\u00e9g hat\u00e9konyabbak a vakcin\u00e1k, mint ahogy a gy\u00e1rt\u00f3k \u00edg\u00e9rt\u00e9k, a beoltottak 1 sz\u00e1zal\u00e9ka betegszik csak meg, de az olt\u00e1s miatt n\u00e1luk is csek\u00e9lyebbek a kock\u00e1zatok.\n\u00a0\u00a0\u00a0\u00a0A miniszter szerint mivel a vil\u00e1g egyik legnagyobb \u00fczlete is a vakcinabeszerz\u00e9s \u00e9s -\u00e9rt\u00e9kes\u00edt\u00e9s, els\u0151sorban \u00fczleti \u00e9rdekekr\u0151l van sz\u00f3, amikor valamelyik olt\u00f3anyagr\u00f3l azt mondj\u00e1k, hogy kev\u00e9sb\u00e9 hat\u00e9kony.\nFolyamatosan zajlik az olt\u00e1s, a beoltottak sz\u00e1ma 3 milli\u00f3 90 ezer felett\u2013 Regisztr\u00e1ci\u00f3: vakcinainfo.gov.hu\n\u00a0 K\u00f6z\u00f6lte: m\u00e1r meghaladta a 3 milli\u00f3 90 ezret a beoltottak sz\u00e1ma, \u00e9s n\u0151 az olt\u00e1si hajland\u00f3s\u00e1g, m\u00e1r t\u00f6bb mint 4,2 milli\u00f3an regisztr\u00e1ltak. A h\u00e1ziorvosok megkapj\u00e1k a teljes regisztr\u00e1ci\u00f3s list\u00e1t, \u0151k d\u00f6nthetnek arr\u00f3l, hogy az olt\u00e1si sorrendben kit kell beoltani - jelezte.\n\u00a0 Arra is kit\u00e9rt, hogy a korm\u00e1ny kamp\u00e1nyt ind\u00edt, cs\u00fct\u00f6rt\u00f6kt\u0151l \u00f3ri\u00e1splak\u00e1tokon ismert emberek buzd\u00edtanak az olt\u00e1sra, \"Az olt\u00e1s \u00e9letet ment\" jelmondattal.\n\u00a0\u00a0\u00a0 Guly\u00e1s Gergely k\u00f6z\u00f6lte: regisztr\u00e1ci\u00f3ra az\u00e9rt van sz\u00fcks\u00e9g, mert az olt\u00e1s \u00f6nk\u00e9ntes. Mindenkit arra biztatnak, hogy ha m\u00e9g nem jelentkezett, tegye meg - tette hozz\u00e1.\nK\u00f6sz\u00f6net az eg\u00e9szs\u00e9g\u00fcgyi dolgoz\u00f3knak \u00e9s az olt\u00e1sban k\u00f6zrem\u0171k\u00f6d\u0151knek\n\n\u00a0\u00a0\u00a0\u00a0Megjegyezte: a j\u00e1rv\u00e1nyhelyzetben tov\u00e1bbra is komoly neh\u00e9zs\u00e9gekkel szembes\u00fcl az orsz\u00e1g \u00e9s azok, akik az\u00e9rt dolgoznak, hogy az eg\u00e9szs\u00e9g\u00fcgyi ell\u00e1t\u00e1s biztos\u00edtott, az olt\u00e1s folyamatos legyen. K\u00f6sz\u00f6net illet mindenkit, aki ebben k\u00f6zrem\u0171k\u00f6dik - tette hozz\u00e1.\n3,5 milli\u00f3s beoltotts\u00e1gn\u00e1l kinyithatnak a vend\u00e9gl\u00e1t\u00f3helyek teraszai\n\u00a0\u00a0\u00a0M\u00e1jusban is j\u00e1r az \u00e9ttermeknek a b\u00e9rt\u00e1mogat\u00e1s - k\u00f6z\u00f6lte a Minisztereln\u00f6ks\u00e9get vezet\u0151 miniszter.\n\u00a0\u00a0\u00a0\u00a0A miniszter meger\u0151s\u00edtette: 3,5 milli\u00f3, koronav\u00edrus ellen beoltott ember est\u00e9n kinyithatnak a teraszok, ez sz\u00e1m\u00edt\u00e1saik szerint j\u00f6v\u0151 h\u00e9t k\u00f6zep\u00e9n t\u00f6rt\u00e9nhet meg.\n\u00a0\u00a0\u00a0\u00a0Hozz\u00e1tette: a nap folyam\u00e1n jelenik meg az a szab\u00e1lyoz\u00e1s, amely a vend\u00e9gl\u00e1t\u00f3helyek \u00e9rdek\u00e9ben elt\u00f6rli a k\u00f6zter\u00fclet-haszn\u00e1lati d\u00edjakat \u00e9s felf\u00fcggeszti az ezzel kapcsolatos b\u00fcrokratikus neh\u00e9zs\u00e9geket.\n\u00a0\u00a0\u00a0\u00a0Erre az\u00e9rt is sz\u00fcks\u00e9g van, mert voltak olyan ker\u00fcletek, amelyeknek sz\u00e1nd\u00e9k\u00e1ban \u00e1llt a b\u00e9rleti, illetve k\u00f6zter\u00fclethaszn\u00e1lati d\u00edjat megemelni a v\u00e1ls\u00e1g k\u00f6zep\u00e9n. Az I. ker\u00fcletben csak korm\u00e1nyzati fell\u00e9p\u00e9s tudta ezt megakad\u00e1lyozni - hangoztatta.\n\u00a0\u00a0\u00a0\u00a0Hozz\u00e1tette: \u00f6r\u00fclnek annak, hogy a korm\u00e1ny \u00e9s a f\u0151v\u00e1ros k\u00f6z\u00f6tt egyet\u00e9rt\u00e9s van, \u00e9s hogy a f\u0151polg\u00e1rmester \u00fcdv\u00f6z\u00f6lte ezt az \u00faj szab\u00e1lyoz\u00e1st, de nem \u00e1rtana, ha elbesz\u00e9lgetne saj\u00e1t p\u00e1rtt\u00e1rsaival, akik \u00e9ppen ellent\u00e9tes int\u00e9zked\u00e9seket hoztak.\n\u00a0\u00a0\u00a0\u00a0Guly\u00e1s Gergely azt mondta, a turisztikai \u00fcgyn\u00f6ks\u00e9g a vend\u00e9gl\u00e1t\u00f3ipari \u00e9rdekk\u00e9pviseletekkel egyeztetve k\u00e9sz\u00edtett egy k\u00e9zik\u00f6nyvet, amely aj\u00e1nl\u00e1sokat tartalmaz a vend\u00e9gl\u00e1t\u00f3helyeknek a j\u00e1rv\u00e1ny alatti m\u0171k\u00f6d\u00e9shez.\nAz iskol\u00e1k \u00fajraind\u00edt\u00e1s\u00e1n\u00e1l is csak fokozatosan \u00e9s \u00f3vatosan haladhatunk\nAz iskol\u00e1kkal kapcsolatban azt hangs\u00falyozta, hogy a nyit\u00e1sr\u00f3l tartott konzult\u00e1ci\u00f3n az der\u00fclt ki, az emberek kell\u0151 \u00f3vatoss\u00e1g mellett a fokozatos \u00fajraind\u00edt\u00e1st t\u00e1mogatj\u00e1k \u00e9s ez az iskol\u00e1kra is igaz. Els\u0151 l\u00e9p\u00e9sk\u00e9nt, a fokozatoss\u00e1got szem el\u0151tt tartva az \u00f3vod\u00e1kat \u00e9s az als\u00f3 tagozatokat ind\u00edtj\u00e1k \u00fajra a j\u00f6v\u0151 h\u00e9ten - jelezte.\n\u00a0\u00a0\u00a0\u00a0\u00dagy fogalmazott: minden felt\u00e9tel adott ahhoz, hogy egy j\u00e1rv\u00e1nyhelyzet k\u00f6zepette a lehet\u0151 legbiztons\u00e1gosabban induljanak \u00fajra az \u00f3vod\u00e1k \u00e9s az als\u00f3 tagozatok.\n\u00a0\u00a0\u00a0\u00a0Megjegyezte: a b\u00f6lcs\u0151d\u00e9k eddig is m\u0171k\u00f6dtek \u00e9s a sz\u00fcl\u0151k nagy sz\u00e1zal\u00e9ka \u00e9lt ezzel a lehet\u0151s\u00e9ggel, ez egy fontos tapasztalat.\n\u00a0\u00a0\u00a0 Az als\u00f3 tagozatosok \u00e1prilis 19-\u00e9n kezd\u0151d\u0151 iskolai oktat\u00e1s\u00e1r\u00f3l azt mondta, a j\u00e1rv\u00e1ny\u00fcgyi helyzetben az int\u00e9zm\u00e9nyvezet\u0151k enged\u00e9lyezhetnek t\u00e1voll\u00e9tet a di\u00e1koknak. Mivel azonban a tan\u00e1rokt\u00f3l nem v\u00e1rhat\u00f3 el, hogy k\u00e9tszer oktassanak, ha megindul az iskolai oktat\u00e1s, azzal p\u00e1rhuzamosan digit\u00e1lis oktat\u00e1s az als\u00f3 tagozatosoknak nem lesz. Megjegyezte, a tanulm\u00e1nyi rendszerben van lehet\u0151s\u00e9g a hi\u00e1nyz\u00e1sok p\u00f3tl\u00e1s\u00e1ra, \u00e9s \"nyilv\u00e1n most nagyobb rugalmass\u00e1gra van sz\u00fcks\u00e9g\". Azt is mondta, hogy k\u00e9nyszer\u00edteni senkit semmire nem akarnak. Ugyanakkor az als\u00f3 tagozaton, mivel a tanul\u00f3kat kev\u00e9s, sok helyen egyetlen tan\u00edt\u00f3 tan\u00edtja, kisebb a fert\u0151z\u00e9s kock\u00e1zata.\nA baloldali politikusok olt\u00e1sellenes nyilatkozatair\u00f3l\nA miniszter k\u00e9rd\u00e9sre sajn\u00e1lat\u00e1t fejezte ki, hogy a baloldali politikusok \"bizonyos megsz\u00f3lal\u00e1saikban\" m\u00e9g mindig olt\u00e1sellenesek. Most \u00f6sszefog\u00e1sra van sz\u00fcks\u00e9g, \u00e9s ennek a legfontosabb eleme az olt\u00e1sra biztat\u00e1s lenne - hangoztatta.\nA magyar hat\u00f3s\u00e1gok csak \u00e1tvizsg\u00e1lt \u00e9s hat\u00e9kony olt\u00f3anyagot enged\u00e9lyeztek \n\n\u00a0\u00a0\u00a0\u00a0Szint\u00e9n \u00fajs\u00e1g\u00edr\u00f3i k\u00e9rd\u00e9sre v\u00e1laszolva hangs\u00falyozta, hogy a magyar hat\u00f3s\u00e1gok csak \u00e1tvizsg\u00e1lt \u00e9s hat\u00e9kony olt\u00f3anyagot enged\u00e9lyeztek \u00e9s figyelemmel k\u00eds\u00e9rik azt is, hogy az olt\u00e1st k\u00f6vet\u0151en fell\u00e9p-e mell\u00e9khat\u00e1s. Magyarorsz\u00e1gon ilyen nem volt, valamennyi olt\u00f3anyag megb\u00edzhat\u00f3, a Sinopharm- \u00e9s az AstraZeneca-vakcina semmivel nem rosszabb, mint a t\u00f6bbi, s\u0151t bizonyos szempontb\u00f3l l\u00e9nyegesen jobb eredm\u00e9nyeket mutat, mint p\u00e9ld\u00e1ul a Pfizer.\n\u00a0\u00a0\u00a0\u00a0Azt is mondta, a m\u00e1sodik olt\u00e1st k\u00f6vet\u0151en a k\u00ednai vakcina ugyanolyan vagy jobb v\u00e9delmet biztos\u00edt, mint a Magyarorsz\u00e1gon megkaphat\u00f3 t\u00f6bbi vakcina, teljesen mindegy, hogy ki milyen vakcin\u00e1t kap, mindegyik biztons\u00e1gos \u00e9s v\u00e9delmet is ny\u00fajt - hangs\u00falyozta Guly\u00e1s Gergely.\nAz \u00fajraind\u00edt\u00e1s tov\u00e1bbi l\u00e9p\u00e9sei szint\u00e9n az oltotts\u00e1g m\u00e9rt\u00e9k\u00e9hez\u00a0lesznek k\u00f6tve\n\u00a0\u00a0T\u00e1j\u00e9koztat\u00e1sa szerint 3,5 milli\u00f3 ember beolt\u00e1sa ut\u00e1n fog a korm\u00e1ny d\u00f6nteni arr\u00f3l, hogy 4-4,5-5 milli\u00f3 beoltottn\u00e1l milyen int\u00e9zked\u00e9seket hoznak. Mint mondta, a korm\u00e1ny feladata, hogy \u00fagy v\u00e9dekezzenek, szerezzenek olt\u00f3anyagot \u00e9s gyors\u00edts\u00e1k az olt\u00e1st, hogy k\u00f6zben az orsz\u00e1g m\u0171k\u00f6d\u00e9sk\u00e9pes maradjon.\n\u00a0\u00a0\u00a0\u00a0Hozz\u00e1tette: az elm\u00falt 13-14 h\u00f3napot a turizmus \u00e9s a vend\u00e9gl\u00e1t\u00f3ipar szenvedte meg a legink\u00e1bb, \u00edgy amikor biztons\u00e1gosan lehet nyitni, akkor nyitni fognak.\n\u00a0\u00a0\u00a0\u00a0Azt is elmondta, ahogy az eg\u00e9szs\u00e9g\u00fcgyben, \u00fagy a vend\u00e9gl\u00e1t\u00f3iparban dolgoz\u00f3knak sem lesz k\u00f6telez\u0151 beoltatniuk magukat.\n\u00a0\u00a0\u00a0\u00a0Hozz\u00e1tette: feltehet\u0151en m\u00e1r n\u00e9gymilli\u00f3s oltotts\u00e1gn\u00e1l lesznek olyan szab\u00e1lyok, amelyekn\u00e9l lesz jelent\u0151s\u00e9ge a v\u00e9detts\u00e9gi igazolv\u00e1nynak.\n\u00a0\u00a0\u00a0\u00a0A k\u00f6zter\u00fcleti parkol\u00e1s addig lesz ingyenes, am\u00edg a j\u00e1rv\u00e1nyhelyzet indokolja - jegyezte meg.\nA k\u00f6lts\u00e9gvet\u00e9s biztos\u00edtja a v\u00e9dekez\u00e9shez sz\u00fcks\u00e9ges forr\u00e1sokat\u00a0\n\n\u00a0\u00a0\u00a0\u00a0A k\u00f6lts\u00e9gvet\u00e9st illet\u0151en elmondta: most, amikor baj van, \u00e9s sokat kell k\u00f6lteni az eg\u00e9szs\u00e9g\u00fcgyi v\u00e9dekez\u00e9sre \u00e9s a sz\u00fcks\u00e9ges int\u00e9zked\u00e9sekre az orsz\u00e1g m\u0171k\u00f6d\u0151k\u00e9pess\u00e9g\u00e9nek fenntart\u00e1sa miatt, j\u00f3, hogy van m\u00f6g\u00f6tt\u00fcnk t\u00edz \u00e9v, amikor szigor\u00fa \u00e9s fegyelmezett p\u00e9nz\u00fcgyi politika volt, \u00edgy vannak olyan tartal\u00e9kok, amelyekre most t\u00e1maszkodni lehet. A korm\u00e1ny a 2021-es k\u00f6lts\u00e9gvet\u00e9st \u00fagy k\u00e9sz\u00edtette el\u0151, hogy a 7,5 sz\u00e1zal\u00e9kos hi\u00e1nyc\u00e9l el\u00e9rhet\u0151 legyen - f\u0171zte hozz\u00e1, jelezve: \u00e1prilis v\u00e9g\u00e9n ny\u00fajtj\u00e1k be a k\u00f6lts\u00e9gvet\u00e9s m\u00f3dos\u00edt\u00e1s\u00e1r\u00f3l sz\u00f3l\u00f3 t\u00f6rv\u00e9nyjavaslatot az Orsz\u00e1ggy\u0171l\u00e9snek.\n\u00a0 Szentkir\u00e1lyi Alexandra korm\u00e1nysz\u00f3viv\u0151 k\u00e9rd\u00e9sre besz\u00e1molt a sz\u00f3rakoztat\u00f3iparnak ny\u00fajtott t\u00e1mogat\u00e1sokr\u00f3l, ezek k\u00f6z\u00f6tt eml\u00edtette a p\u00e1ly\u00e1zatokat, a rakt\u00e1rkoncertek szervez\u00e9s\u00e9t \u00e9s a b\u00e9rt\u00e1mogat\u00e1st is.\nA Br\u00fcsszel \u00e1ltal megrendelt vakcina-sz\u00e1ll\u00edtm\u00e1nyok akadoznak\n\n\u00a0\u00a0\u00a0\u00a0Guly\u00e1s Gergely kifejtette: a Br\u00fcsszel \u00e1ltal megrendelt vakcin\u00e1k k\u00f6z\u00fcl kiesett a Janssen, \u00edgy f\u00e9lmilli\u00f3val kevesebb adagra lehet sz\u00e1m\u00edtani. A korm\u00e1ny t\u00e1rgyal\u00e1sokat folytat, hogy a lehet\u0151 leggyorsabban p\u00f3tolj\u00e1k a kiesett olt\u00f3anyagot - tette hozz\u00e1.\n\u00a0\u00a0\u00a0\u00a0A Johnson & Johnson csoportba tartoz\u00f3 Janssen Pharmaceutica-Cilag NV gy\u00f3gyszeripari v\u00e1llalat koronav\u00edrus elleni vakcin\u00e1j\u00e1val oltottak eset\u00e9ben nagyon ritka v\u00e9rr\u00f6gk\u00e9pz\u0151d\u00e9ses eseteket jelentettek az Egyes\u00fclt \u00c1llamokban, ahol a hat\u00f3s\u00e1gok kezdem\u00e9nyezt\u00e9k is az egyd\u00f3zis\u00fa vakcina haszn\u00e1lat\u00e1nak felf\u00fcggeszt\u00e9s\u00e9t. Az Eur\u00f3pai Gy\u00f3gyszer\u00fcgyn\u00f6ks\u00e9g (EMA) szerd\u00e1n k\u00f6z\u00f6lte, folytatja a Janssen olt\u00f3anyaga \u00e9s a nagyon ritka v\u00e9rr\u00f6gk\u00e9pz\u0151d\u00e9ses esetek k\u00f6z\u00f6tti esetleges \u00f6sszef\u00fcgg\u00e9s p\u00e9nteken megkezdett vizsg\u00e1lat\u00e1t, az eddigi eredm\u00e9nyek azonban azt mutatj\u00e1k, hogy az olt\u00f3anyag el\u0151nyei fel\u00fclm\u00falj\u00e1k a lehets\u00e9ges mell\u00e9khat\u00e1sok kock\u00e1zatait.\n\u00a0\u00a0\u00a0\u00a0Sajt\u00f3h\u00edrek szerint a v\u00e1llalat az amerikai javaslatot k\u00f6vet\u0151en \u00fagy d\u00f6nt\u00f6tt, hogy k\u00e9slelteti a vakcin\u00e1k lesz\u00e1ll\u00edt\u00e1s\u00e1t Eur\u00f3p\u00e1ba.\n\nK\u00f6z\u00f6lte: a pedag\u00f3gusok beolt\u00e1s\u00e1t k\u00f6vet\u0151en a h\u00e1ziorvosok d\u00f6nthetnek az olt\u00e1si sorrendr\u0151l. \u00dagy v\u00e9lte, a m\u00falt heti olt\u00e1ssz\u00e1mot val\u00f3sz\u00edn\u0171leg nem tudj\u00e1k tartani, mert az eur\u00f3pai uni\u00f3s vakcin\u00e1k lassabban j\u00f6nnek, a Janssen pedig teljes eg\u00e9sz\u00e9ben kiesett.\n\u00a0\u00a0\u00a0\u00a0Kit\u00e9rt arra is, hogy a Janssen-vakcin\u00e1val kapcsolatosan a korm\u00e1ny is elrendelt egy vizsg\u00e1latot. A magyar virol\u00f3gusok tud\u00e1sa kiemelked\u0151, ha meggy\u0151z\u0151dnek az olt\u00e1s alkalmass\u00e1g\u00e1r\u00f3l, akkor lehet majd vel\u00fck oltani. A vizsg\u00e1lat eredm\u00e9ny\u00e9r\u0151l t\u00e1j\u00e9koztatj\u00e1k a k\u00f6zv\u00e9lem\u00e9nyt - tette hozz\u00e1.\n\u00a0\u00a0\u00a0\u00a0Arr\u00f3l is besz\u00e9lt: nincs sz\u00fcks\u00e9g arra, hogy m\u00e1s vakcin\u00e1t adjanak a m\u00e1sodik olt\u00e1sn\u00e1l azoknak, akik AstraZeneca-olt\u00f3anyagot kaptak, mert a vakcina kiv\u00e1l\u00f3 adatokat hoz.\n\u00a0\u00a0A miniszter meger\u0151s\u00edtette, hogy a Szputnyik vakcin\u00e1k m\u00e1sodik olt\u00e1sa is id\u0151ben \u00e9rkezik, a 21. napon mindenkinek be tudj\u00e1k adni. Hozz\u00e1tette: egy\u00e9bk\u00e9nt majdnem minden virol\u00f3gus egyet\u00e9rt abban, hogy ha 25 vagy 30 napra adn\u00e1k be a m\u00e1sodik olt\u00e1st, annak sem lenne negat\u00edv k\u00f6vetkezm\u00e9nye.\n\u00a0\u00a0\u00a0Arr\u00f3l, hogy Mikul\u00e1s Dzurinda b\u00edr\u00e1lta a Szlov\u00e1ki\u00e1nak sz\u00e1nt Szputnyik vakcin\u00e1k magyarorsz\u00e1gi bevizsg\u00e1l\u00e1s\u00e1t, azt mondta: a kor\u00e1bbi szlov\u00e1k minisztereln\u00f6k hosszabb ideje kivonult a belpolitik\u00e1b\u00f3l, \u00e9s ideje jelent\u0151s r\u00e9sz\u00e9t Br\u00fcsszelben t\u00f6lti, ez a nyilatkozatain is l\u00e1tszik.\n\u00a0\u00a0\u00a0\u00a0Arra a k\u00e9rd\u00e9sre, hogy a Magyarorsz\u00e1gon haszn\u00e1lt Szputnyik vakcina megegyezik-e azzal, amelyen a Lancet-tanulm\u00e1ny alapult, a miniszter k\u00f6z\u00f6lte, az orosz vakcin\u00e1t - Magyarorsz\u00e1gra \u00e9rkez\u00e9se ut\u00e1n - minden egyes esetben megvizsg\u00e1lja az orsz\u00e1gos gy\u00f3gyszerhat\u00f3s\u00e1g, hogy megfelel-e annak, amit a szakv\u00e9lem\u00e9nyben r\u00f6gz\u00edtettek, ad-e v\u00e9detts\u00e9get \u00e9s j\u00e1r-e kock\u00e1zattal. Ha ezeket a k\u00e9rd\u00e9seket a vizsg\u00e1lat megnyugtat\u00f3an tiszt\u00e1zza, akkor enged\u00e9lyezik az olt\u00e1s bead\u00e1s\u00e1t - tette hozz\u00e1.\nHangs\u00falyozta, a legjobb vakcin\u00e1k k\u00f6z\u00f6tt van a Szputnyik, a nyugati vakcin\u00e1kn\u00e1l is jobb.\n\u00a0\u00a0\u00a0\u00a0Kit\u00e9rt arra, hogy a Pfizer \u00e9s a Sinopharm, valamint minim\u00e1lis k\u00e9s\u00e9ssel a Szputnyik gy\u00e1rt\u00f3ja megb\u00edzhat\u00f3 sz\u00e1ll\u00edt\u00f3, az \u00f6sszes t\u00f6bbi vakcin\u00e1val gondok vannak a sz\u00e1ll\u00edt\u00e1si pontoss\u00e1got n\u00e9zve.\n\u00a0\u00a0\u00a0\u00a0K\u00f6z\u00f6lte, minden h\u00e9ten t\u00e1j\u00e9koztat\u00e1st adnak arr\u00f3l, mennyi vakcina \u00e9rkezett az orsz\u00e1gba.\n\n\u00a0\u00a0Guly\u00e1s Gergely kijelentette: az eg\u00e9szs\u00e9g\u00fcgyben olyan kezel\u00e9seket sehol nem f\u00fcggesztettek fel, amelyek az \u00e9letv\u00e9delem ter\u00fclet\u00e9re esnek, az onkol\u00f3giai kezel\u00e9sek is zajlanak. Kiemelte: csak sz\u0171r\u0151vizsg\u00e1latokat f\u00fcggesztettek fel, az akut beavatkoz\u00e1sokat most is elv\u00e9gzik.\u00a0\u00a0\u00a0 Besz\u00e1molt arr\u00f3l is, hogy 1523 embert \u00e1polnak intenz\u00edv oszt\u00e1lyon.\n\u00a0\u00a0Guly\u00e1s Gergely szerint ny\u00e1ron, ha a j\u00e1rv\u00e1nyhelyzet Eur\u00f3p\u00e1ban, a k\u00f6rnyez\u0151 orsz\u00e1gokban vagy a vil\u00e1g m\u00e1s \u00e1llamaiban ezt lehet\u0151v\u00e9 teszi, rem\u00e9nyeink szerint a beadott olt\u00e1sok mindegyik\u00e9vel lehet majd k\u00fclf\u00f6ldre utazni. Az EU-ban nem l\u00e1tja re\u00e1lisnak azt a vesz\u00e9lyt, hogy b\u00e1rki az\u00e9rt ne utazhatna, mert egyik vagy m\u00e1sik olt\u00e1sb\u00f3l kapott - emelte ki.\n\u00a0\u00a0\u00a0\u00a0A miniszter kit\u00e9rt arra: a ny\u00e1rra v\u00e1ltoztatni fognak a karant\u00e9nk\u00f6telezetts\u00e9g szab\u00e1lyain, \u00e9s aki be van oltva, annak hazat\u00e9r\u00e9skor nem kell majd karant\u00e9nba vonulnia. Egyel\u0151re azonban nem v\u00e1ltoztatnak a szab\u00e1lyoz\u00e1son, hogy lehet\u0151leg csak az menjen k\u00fclf\u00f6ldre, aki \u00fczleti \u00fatra indul - magyar\u00e1zta.\n\u00a0\u00a0\u00a0\u00a0A j\u00e1rv\u00e1ny v\u00e9g\u00e9t firtat\u00f3 k\u00e9rd\u00e9sre Guly\u00e1s Gergely k\u00f6z\u00f6lte, neh\u00e9z megmondani, nagy m\u00e9rt\u00e9kben f\u00fcgg att\u00f3l, hogy a k\u00f6rnyez\u0151 orsz\u00e1gokban meddig tart a fert\u0151z\u00e9s, alakul-e ki \u00fajabb mut\u00e1ns. Szerinte akkor lesz v\u00e9ge a j\u00e1rv\u00e1nynak, ha eg\u00e9sz Eur\u00f3p\u00e1ban, illetve az eg\u00e9sz vil\u00e1gon v\u00e9get \u00e9r, Magyarorsz\u00e1g is ekkor lesz teljes biztons\u00e1gban.\n\u00a0\u00a0\u00a0\u00a0Magyarorsz\u00e1g azt tudja tenni, hogy a lehet\u0151 legt\u00f6bb embert beoltja.\n\nMTI 2021. \u00e1prilis 15.\n\u00a0\n\n"}]