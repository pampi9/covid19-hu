[{"date": "2021-04-08 14:58", "url": "https://koronavirus.gov.hu/cikkek/operativ-torzs-kormany-aprilis-19-ig-meghosszabbitotta-vedelmi-intezkedeseket", "h1": "Operat\u00edv t\u00f6rzs: a korm\u00e1ny \u00e1prilis 19-ig meghosszabb\u00edtotta a v\u00e9delmi int\u00e9zked\u00e9seket", "body": "\nA korm\u00e1ny \u00e1prilis 19-\u00e9ig meghosszabb\u00edtotta a v\u00e9delmi int\u00e9zked\u00e9seket az operat\u00edv t\u00f6rzs javaslat\u00e1ra - k\u00f6z\u00f6lte Kiss R\u00f3bert, a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese online sajt\u00f3t\u00e1j\u00e9koztat\u00f3n cs\u00fct\u00f6rt\u00f6k\u00f6n.\n\n\nV\u00e1ltozatlanul maradnak - t\u00f6bbek k\u00f6z\u00f6tt - a maszkvisel\u00e9si k\u00f6telezetts\u00e9gre, tov\u00e1bb\u00e1 a rendezv\u00e9nyekre, vend\u00e9gl\u00e1t\u00f3- \u00e9s sz\u00e1ll\u00e1shelyekre, szabadid\u0151s l\u00e9tes\u00edtm\u00e9nyekre, a fels\u0151-, illetve k\u00f6zoktat\u00e1si int\u00e9zm\u00e9nyekre vonatkoz\u00f3 szab\u00e1lyok, valamint a schengeni bels\u0151 hat\u00e1rokra vonatkoz\u00f3 int\u00e9zked\u00e9sek is.\n\u00a0\u00a0\u00a0\u00a0A rend\u0151r\u00f6k szerd\u00e1n 466 emberrel szemben int\u00e9zkedtek a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt, ezzel 48 218-ra n\u0151tt a maszkvisel\u00e9si szab\u00e1lyok megs\u00e9rt\u00e9se miatt ind\u00edtott int\u00e9zked\u00e9sek sz\u00e1ma az err\u0151l sz\u00f3l\u00f3 korm\u00e1nyrendelet hat\u00e1lyba l\u00e9p\u00e9se \u00f3ta.\nSzerd\u00e1n a t\u00f6megk\u00f6zleked\u00e9si eszk\u00f6z\u00f6k\u00f6n \u00e9s azok v\u00e1rakoz\u00f3helyein, illetve a kereskedelmi \u00fczletekben \u00e9s bev\u00e1s\u00e1rl\u00f3k\u00f6zpontokban 9-9 emberrel szemben l\u00e9ptek fel a rend\u0151r\u00f6k a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt - k\u00f6z\u00f6lte Kiss R\u00f3bert.\n\u00a0\u00a0\u00a0\u00a0A boltokra, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatti int\u00e9zked\u00e9sek k\u00f6z\u00fcl eddig 313 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 719-ben pedig az \u00fczletek korl\u00e1tozott nyitvatart\u00e1s\u00e1ra, illetve az \u00fczletekben tart\u00f3zkod\u00e1sra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0K\u00f6z\u00f6lte: az elm\u00falt napon a kij\u00e1r\u00e1si tilalommal kapcsolatos szab\u00e1lyok megs\u00e9rt\u00e9se miatt 200 emberrel szemben int\u00e9zkedtek a rend\u0151r\u00f6k. A kij\u00e1r\u00e1si korl\u00e1toz\u00e1s, majd az azt felv\u00e1lt\u00f3 kij\u00e1r\u00e1si tilalom tavaly novemberi bevezet\u00e9se \u00f3ta 61 563 hasonl\u00f3 esetben int\u00e9zkedtek.\n\u00a0\u00a0\u00a0\u00a0Szerd\u00e1n sem vend\u00e9gl\u00e1t\u00f3hely, sem m\u00e1s \u00fczlet ideiglenes bez\u00e1rat\u00e1s\u00e1ra nem volt sz\u00fcks\u00e9g, mind\u00f6ssze egy esetben kellett int\u00e9zkedni\u00fck a rend\u0151r\u00f6knek, amikor valaki nem tartotta be a vend\u00e9gl\u00e1t\u00f3helyen t\u00f6rt\u00e9n\u0151 tart\u00f3zkod\u00e1s szab\u00e1lyait.\nAz elm\u00falt napon is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 35 esetben l\u00e9ptek fel. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 14 995-sz\u00f6r int\u00e9zkedtek.\n\u00a0\u00a0\u00a0\u00a0Jelenleg 46 612-en vannak hat\u00f3s\u00e1gi h\u00e1zi karant\u00e9nban, az elm\u00falt napon 6200 ilyen korl\u00e1toz\u00f3 int\u00e9zked\u00e9st rendeltek el. A karant\u00e9nban lev\u0151k k\u00f6z\u00fcl 3602-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - ismertette az alezredes.\n\n\nMTI 2021. \u00e1prilis 8.\n\n"}]