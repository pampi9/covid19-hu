[{"date": "2021-04-27 09:49", "url": "https://koronavirus.gov.hu/cikkek/itm-egy-honap-alatt-15-ezerrel-csokkent-az-allaskeresok-szama", "h1": "ITM: egy h\u00f3nap alatt 15 ezerrel cs\u00f6kkent az \u00e1ll\u00e1skeres\u0151k sz\u00e1ma", "body": "\n\u00c1prilis v\u00e9g\u00e9re 15 ezerrel cs\u00f6kkent a regisztr\u00e1lt \u00e1ll\u00e1skeres\u0151k sz\u00e1ma egy h\u00f3nap alatt, a Nemzeti Foglalkoztat\u00e1si Szolg\u00e1lat (NFSZ) legfrissebb adatai szerint a tavaly j\u00faniusi m\u00e9lyponthoz viszony\u00edtva k\u00f6zel 90 ezerrel kevesebben vannak munka n\u00e9lk\u00fcl - k\u00f6z\u00f6lte\u00a0Bod\u00f3\u00a0S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra a miniszt\u00e9rium keddi k\u00f6zlem\u00e9nye szerint.\n\n\u00a0\nElmondta: a foglalkoztat\u00e1si adatok javul\u00e1sa f\u0151k\u00e9nt a gazdas\u00e1gv\u00e9delmi int\u00e9zked\u00e9seknek, a b\u00e9rt\u00e1mogat\u00e1si programoknak \u00e9s az ad\u00f3kedvezm\u00e9nyeknek k\u00f6sz\u00f6nhet\u0151, a gazdas\u00e1g fokozatos \u00fajraind\u00edt\u00e1sa tov\u00e1bbi \u00e9l\u00e9nk\u00fcl\u00e9st hozhat a munkaer\u0151piacon.\n\u00a0\u00a0\u00a0\u00a0\"J\u00f3l mutatja a magyar v\u00e1ls\u00e1gkezel\u00e9s sikeress\u00e9g\u00e9t, hogy a legfrissebb adatok szerint egy h\u00f3nap alatt t\u00f6bb mint 60 ezerrel n\u0151tt a foglalkoztatottak sz\u00e1ma. Az oltotts\u00e1g el\u0151rehalad\u00e1s\u00e1nak k\u00f6sz\u00f6nhet\u0151en a munkaer\u0151piac folytat\u00f3d\u00f3 \u00e9l\u00e9nk\u00fcl\u00e9s\u00e9re sz\u00e1m\u00edtunk. A vend\u00e9gl\u00e1t\u00f3helyek, sz\u00e1ll\u00e1shelyek \u00e9s szolg\u00e1ltat\u00e1sok fokozatos \u00fajraindul\u00e1s\u00e1val m\u00e1r a k\u00f6zelj\u00f6v\u0151ben \u00e9rezhet\u0151en t\u00f6bben dolgozhatnak Magyarorsz\u00e1gon\" - mondta\u00a0Bod\u00f3\u00a0S\u00e1ndor.\n\u00a0\u00a0\u00a0\u00a0Magyarorsz\u00e1g az elm\u00falt \u00e9vtizedben nemzetk\u00f6zi \u00f6sszehasonl\u00edt\u00e1sban is kimagasl\u00f3an teljes\u00edtett a foglalkoztat\u00e1si mutat\u00f3k jav\u00edt\u00e1s\u00e1ban. A munkaalap\u00fa gazdas\u00e1g \u00e9s t\u00e1rsadalom ki\u00e9p\u00edt\u00e9se \u00e9rdek\u00e9ben megtett sikeres er\u0151fesz\u00edt\u00e9seknek k\u00f6sz\u00f6nhet\u0151en 2020-ra m\u00e1r 4,5 milli\u00f3n\u00e1l t\u00f6bben dolgoztak haz\u00e1nkban. A tavalyi visszaes\u00e9s ellen\u00e9re, a foglalkoztat\u00e1s b\u0151v\u00fcl\u00e9s\u00e9vel a munkav\u00e1llal\u00f3k sz\u00e1ma ism\u00e9t meghaladja ezt az \u00e9rt\u00e9ket, mik\u00f6zben a munkan\u00e9lk\u00fcliek ar\u00e1nya a legalacsonyabbak k\u00f6z\u00e9 tartozik Eur\u00f3p\u00e1ban.\n\u00a0\u00a0\u00a0\u00a0A korm\u00e1ny egyik legfontosabb feladata a j\u00e1rv\u00e1ny\u00fcgyi k\u00e9sz\u00fclts\u00e9gben is a munkahelyek meg\u0151rz\u00e9se, \u00fajak l\u00e9tes\u00edt\u00e9se. Az \u00e1gazati b\u00e9rt\u00e1mogat\u00e1s mostan\u00e1ig \u00f6sszesen 72,5 milli\u00e1rd forinttal seg\u00edtette a koronav\u00edrus hat\u00e1sainak legink\u00e1bb kitett v\u00e1llalkoz\u00e1sokat a talpon marad\u00e1sban \u00e9s 171 ezer magyar ember munkahely\u00e9nek megv\u00e9d\u00e9s\u00e9ben - hangs\u00falyozta az ITM.\n\n\nMTI 2021. \u00e1prilis 27.\n\n"}]