[{"date": "2021-04-28 13:54", "url": "https://koronavirus.gov.hu/cikkek/gyorgy-istvan-magyarorszag-az-eu-masodik-legatoltottabb-es-legvedettebb-orszaga", "h1": "Gy\u00f6rgy Istv\u00e1n: Magyarorsz\u00e1g az EU m\u00e1sodik leg\u00e1toltottabb \u00e9s legv\u00e9dettebb orsz\u00e1ga", "body": "\nA statisztik\u00e1k azt mutatj\u00e1k, hogy a magyar olt\u00e1si terv kifejezetten sikeres, Magyarorsz\u00e1g az Eur\u00f3pai Uni\u00f3 m\u00e1sodik leg\u00e1toltottabb \u00e9s legv\u00e9dettebb orsz\u00e1ga - jelentette ki a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\n\nGy\u00f6rgy Istv\u00e1n, aki az orsz\u00e1gos olt\u00e1si munkacsoport vezet\u0151je is, azt mondta, a magyar lakoss\u00e1g 38 sz\u00e1zal\u00e9ka m\u00e1r megkapta az olt\u00e1st szemben az uni\u00f3 22 sz\u00e1zal\u00e9kos \u00e1tlag\u00e1val.\n\u00a0\u00a0\u00a0\u00a0A beoltottak sz\u00e1ma 3 774 221, k\u00f6z\u00fcl\u00fck 1 773 900-an m\u00e1r a m\u00e1sodik olt\u00e1st is megkapt\u00e1k - tette hozz\u00e1.\nA regisztr\u00e1ltak sz\u00e1ma a keddi adatok szerint 4 milli\u00f3 526 ezer f\u00f6l\u00e9 emelkedett, 74 sz\u00e1zal\u00e9kuk m\u00e1r megkapta az olt\u00e1st. A regisztr\u00e1ltak k\u00f6z\u00fcl mintegy 1,2 milli\u00f3nyian nincsenek m\u00e9g beoltva. Azok, akik regisztr\u00e1lnak, \u00e9s foglalnak id\u0151pontot, napokon bel\u00fcl megkaphatj\u00e1k az olt\u00e1st, a vakcin\u00e1k rendelkez\u00e9sre \u00e1ll\u00f3 mennyis\u00e9ge jelenleg m\u00e1r nem akad\u00e1ly - k\u00f6z\u00f6lte az \u00e1llamtitk\u00e1r.\n\u00a0\u00a0\u00a0\u00a0Vas\u00e1rnap 600 ezer Sinopharm vakcin\u00e1t sz\u00e1ll\u00edtottak ki az olt\u00f3pontokra, cs\u00fct\u00f6rt\u00f6k\u00f6n v\u00e1rhat\u00f3an \u00fajabb 400 ezer adag \u00e9rkezik. Emellett m\u00e1s vakcinasz\u00e1ll\u00edtm\u00e1nyok is \u00e9rkeztek \u00e9s \u00e9rkeznek - tudatta Gy\u00f6rgy Istv\u00e1n.\n\u00a0\u00a0\u00a0\u00a0Az \u00e1llamtitk\u00e1r lesz\u00f6gezte, m\u00e1r nem a vakcinamenyis\u00e9gen m\u00falik, ki mikor kapja meg az olt\u00e1st. Nem kell m\u00e1r v\u00e1rni a h\u00e1ziorvos h\u00edv\u00e1s\u00e1ra, m\u00e1r minden regisztr\u00e1lt - \u00e9letkor\u00e1t\u00f3l \u00e9s munkahely\u00e9t\u0151l f\u00fcggetlen\u00fcl - az eeszt.gov.hu honlapon k\u00f6nnyed\u00e9n foglalhat id\u0151pontot az orsz\u00e1g b\u00e1rmely olt\u00f3pontj\u00e1ra. Ezt k\u00f6vet\u0151en pedig egy-k\u00e9t napon bel\u00fcl megkaphatja az olt\u00e1s - mondta.\n\u00a0\u00a0\u00a0\u00a0Az online id\u0151pontfoglal\u00f3-rendszer j\u00f3l vizsg\u00e1zott az elm\u00falt napokban. A regisztr\u00e1ltak cs\u00fct\u00f6rt\u00f6kre \u00e9s az azt k\u00f6vet\u0151 napokra is tudnak id\u0151pontot foglalni Sinopharm vakcin\u00e1val t\u00f6rt\u00e9n\u0151 olt\u00e1sokra - k\u00f6z\u00f6lte az \u00e1llamtitk\u00e1r.\nGy\u00f6rgy Istv\u00e1n sz\u00f3lt arr\u00f3l, hogy megny\u00edlik a lehet\u0151s\u00e9g id\u0151pontok foglal\u00e1sra m\u00e1jus 3-t\u00f3l 7-ig az AstraZeneca-olt\u00e1sokra is a k\u00f3rh\u00e1zi olt\u00f3pontokra. P\u00e9nteken 324 ezer adagos AstraZeneca-sz\u00e1ll\u00edtm\u00e1ny \u00e9rkezik, amelyb\u0151l 200 ezer adagot az els\u0151k\u00f6r\u00f6s olt\u00e1sokra haszn\u00e1lnak fel - k\u00f6z\u00f6lte.\n\u00a0\u00a0\u00a0\u00a0Az orsz\u00e1gos olt\u00e1si munkacsoport vezet\u0151je kifejtette, a kedden meg\u00e9rkezett Pfizer-sz\u00e1ll\u00edtm\u00e1nyt a regisztr\u00e1ltak m\u00e1sodikk\u00f6r\u00f6s olt\u00e1s\u00e1ra, valamint a 16-18 \u00e9ves koroszt\u00e1ly vakcin\u00e1ci\u00f3j\u00e1ra fogj\u00e1k felhaszn\u00e1lni.\nGy\u00f6rgy Istv\u00e1n kit\u00e9rt arra, az operat\u00edv t\u00f6rzs d\u00f6nt\u00e9se alapj\u00e1n lehet\u0151v\u00e9 v\u00e1lik azoknak az olt\u00e1sa is, akik h\u00e1rom h\u00f3napon bel\u00fcl estek \u00e1t a fert\u0151z\u00e9sen.\n\u00a0\u00a0\u00a0\u00a0Az \u00e1llamtitk\u00e1r arra biztatott mindenkit, regisztr\u00e1ljon \u00e9s foglaljon id\u0151pontot, mert az olt\u00e1ssal nem csak saj\u00e1t mag\u00e1t v\u00e9di, hanem a k\u00f6z\u00f6ss\u00e9get is. Az olt\u00e1si program el\u0151rehalad\u00e1s\u00e1val egyre ink\u00e1bb magunk m\u00f6g\u00f6tt hagyhatjuk a j\u00e1rv\u00e1nyt, v\u00e1lik szabadabb\u00e1 az \u00e9let - mondta.\nMagyarorsz\u00e1gon t\u00edz emberb\u0151l, aki olt\u00e1st k\u00e9rt, h\u00e9t m\u00e1r megkapta azt. Aki pedig nem kapta meg, m\u00e1r csak rajta m\u00falik, hiszen ha r\u00e1sz\u00e1n egy percet, \u00e9s online id\u0151pontot foglal, egy-k\u00e9t napon bel\u00fcl beoltj\u00e1k - hangs\u00falyozta Gy\u00f6rgy Istv\u00e1n.\n\n\nMTI 2021. \u00e1prilis 28.\n\n"}]