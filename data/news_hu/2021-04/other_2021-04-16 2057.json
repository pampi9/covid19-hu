[{"date": "2021-04-16 20:57", "url": "https://koronavirus.gov.hu/cikkek/novak-katalin-megduplazodik-megujult-erzsebet-tabor-befogadokepessege", "h1": "Nov\u00e1k Katalin: megdupl\u00e1z\u00f3dik a meg\u00fajult Erzs\u00e9bet-t\u00e1bor befogad\u00f3k\u00e9pess\u00e9ge", "body": "\nMegdupl\u00e1z\u00f3dik a meg\u00fajult Erzs\u00e9bet-t\u00e1bor befogad\u00f3k\u00e9pess\u00e9ge, \u00edgy jelent\u0151sen n\u0151het a kor\u00e1bbi \u00e9vi sz\u00e1zezres l\u00e9tsz\u00e1m - nyilatkozta a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter a k\u00f6zm\u00e9di\u00e1nak p\u00e9nteken Z\u00e1nk\u00e1n.\n\n\n\u00a0Nov\u00e1k\u00a0Katalin elmondta: a szok\u00e1sos napk\u00f6zis t\u00e1borokat id\u00e9n is mindenk\u00e9ppen megval\u00f3s\u00edtj\u00e1k, \u00e9s ha a j\u00e1rv\u00e1nyhelyzet lehet\u0151v\u00e9 teszi, akkor az ottalv\u00f3s t\u00e1borokat is megszervezik Z\u00e1nk\u00e1n, valamint Fony\u00f3dligeten.\n\u00a0\u00a0\u00a0\u00a0Guly\u00e1s Gergely, a Minisztereln\u00f6ks\u00e9get vezet\u0151 miniszter arr\u00f3l besz\u00e9lt, hogy mintegy 3 ezer gyermek t\u00e1borozhat hetente egyidej\u0171leg az Erzs\u00e9bet-t\u00e1borokban nyugat-eur\u00f3pai k\u00f6r\u00fclm\u00e9nyek k\u00f6z\u00f6tt, annak a t\u00f6bb t\u00edzmilli\u00e1rdos beruh\u00e1z\u00e1snak k\u00f6sz\u00f6nhet\u0151en, amely nagym\u00e9rt\u00e9kben emeli majd az itt t\u00f6lt\u00f6tt id\u0151 min\u0151s\u00e9g\u00e9t.\n\u00a0\u00a0\u00a0\u00a0K\u00f6zl\u00e9se szerint ez id\u00e1ig nem sz\u00fcletett d\u00f6nt\u00e9s arr\u00f3l, hogy a j\u00e1rv\u00e1nyhelyzet miatt lesz-e lehet\u0151s\u00e9g megszervezni az ottalv\u00f3s t\u00e1borokat.\n\u00a0R\u00e1mutatott: ha sokan regisztr\u00e1lnak \u00e9s felveszik az olt\u00e1st, akkor j\u00faniusra visszat\u00e9rhet a norm\u00e1lis \u00e9let \u00e9s a ny\u00e1ri rendezv\u00e9nyek, t\u00e1borok is megtarthat\u00f3k lesznek.\n\u00a0\u00a0\u00a0\u00a0A miniszter elmondta, hogy nem csak Z\u00e1nk\u00e1n, hanem Fony\u00f3dligeten \u00e9s Csilleb\u00e9rcen is meg\u00fajulnak a t\u00e1borok, t\u00f6bbek k\u00f6z\u00f6tt t\u00e9lies\u00edtik is az \u00e9p\u00fcleteket.\n\n\nMTI 2021. \u00e1prilis 16.\n\n"}]