[{"date": "2021-04-23 19:54", "url": "https://koronavirus.gov.hu/cikkek/pm-jarvanyugyi-vedekezes-novelte-kozponti-kormanyzat-deficitjet", "h1": "PM: a j\u00e1rv\u00e1ny\u00fcgyi v\u00e9dekez\u00e9s n\u00f6velte a k\u00f6zponti korm\u00e1nyzat deficitj\u00e9t", "body": "\n\u00a0A j\u00e1rv\u00e1ny\u00fcgyi v\u00e9dekez\u00e9s, a vakcinabeszerz\u00e9sek \u00e9s a gazdas\u00e1g \u00fajraind\u00edt\u00e1s\u00e1t szolg\u00e1l\u00f3 int\u00e9zked\u00e9sek k\u00f6vetkezt\u00e9ben az \u00e1llamh\u00e1ztart\u00e1s \u00f6nkorm\u00e1nyzatok n\u00e9lk\u00fcl sz\u00e1molt k\u00f6zponti alrendszere 1144,1 milli\u00e1rd forintos hi\u00e1nnyal z\u00e1rta az els\u0151 negyed\u00e9vet, ami 37,5 sz\u00e1zal\u00e9kkal magasabb az egy \u00e9vvel kor\u00e1bbin\u00e1l; a t\u00e1rsadalombiztos\u00edt\u00e1si alapok hi\u00e1nya 110,2 sz\u00e1zal\u00e9kkal n\u0151tt - der\u00fcl ki a\u00a0P\u00e9nz\u00fcgyminiszt\u00e9rium\u00a0p\u00e9nteken kiadott r\u00e9szletes t\u00e1j\u00e9koztat\u00f3j\u00e1b\u00f3l.\n\n\n\u00a0A k\u00f6zponti alrendszer bev\u00e9telei 518,2 milli\u00e1rd forinttal, 9,8 sz\u00e1zal\u00e9kkal 5808,9 milli\u00e1rd forintra, a kiad\u00e1sok 830,4 milli\u00e1rd forinttal, 13,6 sz\u00e1zal\u00e9kkal 6953,0 milli\u00e1rd forintra emelkedtek az el\u0151z\u0151 \u00e9v els\u0151 h\u00e1rom h\u00f3napj\u00e1hoz k\u00e9pest.\n\u00a0\u00a0\u00a0\u00a0A k\u00f6zponti k\u00f6lts\u00e9gvet\u00e9s 943,0 milli\u00e1rd forintos, az elk\u00fcl\u00f6n\u00edtett \u00e1llami p\u00e9nzalapok 18,4 milli\u00e1rd forintos, a t\u00e1rsadalombiztos\u00edt\u00e1s p\u00e9nz\u00fcgyi alapjai pedig 182,7 milli\u00e1rd forintos hi\u00e1nyt mutattak m\u00e1rcius v\u00e9g\u00e9n.\n\u00a0\u00a0\u00a0\u00a0 A k\u00f6zponti alrendszer els\u0151 negyed\u00e9vi hi\u00e1nya az idei \u00e9vre elfogadott 1491,2 milli\u00e1rd forintos el\u0151ir\u00e1nyzat 76,7 sz\u00e1zal\u00e9ka volt. Ezen bel\u00fcl a t\u00e1rsadalombiztos\u00edt\u00e1si alapok deficitje 57,5 sz\u00e1zal\u00e9kkal haladta meg az \u00e9ves el\u0151ir\u00e1nyzatot.\n\u00a0\u00a0\u00a0\u00a0M\u00e1rciusban 604,4 milli\u00e1rd forint volt a k\u00f6zponti korm\u00e1nyzat hi\u00e1nya 4,7 sz\u00e1zal\u00e9kkal t\u00f6bb az egy \u00e9vvel kor\u00e1bbin\u00e1l. A k\u00f6lts\u00e9gvet\u00e9s \u00e9s az \u00e1llami p\u00e9nzalapok hi\u00e1nya alacsonyabb volt a tavaly m\u00e1rciusin\u00e1l, az eg\u00e9szs\u00e9gbiztos\u00edt\u00e1si alap 112,2 milli\u00e1rd forintos havi deficitje viszont t\u00f6bb mint dupl\u00e1ja a tavaly m\u00e1rciusinak.\n\u00a0\u00a0\u00a0\u00a0Az \u00e9v els\u0151 h\u00e1rom h\u00f3napj\u00e1ban 150,6 milli\u00e1rd forint uni\u00f3s bev\u00e9tel \u00e9rkezett a k\u00f6lts\u00e9gvet\u00e9sbe, ugyanakkor a kiad\u00e1sok 615,6 milli\u00e1rd forintot tettek ki, ami az az \u00e9ves el\u0151ir\u00e1nyzat 38,4 sz\u00e1zal\u00e9kos teljes\u00edt\u00e9s\u00e9t jelenti.\n\u00a0\u00a0\u00a0\u00a0A j\u00e1rv\u00e1ny\u00fcgyi v\u00e9dekez\u00e9shez biztos\u00edtott forr\u00e1sok m\u00e1rcius v\u00e9g\u00e9ig meghaladt\u00e1k a 342,8 milli\u00e1rd forintot.\n\u00a0\u00a0\u00a0\u00a0A szem\u00e9lyi j\u00f6vedelemad\u00f3b\u00f3l sz\u00e1rmaz\u00f3 bev\u00e9tel az \u00e9v els\u0151 h\u00e1rom h\u00f3napj\u00e1ban 678,0 milli\u00e1rd forint volt, a magasabb b\u00e9rki\u00e1raml\u00e1s miatt 48,4 milli\u00e1rd forinttal t\u00f6bb az egy \u00e9vvel kor\u00e1bbin\u00e1l.\n\u00a0\u00a0\u00a0\u00a0M\u00e1rcius v\u00e9g\u00e9ig az \u00e1ltal\u00e1nos forgalmi ad\u00f3b\u00f3l 1196,4 milli\u00e1rd forint bev\u00e9tele keletkezett a k\u00f6lts\u00e9gvet\u00e9snek, ami az egy \u00e9vvel kor\u00e1bbi \u00f6sszeget 67,5 milli\u00e1rd forinttal, 6,0 sz\u00e1zal\u00e9kkal haladta meg. A j\u00f6ved\u00e9ki ad\u00f3bev\u00e9tel alig 0,7 sz\u00e1zal\u00e9kkal 259,4 milli\u00e1rd forintra cs\u00f6kkent, mert az \u00fczemanyagok ut\u00e1ni bev\u00e9teleket az alacsonyabb forgalommal szemben a magasabb ad\u00f3 ellens\u00falyozta. A doh\u00e1nyterm\u00e9kek ut\u00e1ni bev\u00e9telek cs\u00f6kken\u00e9s\u00e9t pedig az ad\u00f3m\u00e9rt\u00e9k emel\u00e9s\u00e9vel szemben a m\u00falt \u00e9v v\u00e9gi k\u00e9szletfelhalmoz\u00e1ssal magyar\u00e1zta a jelent\u00e9s.\n\u00a0\u00a0\u00a0\u00a0A lak\u00e1s\u00e9p\u00edt\u00e9si t\u00e1mogat\u00e1sokra ford\u00edtott kiad\u00e1sok \u00f6sszege m\u00e1rcius v\u00e9g\u00e9ig 50,1 milli\u00e1rd forint volt, 20,4 milli\u00e1rd forinttal alacsonyabb a tavalyin\u00e1l.\n\u00a0\u00a0\u00a0\u00a0A csal\u00e1di t\u00e1mogat\u00e1sokra m\u00e1rcius v\u00e9g\u00e9ig \u00f6sszesen 133,4 milli\u00e1rd forintot fizettek ki, 31,6 sz\u00e1zal\u00e9kkal t\u00f6bbet az egy \u00e9vvel kor\u00e1bbin\u00e1l. A legnagyobb \u00f6sszeget, 103,4 milli\u00e1rd forintot a csal\u00e1di p\u00f3tl\u00e9k tette ki, amely 27,7 milli\u00e1rd forinttal, 36,6 sz\u00e1zal\u00e9kkal n\u0151tt a tavalyi els\u0151 negyed\u00e9vhez k\u00e9pest, mivel a h\u00fasv\u00e9ti munkasz\u00fcneti napokra tekintettel egyes csal\u00e1di t\u00e1mogat\u00e1sok \u00e1prilisi \u00f6sszeg\u00e9t - 32,1 milli\u00e1rd forintot - m\u00e1r m\u00e1rcius v\u00e9g\u00e9n foly\u00f3s\u00edtotta a kincst\u00e1r.\n\u00a0\u00a0\u00a0\u00a0A k\u00f6lts\u00e9gvet\u00e9si szervek kiad\u00e1sai m\u00e9rlegsoron 1792,3 milli\u00e1rd forint jelent meg, 8,0 sz\u00e1zal\u00e9kkal t\u00f6bb, mint az el\u0151z\u0151 \u00e9v azonos id\u0151szak\u00e1ban. Ebb\u0151l a szem\u00e9lyi juttat\u00e1sokra \u00e9s munkaad\u00f3kat terhel\u0151 j\u00e1rul\u00e9kokra kifizetett \u00f6sszeg 234,3 milli\u00e1rd forinttal 1062,7 milli\u00e1rd forintra n\u0151tt. A kifizetett \u00f6sszegb\u0151l 149,0 milli\u00e1rd forint az \u00e1prilis h\u00f3napban esed\u00e9kes b\u00e9rek kifizet\u00e9se volt.\n\u00a0\u00a0\u00a0\u00a0Az els\u0151 negyed\u00e9vi nyugd\u00edjkiad\u00e1sok 1024,2 milli\u00e1rd forintot tettek ki, ami 120,7 milli\u00e1rd forinttal t\u00f6bb a tavalyin\u00e1l, ebb\u0151l 77,8 milli\u00e1rd forintot tett ki a 13. havi nyugell\u00e1t\u00e1sok febru\u00e1ri kifizet\u00e9se.\n\u00a0\u00a0\u00a0\u00a0A gy\u00f3gy\u00edt\u00f3-megel\u0151z\u0151 ell\u00e1t\u00e1sokra ford\u00edtott kiad\u00e1s 507,1 milli\u00e1rd forint volt az egy \u00e9vvel kor\u00e1bbi 395,9 milli\u00e1rd forinttal szemben. A magasabb kiad\u00e1s jelent\u0151s r\u00e9szben az eg\u00e9szs\u00e9g\u00fcgyi szakdolgoz\u00f3i b\u00e9rek kor\u00e1bbi emel\u00e9s\u00e9vel \u00e9s az orvosok id\u00e9n janu\u00e1ri b\u00e9remel\u00e9s\u00e9vel f\u00fcgg \u00f6ssze.\n\u00a0\u00a0\u00a0\u00a0A kamatfizet\u00e9sek \u00e9ven bel\u00fcli elt\u00e9r\u0151 lefut\u00e1sa miatt a 128,3 milli\u00e1rd forint nett\u00f3 kamatkiad\u00e1s 43,0 milli\u00e1rd forinttal lett kevesebb az el\u0151z\u0151 \u00e9v azonos id\u0151szak\u00e1hoz k\u00e9pest.\n\u00a0\u00a0\u00a0\u00a0A k\u00f6lts\u00e9gvet\u00e9s forintad\u00f3ss\u00e1ga m\u00e1rcius v\u00e9g\u00e9ig 992,4 milli\u00e1rd forinttal n\u00f6vekedett, \u00e9s 30 229,6 milli\u00e1rd forintot \u00e9rt el, devizaad\u00f3ss\u00e1ga 410,8 milli\u00e1rd forinttal 6907,4 milli\u00e1rd forintra cs\u00f6kkent. A devizaad\u00f3ss\u00e1g r\u00e9szar\u00e1nya a 2020. \u00e9v v\u00e9gi 19,9 sz\u00e1zal\u00e9kr\u00f3l 18,5 sz\u00e1zal\u00e9kra cs\u00f6kkent.\n\u00a0\u00a0\u00a0\u00a0A t\u00e1j\u00e9koztat\u00f3 kit\u00e9rt arra, hogy a tavaszi parlamenti id\u0151szakban ker\u00fcl sor az idei \u00e9vi k\u00f6lts\u00e9gvet\u00e9si t\u00f6rv\u00e9ny m\u00f3dos\u00edt\u00e1s\u00e1ra. Ebben az uni\u00f3s m\u00f3dszertan szerinti \u00e1llamh\u00e1ztart\u00e1si hi\u00e1nyc\u00e9lt a GDP 7,5 sz\u00e1zal\u00e9k\u00e1ban jel\u00f6lte meg a\u00a0P\u00e9nz\u00fcgyminiszt\u00e9rium\u00a0a tavaly j\u00f3v\u00e1hagyott 2,9 sz\u00e1zal\u00e9kkal szemben.\n\u00a0\u00a0\u00a0\u00a0A beny\u00fajtott k\u00f6lts\u00e9gvet\u00e9si m\u00f3dos\u00edt\u00f3javaslat 1491,2 milli\u00e1rd forintr\u00f3l 796,5 milli\u00e1rd forinttal 2287,7 milli\u00e1rd forintra emeli az \u00e1llamh\u00e1ztart\u00e1s k\u00f6zponti alrendszer\u00e9nek idei \u00e9vre tervezett p\u00e9nzforgalmi hi\u00e1ny\u00e1t.\n\u00a0\u00a0\u00a0\u00a0Tavaly a k\u00f6zponti alrendszer p\u00e9nzforgalmi hi\u00e1nya 5548,6 milli\u00e1rd forint volt, az \u00e1llamh\u00e1ztart\u00e1s uni\u00f3s m\u00f3dszertannal (ESA-2010) sz\u00e1molt eredm\u00e9nyszem\u00e9let\u0171 deficitje el\u0151zetes adatok szerint 3869,6 milli\u00e1rd forintot tett ki, ami a GDP 8,1 sz\u00e1zal\u00e9ka volt.\n\u00a0\u00a0\u00a0\u00a0A t\u00f6rv\u00e9nym\u00f3dos\u00edt\u00f3 ind\u00edtv\u00e1ny a GDP 79,9 sz\u00e1zal\u00e9k\u00e1ban jel\u00f6li meg az idei \u00e9v utols\u00f3 napj\u00e1n fenn\u00e1ll\u00f3 \u00e1llamad\u00f3ss\u00e1g kit\u0171z\u00f6tt m\u00e9rt\u00e9k\u00e9t, a m\u00falt \u00e9v v\u00e9gi 80,4 sz\u00e1zal\u00e9kkal szemben.\nMTI 2021. \u00e1prilis 23.\n\n"}]