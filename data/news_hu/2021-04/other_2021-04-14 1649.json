[{"date": "2021-04-14 16:49", "url": "https://koronavirus.gov.hu/cikkek/orban-viktor-35-millio-beoltottnal-nyithatnak-teraszok", "h1": "Orb\u00e1n Viktor: 3,5 milli\u00f3 beoltottn\u00e1l nyithatnak a teraszok", "body": "\nAz \u00fajraind\u00edt\u00e1s k\u00f6vetkez\u0151 l\u00e9pcs\u0151fokak\u00e9nt ha a beoltottak sz\u00e1ma el\u00e9ri 3,5 milli\u00f3t, kinyithatnak a teraszok - jelentette be Orb\u00e1n Viktor minisztereln\u00f6k a Facebook-oldal\u00e1n szerd\u00e1n k\u00f6zz\u00e9tett vide\u00f3ban. K\u00f6z\u00f6lte azt is: a fels\u0151 tagozatos \u00e1ltal\u00e1nos iskol\u00e1soknak m\u00e1jus 10-ig marad az online oktat\u00e1s.\n\n\nA korm\u00e1nyf\u0151 kifejtette: v\u00e9get \u00e9rt a korm\u00e1ny\u00fcl\u00e9s, \u00e9s \u00f6r\u00f6mmel l\u00e1tj\u00e1k, hogy el\u00e9rt\u00e9k a h\u00e1rommilli\u00f3 beoltottat. Ez\u00e9rt a korm\u00e1ny nev\u00e9ben k\u00f6sz\u00f6netet mondott mindenkinek, \"akinek a munk\u00e1j\u00e1t dics\u00e9ri ez a sz\u00e9p eredm\u00e9ny\", \u00edgy orvosoknak, \u00e1pol\u00f3knak, h\u00e1ziorvosoknak, k\u00f3rh\u00e1zi dolgoz\u00f3knak, a vakcin\u00e1t beszerz\u0151 k\u00fclkeresked\u0151knek, az olt\u00f3anyagot t\u00e1rol\u00f3 rakt\u00e1rosoknak, a teheraut\u00f3kra \u00e9s buszokra felpakol\u00f3 rakod\u00f3munk\u00e1soknak, valamint a sof\u0151r\u00f6knek, akik eljuttatt\u00e1k a vakcin\u00e1t a bead\u00e1si pontokra.\n\u00a0\u00a0\u00a0\u00a0Hangs\u00falyozta: \"j\u00f3l haladunk, gyorsan haladunk az olt\u00e1ssal, tal\u00e1n Eur\u00f3p\u00e1ban mi haladunk a legjobban \u00e9s leggyorsabban\".\n\u00a0\u00a0\u00a0\u00a0K\u00f6z\u00f6lte: a korm\u00e1ny az \u00fajraind\u00edt\u00e1s k\u00f6vetkez\u0151 l\u00e9pcs\u0151fok\u00e1t 3,5 milli\u00f3 beoltott emberben hat\u00e1rozta meg, ha ezt el\u00e9rik - rem\u00e9lhet\u0151leg a k\u00f6vetkez\u0151 h\u00e9t k\u00f6zep\u00e9n, szerd\u00e1n-cs\u00fct\u00f6rt\u00f6k\u00f6n -, akkor kinyithatnak a teraszok. \"Ism\u00e9t visszakapjuk a r\u00e9gi \u00e9let\u00fcnk egy darabj\u00e1t\" - fogalmazott.\nOrb\u00e1n Viktor kiemelte: hogy a vend\u00e9gl\u00e1t\u00f3soknak is k\u00f6nnyebb legyen, az \u0151ket terhel\u0151 teraszd\u00edjat elt\u00f6rlik.\n\u00a0\u00a0\u00a0\u00a0Kit\u00e9rt r\u00e1: a korm\u00e1ny d\u00f6nt\u00f6tt az iskol\u00e1k \u00fajraind\u00edt\u00e1s\u00e1r\u00f3l is; csak fokozatosan \u00e9s \u00f3vatosan haladhatnak, ez\u00e9rt t\u00fcrelmet \u00e9s meg\u00e9rt\u00e9st k\u00e9rt a sz\u00fcl\u0151kt\u0151l. \u00dagy d\u00f6nt\u00f6ttek, hogy \u00e1prilis 19-\u00e9n, h\u00e9tf\u0151n kinyitj\u00e1k az \u00f3vod\u00e1kat \u00e9s az \u00e1ltal\u00e1nos iskol\u00e1k als\u00f3 tagozatos oszt\u00e1lyait - k\u00f6z\u00f6lte. Hozz\u00e1tette: a fels\u0151 tagozatban marad az otthoni, digit\u00e1lis alap\u00fa oktat\u00e1s, a di\u00e1koknak az iskola a k\u00f6z\u00e9piskol\u00e1sokkal egyid\u0151ben, m\u00e1jus 10-\u00e9n ny\u00edlik meg.\n\u00a0\u00a0\u00a0\u00a0A minisztereln\u00f6k elmondta: a korm\u00e1ny azt is meg\u00e1llap\u00edtotta, hogy mind a nemzetk\u00f6zi t\u00e9rben, mind itthon feler\u0151s\u00f6dtek a vakcin\u00e1k elleni politikai t\u00e1mad\u00e1sok. Ezeknek az a c\u00e9lja, hogy zavart keltsenek \u00e9s elbizonytalan\u00edts\u00e1k az embereket - v\u00e9lekedett.\n\u00a0\u00a0\u00a0\u00a0A korm\u00e1nyf\u0151 mindenkit arra k\u00e9rt, hogy ne hallgasson az olt\u00e1sellenes hangokra, mert az olt\u00e1s \u00e9letet menthet. Azt k\u00e9rte az emberekt\u0151l, hogy a felk\u00edn\u00e1lt vakcin\u00e1t fogadj\u00e1k el, \u00e9s oltass\u00e1k be magukat.\n\u00a0\"Vigy\u00e1zzunk egym\u00e1sra, minden \u00e9let sz\u00e1m\u00edt, \u00e9s ha \u00edgy megy tov\u00e1bb, akkor egy\u00fctt ism\u00e9t siker\u00fclni fog\" - z\u00e1rta szavait Orb\u00e1n Viktor.\n\nMTI 2021. \u00e1prilis 14.\n\n"}]