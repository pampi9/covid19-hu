[{"date": "2021-04-12 14:30", "url": "https://koronavirus.gov.hu/cikkek/operativ-torzs-2009-ember-ellen-intezkedtek-maszkviseles-elmulasztasa-miatt-hetvegen", "h1": "Operat\u00edv t\u00f6rzs: 2009 ember ellen int\u00e9zkedtek a maszkvisel\u00e9s elmulaszt\u00e1sa miatt a h\u00e9tv\u00e9g\u00e9n", "body": "\nA h\u00e9tv\u00e9g\u00e9n 2009 esetben int\u00e9zkedtek a rend\u0151r\u00f6k a maszkvisel\u00e9si k\u00f6telezetts\u00e9g elmulaszt\u00e1sa miatt, ezzel 50 842-re emelkedett a maszkvisel\u00e9si szab\u00e1lyok megs\u00e9rt\u00e9se miatt ind\u00edtott int\u00e9zked\u00e9sek sz\u00e1ma - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a h\u00e9tf\u0151i online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes elmondta, hogy a h\u00e9tv\u00e9g\u00e9n 1972 ember ellen int\u00e9zkedtek k\u00f6zter\u00fcleten, 35 emberrel szemben t\u00f6megk\u00f6zleked\u00e9si eszk\u00f6z\u00f6n \u00e9s meg\u00e1ll\u00f3ban, k\u00e9t ember ellen pedig kereskedelmi \u00fczletek \u00e9s bev\u00e1s\u00e1rl\u00f3k\u00f6zpontok ter\u00fclet\u00e9n, mert figyelmen k\u00edv\u00fcl hagyt\u00e1k a maszkvisel\u00e9si k\u00f6telezetts\u00e9get.\n\u00a0\u00a0\u00a0\u00a0Hozz\u00e1tette, hogy az \u00fczletekre, sz\u00e1ll\u00e1shelyekre, szabadid\u0151s l\u00e9tes\u00edtm\u00e9nyekre vonatkoz\u00f3 korl\u00e1toz\u00f3 int\u00e9zked\u00e9sek megszeg\u00e9se miatt id\u00e1ig 1037 esetben int\u00e9zkedtek, az \u00fczemeltet\u0151, vagy a tulajdonos felel\u0151ss\u00e9ge 314 esetben volt meg\u00e1llap\u00edthat\u00f3, az \u00fczletek korl\u00e1tozott nyitvatart\u00e1s\u00e1ra, illetve az ott-tart\u00f3zkod\u00e1sra vonatkoz\u00f3 szab\u00e1lyok be nem tart\u00e1sa miatt 723 int\u00e9zked\u00e9sre volt sz\u00fcks\u00e9g.\n\u00a0\u00a0\u00a0\u00a0A h\u00e9tv\u00e9g\u00e9n egy edel\u00e9nyi vend\u00e9gl\u00e1t\u00f3helyet \u00e9s egy zalaegerszegi diszk\u00f3t 6 h\u00f3napra ideiglenesen bez\u00e1ratott a rend\u0151rs\u00e9g. El\u0151bbiben az \u00fczemeltet\u0151n \u00e9s az alkalmazotton k\u00edv\u00fcl vend\u00e9gek is voltak \u00e9s szeszes italt fogyasztottak, ut\u00f3bbiban 25-en sz\u00f3rakoztak.\n\u00a0\u00a0\u00a0\u00a0K\u00f6z\u00f6lte: a h\u00e9tv\u00e9g\u00e9n a kij\u00e1r\u00e1si tilalommal kapcsolatos szab\u00e1lyok megs\u00e9rt\u00e9se miatt 868 emberrel szemben int\u00e9zkedtek a rend\u0151r\u00f6k. A tavaly novemberben bevezetett kij\u00e1r\u00e1si korl\u00e1toz\u00e1s, majd az azt felv\u00e1lt\u00f3 kij\u00e1r\u00e1si tilalom bevezet\u00e9se \u00f3ra 62 604 int\u00e9zked\u00e9sre volt sz\u00fcks\u00e9g a szab\u00e1lyokat be nem tart\u00f3kkal szemben.\n\u00a0\u00a0\u00a0\u00a0Szombaton k\u00e9t budapesti helysz\u00ednen is int\u00e9zkedni\u00fck kellett a rend\u0151r\u00f6knek: a XVI. ker\u00fcletben egy csal\u00e1di h\u00e1zban 22 vend\u00e9get fogadott egy 50 \u00e9ves h\u00e1zigazda, az 1. ker\u00fcletben pedig egy m\u00e1sik 15-\u00f6t. A szervez\u0151k ellen k\u00f6zigazgat\u00e1si hat\u00f3s\u00e1gi elj\u00e1r\u00e1st ind\u00edtottak, a vend\u00e9gek ellen pedig szab\u00e1lys\u00e9rt\u00e9si elj\u00e1r\u00e1st.\n\u00a0\u00a0\u00a0\u00a0P\u00e9ntek \u00e9jjel a VII. ker\u00fcletben is sz\u00fcks\u00e9g volt rend\u0151ri int\u00e9zked\u00e9sre, ahol egy 14 ember zenekari pr\u00f3b\u00e1t tartott egy pinc\u00e9ben.\n\u00a0\u00a0\u00a0\u00a0A h\u00e9tv\u00e9g\u00e9n is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 180 esetben l\u00e9ptek fel. Az \u00e1tutaz\u00f3kat tavaly szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 15 225-sz\u00f6r int\u00e9zkedtek.\n\u00a0A h\u00e9tv\u00e9g\u00e9n 14 171 hat\u00f3s\u00e1gi h\u00e1zi karant\u00e9nt rendeltek el, jelenleg 43 002-en vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 3301-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - ismertette az alezredes.\n\u00a0\u00a0\u00a0\u00a0Magyarorsz\u00e1g hat\u00e1r\u00e1tkel\u0151in j\u00f3 \u00fctemben halad a forgalom, de a teherforgalomban a bel\u00e9p\u0151oldalon Csan\u00e1dpalot\u00e1n\u00e1l \u00e9s Tomp\u00e1n\u00e1l 2-2 \u00f3r\u00e1s v\u00e1rakoz\u00e1ssal kell sz\u00e1molni.\nA j\u00e1rv\u00e1nnyal \u00f6sszef\u00fcgg\u00e9sben tavaly m\u00e1rcius \u00f3ta 565 b\u0171ncselekm\u00e9ny miatt indult elj\u00e1r\u00e1s, eddig 114 gyan\u00fas\u00edtottat hallgattak ki - mondta el Kiss R\u00f3bert.\n\nMTI 2021. \u00e1prilis 12.\n\n"}]