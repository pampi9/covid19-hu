[{"date": "2021-04-29 11:02", "url": "https://koronavirus.gov.hu/cikkek/itm-allamtitkar-honaprol-honapra-emelkednek-berek-", "h1": "ITM-\u00e1llamtitk\u00e1r: h\u00f3napr\u00f3l h\u00f3napra emelkednek a b\u00e9rek", "body": "\nMagyarorsz\u00e1gon h\u00f3napr\u00f3l h\u00f3napra kis m\u00e9rt\u00e9kben ugyan, de \u00e9l\u00e9nk\u00fcl a b\u00e9rek emelked\u00e9se orsz\u00e1gos \u00e1tlagban - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra cs\u00fct\u00f6rt\u00f6k\u00f6n az M1 aktu\u00e1lis csatorn\u00e1n a K\u00f6zponti Statisztikai Hivatal (KSH) febru\u00e1ri kereseti adatait komment\u00e1lva.\n\n\nA KSH legfrissebb k\u00f6zl\u00e9se szerint febru\u00e1rban a brutt\u00f3 \u00e9s a kedvezm\u00e9nyek n\u00e9lk\u00fcl sz\u00e1m\u00edtott nett\u00f3 \u00e1tlagkereset egyar\u00e1nt 9,8 sz\u00e1zal\u00e9kkal n\u0151tt az egy \u00e9vvel kor\u00e1bbihoz k\u00e9pest. A kedvezm\u00e9nyek figyelembev\u00e9tel\u00e9vel sz\u00e1m\u00edtott nett\u00f3 kereset pedig 9,5 sz\u00e1zal\u00e9kkal emelkedett.\n\u00a0\u00a0\u00a0\u00a0Bod\u00f3 S\u00e1ndor k\u00f6z\u00f6lte, a fizet\u00e9sek alapj\u00e1t r\u00e9szben az adja, hogy a gazdas\u00e1g milyen hat\u00e9konyan k\u00e9pes m\u0171k\u00f6dni, r\u00e9szben pedig a minim\u00e1lb\u00e9r \u00e9s a garant\u00e1lt b\u00e9rminimum, hiszen ezek h\u00fazz\u00e1k fel a t\u00f6bbi b\u00e9rkateg\u00f3ri\u00e1t is.\nFelid\u00e9zte, hogy m\u00edg 2010-ben a minim\u00e1lb\u00e9r 73 500 forint, a garant\u00e1lt b\u00e9rminimum pedig 89 500 forint volt, id\u00e9n febru\u00e1rt\u00f3l el\u0151bbi 167 400 forintra, m\u00edg ut\u00f3bbi 219 000 forintra emelkedett.\n\nMTI 2021. \u00e1prilis 29.\n\n"}]