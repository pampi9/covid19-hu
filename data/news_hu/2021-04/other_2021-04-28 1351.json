[{"date": "2021-04-28 13:51", "url": "https://koronavirus.gov.hu/cikkek/operativ-torzs-612-en-szegtek-meg-maszkviselesi-szabalyokat-kedden", "h1": "Operat\u00edv t\u00f6rzs: 612-en szegt\u00e9k meg a maszkvisel\u00e9si szab\u00e1lyokat kedden", "body": "\nA maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt 612 emberrel szemben int\u00e9zkedtek a rend\u0151r\u00f6k kedden - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak helyettes vezet\u0151je a szerdai online sajt\u00f3t\u00e1j\u00e9koztat\u00f3n.\n\n\nKiss R\u00f3bert elmondta, hogy 601 esetben k\u00f6zter\u00fcleteken, 5 esetben t\u00f6megk\u00f6zleked\u00e9si eszk\u00f6z\u00f6k\u00f6n, illetve azok v\u00e1rakoz\u00f3helyein, 6 esetben pedig bev\u00e1s\u00e1rl\u00f3k\u00f6zpontok, \u00fczletek ter\u00fclet\u00e9n szegt\u00e9k meg a szab\u00e1lyokat.\n\u00a0\u00a0\u00a0\u00a0Hozz\u00e1tette: \u00f6sszesen 61 046-re emelkedett a maszkvisel\u00e9si k\u00f6telezetts\u00e9g megszeg\u00e9se miatt indult int\u00e9zked\u00e9sek sz\u00e1ma a jogszab\u00e1ly hat\u00e1lyba l\u00e9p\u00e9se \u00f3ta.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 1051 rend\u0151ri int\u00e9zked\u00e9s t\u00f6rt\u00e9nt. Ebb\u0151l 317 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 734-szer pedig az \u00fczletek korl\u00e1tozott nyitvatart\u00e1s\u00e1ra, illetve az ott-tart\u00f3zkod\u00e1sra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0Kedden egy \u00fczletet kellett bez\u00e1ratnia a rend\u0151rs\u00e9gnek a szab\u00e1lyok be nem tart\u00e1sa miatt, vend\u00e9gl\u00e1t\u00f3helyen ugyanakkor nem tapasztaltak olyan szab\u00e1lytalans\u00e1got, ami hasonl\u00f3 int\u00e9zked\u00e9st tett volna sz\u00fcks\u00e9gess\u00e9 - ismertette az alezredes.\u00a0\u00a0\nA kij\u00e1r\u00e1si tilalom \u00e9s a csoportosul\u00e1s tilalm\u00e1nak szab\u00e1lyait be nem tart\u00f3k ellen 117 esetben int\u00e9zkedtek az elm\u00falt napon, \u00edgy m\u00e1r 66 374-re emelkedett az ilyen rend\u0151ri fell\u00e9p\u00e9sek sz\u00e1ma.\n\u00a0\u00a0\u00a0\u00a0Kedden is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 74 esetben l\u00e9ptek fel. Az \u00e1tutaz\u00f3kat tavaly szeptember \u00f3ta ellen\u0151rzik, a szab\u00e1lyokat be nem tart\u00f3k ellen eddig 16 297-szer int\u00e9zkedtek.\nKiss R\u00f3bert ismertette: folyamatosan cs\u00f6kken a hat\u00f3s\u00e1gi h\u00e1zi karant\u00e9nban lev\u0151k sz\u00e1ma, jelenleg 33 429 emberrel szemben van hat\u00e1lyban ilyen korl\u00e1toz\u00f3 int\u00e9zked\u00e9s. Kedden 3399 hat\u00f3s\u00e1gi h\u00e1zi karant\u00e9nt rendeltek el, k\u00f6z\u00fcl\u00fck 2137-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a r\u00e1juk vonatkoz\u00f3 szab\u00e1lyokat.\n\nMTI 2021. \u00e1prilis 28., szerda 13:41\n\n"}]