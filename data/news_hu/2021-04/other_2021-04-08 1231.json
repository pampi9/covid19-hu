[{"date": "2021-04-08 12:31", "url": "https://koronavirus.gov.hu/cikkek/gulyas-3-millio-beoltott-utan-szulethet-dontes-az-ujrainditas-kovetkezo-lepeseirol", "h1": "Guly\u00e1s: 3 milli\u00f3 beoltott ut\u00e1n sz\u00fclethet d\u00f6nt\u00e9s az \u00fajraind\u00edt\u00e1s k\u00f6vetkez\u0151 l\u00e9p\u00e9seir\u0151l", "body": "\nAz \u00fajraind\u00edt\u00e1s k\u00f6vetkez\u0151 l\u00e9p\u00e9seir\u0151l a korm\u00e1ny akkor d\u00f6nt, ha a beoltottak sz\u00e1ma el\u00e9ri a 3 milli\u00f3t - jelentette be a Minisztereln\u00f6ks\u00e9get vezet\u0151 Guly\u00e1s Gergely cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n, hozz\u00e1t\u00e9ve: ez \u00f6t-hat napon bel\u00fcl v\u00e1rhat\u00f3.\n\n\nMagyarorsz\u00e1g a leggyorsabban olt\u00f3 orsz\u00e1gok k\u00f6z\u00e9 tartozik Eur\u00f3p\u00e1ban\nEml\u00e9keztetett: m\u00e1rcius 8-\u00e1n, a koronav\u00edrus-j\u00e1rv\u00e1ny miatti szigor\u00edt\u00e1sok idej\u00e9n 1 milli\u00f3 ember volt beoltva Magyarorsz\u00e1gon. Kevesebb mint egy h\u00f3nap alatt t\u00f6bb mint 2,5-szeres\u00e9re n\u0151tt a beoltottak sz\u00e1ma - mondta a miniszter, kiemelve: Magyarorsz\u00e1g Eur\u00f3p\u00e1ban a leggyorsabban olt\u00f3 orsz\u00e1gok k\u00f6z\u00e9 tartozik.\nGuly\u00e1s Gergely szerint m\u00e9g ebben a h\u00f3napban 4 milli\u00f3 felett lesz a beoltottak sz\u00e1ma, azok\u00e9, akik legal\u00e1bb az els\u0151 olt\u00e1sukat megkapj\u00e1k.\nAz elhib\u00e1zott br\u00fcsszeli vakcinabeszerz\u00e9st felismerve nemzeti hat\u00e1sk\u00f6rben is szerezt\u00fcnk vakcin\u00e1kat\n\nA miniszter k\u00f6sz\u00f6netet mondott mindenkinek, aki az olt\u00e1sokban k\u00f6zrem\u0171k\u00f6dik. Elmond\u00e1sa szerint az olt\u00e1si program eredm\u00e9nyess\u00e9g\u00e9t seg\u00edtette, hogy Magyarorsz\u00e1g nemcsak az uni\u00f3s beszerz\u00e9sb\u0151l h\u00edvott le minden leh\u00edvhat\u00f3 vakcin\u00e1t, hanem a k\u00ednaiakkal, oroszokkal k\u00f6t\u00f6tt meg\u00e1llapod\u00e1sok \u00e9rtelm\u00e9ben tov\u00e1bbi j\u00f3 min\u0151s\u00e9g\u0171, megvizsg\u00e1lt \u00e9s enged\u00e9lyezett vakcin\u00e1kat szerzett be.\n\u00a0\u00a0\u00a0\u00a0Azt l\u00e1tj\u00e1k, hogy a v\u00e9detts\u00e9g szempontj\u00e1b\u00f3l nincs \u00e9rdemi k\u00fcl\u00f6nbs\u00e9g a vakcin\u00e1k k\u00f6z\u00f6tt, mindegyikben meg lehet b\u00edzni, mindegyik megv\u00e9d a koronav\u00edrus kedvez\u0151tlen hat\u00e1sait\u00f3l - hangoztatta.\nSzerd\u00e1n \u00e9letbe l\u00e9pett a l\u00e9pcs\u0151zetes \u00fajraind\u00edt\u00e1s els\u0151 fokozata\nAz \u00fajraind\u00edt\u00e1s els\u0151 l\u00e9p\u00e9sei 2,5 milli\u00f3 olt\u00e1shoz k\u00f6t\u0151dtek. Ezek a l\u00e9p\u00e9sek val\u00f3j\u00e1ban \u00e9rdemi enyh\u00edt\u00e9st nem jelentettek - emelte ki, hozz\u00e1t\u00e9ve: legal\u00e1bb annyi volt az enyh\u00edt\u00e9s, mint a szigor\u00edt\u00e1s. C\u00e9ljuk az volt, hogy az eddig tapasztalt t\u00f6meget m\u00e9rs\u00e9kelj\u00e9k az \u00fczletekben, ez\u00e9rt d\u00f6nt\u00f6ttek arr\u00f3l, hogy 10 n\u00e9gyzetm\u00e9terenk\u00e9nt csak egy ember tart\u00f3zkodhat.\n\u00a0\u00a0\u00a0\u00a0A kij\u00e1r\u00e1si korl\u00e1toz\u00e1s este 10 \u00f3r\u00e1ra m\u00f3dosult. R\u00e9szben a tavaszi id\u0151szak miatt, r\u00e9szben pedig az\u00e9rt, mert kevesebben mehetnek be egyszerre egy boltba, \u00edgy hosszabb nyitvatart\u00e1sra van sz\u00fcks\u00e9g.\nAz \u00fajraind\u00edt\u00e1s k\u00f6vetkez\u0151 l\u00e9p\u00e9sei szint\u00e9n az oltotts\u00e1g m\u00e9rt\u00e9k\u00e9hez lesznek k\u00f6tve\nKit\u00e9rt arra is: a szerda esti adatok szerint 2 608 084 ember kapta meg az els\u0151 olt\u00e1s\u00e1t, 1 077 947-en pedig m\u00e1r a m\u00e1sodikat is. A korm\u00e1ny az operat\u00edv t\u00f6rzzsel egyeztetve hetekkel ezel\u0151tt d\u00f6nt\u00f6tt arr\u00f3l, hogy valamennyi, \u00fajranyit\u00e1ssal kapcsolatos int\u00e9zked\u00e9s a beoltottak sz\u00e1m\u00e1t\u00f3l f\u00fcgg - k\u00f6z\u00f6lte, hozz\u00e1t\u00e9ve: minden z\u00e1r\u00e1s csak korl\u00e1tozni tudja a v\u00edrus terjed\u00e9s\u00e9t, az egyetlen val\u00f3di, \u00e9rdemi \"fegyver\" a v\u00edrussal szemben a vakcina.\nM\u00e1r 66 milli\u00e1rd forintot fizettek ki az \u00e1gazati b\u00e9rt\u00e1mogat\u00e1s keret\u00e9ben\nGuly\u00e1s Gergely azt is k\u00f6z\u00f6lte, hogy a b\u00e9rt\u00e1mogat\u00e1s eg\u00e9sz \u00e1prilisra j\u00e1r azon \u00fczletek \u00e9s szolg\u00e1ltat\u00e1sok sz\u00e1m\u00e1ra is, amelyek \u00e1prilis 7-\u00e9n kinyithattak.\u00a0 Az \u00e9rintett k\u00f6rbe tartoz\u00f3 c\u00e9gek mostan\u00e1ig 69 milli\u00e1rd forint b\u00e9rt\u00e1mogat\u00e1st ig\u00e9nyeltek. Ebb\u0151l 66,5 milli\u00e1rdot meg\u00edt\u00e9ltek a korm\u00e1nyhivatalok \u00e9s majdnem 66 milli\u00e1rd forintot ki is fizettek - jelezte, kiemelve: a b\u00e9rt\u00e1mogat\u00e1s naprak\u00e9sz form\u00e1ban, gyorsan t\u00f6rt\u00e9nik.\nM\u00e1r k\u00f6zel 4 milli\u00f3an regisztr\u00e1ltak olt\u00e1sra \u2013 Regisztr\u00e1ci\u00f3 a vakcinainfo.gov.hu honlapon\nGuly\u00e1s Gergely elmondta: a v\u00e9d\u0151olt\u00e1sra regisztr\u00e1ltak sz\u00e1ma m\u00e1r majdnem 4 milli\u00f3; 3 milli\u00f3 950 ezer. Ehhez hozz\u00e1 kell adni, hogy kor\u00e1bban regisztr\u00e1ci\u00f3 n\u00e9lk\u00fcl oltott\u00e1k az eg\u00e9szs\u00e9g\u00fcgyben dolgoz\u00f3kat, mintegy 200 ezer embert. \u00cdgy m\u00e1r csaknem 4,2 milli\u00f3 ember van, aki vagy megkapta az olt\u00e1st, vagy regisztr\u00e1lt. Magyarorsz\u00e1gon a 18 \u00e9v feletti lakoss\u00e1g 8 milli\u00f3 embert jelent, \u00edgy t\u00f6bb mint 50 sz\u00e1zal\u00e9k az, akit beoltottak vagy olt\u00e1sra jelentkezett.\nM\u00e1t\u00f3l \u00fajabb 100 ezer b\u00f6lcs\u0151dei, \u00f3vodai \u00e9s iskolai dolgoz\u00f3t oltanak soron k\u00edv\u00fcl\nA pedag\u00f3gusok olt\u00e1sa is halad - k\u00f6z\u00f6lte, jelezve: a kor\u00e1bban regisztr\u00e1ltak k\u00f6z\u00fcl 34 ezer pedag\u00f3gust m\u00e1r beoltottak. Most a k\u00fcl\u00f6n olt\u00e1si kamp\u00e1nyban a beh\u00edvott pedag\u00f3gusok 85 sz\u00e1zal\u00e9ka, t\u00f6bb mint 66 ezer pedag\u00f3gus kapta meg olt\u00e1s\u00e1t. Ezzel kapcsolatban arra h\u00edvta fel a figyelmet, hogy az els\u0151 olt\u00e1s jelenti az \u00e9rdemi k\u00fcl\u00f6nbs\u00e9get a v\u00e9detts\u00e9gben.\nA pedag\u00f3gusok soron k\u00edv\u00fcli olt\u00e1sa lehet\u0151v\u00e9 teszi az \u00f3vod\u00e1k, iskol\u00e1k biztons\u00e1gos \u00fajraind\u00edt\u00e1s\u00e1t\nEz\u00e9rt arra k\u00e9rik a tan\u00e1rokat, hogy legyenek tekintettel a sz\u00fcl\u0151kre, akiknek rendk\u00edv\u00fcli megterhel\u00e9st jelent az iskol\u00e1k z\u00e1rva tart\u00e1sa, ez\u00e9rt fontos, hogy \u00e1prilis 19-\u00e9n vissza\u00e1lljon az oktat\u00e1s norm\u00e1lis rendje - k\u00f6z\u00f6lte Guly\u00e1s Gergely.\n\u00a0\u00a0\u00a0\u00a0A miniszter azt mondta: a v\u00e1rtn\u00e1l jobban siker\u00fclt megszervezni az online oktat\u00e1st, de az oktat\u00e1si-nevel\u00e9si feladatok hat\u00e9kony ell\u00e1t\u00e1s\u00e1hoz szem\u00e9lyes jelenl\u00e9tre van sz\u00fcks\u00e9g.\nA pedag\u00f3gusok olt\u00e1s\u00e1r\u00f3l Guly\u00e1s Gergely elmondta, \u00e1prilis 1. \u00e9s 3. k\u00f6z\u00f6tt mindenkit beoltottak, akit kor\u00e1bban nem, de m\u00e1rciusban regisztr\u00e1lt. A 78 ezer regisztr\u00e1ltb\u00f3l 66 685-en el is mentek. Ezt megel\u0151z\u0151en - korukra tekintettel - m\u00e1r 34 ezer tan\u00e1rt beoltottak, vagyis \u00e1prilis 3-ig t\u00f6bb mint sz\u00e1zezer pedag\u00f3gust oltottak be.\nMegism\u00e9telte: minden rendelkez\u00e9sre \u00e1ll\u00f3 adat szerint az els\u0151 olt\u00e1s ut\u00e1n jelent\u0151s m\u00e9rt\u00e9k\u0171 v\u00e9detts\u00e9g alakul ki. \u00cdgy az els\u0151 olt\u00e1s ut\u00e1n t\u00f6bb mit k\u00e9t h\u00e9ttel az iskol\u00e1k nyit\u00e1sa nem j\u00e1r olyan kock\u00e1zatokkal, amiket a jelenlegi helyzetben ne lehetne v\u00e1llalni - jelentette ki. Hozz\u00e1tette: a tan\u00e1rok soron k\u00edv\u00fcli olt\u00e1s\u00e1t indokoltnak l\u00e1tt\u00e1k, de felh\u00edvta a figyelmet, nagyon sokan j\u00e1rulnak hozz\u00e1 az orsz\u00e1g m\u0171k\u00f6d\u00e9s\u00e9hez, akik semmilyen olt\u00e1st nem kaptak m\u00e9g. Sz\u00f3lt arr\u00f3l is, hogy m\u00e1jusban \u00edr\u00e1sbeli \u00e9retts\u00e9gik lesznek, a tervek szerint j\u00faniusban lehetnek sz\u00f3beli \u00e9retts\u00e9gik is.\n\u00a0A 65 \u00e9v felettiek 87 %-\u00e1t m\u00e1r beoltott\u00e1k\nK\u00e9rd\u00e9sre v\u00e1laszolva elmondta: a legid\u0151sebb koroszt\u00e1lyn\u00e1l 90 sz\u00e1zal\u00e9k felett van a beoltottak ar\u00e1nya, a 65 \u00e9v felettiekn\u00e9l pedig 87 sz\u00e1zal\u00e9k. Hangs\u00falyozta: nem arr\u00f3l van sz\u00f3, hogy ne lenne vakcina a 13 sz\u00e1zal\u00e9knak, csak sokan b\u00e1r regisztr\u00e1ltak, m\u00e9gsem oltatt\u00e1k be magukat.\nVal\u00f3sz\u00edn\u0171leg t\u00fal vagyunk a harmadik hull\u00e1m cs\u00facs\u00e1n\nMint mondta, val\u00f3sz\u00edn\u0171leg t\u00fal vagyunk a harmadik hull\u00e1m cs\u00facs\u00e1n. Ha az olt\u00e1si program \u00edgy folytat\u00f3dik, akkor v\u00e9lem\u00e9nye szerint \u00e1prilisban \"ki lehet \u00fclni a teraszokra\".\n\u00a0\u00a0A miniszter azt mondta, hogy a regisztr\u00e1lt, taj-sz\u00e1mmal rendelkez\u0151 magyar \u00e1llampolg\u00e1rokat m\u00e1jus v\u00e9g\u00e9ig be tudj\u00e1k oltani. Magyarorsz\u00e1g sz\u00e1m\u00e1ra azok a vakcin\u00e1k b\u00edrnak komoly \u00e9rt\u00e9kkel, amelyek m\u00e1jus v\u00e9g\u00e9ig meg\u00e9rkeznek. A politikus b\u00edzik abban, hogy m\u00e1jus v\u00e9g\u00e9n, j\u00fanius elej\u00e9n vissza tud \u00e1llni az \u00e9let a rendes ker\u00e9kv\u00e1g\u00e1sba.\n\u00a0\u00a0\u00a0\u00a0Minisztereln\u00f6ks\u00e9get vezet\u0151 miniszter arra a k\u00e9rd\u00e9sre, hogy mikorra oltj\u00e1k be az \u00f6sszes regisztr\u00e1ltat, azt mondta: a regisztr\u00e1ltak sz\u00e1ma nem \u00e1lland\u00f3, folyamatosan n\u0151, \u00edgy neh\u00e9z v\u00e1laszolni. Ebben a h\u00f3napban 4 milli\u00f3 f\u00f6l\u00e9 fog ker\u00fclni a beoltottak sz\u00e1ma. Hangs\u00falyozta: nem a regisztr\u00e1ci\u00f3 id\u0151pontja a m\u00e9rvad\u00f3, hanem a vesz\u00e9lyeztetetts\u00e9g m\u00e9rt\u00e9ke: ha teh\u00e1t egy id\u0151sebb ember k\u00e9s\u0151bb jelzi az olt\u00e1s ir\u00e1nti ig\u00e9ny\u00e9t, hamarabb ker\u00fclhet sorra.\nA vakcinaigazolv\u00e1nyhoz f\u0171z\u0151d\u0151 el\u0151jogokr\u00f3l a korm\u00e1ny k\u00e9s\u0151bb d\u00f6nt, amikor 3-4 milli\u00f3 beoltott lesz. Megjegyezte: a betegs\u00e9g \u00e9s a fert\u0151z\u00e9s kock\u00e1zata \u00f6sszehasonl\u00edthatatlanul alacsonyabb azokn\u00e1l, akik be vannak oltva, ez\u00e9rt indokolt a k\u00fcl\u00f6nbs\u00e9gt\u00e9tel.\nAz olt\u00e1sellenes baloldali politikusok m\u00e1sokat lebesz\u00e9ltek, de maguknak beadatj\u00e1k a vakcin\u00e1t\nEgy \u00fajs\u00e1g\u00edr\u00f3 felvetette, hogy baloldali politikusok olt\u00e1sellenes nyilatkozataik ellen\u00e9re beadatj\u00e1k maguknak a vakcin\u00e1t, majd folytatj\u00e1k az eg\u00e9szs\u00e9g\u00fcgyi rendszer kritiz\u00e1l\u00e1s\u00e1t. A miniszter azt mondta, hogy szomor\u00fanak tartja a baloldal j\u00e1rv\u00e1ny alatti magatart\u00e1s\u00e1t, felel\u0151tlens\u00e9g\u00e9t, amit kor\u00e1bban m\u00e9g err\u0151l a t\u00e1borr\u00f3l sem felt\u00e9telezett.\n\u00a0\u00a0\u00a0\u00a0Arra a felvet\u00e9sre, hogy az ellenz\u00e9k \u00fagy tesz, mintha mindig az olt\u00e1s mellett kamp\u00e1nyolt volna, Guly\u00e1s Gergely elmondta: \u00f6r\u00fcln\u00e9nek, ha \u00edgy lenne, de a legnagyobb ellenz\u00e9ki p\u00e1rt, a Demokratikus Koal\u00edci\u00f3 m\u00e9g mindig al\u00e1\u00edr\u00e1sokat gy\u0171jt a k\u00ednai vakcin\u00e1val szemben. Arra k\u00e9rte az ellenz\u00e9ki p\u00e1rtokat, hogy \"f\u00fcggetlen\u00fcl att\u00f3l, milyen b\u0171n\u00f6ket k\u00f6vettek el a magyar t\u00e1rsadalom azon r\u00e9sz\u00e9vel szemben, amelyik hitt nekik\", vizsg\u00e1lj\u00e1k fel\u00fcl kor\u00e1bbi t\u00e9ves \u00e1ll\u00e1spontjukat \u00e9s biztassanak olt\u00e1sra.\nA baloldal t\u00e1madta a br\u00fcsszeli beszerz\u00e9sen k\u00edv\u00fcli vakcinabeszerz\u00e9st\nHozz\u00e1tette: mostan\u00e1ig 2,6 milli\u00f3 ember kapta m\u00e1r meg az els\u0151 olt\u00e1st, de ha az ellenz\u00e9ki p\u00e1rtokra hallgatnak \u00e9s nem szereznek be keleti vakcin\u00e1kat, akkor legal\u00e1bb 1,3 milli\u00f3 ember lenne \u00e9letvesz\u00e9lyben. \u00dagy \u00e9rt\u00e9kelt, ha az ellenz\u00e9k lenne korm\u00e1nyon, Magyarorsz\u00e1gon nem 26 sz\u00e1zal\u00e9k lenne a beoltottak ar\u00e1nya, hanem - az uni\u00f3s \u00e1tlagnak megfelel\u0151en - 13 sz\u00e1zal\u00e9k.\n\u00a0\u00a0\u00a0\u00a0\nArr\u00f3l, hogy Bajororsz\u00e1g el\u0151zetes meg\u00e1llapod\u00e1st k\u00f6t\u00f6tt 2,5 milli\u00f3 Szputnyik V v\u00e1s\u00e1rl\u00e1s\u00e1ra, a miniszter azt mondta: \"enn\u00e9l l\u00e1tv\u00e1nyosabb politikai b\u0171n \u00e9s pof\u00e1ra es\u00e9s az elm\u00falt \u00e9vekben nem nagyon volt, mint amit az ellenz\u00e9k k\u00e9nytelen volt elszenvedni\", amikor el\u0151bbre helyezte az emberek biztons\u00e1g\u00e1n\u00e1l, \u00e9let- \u00e9s eg\u00e9szs\u00e9gv\u00e9delm\u00e9n\u00e9l a saj\u00e1t politikai szempontjait.\nAz Eur\u00f3pai Gy\u00f3gyszer\u00fcgyn\u00f6ks\u00e9g tov\u00e1bbra is javasolja az AstraZeneca-vakcina haszn\u00e1lat\u00e1t\n\nKit\u00e9rt arra is, hogy az eur\u00f3pai gy\u00f3gyszer\u00e9szeti hat\u00f3s\u00e1g szerd\u00e1n \"vil\u00e1gos d\u00f6nt\u00e9st\" hozott az AstraZeneca-vakcin\u00e1r\u00f3l: megb\u00edzhat\u00f3 \u00e9s v\u00e9detts\u00e9get biztos\u00edt - hangs\u00falyozta Guly\u00e1s Gergely.\n\u00a0\u00a0\u00a0\u00a0\"Minden olt\u00e1s biztons\u00e1gosabb, mint az olt\u00e1s hi\u00e1nya\" - mondta, s mindenkit\u0151l azt k\u00e9rte, hogy a sokszor gy\u00f3gyszergy\u00e1rak k\u00f6z\u00f6tti, a sajt\u00f3ban megjelen\u0151 konfliktusnak ne \u00fclj\u00f6n fel. \"Ezek m\u00f6g\u00f6tt a h\u00edrek m\u00f6g\u00f6tt \u00e1llnak \u00fczleti \u00e9rdekek is\" - jegyezte meg. A legbiztosabb, ha a magyar hat\u00f3s\u00e1gokra hallgatnak - hangs\u00falyozta.\nElmondta, hogy az AstraZeneca vakcin\u00e1j\u00e1nak k\u00e9t adagj\u00e1t tov\u00e1bbra is - a protokoll szerint - tizenk\u00e9t hetes k\u00fcl\u00f6nbs\u00e9ggel adj\u00e1k be. Nem \u00e1ll\u00edtj\u00e1k le \u00e9s nem m\u00f3dos\u00edtj\u00e1k az olt\u00f3anyag haszn\u00e1lat\u00e1t, mert erre nincs okuk: sem az eur\u00f3pai, sem a magyar hat\u00f3s\u00e1gok nem v\u00e1ltoztattak a szab\u00e1lyokon.\n\u00a0\u00a0\u00a0\u00a0Azt hangoztatta: minden enged\u00e9lyezett vakcina j\u00f3l vizsg\u00e1zik, rendk\u00edv\u00fcl megb\u00edzhat\u00f3. Teljes v\u00e9delmet egyik sem ny\u00fajt, de esetleges megbeteged\u00e9s eset\u00e9n is l\u00e9nyegesen gyeng\u00e9bb t\u00fcnetek v\u00e1rhat\u00f3k - tette hozz\u00e1.\nFalusi kisv\u00e1llalkoz\u00e1sok \u00fajraind\u00edt\u00e1s\u00e1t seg\u00edt\u0151 p\u00e1ly\u00e1zat indul\n\nSzentkir\u00e1lyi Alexandra korm\u00e1nysz\u00f3viv\u0151 k\u00f6z\u00f6lte, tavasszal elindul a Magyar falu program \u00fajabb, a v\u00e1llalkoz\u00e1sok \u00fajraind\u00edt\u00e1s\u00e1t seg\u00edt\u0151 pill\u00e9re. A kezdem\u00e9nyez\u00e9s c\u00e9lja min\u00e9l t\u00f6bb munkahely meg\u0151rz\u00e9se, \u00e9s \u00fajabbak l\u00e9trehoz\u00e1sa, a legkisebb v\u00e1llalkoz\u00e1sok t\u00e1mogat\u00e1sa.\n\u00a0\u00a0\u00a0\u00a0A 25 milli\u00e1rd forintos keret\u00f6sszeg\u0171 p\u00e1ly\u00e1zatra az 5 ezer f\u0151 alatti telep\u00fcl\u00e9seken m\u0171k\u00f6d\u0151, t\u00edz f\u0151 alatti v\u00e1llalkoz\u00e1sok jelentkezhetnek. A c\u00e9genk\u00e9nt 2 \u00e9s 10 milli\u00f3 forint k\u00f6z\u00f6tti t\u00e1mogat\u00e1s ak\u00e1r kombin\u00e1lhat\u00f3 azzal a 10 milli\u00f3 forintos gyorsk\u00f6lcs\u00f6nnel, amelyet m\u00e1r kor\u00e1bban bejelentett a korm\u00e1ny - mondta.\nA vissza nem t\u00e9r\u00edtend\u0151 t\u00e1mogat\u00e1s a megval\u00f3sul\u00f3 beruh\u00e1z\u00e1sok k\u00f6lts\u00e9g\u00e9nek 70 sz\u00e1zal\u00e9k\u00e1t fedezi majd, felhaszn\u00e1lhat\u00f3 b\u00e9rekre, g\u00e9pekre, m\u0171helyekre, inform\u00e1ci\u00f3technol\u00f3giai fejleszt\u00e9sekre, k\u00e9pz\u00e9sekre is - tudatta a korm\u00e1nysz\u00f3viv\u0151.\n\u00a0\u00a0\u00a0\u00a0Az eur\u00f3pai uni\u00f3s k\u00f6vetelm\u00e9nyek miatt legal\u00e1bb egy lez\u00e1rt \u00fczleti \u00e9vvel rendelkeznie kell annak a v\u00e1llalkoz\u00e1snak, amely ig\u00e9nybe k\u00edv\u00e1nja venni a t\u00e1mogat\u00e1st - mondta Szentkir\u00e1lyi Alexandra.\nA korm\u00e1nysz\u00f3viv\u0151 hangs\u00falyozta, hogy nemcsak minden \u00e9let, hanem minden v\u00e1llalkoz\u00e1s is sz\u00e1m\u00edt.\nA \u00a0k\u00f3rh\u00e1zakban gy\u00f3gy\u00edtani kell \u00e9s nem kamer\u00e1zni\n\nAnnak kapcs\u00e1n, hogy a Magyar Orvosi Kamara is t\u00e1mogatja, hogy a sajt\u00f3 tud\u00f3s\u00edtson a k\u00f3rh\u00e1zakb\u00f3l, Guly\u00e1s Gergely azt mondta: lehet, hogy a kamara \u00edgy gondolja, de az orvosok t\u00f6bbs\u00e9ge nem. Hozz\u00e1tette: emberi m\u00e9lt\u00f3s\u00e1ggal kapcsolatos k\u00e9rd\u00e9seket is felvet, ha a sajt\u00f3 \"kamer\u00e1kkal ugr\u00e1ndozik\" ott, ahol emberek \u00e9let\u00e9\u00e9rt k\u00fczdenek. Elmondta: 1827-en vannak jelenleg intenz\u00edv oszt\u00e1lyon.\n\u00a0\u00a0\u00a0\u00a0Arra, hogy tervezik-e a tesztel\u00e9si kapacit\u00e1s n\u00f6vel\u00e9s\u00e9t, azt mondta, nem tervezik, hogy v\u00e1ltoztassanak a jelenlegi tesztel\u00e9si gyakorlaton.\nElmondta: 267 fert\u0151z\u00f6tt eg\u00e9szs\u00e9g\u00fcgyi dolgoz\u00f3 van jelenleg. Hozz\u00e1tette: az eg\u00e9szs\u00e9g\u00fcgyi dolgoz\u00f3 jelent\u0151s r\u00e9sze k\u00e9rte az olt\u00e1st, \u00e9s azt l\u00e1tj\u00e1k, k\u00f6r\u00fckben - akik fert\u0151z\u00f6tt k\u00f6zegben dolgoznak - radik\u00e1lisan cs\u00f6kken a fert\u0151z\u00e9ssz\u00e1m, \u00e9s ha el is kapj\u00e1k a fert\u0151z\u00e9st, ritka, hogy az s\u00falyos t\u00fcnetekkel j\u00e1rjon.\nM\u00e1r egy olt\u00e1s is jelent\u0151sen cs\u00f6kkenti a betegs\u00e9g s\u00falyos lefoly\u00e1s\u00e1nak kock\u00e1zat\u00e1t\nEgy \u00fajs\u00e1g\u00edr\u00f3i felvet\u00e9s szerint t\u00f6bb szakember is arr\u00f3l besz\u00e9lt, hogy nem a beadott els\u0151 olt\u00e1sok sz\u00e1m\u00e1hoz kellene k\u00f6tni a korl\u00e1toz\u00e1sok enyh\u00edt\u00e9s\u00e9t, mert az els\u0151 olt\u00e1s ut\u00e1n m\u00e9g nem alakul ki olyan er\u0151s v\u00e9detts\u00e9g. A miniszter azt mondta: az els\u0151 adag vakcina bead\u00e1sa ut\u00e1n m\u00e1r jelen van a v\u00e9detts\u00e9g, amelynek m\u00e9rt\u00e9ke folyamatosan n\u0151. B\u00e1r a m\u00e1sodik olt\u00e1ssal v\u00e1lik m\u00e9g komolyabb\u00e1, ann\u00e1l, aki a vakcina els\u0151 d\u00f3zis\u00e1t m\u00e1r megkapta, jelent\u0151sen cs\u00f6kken a fert\u0151z\u00e9s kock\u00e1zata. A korm\u00e1ny virol\u00f3giai v\u00e9lem\u00e9ny alapj\u00e1n mondja, hogy az els\u0151 olt\u00e1s a legfontosabb, \u00e9s nem \"siet\" sehov\u00e1 a nyit\u00e1ssal - jelentette ki.\n\u00a0\u00a0\u00a0 K\u00f6zl\u00e9se szerint a CanSino- \u00e9s a CoviShield vakcin\u00e1k enged\u00e9lyez\u00e9se m\u00e9g folyamatban van.\nA miniszter azt mondta: eg\u00e9szs\u00e9g\u00fcgyi szakembereknek kell d\u00f6nteni\u00fck arr\u00f3l, hogy a 16-18 \u00e9veseket mikor \u00e9s milyen vakcin\u00e1val lehet immuniz\u00e1lni. Ha az eg\u00e9szs\u00e9g\u00fcgyi hat\u00f3s\u00e1gok \u00fagy d\u00f6ntenek, m\u00e1jus v\u00e9g\u00e9ig ez a koroszt\u00e1ly is megkaphatja az olt\u00e1st. Arr\u00f3l m\u00e9g nem sz\u00fcletett d\u00f6nt\u00e9s, hogy az olt\u00e1sra a sz\u00fcl\u0151nek vagy a gyermeknek kell-e majd regisztr\u00e1lnia.\u00a0\u00a0\u00a0\u00a0\n\u00a0Egy\u00e9rtelm\u0171v\u00e9 tette: a ter\u00fcletalap\u00fa szab\u00e1lyoz\u00e1s az \u00fczletekre vonatkozik, a szolg\u00e1ltat\u00e1sokra nem. Jelezte: a szolg\u00e1ltat\u00e1sok egy r\u00e9sze kinyithatott, de ahol a fert\u0151z\u00e9s kock\u00e1zata jelent\u0151s, mint p\u00e9ld\u00e1ul a fitnesztermekn\u00e9l, ott a nyit\u00e1sra m\u00e9g v\u00e1rni kell. Jelezte: a kaszin\u00f3k is z\u00e1rva vannak.\n\u00a0\u00a0\u00a0\u00a0Azt mondta: a sportrendezv\u00e9nyeken - k\u00f6zt\u00fck a j\u00faniusi futball-Eb m\u00e9rk\u0151z\u00e9sein - csak v\u00e9detts\u00e9gi igazolv\u00e1nnyal lehet majd r\u00e9szt venni. Hozz\u00e1tette: j\u00faniusig mindenkit, aki olt\u00e1st k\u00e9rt, be tudnak oltani, rem\u00e9nyeik szerint \"j\u00faniusra a j\u00e1rv\u00e1ny m\u00f6g\u00f6tt\u00fcnk lesz\".\nA Minisztereln\u00f6ks\u00e9get vezet\u0151 minisztert k\u00e9rdezt\u00e9k arr\u00f3l is: a korm\u00e1ny t\u00e1mogatja-e, hogy a magyarok kihaszn\u00e1lj\u00e1k a szerb olt\u00e1si rendszert, hogy hamarabb jussanak olt\u00e1shoz. Guly\u00e1s Gergely azt mondta, ez nem t\u00f6meges jelens\u00e9g, \u00e9s v\u00e9lem\u00e9nye szerint ha valaki megvizsg\u00e1lt, enged\u00e9lyezett, biztons\u00e1gos olt\u00f3anyagot kaphat b\u00e1rhol a vil\u00e1gon, akkor oltassa be mag\u00e1t.\n\u00a0 K\u00e9rd\u00e9sre v\u00e1laszolva elmondta: a SZ\u00c9P-k\u00e1rty\u00e1ra felt\u00f6lt\u00f6tt, felhalmoz\u00f3dott \u00f6sszegek sosem fognak lej\u00e1rni. Az\u00e9rt d\u00f6nt\u00f6ttek \u00edgy, mert a juttat\u00e1sok felhaszn\u00e1l\u00e1sa akad\u00e1lyokba \u00fctk\u00f6z\u00f6tt. Azt rem\u00e9lik ugyanakkor, hogy az idei ny\u00e1r m\u00e1r szabad lesz.\n\n\n\nMTI 2021. \u00e1prilis 8.\n\n"}]