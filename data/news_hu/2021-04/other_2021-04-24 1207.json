[{"date": "2021-04-24 12:07", "url": "https://koronavirus.gov.hu/cikkek/orfk-teraszok-nyitasa-utan-ervenyesek-vedelmi-intezkedesek", "h1": "ORFK: a teraszok nyit\u00e1sa ut\u00e1n is \u00e9rv\u00e9nyesek a v\u00e9delmi int\u00e9zked\u00e9sek!", "body": "\nA vend\u00e9gl\u00e1t\u00f3helyek teraszainak \u00e9s kerthelyis\u00e9geinek \u00fajranyit\u00e1sa nem jelenti azt, hogy az eddig hat\u00e1lyos v\u00e9delmi int\u00e9zked\u00e9sek nem \u00e9rv\u00e9nyesek - h\u00edvta fel a figyelmet az Orsz\u00e1gos Rend\u0151r-f\u0151kapit\u00e1nys\u00e1g (ORFK) sz\u00f3viv\u0151je szombaton a k\u00f6zm\u00e9di\u00e1nak adott interj\u00faj\u00e1ban.\n\n\nG\u00e1l Krist\u00f3f elmondta: a rend\u0151rs\u00e9g mindenkit\u0151l azt k\u00e9ri, hogy tov\u00e1bbra is viseljen maszkot, tartsa be a t\u00e1vols\u00e1gtart\u00e1sra, \u00e9s a megv\u00e1ltozott, 11 \u00f3r\u00e1ig tart\u00f3 kij\u00e1r\u00e1si tilalomra vonatkoz\u00f3 szab\u00e1lyokat.\n\u00a0A rend\u0151rs\u00e9g ezut\u00e1n is ellen\u0151rizni fogja a v\u00e9delmi int\u00e9zked\u00e9sek betart\u00e1s\u00e1t, az ar\u00e1nyoss\u00e1g elve ment\u00e9n szankcion\u00e1lni fogj\u00e1k a szab\u00e1lytalankod\u00f3kat, \u00e9s a j\u00f6v\u0151ben is \u00e9rv\u00e9nyt szereznek a hat\u00e1lyos rendelkez\u00e9seknek - f\u0171zte hozz\u00e1 a sz\u00f3viv\u0151.\nG\u00e1l Krist\u00f3f valamennyi munkat\u00e1rsa nev\u00e9ben - a rend\u0151rs\u00e9g v\u00e9d\u0151szentj\u00e9nek, Szent Gy\u00f6rgynek a napja alkalm\u00e1b\u00f3l - megk\u00f6sz\u00f6nte a honfit\u00e1rsak eddigi t\u00fcrelm\u00e9t \u00e9s egy\u00fcttm\u0171k\u00f6d\u00e9s\u00e9t. Arra k\u00e9rt mindenkit, hogy tov\u00e1bbra is tan\u00fas\u00edtsanak jogk\u00f6vet\u0151 magatart\u00e1st, ezzel k\u00f6z\u00f6sen meg\u0151rizve az eddig el\u00e9rt eredm\u00e9nyeket.\n\nMTI 2021. \u00e1prilis 24.\n\n"}]