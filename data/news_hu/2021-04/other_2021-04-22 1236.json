[{"date": "2021-04-22 12:36", "url": "https://koronavirus.gov.hu/cikkek/gulyas-gergely-penteken-meglehet-35-millio-beoltott", "h1": "Guly\u00e1s Gergely: p\u00e9nteken meglehet a 3,5 milli\u00f3 beoltott", "body": "\nVal\u00f3sz\u00edn\u0171leg p\u00e9nteken el\u00e9rhet\u0151 lesz a 3,5 milli\u00f3 beoltott, \u00e9s az ezt k\u00f6vet\u0151 napon, szombaton kinyithatnak a teraszok - mondta a Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n. A vend\u00e9gl\u00e1t\u00f3helyek \u00fajraindul\u00e1sa az els\u0151 l\u00e9p\u00e9s a szabads\u00e1g visszanyer\u00e9se fel\u00e9, \u00e9s rem\u00e9lhet\u0151leg ezt k\u00f6vet\u0151en gyorsan tov\u00e1bb lehet l\u00e9pni, hiszen jelent\u0151s mennyis\u00e9g\u0171 olt\u00f3anyag \u00e9rkezik az orsz\u00e1gba - k\u00f6z\u00f6lte.\n\n\nAz olt\u00e1si program el\u0151rehalad\u00e1s\u00e1val k\u00f6zeledik az \u00fajraind\u00edt\u00e1s m\u00e1sodik fokozata\nGuly\u00e1s Gergely hangs\u00falyozta: a teraszok este f\u00e9l 10-ig lehetnek majd nyitva, ahogy az \u00fczletek. Egy\u00fattal este 11 \u00f3r\u00e1ra m\u00f3dosul a kij\u00e1r\u00e1si tilalom kezdete - k\u00f6z\u00f6lte.\nA vend\u00e9gl\u00e1t\u00f3helyek \u00fajraindul\u00e1sa az els\u0151 l\u00e9p\u00e9s a szabads\u00e1g visszanyer\u00e9se fel\u00e9, \u00e9s rem\u00e9lhet\u0151leg ezt k\u00f6vet\u0151en gyorsan tov\u00e1bb lehet l\u00e9pni, hiszen jelent\u0151s mennyis\u00e9g\u0171 olt\u00f3anyag \u00e9rkezik az orsz\u00e1gba - k\u00f6z\u00f6lte.\nA\u00a0 most \u00e9rkez\u0151 vakcinasz\u00e1ll\u00edtm\u00e1nyokkal nagy \u00fctemben tudjuk folytatni a regisztr\u00e1ltak olt\u00e1s\u00e1t\u00a0\u00a0\u00a0\n\u00a0A korm\u00e1ny mindent megtesz a kies\u0151 Janssen-vakcin\u00e1k p\u00f3tl\u00e1s\u00e1ra, a k\u00f6vetkez\u0151 egy h\u00e9tben egymilli\u00f3 k\u00ednai vakcina \u00e9rkezik, 200 ezer adag orosz els\u0151 olt\u00e1s j\u00f6n, \u00e9s \u00fctemezetten \u00e9rkezik a m\u00e1sodik is. A Pfizerb\u0151l a j\u00f6v\u0151 h\u00e9ten t\u00f6bb mint 300 ezer d\u00f3zist hoznak - tette hozz\u00e1.\n\u00a0A t\u00e1rcavezet\u0151 kifejtette: az olt\u00f3anyagokat a lehet\u0151 leggyorsabban szeretn\u00e9k beadni, ami fokozott er\u0151fesz\u00edt\u00e9seket k\u00edv\u00e1n az eg\u00e9szs\u00e9g\u00fcgyben dolgoz\u00f3kt\u00f3l. Fontos, hogy a t\u00f6meges olt\u00e1s akad\u00e1lytalanul folytat\u00f3dhasson - mutatott r\u00e1.\nK\u00f6zel\u00a04,4 milli\u00f3an regisztr\u00e1ltak olt\u00e1sra - vakcinainfo.gov.hu \u00a0\n\nK\u00f6z\u00f6lte: a j\u00f6v\u0151 h\u00e9ten a 4 milli\u00f3s hat\u00e1rt is \u00e1tl\u00e9pheti az oltottak sz\u00e1ma, \u00e9s aki most regisztr\u00e1l olt\u00e1sra, ak\u00e1r egy-k\u00e9t h\u00e9ten bel\u00fcl megkaphatja a vakcin\u00e1t.\nArr\u00f3l is besz\u00e9lt, hogy eddig mintegy 4,4 milli\u00f3an regisztr\u00e1ltak. A t\u00e1rsadalmi immunit\u00e1shoz legal\u00e1bb hatmilli\u00f3 beoltott kell - tette hozz\u00e1.\nOnline id\u0151pontfoglal\u00f3t tesztelhet szerd\u00e1t\u00f3l 70 ezer olt\u00e1sra regisztr\u00e1lt\n\nA miniszter megjegyezte: most pr\u00f3b\u00e1lj\u00e1k ki az online foglal\u00e1si rendszert, akik SMS-t kaptak, online foglalhatnak id\u0151pontot az olt\u00e1sra. Ha ez a rendszer bev\u00e1lik, \u00e1ltal\u00e1noss\u00e1 tehetik - mondta.\nHelyes volt az \u00f3vod\u00e1k, als\u00f3 tagozatok \u00fajraind\u00edt\u00e1sa, az iskol\u00e1sok t\u00f6bbs\u00e9ge visszat\u00e9rt az int\u00e9zm\u00e9nyekbe\n\nA korm\u00e1ny \u00e9rt\u00e9kel\u00e9se szerint helyes volt, hogy h\u00e9tf\u0151n \u00fajra kinyitottak az \u00f3vod\u00e1k \u00e9s az \u00e1ltal\u00e1nos iskol\u00e1k als\u00f3 tagozatai - k\u00f6z\u00f6lte.\nAzt mondta, hogy az \u00f3vod\u00e1sok 60, az als\u00f3 tagozatosok 75 sz\u00e1zal\u00e9ka t\u00e9rt vissza az int\u00e9zm\u00e9nyekbe, \u00e9s ez az ar\u00e1ny napr\u00f3l napra n\u00f6vekszik. A tan\u00e1rok \u00e9s a sz\u00fcl\u0151k j\u00f3zans\u00e1g\u00e1t dics\u00e9ri, hogy ilyen nagy sz\u00e1mban jelentek meg a gyerekek az \u00f3vod\u00e1kban \u00e9s az als\u00f3 tagozaton - tette hozz\u00e1.\nNagyon sokan voltak, k\u00fcl\u00f6n\u00f6sen ellenz\u00e9ki politikai er\u0151k, valamint olyan szakszervezetek, amelyek ellenz\u00e9ki p\u00e1rtpolitikai tev\u00e9kenys\u00e9get folytatnak, akik, amelyek mindent megtettek, hogy bizonytalans\u00e1got \u00e9s f\u00e9lelmet keltsenek az \u00f3vod\u00e1k, iskol\u00e1k \u00fajranyit\u00e1sa miatt - mondta.\nA fokozatos \u00fajraind\u00edt\u00e1s k\u00f6vetkez\u0151 l\u00e9p\u00e9seir\u0151l \nGuly\u00e1s Gergely k\u00f6z\u00f6lte: a nyit\u00e1si menetrendet eddig is igyekezett tartani a korm\u00e1ny, a n\u00e9gymilli\u00f3 beoltott ut\u00e1ni int\u00e9zked\u00e9sekr\u0151l a minisztereln\u00f6k ad t\u00e1j\u00e9koztat\u00e1st a k\u00f6vetkez\u0151 napokban.\nA baloldal olt\u00e1sellenes, a vakcin\u00e1kat is t\u00e1madt\u00e1k \u00e9s a v\u00e9dekez\u00e9st szolg\u00e1l\u00f3 t\u00f6rv\u00e9nyeket is\n\nSzomor\u00fas\u00e1g\u00e1nak adott hangot, hogy nem tudtak politikai egys\u00e9get l\u00e9trehozni a v\u00e9dekez\u00e9s legfontosabb k\u00e9rd\u00e9seiben.\nElmondta, nem csod\u00e1lkoznak azon, hogy az ellenz\u00e9k nem akarja t\u00e1mogatni a vesz\u00e9lyhelyzet meghosszabb\u00edt\u00e1s\u00e1t, m\u00e9gis a t\u00e1mogat\u00e1s megfontol\u00e1s\u00e1ra k\u00e9ri \u0151ket.\nAz nem politikai teljes\u00edtm\u00e9ny, hogy a v\u00e9dekez\u00e9s id\u0151szak\u00e1ban \u00e1lh\u00edrekkel \u00e9s kamuvide\u00f3kkal pr\u00f3b\u00e1lj\u00e1k meg lej\u00e1ratni az eg\u00e9szs\u00e9g\u00fcgyet, hogy az ellenz\u00e9k a mai napig t\u00e1madja a vakcin\u00e1kat, \u00e9s hogy az Orsz\u00e1ggy\u0171l\u00e9s el\u0151tt van egy olyan hat\u00e1rozati javaslat, amely \u00e9ppen a leghat\u00e9konyabb \u00e9s a legjobb eredm\u00e9nyeket mutat\u00f3 vakcin\u00e1kat tiltan\u00e1 be - hangoztatta. Azt k\u00e9rte, a baloldal hagyjon fel az olt\u00e1selleness\u00e9ggel.\nAz olt\u00e1sellenes kamp\u00e1ny \u00e9letvesz\u00e9lyt hordoz mag\u00e1ban\nAzt mondta: az olt\u00e1sellenes, bizalmatlans\u00e1got gerjeszt\u0151 kamp\u00e1nynak hinni \u00e9letvesz\u00e9lyt hordoz mag\u00e1ban. Kiemelte: a koronav\u00edrusos elhunytak \u00e1tlag\u00e9letkora tov\u00e1bbra is 70 \u00e9v felett van. B\u00e1r az elhunytak 75 sz\u00e1zal\u00e9ka tov\u00e1bbra is 65 \u00e9v feletti, tov\u00e1bbi 20 sz\u00e1zal\u00e9kot az 50-65 \u00e9v k\u00f6z\u00f6tti koroszt\u00e1ly tesz ki, ami azt mutatja, hogy a k\u00f6z\u00e9pkoroszt\u00e1ly is vesz\u00e9lyeztetett.\nMind az \u00f6t Magyarorsz\u00e1gon alkalmazott vakcina hat\u00e1sos \u00e9s biztons\u00e1gos\n\nGuly\u00e1s Gergely hangs\u00falyozta: minden Magyarorsz\u00e1gon vizsg\u00e1lt, enged\u00e9lyezett \u00e9s forgalomban lev\u0151 olt\u00e1s komoly v\u00e9detts\u00e9get jelent.\nA beadott vakcin\u00e1k hat\u00e9konys\u00e1g\u00e1t vizsg\u00e1l\u00f3 magyar kutat\u00e1sokr\u00f3l Guly\u00e1s Gergely k\u00f6z\u00f6lte, a v\u00e9geredm\u00e9nyt nyilv\u00e1noss\u00e1gra fogj\u00e1k hozni. Hozz\u00e1tette: az adatok alapj\u00e1n a Sinopharm jobb, mint a Pfizer, a Szputnyik a legjobb az \u00f6sszes olt\u00f3anyag k\u00f6z\u00fcl. Mindegyik vakcina rendk\u00edv\u00fcl hat\u00e9kony \u00e9s mindegyikre lehet azt mondani, hogy aki az olt\u00e1st megkapta - m\u00e1r az els\u0151 olt\u00e1s ut\u00e1n is - , azok legfeljebb egy sz\u00e1zal\u00e9k\u00e1n\u00e1l vannak a koronav\u00edrusnak t\u00fcnetei - mondta.\nAz eddigi adatokat ismertetve azt mondta: a m\u00e1r legal\u00e1bb egyszer beoltottaknak egy sz\u00e1zal\u00e9ka kapta el a koronav\u00edrust, \u00e9s t\u00fcneteik is l\u00e9nyegesen enyh\u00e9bbek. A m\u00e1sodik olt\u00e1st k\u00f6vet\u0151en m\u00e9g jobbak az adatok - tette hozz\u00e1.\nGyors \u00e9s hat\u00e9kony int\u00e9zked\u00e9sekre van sz\u00fcks\u00e9g a j\u00e1rv\u00e1ny elleni v\u00e9dekez\u00e9sben \n\nA miniszter k\u00f6z\u00f6lte, a vesz\u00e9lyhelyzet meghosszabb\u00edt\u00e1s\u00e1r\u00f3l sz\u00f3l\u00f3, a parlament el\u0151tt l\u00e9v\u0151 t\u00f6rv\u00e9nyjavaslat azt a c\u00e9lt szolg\u00e1lja, hogy az orsz\u00e1g cselekv\u0151k\u00e9pess\u00e9ge, a koronav\u00edrus-j\u00e1rv\u00e1ny elleni v\u00e9dekez\u00e9s biztos\u00edtott maradjon.\nAzt mondta, Magyarorsz\u00e1g az EU legsikeresebb olt\u00e1si programj\u00e1t hajtja v\u00e9gre, folyamatosan n\u0151 a beoltottak sz\u00e1ma \u00e9s cs\u00f6kken a fert\u0151z\u00f6ttek\u00e9, de a j\u00e1rv\u00e1ny m\u00e9g nem \u00e9rt v\u00e9get, ez\u00e9rt sz\u00fcks\u00e9ges a vesz\u00e9lyhelyzet meghosszabb\u00edt\u00e1sa.\nFelh\u00edvta a figyelmet arra, hogy a javaslatban hat\u00e1rid\u0151 - az \u0151szi parlamenti \u00fcl\u00e9sszak kezdet\u00e9t k\u00f6vet\u0151 tizen\u00f6t\u00f6dik nap - is szerepel, a kor\u00e1bbi ellenz\u00e9ki kritik\u00e1kra tekintettel. Hozz\u00e1tette: a korm\u00e1ny, ha m\u00e1r nincs sz\u00fcks\u00e9g a vesz\u00e9lyhelyzetben alkalmazhat\u00f3 eszk\u00f6z\u00f6kre, akkor b\u00e1rmikor saj\u00e1t maga is d\u00f6nthet a vesz\u00e9lyhelyzet megsz\u00fcntet\u00e9s\u00e9r\u0151l.\nMindannyian abban vagyunk \u00e9rdekeltek, hogy a vesz\u00e9lyhelyzetet meg lehessen sz\u00fcntetni, hiszen ez azt jelenti, a j\u00e1rv\u00e1ny v\u00e9get \u00e9rt - fogalmazott. Hozz\u00e1tette: azt az elvi lehet\u0151s\u00e9get, hogy a korm\u00e1ny a j\u00e1rv\u00e1ny elleni v\u00e9dekez\u00e9sben hat\u00e9kony int\u00e9zked\u00e9seket vezessen be, fenn kell tartani addig, am\u00edg a v\u00edrus vel\u00fcnk van.\nA 2022-es k\u00f6lts\u00e9gvet\u00e9s az \u00fajraind\u00edt\u00e1s k\u00f6lts\u00e9gvet\u00e9se lesz\n\nA m\u00f3dos\u00edtott 2021-es, valamint a 2022-es k\u00f6zponti k\u00f6lts\u00e9gvet\u00e9s is az \u00fajraind\u00edt\u00e1s k\u00f6lts\u00e9gvet\u00e9se lesz - jelentette ki.\nGuly\u00e1s Gergely k\u00f6z\u00f6lte, a koronav\u00edrus-j\u00e1rv\u00e1ny miatt m\u00f3dos\u00edtani kell az idei b\u00fcdzs\u00e9t, az err\u0151l sz\u00f3l\u00f3 t\u00f6rv\u00e9nyjavaslat m\u00e1r az Orsz\u00e1ggy\u0171l\u00e9s el\u0151tt van, n\u00e9h\u00e1ny h\u00e9ten bel\u00fcl pedig a 2022-es k\u00f6lts\u00e9gvet\u00e9st is beny\u00fajtj\u00e1k.\nAz eg\u00e9szs\u00e9gben \u00e9s az ember\u00e9letekben okozott k\u00e1r mellett a v\u00edrus a legnagyobb k\u00e1rt a gazdas\u00e1gban okozta - fogalmazott.\nKifejtette: a 2021-es k\u00f6lts\u00e9gvet\u00e9sben a GDP mintegy 12 sz\u00e1zal\u00e9k\u00e1nak megfelel\u0151, hatezermilli\u00e1rd forintos alapot hoznak l\u00e9tre, amely azt szolg\u00e1lja, hogy az eg\u00e9szs\u00e9g\u00fcgyi vesz\u00e9lyhelyzet m\u00e9rs\u00e9kl\u0151d\u00e9s\u00e9vel, a t\u00e1rsadalmi immunit\u00e1s megk\u00f6zel\u00edt\u00e9s\u00e9vel a gazdas\u00e1got \u00fajraind\u00edts\u00e1k. Jelezte, a 2022-es b\u00fcdzs\u00e9ben 7000 milli\u00e1rd forint lesz az \u00fajraind\u00edt\u00e1sra.\nA gazdas\u00e1g \u00fajraind\u00edt\u00e1sa a korm\u00e1ny legfontosabb c\u00e9lja, ez\u00e9rt kell mindent megtenni - hangoztatta Guly\u00e1s Gergely.\nSzerinte ha az Orsz\u00e1ggy\u0171l\u00e9s m\u00f3dos\u00edtja a 2021-es k\u00f6lts\u00e9gvet\u00e9st \u00e9s elfogadja a 2022-es b\u00fcdzs\u00e9t, akkor ezek a gazdas\u00e1gnak kell\u0151 kapaszkod\u00f3t adnak, hogy a n\u00f6veked\u00e9s m\u00e1r id\u00e9n elinduljon \u00e9s jelent\u0151s legyen.\nMinden olyan munkahelyet helyre\u00e1ll\u00edtunk, amit a v\u00edrus megsz\u00fcntet\n\nA miniszter a biztat\u00f3 jelek k\u00f6z\u00f6tt eml\u00edtette, hogy m\u00e1rciusban 66 ezerrel dolgoztak t\u00f6bben, mint febru\u00e1rban. V\u00e9lem\u00e9nye szerint 10 ezer munkahely kell ahhoz, hogy tartani tudj\u00e1k azt a v\u00e1llal\u00e1sukat, hogy minden olyan munkahelyet helyre\u00e1ll\u00edtanak, amit a v\u00edrus megsz\u00fcntet.\nKit\u00e9rt arra, hogy az \u00fajraindul\u00f3 vend\u00e9gl\u00e1t\u00f3helyeknek - a teraszok kinyit\u00e1s\u00e1t\u00f3l f\u00fcggetlen\u00fcl - m\u00e1jusra is j\u00e1r a b\u00e9rt\u00e1mogat\u00e1s.\nA b\u00e9rt\u00e1mogat\u00e1sok kifizet\u00e9s\u00e9t gyorsnak, hat\u00e9konynak \u00e9s g\u00f6rd\u00fcl\u00e9kenynek min\u0151s\u00edtette. Eddig 72 milli\u00e1rd 153 milli\u00f3 forint t\u00e1mogat\u00e1st \u00edt\u00e9ltek meg \u00e9s 71 milli\u00e1rd 696 milli\u00f3 forintot fizettek ki - ismertette.\nA v\u00e9detts\u00e9gi igazolv\u00e1nyr\u00f3l\n\u00a0A v\u00e9detts\u00e9gi igazolv\u00e1nnyal kapcsolatban kiemelte, azokat nem \u00e9rheti h\u00e1tr\u00e1ny, akiknek az\u00e9rt nincs igazolv\u00e1nya, mert nem oltathatj\u00e1k be magukat, de ez csak a 18 \u00e9v alattiakra vonatkozik.\n\u00a0Elmondta, az igazolv\u00e1nyt az els\u0151 olt\u00e1s ut\u00e1n 6-10 nappal kapj\u00e1k meg az \u00e9rintettek. K\u00f6z\u00f6lte, a m\u00e1sodik olt\u00e1s ut\u00e1n alakul ki a legnagyobb v\u00e9detts\u00e9g, de az \u00e9rdemi kock\u00e1zatcs\u00f6kken\u00e9s m\u00e1r az els\u0151 olt\u00e1s ut\u00e1n megt\u00f6rt\u00e9nik.\nJelezte, az igazolv\u00e1nyhoz kapcsol\u00f3d\u00f3 jogosults\u00e1gokr\u00f3l a h\u00e9ten d\u00f6ntenek, a d\u00f6nt\u00e9st a minisztereln\u00f6k ismerteti.\nMagyarorsz\u00e1g helyes d\u00f6nt\u00e9st hozott, amikor nemzeti hat\u00e1sk\u00f6rben is szerzett be vakcin\u00e1kat\n\u00a0A t\u00e1rcavezet\u0151 szerint vakcina\u00fcgyben Magyarorsz\u00e1g rosszul \u00e1llna \u00e9s l\u00e9nyegesen t\u00f6bben haln\u00e1nak meg, ha nem szerzett volna be a korm\u00e1ny keletr\u0151l is vakcin\u00e1kat. Azok a p\u00e1rtok, amelyek egykor a Moszkv\u00e1hoz val\u00f3 felt\u00e9tlen lojalit\u00e1st hangs\u00falyozt\u00e1k, most ugyan\u00edgy viszonyulnak Br\u00fcsszelhez, ez a reflexszer\u0171 internacionalizmus hat\u00e1rozza meg mindennapi cselekv\u00e9s\u00fcket, \u00e9s Dobrev Kl\u00e1ra (DK) az egyik iskolap\u00e9ld\u00e1ja ennek a hozz\u00e1\u00e1ll\u00e1snak - mondta.\n\u00a0Arra a k\u00e9rd\u00e9sre, hogy mikor l\u00e1togathatj\u00e1k egym\u00e1st a hat\u00e1r k\u00e9t oldal\u00e1n \u00e9l\u0151 magyar csal\u00e1dok tagjai, Guly\u00e1s Gergely azt felelte, tudj\u00e1k hogy ez probl\u00e9ma, de mivel a k\u00f6rnyez\u0151 orsz\u00e1gokban nem olyan magas a beoltottak ar\u00e1nya, mit Magyarorsz\u00e1gon, ez\u00e9rt am\u00edg Magyarorsz\u00e1gon a t\u00e1rsadalmi v\u00e9detts\u00e9g nincs meg, addig \u00f3vatosak a hat\u00e1rok megnyit\u00e1s\u00e1val. De a hat\u00e1rz\u00e1rak enyh\u00edt\u00e9s\u00e9nek els\u0151 l\u00e9pese lesz a magyar \u00e1llampolg\u00e1rok ki- \u00e9s bej\u00e1r\u00e1s\u00e1nak biztos\u00edt\u00e1sa nemcsak munkav\u00e9gz\u00e9s, hanem rokonl\u00e1togat\u00e1s c\u00e9lj\u00e1b\u00f3l is.\nA ny\u00e1ri k\u00fclf\u00f6ldi utaz\u00e1sokr\u00f3l azt mondta, a korm\u00e1ny \u00e1ll\u00e1spontja, hogy aki be van oltva, az ak\u00e1rhova utazik, l\u00e9nyegesen nagyobb biztons\u00e1gban van, mint aki Magyarorsz\u00e1gon nem mozdul ki a saj\u00e1t lak\u00f3hely\u00e9r\u0151l, de nem oltatja be mag\u00e1t.\nA j\u00fanius k\u00f6zepi labdar\u00fag\u00f3 Eur\u00f3pa-bajnoks\u00e1g n\u00e9z\u0151sz\u00e1m\u00e1t firtat\u00f3 k\u00e9rd\u00e9st a miniszter id\u0151 el\u0151ttinek tartotta, majd hozz\u00e1tette: Magyarorsz\u00e1gon m\u00e1jus v\u00e9g\u00e9re \"mindenkit be tudnak oltani\", vagyis egy t\u00e1rsadalmi v\u00e9detts\u00e9ggel rendelkez\u0151 orsz\u00e1gban lehet Eb-t rendezni.\nArr\u00f3l is besz\u00e9lt: a korm\u00e1ny c\u00e9lja az, hogy legyenek ny\u00e1ri t\u00e1borok, ezekr\u0151l - tal\u00e1n m\u00e1jus m\u00e1sodik fel\u00e9ben - a j\u00e1rv\u00e1ny\u00fcgyi adatokat m\u00e9rlegelve lehet d\u00f6nteni.\nA k\u00f6zter\u00fcleteken tov\u00e1bbra is indokolt a maszkhaszn\u00e1lat, a vend\u00e9gl\u00e1t\u00f3teraszokon csak az\u00e9rt nem, mert ott az emberek fogyasztani fognak - magyar\u00e1zta Guly\u00e1s Gergely. Az \u00e9ttermek z\u00e1rt ter\u00e9ben - p\u00e9ld\u00e1ul ha mosd\u00f3ra megy valaki - azonban fel kell venni a maszkot - h\u00edvta fel a figyelmet.\nArra a k\u00e9rd\u00e9sre, hogy mit kezd majd a korm\u00e1ny az esetleges vakcinafelesleggel, Guly\u00e1s Gergely azt mondta, \"a vakcinafelesleg egyel\u0151re ismeretlen kateg\u00f3ria, csak k\u00edv\u00e1nhatjuk hogy legyen\".\nAz ideol\u00f3giai vit\u00e1kat \u00e9s az eg\u00e9szs\u00e9g\u00fcgyi v\u00e9dekez\u00e9st el kell v\u00e1lasztani egym\u00e1st\u00f3l, ezt mutatja a vakcinabeszerz\u00e9s k\u00e9rd\u00e9se is Eur\u00f3p\u00e1ban, de a magyar korm\u00e1ny nem k\u00f6vette el ezt a hib\u00e1t - magyar\u00e1zta. Hozz\u00e1tette: ha az \u00e1ltal\u00e1nos gazdas\u00e1gi k\u00e9rd\u00e9sekben nincs gond a K\u00edn\u00e1val folytatott egy\u00fcttm\u0171k\u00f6d\u00e9ssel, akkor az eg\u00e9szs\u00e9g\u00fcgy ter\u00fclet\u00e9n sem lehet.\nK\u00f6z\u00f6lte: Ausztri\u00e1ban az\u00e9rt tesztelnek sokat, mert nincs el\u00e9g vakcina, de Magyarorsz\u00e1g hamarosan olyan helyzetben lesz, hogy folyamatosan tudj\u00e1k oltani a regisztr\u00e1ltakat. Nem a teszt, hanem az olt\u00e1s a megold\u00e1s - jelentette ki.\n\u00a0Megjegyezte: nem igaz, hogy a j\u00e1rv\u00e1ny ideje alatt le\u00e1llt volna a daganatos betegek ell\u00e1t\u00e1sa P\u00e9csett.\n\u00a0Azt is elmondta, hogy a l\u00e9legeztet\u0151g\u00e9pek mindv\u00e9gig megfelel\u0151 sz\u00e1mban \u00e1lltak rendelkez\u00e9sre, \u00e9s j\u00f3l m\u0171k\u00f6dnek, a lehet\u0151 legmodernebb g\u00e9pek adottak a gy\u00f3gy\u00edt\u00e1shoz.\n\n\n"}]