[{"date": "2021-04-29 17:12", "url": "https://koronavirus.gov.hu/cikkek/igy-ellenorizheti-hogy-rogzitve-van-e-az-oltasa", "h1": "\u00cdgy ellen\u0151rizheti, hogy r\u00f6gz\u00edtve van-e az \u00d6n olt\u00e1sa", "body": "\nA beoltottak maguk is leellen\u0151rizhetik, hogy r\u00f6gz\u00edt\u00e9sre ker\u00fclt-e a v\u00e9d\u0151olt\u00e1s bead\u00e1s\u00e1nak a t\u00e9nye, ami az\u00e9rt fontos, mert a V\u00e9detts\u00e9gi igazolv\u00e1ny gy\u00e1rt\u00e1sa csakis azon adatok alapj\u00e1n t\u00f6rt\u00e9nhet, amiket az olt\u00f3ponton r\u00f6gz\u00edtettek.\n\nAz olt\u00e1s r\u00f6gz\u00edt\u00e9s\u00e9nek lek\u00e9rdez\u00e9se az Elektronikus Eg\u00e9szs\u00e9g\u00fcgyi Szolg\u00e1ltat\u00e1si T\u00e9r (EESZT) Lakoss\u00e1gi port\u00e1lj\u00e1n kereszt\u00fcl lehets\u00e9ges:\u00a0https://www.eeszt.gov.hu/\nAz EESZT Lakoss\u00e1gi port\u00e1lra t\u00f6rt\u00e9n\u0151 bel\u00e9p\u00e9s legegyszer\u0171bb m\u00f3dja az \u00dcgyf\u00e9lkapus bejelentkez\u00e9s, ezut\u00e1n az Ell\u00e1t\u00e1sok men\u00fcre kattintva kiv\u00e1lasztjuk az Eg\u00e9szs\u00e9g\u00fcgyi \u00e9s betegdokumentumok\u00a0men\u00fcpontot.\n\nAz\u00a0Eg\u00e9szs\u00e9g\u00fcgyi \u00e9s betegdokumentumok oldalon\u00a0a k\u00edv\u00e1nt id\u0151tartom\u00e1nyt be\u00e1ll\u00edtva lek\u00e9rdezhetj\u00fck az\u00a0Betegdokumentumok list\u00e1j\u00e1t.\u00a0\nA lek\u00e9rdez\u00e9sn\u00e9l a \u201eDokumentum\u201d felirat\u00fa leg\u00f6rd\u00fcl\u0151 list\u00e1b\u00f3l a COVID-19 Olt\u00e1si lapot sz\u00fcks\u00e9ges kiv\u00e1lasztani.\n\nA lek\u00e9rdez\u00e9s ut\u00e1n a Dokumentum t\u00edpusa oszlopban a\u00a0COVID-19 Olt\u00e1si lap (25) kifejez\u00e9st kell l\u00e1tnunk az olt\u00e1s megfelel\u0151 r\u00f6gz\u00edt\u00e9se eset\u00e9n. Az eredm\u00e9nyt\u00e1bl\u00e1zat M\u0171veletek oszlop\u00e1ban tal\u00e1lhat\u00f3 Let\u00f6lt\u00e9s feliratra kattintva az Olt\u00e1si lap PDF form\u00e1tumban let\u00f6lthet\u0151.\n\n\u00a0Amennyiben ezt a v\u00e9d\u0151olt\u00e1s bead\u00e1sa ut\u00e1ni napokban sem tal\u00e1ljuk, akkor cs\u00fasz\u00e1s vagy hiba t\u00f6rt\u00e9nt a r\u00f6gz\u00edt\u00e9sben, az adatok felvitel\u00e9ben. Ebben az esetben ezt jelezhetj\u00fck annak az olt\u00f3pontnak, h\u00e1ziorvosnak ahol megkaptuk a v\u00e9d\u0151olt\u00e1st \u00e9s k\u00e9rhetj\u00fck, hogy r\u00f6gz\u00edts\u00e9k a v\u00e9d\u0151olt\u00e1s bead\u00e1s\u00e1nak a t\u00e9ny\u00e9t.\nAbban az esetben, ha a v\u00e9d\u0151olt\u00e1s r\u00f6gz\u00edt\u00e9sre ker\u00fclt az EESZT-ben, \u00e9s 8 napon bel\u00fcl m\u00e9gsem \u00e9rkezett meg postai \u00faton a V\u00e9detts\u00e9gi igazolv\u00e1ny, akkor az \u00dcgyf\u00e9lkapun, illetve a http://www.magyarorszag.hu weboldalon kereszt\u00fcl jelezhetj\u00fck ezt a probl\u00e9m\u00e1t, a Koronav\u00edrus elleni v\u00e9detts\u00e9gi igazolv\u00e1nnyal kapcsolatos \u00fcgybejelent\u0151 \u0171rlap lead\u00e1s\u00e1val.\nMint az m\u00e1r ismert, a fokozatos \u00fajraind\u00edt\u00e1s k\u00f6vetkez\u0151 int\u00e9zked\u00e9sei 4 milli\u00f3 beoltott ut\u00e1n l\u00e9pnek hat\u00e1lyba, \u00e9s ezen int\u00e9zked\u00e9sek jelent\u0151s r\u00e9sze a v\u00e9detts\u00e9gi igazolv\u00e1nyhoz k\u00f6t\u00f6tt. V\u00e9detts\u00e9gi igazolv\u00e1nnyal lesznek l\u00e1togathat\u00f3ak t\u00f6bbek k\u00f6z\u00f6tt az \u00e1llatkertek, vadasparkok, m\u00fazeumok, sz\u00ednh\u00e1zak, mozik, k\u00f6nyvt\u00e1rak, edz\u0151termek, uszod\u00e1k, sportrendezv\u00e9nyek, sz\u00e1llod\u00e1k \u00e9s az \u00e9ttermek bels\u0151 helyis\u00e9gei. A v\u00e9detts\u00e9gi igazolv\u00e1ny haszn\u00e1lat\u00e1r\u00f3l a magyar emberek d\u00f6nt\u00f6ttek az \u00fajraind\u00edt\u00e1sr\u00f3l sz\u00f3l\u00f3 online konzult\u00e1ci\u00f3 sor\u00e1n, ugyanis a kit\u00f6lt\u0151k 65%-a t\u00e1mogatta azt, hogy a v\u00e9dettek felment\u00e9st kapjanak egyes korl\u00e1toz\u00e1sok al\u00f3l.\n\u00a0\n\n"}]