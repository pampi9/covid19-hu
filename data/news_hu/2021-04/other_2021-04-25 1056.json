[{"date": "2021-04-25 10:56", "url": "https://koronavirus.gov.hu/cikkek/tallai-andras-vasarnaptol-atjarhatoak-szep-kartya-alszamlai", "h1": "T\u00e1llai Andr\u00e1s: vas\u00e1rnapt\u00f3l \u00e1tj\u00e1rhat\u00f3ak a Sz\u00e9p-k\u00e1rtya alsz\u00e1ml\u00e1i", "body": "\nAz \u00e9v v\u00e9g\u00e9ig szabad az \u00e1tj\u00e1r\u00e1s a Sz\u00e9p-k\u00e1rtya egyes alsz\u00e1ml\u00e1i k\u00f6z\u00f6tt, \u00edgy mintegy egymilli\u00f3 munkav\u00e1llal\u00f3 b\u00e1rmelyik Sz\u00e9p-k\u00e1rtya zsebb\u0151l fizethet a sz\u00e1ll\u00e1shely\u00e9rt, a vend\u00e9gl\u00e1t\u00e1s\u00e9rt vagy a szabadid\u0151s-szolg\u00e1ltat\u00e1s\u00e9rt vas\u00e1rnapt\u00f3l - t\u00e1j\u00e9koztatta az MTI-t\u00a0T\u00e1llai\u00a0Andr\u00e1s.\n\n\nSz\u00e9p-k\u00e1rty\u00e1t \u00e9rint\u0151 javaslatokr\u00f3l t\u00e1rgyalt legut\u00f3bbi, \u00e1prilis 19-i \u00fcl\u00e9s\u00e9n a Nemzeti Versenyk\u00e9pess\u00e9gi Tan\u00e1cs is - jegyezte meg a P\u00e9nz\u00fcgyminiszt\u00e9rium parlamenti \u00fcgyek\u00e9rt felel\u0151s \u00e1llamtitk\u00e1ra, utalva arra, hogy a tan\u00e1cs a Sz\u00e9p-k\u00e1rtya ad\u00f3kedvezm\u00e9ny\u00e9nek meghosszabb\u00edt\u00e1s\u00e1t javasolta a korm\u00e1nynak.\n\u00a0\u00a0\u00a0\u00a0Felid\u00e9zte, hogy a 2020. \u00e1prilis 22-t\u0151l 2021. j\u00fanius 30-ig tart\u00f3 t\u00f6bb mint egy \u00e9ves id\u0151szakban a korm\u00e1ny megfelezte a Sz\u00e9p-k\u00e1rtya ad\u00f3terh\u00e9t, ami tavaly \u00e1prilis 21-\u00e9n m\u00e9g 32,5 sz\u00e1zal\u00e9k volt, az\u00f3ta m\u00e1r csak 15 sz\u00e1zal\u00e9k. Amennyiben a korm\u00e1ny elfogadja a tan\u00e1cs javaslat\u00e1t, akkor az ad\u00f3m\u00e9rt\u00e9k nem v\u00e1ltozna j\u00falius 1-j\u00e9t\u0151l az \u00e9v v\u00e9g\u00e9ig.\n\u00a0\u00a0\u00a0\u00a0Az ad\u00f3k\u00f6nny\u00edt\u00e9s f\u00e9l \u00e9vvel t\u00f6rt\u00e9n\u0151 meghosszabb\u00edt\u00e1sa id\u00e9n, az \u00e9v elej\u00e9t\u0151l sz\u00e1m\u00edtva 41 milli\u00e1rd forintot hagyhat az \u00e9rintettekn\u00e9l - mondta.\n\u00a0\u00a0\u00a0\u00a0M\u00edg az ad\u00f3 a fel\u00e9re cs\u00f6kkent, addig a kedvezm\u00e9nyes ad\u00f3kulccsal adhat\u00f3 \u00f6sszeg csaknem megdupl\u00e1z\u00f3dott - hangs\u00falyozta\u00a0T\u00e1llai\u00a0Andr\u00e1s.\n\u00a0\u00a0\u00a0\u00a0A turizmusra k\u00f6lthet\u0151 rekre\u00e1ci\u00f3s keret\u00f6sszeg 450 ezer forintr\u00f3l a koronav\u00edrus-v\u00e1ls\u00e1g id\u0151szak\u00e1ban (2021. j\u00fanius 30-ig) 800 ezer forintra n\u0151tt, amelyb\u0151l Sz\u00e9p-k\u00e1rtya sz\u00e1ll\u00e1shely alsz\u00e1ml\u00e1j\u00e1ra 400 ezer forint, a vend\u00e9gl\u00e1t\u00e1sra 265 ezer forint, szabadid\u0151s felhaszn\u00e1l\u00e1sra 135 ezer forint utalhat\u00f3. A Nemzeti Versenyk\u00e9pess\u00e9gi Tan\u00e1cs javaslata alapj\u00e1n ez az id\u0151szak is meghosszabbodna az \u00e9v v\u00e9g\u00e9ig - jegyezte meg az \u00e1llamtitk\u00e1r.\n\u00a0\u00a0\u00a0\u00a0A vas\u00e1rnap hat\u00e1lyba l\u00e9p\u0151 v\u00e1ltoz\u00e1s nagy k\u00f6nnyebbs\u00e9get jelent a felhaszn\u00e1l\u00f3knak, hiszen a Sz\u00e9chenyi Pihen\u0151 K\u00e1rtya egyes alsz\u00e1ml\u00e1ira utalt b\u00e9ren k\u00edv\u00fcli juttat\u00e1s b\u00e1rmelyik m\u00e1sik alsz\u00e1ml\u00e1n\u00e1l meghat\u00e1rozott szolg\u00e1ltat\u00e1s kiegyenl\u00edt\u00e9s\u00e9re is felhaszn\u00e1lhat\u00f3. A j\u00e1rv\u00e1nyhelyzet alatt eddig nem haszn\u00e1lt sz\u00e1ll\u00e1shely, vagy a szabadid\u0151 zsebb\u0151l m\u00e1t\u00f3l m\u00e1r lehet vend\u00e9gl\u00e1t\u00e1sra is k\u00f6lteni - mutatott r\u00e1\u00a0T\u00e1llai\u00a0Andr\u00e1s.\n\u00a0\u00a0\u00a0\u00a0A fokozatos \u00fajranyit\u00e1s k\u00f6vetkez\u0151 \u00e1llom\u00e1s\u00e1n\u00e1l, amint n\u00e9gymilli\u00f3an lesznek beoltva, a v\u00e9detts\u00e9gi igazolv\u00e1nnyal sz\u00e1mos turisztikai szolg\u00e1ltat\u00e1s v\u00e1lik el\u00e9rhet\u0151v\u00e9, \u00edgy a vend\u00e9gl\u00e1t\u00e1s alsz\u00e1ml\u00e1n \u00f6sszegy\u0171lt \u00f6sszegb\u0151l ak\u00e1r f\u00fcrd\u0151-, uszodab\u00e9rlet is v\u00e1s\u00e1rolhat\u00f3, vagy a sz\u00e1ll\u00e1sd\u00edj is kiegyenl\u00edthet\u0151 lesz - sorolta a lehet\u0151s\u00e9geket az \u00e1llamtitk\u00e1r.\n\u00a0\u00a0\u00a0\u00a0A Sz\u00e9p-k\u00e1rtya zsebei k\u00f6zti \u00e1tj\u00e1rhat\u00f3s\u00e1g gyakorlatilag egy kett\u0151 az egyben int\u00e9zked\u00e9s: nemcsak a mintegy egymilli\u00f3 foglalkoztatottat t\u00e1mogatja, hanem a turizmust is - mondta, hozz\u00e1t\u00e9ve: a turizmusban tev\u00e9kenyked\u0151 v\u00e1llalkoz\u00e1soknak nagy sz\u00fcks\u00e9g\u00fck van az \u00e1llami seg\u00edts\u00e9gre, hiszen ez a koronav\u00edrus-j\u00e1rv\u00e1nynak legink\u00e1bb kitett \u00e1gazat. A vend\u00e9gl\u00e1t\u00e1ssal foglalkoz\u00f3 c\u00e9gek forgalma p\u00e9ld\u00e1ul 2020 m\u00e1rciusa \u00e9s 2021 febru\u00e1rja k\u00f6z\u00f6tt - a p\u00e9nzt\u00e1rg\u00e9p adatok alapj\u00e1n - t\u00f6bb mint 30 sz\u00e1zal\u00e9kkal cs\u00f6kkent.\nMTI 2021. \u00e1prilis 25.\n\n"}]