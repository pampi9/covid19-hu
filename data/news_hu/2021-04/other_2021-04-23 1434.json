[{"date": "2021-04-23 14:34", "url": "https://koronavirus.gov.hu/cikkek/varga-mihaly-kormany-az-iden-25-milliard-forintot-fordit-nagyvallalati-beruhazasi-tamogatasi", "h1": "Varga Mih\u00e1ly: a korm\u00e1ny az id\u00e9n is 25 milli\u00e1rd forintot ford\u00edt a Nagyv\u00e1llalati beruh\u00e1z\u00e1si t\u00e1mogat\u00e1si programra", "body": "\nA Nagyv\u00e1llalati beruh\u00e1z\u00e1si t\u00e1mogat\u00e1si program igazi sikert\u00f6rt\u00e9net, a korm\u00e1ny az id\u00e9n 25 milli\u00e1rd forintot ford\u00edt a program folytat\u00e1s\u00e1ra - mondta Varga Mih\u00e1ly p\u00e9nz\u00fcgyminiszter p\u00e9nteken Gyermelyen, a t\u00e9sztagy\u00e1r \u00faj malm\u00e1nak alapk\u0151let\u00e9tel\u00e9n.\n\n\n\u00a0A miniszter kiemelte: az elm\u00falt hat \u00e9vben Magyarorsz\u00e1gon 179, els\u0151sorban magyar termel\u0151i beruh\u00e1z\u00e1s jutott t\u00e1mogat\u00e1shoz a program forr\u00e1saib\u00f3l. Eddig 160 milli\u00e1rd forintot ford\u00edtottak erre a c\u00e9lra, 380 milli\u00e1rd forint \u00e9rt\u00e9k\u0171 beruh\u00e1z\u00e1s megval\u00f3sul\u00e1s\u00e1t seg\u00edtve.\n\u00a0\u00a0\u00a0\u00a0Varga Mih\u00e1ly kiemelte, hogy ha az idei \u00e9vre tervezett 25 milli\u00e1rd forintos keret elfogyna, a korm\u00e1ny k\u00e9sz \u00fajabb \u00f6sszegeket \u00e1tcsoportos\u00edtani erre a c\u00e9lra, hiszen a 2015-ben indult programnak komoly szerepe van abban, hogy a magyar gazdas\u00e1g a pand\u00e9mia id\u0151szak\u00e1ban sem roppant meg.\n\u00a0\u00a0\u00a0\u00a0Ezt bizony\u00edtja a miniszter szerint az id\u00e9n \u00f6tven\u00e9ves Gyermelyi Zrt. p\u00e9ld\u00e1ja is, amely a j\u00e1rv\u00e1nyid\u0151szakban is folytatta a fejleszt\u00e9seket, \u00e9s \u00e9vr\u0151l-\u00e9vre n\u00f6veli bev\u00e9tel\u00e9t. R\u00e1ad\u00e1sul - sokakkal ellent\u00e9tben - nem emelte az \u00e1rait, \u00edgy nagyon sokat tett hozz\u00e1 ahhoz, hogy Magyarorsz\u00e1g \u00e9lelmiszerell\u00e1t\u00e1sa az elm\u00falt neh\u00e9z egy \u00e9vben is z\u00f6kken\u0151mentes volt - h\u00edvta fel a figyelmet a p\u00e9nz\u00fcgyminiszter.\n\u00a0\u00a0\u00a0\u00a0Ismertette, hogy a Gyermelyi Zrt. 5,5 milli\u00e1rd forint \u00e9rt\u00e9kben imm\u00e1r harmadik malm\u00e1t \u00e9p\u00edti, amelyhez a korm\u00e1ny a Nagyv\u00e1llalati beruh\u00e1z\u00e1si t\u00e1mogat\u00e1si program keret\u00e9ben 1,7 milli\u00e1rd forint seg\u00edts\u00e9get ny\u00fajtott. A malomiparban is meghat\u00e1roz\u00f3 v\u00e1llalkoz\u00e1s leend\u0151 \u00fczeme napi 300 tonna l\u00e1gyb\u00faza \u0151rl\u00e9s\u00e9re lesz alkalmas.\n\u00a0\u00a0\u00a0\u00a0Emellett elk\u00e9sz\u00fclt a v\u00e1llalat 1,6 milli\u00e1rd forintos kapacit\u00e1sb\u0151v\u00edt\u0151 beruh\u00e1z\u00e1sa is, 500 milli\u00f3 forint korm\u00e1nyzati t\u00e1mogat\u00e1ssal - jelezte Varga Mih\u00e1ly.\n\u00a0\u00a0\u00a0\u00a0V\u00f6lner P\u00e1l (Fidesz-KDNP), a t\u00e9rs\u00e9g orsz\u00e1ggy\u0171l\u00e9si k\u00e9pvisel\u0151je a rendezv\u00e9nyen arr\u00f3l besz\u00e9lt, hogy a gyermelyi c\u00e9g a t\u00e9szta mellett liszt \u00e9s toj\u00e1s el\u0151\u00e1ll\u00edt\u00e1s\u00e1val is foglalkozik. Ezek term\u00e9kp\u00e1ly\u00e1j\u00e1t megalapozva n\u00f6v\u00e9nytermeszt\u00e9si \u00e1gazata 8400 hekt\u00e1r f\u00f6ldter\u00fcleten gazd\u00e1lkodik, \u00edgy jelent\u0151sen hozz\u00e1j\u00e1rul a t\u00e9rs\u00e9g foglalkoztatotts\u00e1g\u00e1hoz, a Gyermelyen \u00e9s k\u00f6rny\u00e9k\u00e9n \u00e9l\u0151 csal\u00e1dok meg\u00e9lhet\u00e9s\u00e9t biztos\u00edtva.\n\u00a0\u00a0\u00a0\u00a0T\u00f3th B\u00e9la, a Gyermelyi Zrt. vez\u00e9rigazgat\u00f3ja elmondta, hogy az elm\u00falt \u00e9vben 155 000 tonna gabon\u00e1t \u0151r\u00f6ltek az \u00fczemeik, azonban ezzel el\u00e9rt\u00e9k a kapacit\u00e1suk hat\u00e1r\u00e1t, ez\u00e9rt is sz\u00fcks\u00e9ges a tov\u00e1bbi b\u0151v\u00edt\u00e9s. A mostani beruh\u00e1z\u00e1snak k\u00f6sz\u00f6nhet\u0151en tov\u00e1bbi \u00e9vi 90 000 tonn\u00e1val fog emelkedni a v\u00e1llalat \u0151rl\u00e9si kapacit\u00e1sa, amely lehet\u0151v\u00e9 teszi a n\u00f6vekv\u0151 kereskedelmi ig\u00e9nyek biztos kiszolg\u00e1l\u00e1s\u00e1t \u00e9s az expanzi\u00f3 folytat\u00e1s\u00e1t.\n\u00a0\u00a0\u00a0\u00a0Ismertet\u00e9se szerint a be\u00e9p\u00edt\u00e9sre ker\u00fcl\u0151 legmodernebb technol\u00f3gia \u00fczembiztos, higi\u00e9nikus, az \u0151rl\u00e9st sz\u00e1m\u00edt\u00f3g\u00e9pes rendszer fel\u00fcgyeli, \u00e9s a hat\u00e9kony l\u00e9gtiszt\u00edt\u00f3 berendez\u00e9seknek k\u00f6sz\u00f6nhet\u0151en a malom k\u00f6rnyezetterhel\u00e9se minim\u00e1lis lesz. A korszer\u0171 technol\u00f3gi\u00e1t figyelembe v\u00e9ve a jelenlegi \u0151rl\u00e9si mennyis\u00e9g el\u00e9r\u00e9s\u00e9hez mintegy 50 ember munk\u00e1ja sz\u00fcks\u00e9ges, \u00edgy ar\u00e1nyaiban az \u00faj malom \u00fczembe \u00e1ll\u00edt\u00e1s\u00e1val mintegy 10-11 munkahely j\u00f6n l\u00e9tre - tette hozz\u00e1 a vez\u00e9rigazgat\u00f3.\n\u00a0\u00a0\u00a0\u00a0Gyermelyen K\u00f6z\u00e9p-Eur\u00f3pa egyik legnagyobb t\u00e9sztagy\u00e1ra m\u0171k\u00f6dik. A hat gy\u00e1rt\u00f3sor \u00e9vente 70 000 tonna sz\u00e1razt\u00e9szta el\u0151\u00e1ll\u00edt\u00e1s\u00e1ra alkalmas. Az alapanyagok saj\u00e1t forr\u00e1sb\u00f3l \u00e9rkeznek az \u00fczembe.\n\u00a0\u00a0\u00a0\u00a0Magyarorsz\u00e1gon piacvezet\u0151 a Gyermelyi, a belf\u00f6ld\u00f6n elfogyasztott sz\u00e1razt\u00e9szta majdnem fele ebb\u0151l az \u00fczemb\u0151l ker\u00fcl ki.\n\u00a0\u00a0\u00a0\u00a0Az elm\u00falt \u00e9vekben jelent\u0151sen n\u00f6vekedett az export\u00e9rt\u00e9kes\u00edt\u00e9s is, aminek r\u00e9szar\u00e1nya m\u00e1ra el\u00e9ri a t\u00e9sztaforgalom 35 sz\u00e1zal\u00e9k\u00e1t.\n\u00a0\u00a0\u00a0\u00a0Az id\u00e9n 50 \u00e9ves Gyermelyi Zrt. a pand\u00e9mia alatt is n\u00f6velte bev\u00e9tel\u00e9t. 2018-ban 24,5 milli\u00e1rd, 2019-ben 28,2 milli\u00e1rd, 2020-ban pedig 29,2 milli\u00e1rd forint konszolid\u00e1lt \u00e1rbev\u00e9telre tett szert. A v\u00e1llalat beruh\u00e1z\u00e1sai is folytat\u00f3dtak, 2018-ban 2,8 milli\u00e1rd, 2019-ben 2 milli\u00e1rd, 2020-ban pedig 4,6 milli\u00e1rd forint \u00e9rt\u00e9k\u0171 fejleszt\u00e9st hajtottak v\u00e9gre. A v\u00e1llalatcsoport k\u00f6zel 500 f\u0151t foglalkoztat, beruh\u00e1z\u00e1saival \u00fajabb \u00e9s \u00fajabb munkahelyeket teremt.\n\n\nMTI 2021. \u00e1prilis 23.\n\n"}]