[{"date": "2021-04-30 13:42", "url": "https://koronavirus.gov.hu/cikkek/operativ-torzs-terheleses-tamadas-erte-az-online-idopontfoglalo-honlapot", "h1": "Operat\u00edv t\u00f6rzs: terhel\u00e9ses t\u00e1mad\u00e1s \u00e9rte az online id\u0151pontfoglal\u00f3 honlapot", "body": "\nTerhel\u00e9ses t\u00e1mad\u00e1s \u00e9rte p\u00e9nteken a koronav\u00edrus elleni v\u00e9d\u0151olt\u00e1sokhoz id\u0151pontfoglal\u00e1st biztos\u00edt\u00f3 informatikai rendszert, ez\u00e9rt le\u00e1llt a vakcin\u00e1kra val\u00f3 jelentkez\u00e9s lehet\u0151s\u00e9ge - k\u00f6z\u00f6lte a koronav\u00edrus j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak helyettes vezet\u0151je p\u00e9nteken, online sajt\u00f3t\u00e1j\u00e9koztat\u00f3n.\n\n\nKiss R\u00f3bert elmondta, a t\u00e1mad\u00e1s a receptfel\u00edr\u00e1s rendszer\u00e9t is \u00e9rintette, amelynek helyre\u00e1ll\u00edt\u00e1sa m\u00e1r megt\u00f6rt\u00e9nt. Az id\u0151pontfoglal\u00e1shoz sz\u00fcks\u00e9ges alkalmaz\u00e1s m\u0171k\u00f6d\u00e9s\u00e9nek helyre\u00e1ll\u00edt\u00e1sa jelenleg is zajlik, azt soron k\u00edv\u00fcl elv\u00e9gzik, \u00e9s err\u0151l halad\u00e9ktalanul t\u00e1j\u00e9koztat\u00e1st adnak majd.\n\u00a0\u00a0\u00a0\u00a0\"A t\u00e1mad\u00e1st felel\u0151tlen emberek k\u00f6vett\u00e9k el\" - fogalmazott, hozz\u00e1t\u00e9ve, ehhez hasonl\u00f3 t\u00e1mad\u00e1sok m\u00e1s orsz\u00e1gokban is el\u0151fordultak m\u00e1r.\n\u00a0\u00a0\u00a0\u00a0Kiss R\u00f3bert azt is bejelentette: r\u00f6videsen \u00e1tl\u00e9pi a beoltottak sz\u00e1ma a 4 milli\u00f3 f\u0151t, amir\u0151l a bel\u00fcgyminiszter - mint a j\u00e1rv\u00e1ny\u00fcgyi k\u00e9sz\u00fclts\u00e9g id\u0151szak\u00e1ban m\u0171k\u00f6d\u0151 operat\u00edv t\u00f6rzs vezet\u0151je - egyedi k\u00f6zigazgat\u00e1si hat\u00e1rozatot tesz majd k\u00f6zz\u00e9. Ez teszi lehet\u0151v\u00e9 a korl\u00e1toz\u00e1sok l\u00e9pcs\u0151zetes felold\u00e1s\u00e1nak harmadik \u00fctem\u00e9t, amely a v\u00e9detts\u00e9ghez, azaz a v\u00e9detts\u00e9gi igazolv\u00e1nyhoz k\u00f6t\u00f6tt.\n\u00a0\u00a0\u00a0\u00a0A v\u00e9detts\u00e9get a v\u00e9detts\u00e9gi igazolv\u00e1nnyal \u00e9s szem\u00e9lyazonoss\u00e1got igazol\u00f3 okm\u00e1nnyal tudj\u00e1k igazolni az \u00e9rintettek. Ahhoz, hogy valaki a l\u00e9pcs\u0151zetes felold\u00e1ssal megnyitott szolg\u00e1ltat\u00e1st ig\u00e9nybe tudja venni, felh\u00edvhat\u00f3 arra, hogy mutassa fel ezeket az okm\u00e1nyokat - mondta. Ha a szolg\u00e1ltat\u00e1s ig\u00e9nybev\u00e9tele \u00e9letkorhoz k\u00f6t\u00f6tt, akkor a 18 \u00e9v alattit is felh\u00edvhatj\u00e1k a szem\u00e9lyazonoss\u00e1g\u00e1nak igazol\u00e1s\u00e1ra - tette hozz\u00e1, felsorolva, hogy a szem\u00e9lyi igazolv\u00e1ny, az \u00fatlev\u00e9l, a jogos\u00edtv\u00e1ny mellett a di\u00e1kigazolv\u00e1ny is alkalmas erre.\n\u00a0\u00a0\u00a0\u00a0R\u00e1mutatott: azzal szemben, aki nem hajland\u00f3 a v\u00e9detts\u00e9g\u00e9t vagy a szem\u00e9lyazonoss\u00e1g\u00e1t igazolni, a szolg\u00e1ltat\u00e1st meg kell tagadni, a v\u00e9detts\u00e9g ellen\u0151rz\u00e9se az \u00fczemeltet\u0151, illetve szolg\u00e1ltat\u00e1st ny\u00fajt\u00f3 feladata \u00e9s egyben k\u00f6teless\u00e9ge.\n\u00a0\u00a0\u00a0\u00a0Ismertette: a vend\u00e9gl\u00e1t\u00f3helyeken, a sz\u00e1ll\u00e1shelyeken, a szabadid\u0151s l\u00e9tes\u00edtm\u00e9nyekben \u00e9s j\u00e1t\u00e9kkaszin\u00f3kban foglalkoztatottaknak a v\u00e9detts\u00e9g\u00fcket igazolniuk kell a vezet\u0151j\u00fcknek, \u00e9s ha nem rendelkeznek v\u00e9detts\u00e9ggel, k\u00f6telesek maszkot viselni. A megny\u00edl\u00f3 helysz\u00edneken a v\u00e9dettek \u00e9s a fel\u00fcgyelet\u00fck alatt \u00e1ll\u00f3 kiskor\u00faak nem k\u00f6telesek maszkot viselni.\n\u00a0\u00a0\u00a0\u00a0K\u00f6zter\u00fcleten, a t\u00f6megk\u00f6zleked\u00e9sben, az \u00fczletekben azonban tov\u00e1bbra is k\u00f6telez\u0151 viselni a v\u00e9d\u0151eszk\u00f6zt - f\u0171zte hozz\u00e1.\n\u00a0\u00a0\u00a0\u00a0A szolg\u00e1ltat\u00e1sokr\u00f3l elmondta: a v\u00e9detts\u00e9gi igazolv\u00e1nnyal rendelkez\u0151k sz\u00e1m\u00e1ra 23 \u00f3r\u00e1ig megny\u00edlnak a vend\u00e9gl\u00e1t\u00f3helyek bels\u0151 ter\u00fcletei, tov\u00e1bb\u00e1 a sz\u00e1llod\u00e1k is, ahov\u00e1 a sz\u00fcl\u0151k a fel\u00fcgyelet\u00fck alatt \u00e1ll\u00f3 gyermekeiket is elvihetik, sz\u00e1mukra megny\u00edlnak az \u00e1llatkertek, a vadasparkok, a m\u00fazeumok, a sz\u00ednh\u00e1zak, a mozik \u00e9s a k\u00f6nyvt\u00e1rak is.\n\u00a0\u00a0\u00a0\u00a0Az edz\u0151termekbe \u00e9s uszod\u00e1kba kiz\u00e1r\u00f3lag v\u00e9detts\u00e9gi igazolv\u00e1nnyal rendelkez\u0151k, valamint a versenyszer\u0171en sportol\u00f3 18 \u00e9v alattiak mehetnek - mondta. A v\u00e9detts\u00e9ggel rendelkez\u0151k a fel\u00fcgyelet\u00fck alatt \u00e1ll\u00f3 kiskor\u00faakkal \u00fajra l\u00e1togathatj\u00e1k 23 \u00f3r\u00e1ig a sportrendezv\u00e9nyeket, ahol nem kell maszkot nem kell viselni\u00fck.\n\u00a0\u00a0\u00a0\u00a0A versenyszer\u0171en sportol\u00f3k felk\u00e9sz\u00fcl\u00e9s c\u00e9lj\u00e1b\u00f3l a j\u00e9gp\u00e1ly\u00e1kat, az uszod\u00e1kat, az edz\u0151- \u00e9s fitnesztermeket \u00e9s a sportl\u00e9tes\u00edtm\u00e9nyeket haszn\u00e1lhatj\u00e1k, edz\u0151ikkel egy\u00fctt nem k\u00f6telesek maszkot viselni.\n\u00a0\u00a0\u00a0\u00a0A kij\u00e1r\u00e1si tilalom 23 \u00f3r\u00e1r\u00f3l \u00e9jf\u00e9lre m\u00f3dosul, az \u00fczletekben 23 \u00f3r\u00e1ig van lehet\u0151s\u00e9g v\u00e1s\u00e1rolni - mondta.\n\u00a0\u00a0\u00a0\u00a0R\u00e1mutatott: mivel a koronav\u00edrus-vil\u00e1gj\u00e1rv\u00e1ny tov\u00e1bbra is jelen van, a fokozatos \u00e9s l\u00e9pcs\u0151zetes szab\u00e1lyok mellett is fenn kell tartani bizonyos v\u00e9delmi int\u00e9zked\u00e9seket, \u00edgy p\u00e9ld\u00e1ul a maszkhaszn\u00e1latra vonatkoz\u00f3t a k\u00f6zter\u00fcleten, az \u00fczletekben \u00e9s a t\u00f6megk\u00f6zleked\u00e9sben.\n\u00a0\u00a0\u00a0\u00a0Hat\u00e1lyban maradnak a mag\u00e1n- \u00e9s csal\u00e1di rendezv\u00e9nyekre vonatkoz\u00f3 szab\u00e1lyok, ker\u00fclend\u0151 a csoportosul\u00e1s, a gy\u00fclekez\u00e9s pedig tov\u00e1bbra is tilos - mondta.\n\u00a0\u00a0\u00a0\u00a0V\u00e1ltoznak a beutaz\u00e1si rendelkez\u00e9sek: aki a v\u00e9detts\u00e9g\u00e9t v\u00e9detts\u00e9gi igazolv\u00e1nnyal, illetve az azon felt\u00fcntetett szem\u00e9lyazonoss\u00e1got igazol\u00f3 okm\u00e1nnyal igazolja, nem ker\u00fcl hat\u00f3s\u00e1gi h\u00e1zi karant\u00e9nba, ahogy azok sem, akik olyan orsz\u00e1g \u00e1ltal ki\u00e1ll\u00edtott v\u00e9detts\u00e9gi igazolv\u00e1nnyal rendelkeznek, amellyel Magyarorsz\u00e1g k\u00e9toldal\u00fa meg\u00e1llapod\u00e1st k\u00f6t\u00f6tt a v\u00e9detts\u00e9gi igazolv\u00e1nyok k\u00f6lcs\u00f6n\u00f6s elfogad\u00e1s\u00e1r\u00f3l. Ilyet Magyarorsz\u00e1g Szerbi\u00e1val \u00e9s Montenegr\u00f3val k\u00f6t\u00f6tt - tette hozz\u00e1. \u00a0\u00a0\u00a0\u00a0\n\u00a0\u00a0\u00a0\u00a0Cs\u00fct\u00f6rt\u00f6k\u00f6n 589 emberrel szemben int\u00e9zkedtek a rend\u0151r\u00f6k a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt - ismertette az alezredes. Kifejtette: 579-en k\u00f6zter\u00fcleteken, h\u00e1rman t\u00f6megk\u00f6zleked\u00e9si eszk\u00f6z\u00f6k\u00f6n, illetve azok v\u00e1rakoz\u00f3helyein, heten bev\u00e1s\u00e1rl\u00f3k\u00f6zpontok, \u00fczletek ter\u00fclet\u00e9n szegt\u00e9k meg a szab\u00e1lyokat.\n\u00a0\u00a0\u00a0\u00a0Az \u00fczletekre, sz\u00e1ll\u00e1shelyekre, szabadid\u0151s l\u00e9tes\u00edtm\u00e9nyekre vonatkoz\u00f3 korl\u00e1toz\u00f3 int\u00e9zked\u00e9sek megszeg\u00e9se miatt eddig 1051 rend\u0151ri int\u00e9zked\u00e9s t\u00f6rt\u00e9nt, ebb\u0151l az \u00fczemeltet\u0151 \u00e9s a tulajdonos felel\u0151ss\u00e9ge 317 esetben volt meg\u00e1llap\u00edthat\u00f3. Az \u00fczletek korl\u00e1tozott nyitvatart\u00e1s\u00e1ra, illetve a bent tart\u00f3zkod\u00e1s tilalm\u00e1ra vonatkoz\u00f3 szab\u00e1lyok megszeg\u00e9se miatt 734 rend\u0151ri int\u00e9zked\u00e9sre volt sz\u00fcks\u00e9g.\n\u00a0\u00a0\u00a0\u00a0A kij\u00e1r\u00e1si tilalom, a k\u00f6zter\u00fcleti magatart\u00e1si szab\u00e1lyok, a gy\u00fclekez\u00e9si tilalomra vonatkoz\u00f3 rendelkez\u00e9sek megszeg\u00e9se miatt cs\u00fct\u00f6rt\u00f6k\u00f6n 161 ember ellen int\u00e9zkedtek, a szab\u00e1lyoz\u00e1s hat\u00e1lyba l\u00e9p\u00e9se \u00f3ta az ilyen esetek sz\u00e1ma el\u00e9rte a 66 661-et.\n\u00a0\u00a0\u00a0\u00a0A Magyarorsz\u00e1gon t\u00f6rt\u00e9n\u0151 \u00e1tutaz\u00e1s szab\u00e1lyainak megszeg\u00e9se miatt az elm\u00falt napon 76 esetben j\u00e1rtak el a rend\u0151r\u00f6k, akik az erre vonatkoz\u00f3 korm\u00e1nyrendelet tavaly szeptemberi hat\u00e1lyba l\u00e9p\u00e9se \u00f3ta emiatt \u00f6sszesen 16 423 alkalommal int\u00e9zkedtek - ismertette az alezredes.\n\u00a0\u00a0\u00a0\u00a0Cs\u00fct\u00f6rt\u00f6k\u00f6n orsz\u00e1gszerte 3117 hat\u00f3s\u00e1gi h\u00e1zi karant\u00e9nt rendeltek el, \u00edgy \u00f6sszesen 32 838-an vannak hat\u00f3s\u00e1gi h\u00e1zi karant\u00e9n, k\u00f6z\u00fcl\u00fck 2031-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat.\n\nMTI 2021. \u00e1prilis 30., p\u00e9ntek 12:50\n\u00a0\n\n"}]