[{"date": "2021-04-15 16:02", "url": "https://koronavirus.gov.hu/cikkek/operativ-torzs-mar-csaknem-felet-beoltottak-regisztralt-18-59-eveseknek", "h1": "Operat\u00edv t\u00f6rzs: m\u00e1r csaknem a fel\u00e9t beoltott\u00e1k a regisztr\u00e1lt 18-59 \u00e9veseknek", "body": "\nA regisztr\u00e1lt akt\u00edv kor\u00faaknak, vagyis a 18-59 \u00e9veseknek m\u00e1r csaknem a fel\u00e9t beoltott\u00e1k - k\u00f6z\u00f6lte a Nemzeti N\u00e9peg\u00e9szs\u00e9g\u00fcgyi K\u00f6zpont j\u00e1rv\u00e1ny\u00fcgyi oszt\u00e1lyvezet\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs nev\u00e9ben a cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3n.\n\n\n\u00a0Galg\u00f3czi \u00c1gnes hozz\u00e1tette, az id\u0151seknek m\u00e1r t\u00f6bb mint 90 sz\u00e1zal\u00e9k\u00e1t immuniz\u00e1lt\u00e1k. Hangs\u00falyozta: minden regisztr\u00e1lt meg fogja kapni a vakcin\u00e1t.\n\u00a0\u00a0\u00a0\u00a0A fiatalokat, a v\u00e1rand\u00f3s n\u0151ket is arra k\u00e9rte, hogy jelezz\u00e9k ig\u00e9ny\u00fcket az olt\u00e1sra.\n\u00a0\u00a0\u00a0\u00a0Az oszt\u00e1lyvezet\u0151 kifejtette: az immuniz\u00e1ci\u00f3s program a h\u00e1ziorvosokn\u00e1l \u00e9s a k\u00f3rh\u00e1zi olt\u00f3pontokon folytat\u00f3dik, abban nincs v\u00e1ltoz\u00e1s. A magyar hat\u00f3s\u00e1gok csak biztons\u00e1gos, hat\u00e9kony vakcin\u00e1t enged\u00e9lyeznek haszn\u00e1latra.\n\u00a0\u00a0\u00a0\u00a0\"Elk\u00f6telezettek vagyunk a biztons\u00e1gos, hat\u00e9kony vakcina alkalmaz\u00e1s\u00e1ban\" - fogalmazott. A hat\u00e9konys\u00e1g azt jelenti, hogy az olt\u00e1s megv\u00e9d a k\u00f3rh\u00e1zba ker\u00fcl\u00e9st\u0151l, a hal\u00e1los kimenetelt\u0151l \u00e9s att\u00f3l, hogy a fert\u0151z\u00e9s ut\u00e1n s\u00falyos betegs\u00e9g alakuljon ki - mondta.\n\u00a0\u00a0\u00a0\u00a0A j\u00e1rv\u00e1ny\u00fcgyi adatokat ismertetve elmondta: az elm\u00falt 24 \u00f3r\u00e1ban \u00fajabb 5307 magyar \u00e1llampolg\u00e1rn\u00e1l mutatt\u00e1k ki a koronav\u00edrus-fert\u0151z\u00e9st, \u00edgy 736 982-re n\u0151tt a Magyarorsz\u00e1gon azonos\u00edtott fert\u0151z\u00f6ttek sz\u00e1ma.\n\u00a0\u00a0\u00a0\u00a0Elhunyt 256 beteg, az elhunytak sz\u00e1ma 24 521-re emelkedett. K\u00f3rh\u00e1zban 9484 koronav\u00edrusos beteget \u00e1polnak, k\u00f6z\u00fcl\u00fck 1156-an vannak l\u00e9legeztet\u0151g\u00e9pen.\n\u00a0\u00a0\u00a0\u00a0\"Tartsunk ki, a v\u00e9d\u0151olt\u00e1soknak k\u00f6sz\u00f6nhet\u0151en visszakaphatjuk mindennapjainkat\" - fogalmazott Galg\u00f3czi \u00c1gnes.\n\n\n\nMTI 2021. \u00e1prilis 15.\n\n"}]