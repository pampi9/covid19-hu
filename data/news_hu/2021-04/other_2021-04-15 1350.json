[{"date": "2021-04-15 13:50", "url": "https://koronavirus.gov.hu/cikkek/penzugyminiszter-visegradi-orszagok-ismet-europa-gazdasagi-motorjai-lehetnek", "h1": "P\u00e9nz\u00fcgyminiszter: a visegr\u00e1di orsz\u00e1gok ism\u00e9t Eur\u00f3pa gazdas\u00e1gi motorjai lehetnek", "body": "\nA c\u00e9l az, hogy ahogyan a j\u00e1rv\u00e1ny kit\u00f6r\u00e9se el\u0151tt, \u00fagy annak legy\u0151z\u00e9se ut\u00e1n is a V4-ek k\u00f6z\u00f6ss\u00e9ge legyen Eur\u00f3pa gazdas\u00e1gi motorja - jelentette ki Varga Mih\u00e1ly a V4-es p\u00e9nz\u00fcgyminiszterek vide\u00f3s tan\u00e1cskoz\u00e1s\u00e1t k\u00f6vet\u0151en a P\u00e9nz\u00fcgyminiszt\u00e9rium cs\u00fct\u00f6rt\u00f6ki k\u00f6zlem\u00e9nye szerint.\n\n\nA p\u00e9nz\u00fcgyminiszter hangs\u00falyozta: a Visegr\u00e1di Egy\u00fcttm\u0171k\u00f6d\u00e9s (V4) orsz\u00e1gai a gazdas\u00e1g \u00fajraind\u00edt\u00e1s\u00e1t, a k\u00f6lts\u00e9gvet\u00e9si fegyelemhez val\u00f3 visszat\u00e9r\u00e9st, valamint a munkahelyv\u00e9delmet c\u00e9lz\u00f3 t\u00f6rekv\u00e9sekben is egyet\u00e9rtenek.\n\u00a0\u00a0\u00a0\u00a0A t\u00e1rcavezet\u0151 a koronav\u00edrus-v\u00e1ls\u00e1g k\u00f6vetkezm\u00e9nyeinek enyh\u00edt\u00e9s\u00e9re szolg\u00e1l\u00f3 Helyre\u00e1ll\u00edt\u00e1si \u00e9s Ellen\u00e1ll\u00f3-k\u00e9pess\u00e9gi Eszk\u00f6zzel (RRF) kapcsolatban elmondta: szlov\u00e1k, cseh, valamint lengyel koll\u00e9g\u00e1j\u00e1val meg\u00e1llap\u00edtott\u00e1k, hogy hasonl\u00f3 kih\u00edv\u00e1sokkal n\u00e9znek szembe az orsz\u00e1gok a tervez\u00e9s, illetve az Eur\u00f3pai Bizotts\u00e1ggal t\u00f6rt\u00e9n\u0151 t\u00e1rgyal\u00e1sok sor\u00e1n. Hozz\u00e1tette: a V4 orsz\u00e1gok terveikben hasonl\u00f3 ter\u00fcletekre koncentr\u00e1lnak, az oktat\u00e1s, az eg\u00e9szs\u00e9g\u00fcgy fejleszt\u00e9se, a z\u00f6ld \u00e1t\u00e1ll\u00e1s, a digitaliz\u00e1ci\u00f3, a k\u00f6zleked\u00e9s, valamint a munkahelyteremt\u00e9s finansz\u00edroz\u00e1sa mind a n\u00e9gy orsz\u00e1g tervezet\u00e9ben hangs\u00falyos.\n\u00a0\u00a0\u00a0\u00a0A tan\u00e1cskoz\u00e1son r\u00e9szt vev\u0151k besz\u00e1moltak az orsz\u00e1gok k\u00f6lts\u00e9gvet\u00e9si helyzet\u00e9r\u0151l, valamint egyeztettek azokr\u00f3l az \u00faj saj\u00e1t forr\u00e1sokr\u00f3l, amelyekr\u0151l az Eur\u00f3pai Bizotts\u00e1g javaslata 2021 els\u0151 f\u00e9l \u00e9v\u00e9ben v\u00e1rhat\u00f3. Ezzel kapcsolatban\u00a0Varga\u00a0Mih\u00e1ly meger\u0151s\u00edtette a magyar \u00e1ll\u00e1spontot: az \u00faj uni\u00f3s saj\u00e1t forr\u00e1s nem r\u00f3hat tov\u00e1bbi terhet a nemzeti k\u00f6lts\u00e9gvet\u00e9sekre \u00e9s tiszteletben kell tartania a tag\u00e1llamok ad\u00f3\u00fcgyi szuverenit\u00e1s\u00e1t.\n\u00a0\u00a0\u00a0\u00a0A megbesz\u00e9l\u00e9sen a miniszterek megvitatt\u00e1k annak az uni\u00f3s rendelettervezetnek a r\u00e9szleteit is, amely k\u00f6r\u00fcl\u00edrja majd a k\u00f6rnyezetileg fenntarthat\u00f3 gazdas\u00e1gi tev\u00e9kenys\u00e9g fogalm\u00e1t. K\u00f6z\u00f6s lev\u00e9lben fogalmazt\u00e1k meg agg\u00e1lyaikat az Eur\u00f3pai Bizotts\u00e1g fel\u00e9, miszerint a nukle\u00e1ris energi\u00e1t nem tartalmazza a tervezet \u00e9s nem ismeri el a f\u00f6ldg\u00e1z kl\u00edmasemleges gazdas\u00e1gba t\u00f6rt\u00e9n\u0151 \u00e1tmenetben j\u00e1tszott szerep\u00e9t.\n\u00a0\u00a0\u00a0\u00a0Lengyelorsz\u00e1g j\u00falius 1-\u00e9n vette \u00e1t a V4 soros eln\u00f6ks\u00e9g\u00e9t, az id\u0151szak kiemelt feladata a koronav\u00edrus \u00e1ltal kiv\u00e1ltott gazdas\u00e1gi v\u00e1ls\u00e1g hat\u00e1sainak felsz\u00e1mol\u00e1sa, az EU-s kezdem\u00e9nyez\u00e9sek \u00e9s d\u00f6nt\u00e9sek k\u00f6z\u00f6s megvitat\u00e1sa, valamint a r\u00e9gi\u00f3 \u00e9rdekeinek hat\u00e9kony k\u00e9pviselete. Magyarorsz\u00e1g id\u00e9n j\u00faliusban veszi \u00e1t az eln\u00f6ks\u00e9get Lengyelorsz\u00e1gt\u00f3l.\n\nMTI 2021. \u00e1prilis 15.\n\n"}]