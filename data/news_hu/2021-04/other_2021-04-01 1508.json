[{"date": "2021-04-01 15:08", "url": "https://koronavirus.gov.hu/cikkek/ma-elkezdodott-az-ovodai-es-iskolai-pedagogusok-soron-kivuli-oltasa", "h1": "Ma elkezd\u0151d\u00f6tt az \u00f3vodai \u00e9s iskolai pedag\u00f3gusok soron k\u00edv\u00fcli olt\u00e1sa", "body": "\nT\u00f6bb mint n\u00e9gysz\u00e1z k\u00f3rh\u00e1zi olt\u00f3helyen ma rendben elkezd\u0151d\u00f6tt a m\u00e1r kor\u00e1bban regisztr\u00e1lt \u00f3vodai \u00e9s iskolai pedag\u00f3gusok soron k\u00edv\u00fcli olt\u00e1sa.\u00a0Az olt\u00e1sra SMS-ben kaptak beh\u00edv\u00f3t azok, akik m\u00e1rcius 24-ig \u00e9rv\u00e9nyesen regisztr\u00e1ltak. Az olt\u00e1suk cs\u00fct\u00f6rt\u00f6k\u00f6n, p\u00e9nteken \u00e9s szombaton t\u00f6rt\u00e9nik Pfizer-vakcin\u00e1val. A mostani \u00e9s a j\u00f6v\u0151 heti olt\u00e1si akci\u00f3ra t\u00f6bb mint 162 ezer dolgoz\u00f3 kap beh\u00edv\u00f3t. Az els\u0151 olt\u00e1s ut\u00e1n is m\u00e1r jelent\u0151sen emelkedik a v\u00e9detts\u00e9g a v\u00edrusfert\u0151z\u00e9s s\u00falyos lefoly\u00e1sa ellen.\n\n\nM\u00e1rcius 29. \u00e9jf\u00e9lig \u00f6sszesen k\u00f6zel 215 ezer \u00f3vodai, iskolai, b\u00f6lcs\u0151dei \u00e9s szakk\u00e9pz\u00e9si dolgoz\u00f3 regisztr\u00e1lt olt\u00e1sra. K\u00f6z\u00fcl\u00fck 174 ezer\u00a0k\u00f6znevel\u00e9si int\u00e9zm\u00e9ny dolgoz\u00f3ja, 29 ezren a szakk\u00e9pz\u00e9sben dolgoznak, 11 ezren \u00e1llami vagy \u00f6nkorm\u00e1nyzati, t\u00f6bb mint ezren pedig mag\u00e1nb\u00f6lcs\u0151d\u00e9kben dolgoznak.\nA regisztr\u00e1ltakb\u00f3l mostanra 46 ezer\u00a0 f\u0151 m\u00e1r megkapta az olt\u00e1s\u00e1t, \u00e9rtelemszer\u0171en \u0151k m\u00e1r nem vesznek r\u00e9szt a mostani kamp\u00e1nyszer\u0171 olt\u00e1si akci\u00f3kban, \u00e9s azok sem, akik az elm\u00falt h\u00e1rom h\u00f3napban igazoltan koronav\u00edrus-fert\u0151z\u00f6ttek voltak.\nA mostani \u00e9s a j\u00f6v\u0151 heti olt\u00e1si akci\u00f3ra \u00edgy t\u00f6bb mint 162 ezer dolgoz\u00f3 kap beh\u00edv\u00f3t. A v\u00e9gleges adatok szerint a most szombatig zajl\u00f3 olt\u00e1sra\u00a0ennek megfelel\u0151en \u00f6sszesen 78 ezer f\u0151 kapott beh\u00edv\u00f3t, a j\u00f6v\u0151 heti olt\u00e1sra t\u00f6bb mint 84 ezren fognak. Azok, akik az elm\u00falt h\u00e1rom h\u00f3napban igazoltan koronav\u00edrus-fert\u0151z\u00f6ttek voltak, vagy most m\u00e1s okb\u00f3l nem tudnak megjelenni az olt\u00f3ponton, k\u00e9s\u0151bb is kapnak majd lehet\u0151s\u00e9get az olt\u00e1sra.\n\n"}]