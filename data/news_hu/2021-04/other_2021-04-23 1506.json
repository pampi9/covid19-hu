[{"date": "2021-04-23 15:06", "url": "https://koronavirus.gov.hu/cikkek/szijjarto-peter-nyomdaipari-beruhazashoz-nyujt-100-millio-forintos-tamogatast-kormany", "h1": "Szijj\u00e1rt\u00f3 P\u00e9ter: nyomdaipari beruh\u00e1z\u00e1shoz ny\u00fajt 100 milli\u00f3 forintos t\u00e1mogat\u00e1st a korm\u00e1ny", "body": "\nA magyar korm\u00e1ny 100 milli\u00f3 forintos t\u00e1mogat\u00e1s\u00e1val az Eclipse Print Kft. 200 milli\u00f3 forintos beruh\u00e1z\u00e1st hajt v\u00e9gre, \u00e9s ezzel 64 munkav\u00e1llal\u00f3 poz\u00edci\u00f3j\u00e1t \"betonbiztoss\u00e1 teszi\" - jelentette be Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter p\u00e9nteken, a nyomdaipari v\u00e1llalat telephely\u00e9n, Edel\u00e9nyben tartott sajt\u00f3t\u00e1j\u00e9koztat\u00f3n.\n\n\n\u00a0A t\u00e1rcavezet\u0151 kiemelte: a leg\u00fajabb t\u00e1mogat\u00e1ssal egy\u00fctt a korm\u00e1ny \u00f6sszesen 56 Borsod megyei v\u00e1llalat beruh\u00e1z\u00e1s\u00e1t seg\u00edtette, amelyek egy\u00fctt 51 milli\u00e1rd forint \u00e9rt\u00e9k\u0171 fejleszt\u00e9st hajtottak v\u00e9gre 17 milli\u00e1rd forintos \u00e1llami t\u00e1mogat\u00e1ssal. Ezek a beruh\u00e1z\u00e1sok \u00f6sszesen 24 ezer munkahely megment\u00e9s\u00e9hez j\u00e1rultak hozz\u00e1 - f\u0171zte hozz\u00e1.\n\u00a0\u00a0\u00a0\u00a0A vid\u00e9ken m\u0171k\u00f6d\u0151 magyar v\u00e1llalatok, azon bel\u00fcl is f\u0151leg a m\u00e1r \u00e9vek \u00f3ta a hazai \u00e9s k\u00fclf\u00f6ldi piacokon is sikeres k\u00f6zepes v\u00e1llalatok hozz\u00e1j\u00e1rul\u00e1sa a GDP-hez egyre er\u0151sebb - h\u00fazta al\u00e1 a t\u00e1rcavezet\u0151.\n\u00a0\u00a0\u00a0\u00a0Utalva az Eclipse Print cseh tulajdonosi h\u00e1tter\u00e9re, megjegyezte: \u00f6r\u00f6mmel t\u00f6lti el, hogy a k\u00f6z\u00e9p-eur\u00f3pai politikai egy\u00fcttm\u0171k\u00f6d\u00e9s mellett egyre mark\u00e1nsabb a t\u00e9rs\u00e9gbeli gazdas\u00e1gi egy\u00fcttm\u0171k\u00f6d\u00e9s is. A jelek szerint a j\u00e1rv\u00e1ny ut\u00e1n is a k\u00f6z\u00e9p-eur\u00f3pai r\u00e9gi\u00f3 lesz az Eur\u00f3pai Uni\u00f3 n\u00f6veked\u00e9si motorja - mutatott r\u00e1.\n\u00a0\u00a0\u00a0\u00a0Szijj\u00e1rt\u00f3 P\u00e9ter felid\u00e9zte, hogy mik\u00f6zben vil\u00e1gszerte 42 sz\u00e1zal\u00e9kkal cs\u00f6kkentek tavaly a beruh\u00e1z\u00e1sok, Magyarorsz\u00e1g beruh\u00e1z\u00e1si rekordot d\u00f6nt\u00f6tt; a magyar korm\u00e1ny egy \u00e9v alatt 1436 v\u00e1llalat fejleszt\u00e9s\u00e9t t\u00e1mogatta. A GDP-ar\u00e1nyos export tekintet\u00e9ben Magyarorsz\u00e1g vil\u00e1gszinten a 11. helyre ker\u00fclt - folytatta. Arra is kit\u00e9rt, hogy a magyar export \u00fajra 100 milli\u00e1rd eur\u00f3 f\u00f6l\u00e9 ugrott, mik\u00f6zben a vil\u00e1gkereskedelmi volumen 9 sz\u00e1zal\u00e9kkal cs\u00f6kkent.\n\u00a0\u00a0\u00a0\u00a0A k\u00fclgazdas\u00e1gi \u00e9s k\u00fcl\u00fcgyminiszter \u00fagy fogalmazott, hogy a neh\u00e9zs\u00e9geket az orsz\u00e1g a maga jav\u00e1ra tudta ford\u00edtani. Ebben szerinte nagy szerepe volt annak, hogy semmif\u00e9le k\u00fcls\u0151 nyom\u00e1st nem fogadtak el, p\u00e9ld\u00e1ul azt az \u00e1ll\u00e1spontot sem vett\u00e9k \u00e1t, hogy a j\u00e1rv\u00e1ny \"automatikusan \u00e9s v\u00e9dhetetlen\u00fcl\" t\u00f6meges munkan\u00e9lk\u00fclis\u00e9ghez vezet, hanem seg\u00e9ly helyett munk\u00e1t k\u00edn\u00e1ltak, \u00e9s a beruh\u00e1z\u00e1sok t\u00e1mogat\u00e1s\u00e1ra \u00f6sszpontos\u00edtottak.\n\u00a0\u00a0\u00a0\u00a0Magyarorsz\u00e1g a keleti vakcin\u00e1k n\u00e9lk\u00fcl nem \u00e9rte volna el a 3,5 milli\u00f3 f\u0151s oltotts\u00e1gi szintet, tov\u00e1bb\u00e1 n\u00e9h\u00e1ny napon bel\u00fcl nem tehetne \u00fajabb nagy l\u00e9p\u00e9st a kor\u00e1bbi normalit\u00e1shoz visszat\u00e9r\u00e9s ir\u00e1ny\u00e1ba - h\u00fazta al\u00e1 a t\u00e1rcavezet\u0151, aki utalt arra is, hogy hamarosan \u00fajabb 1,5 milli\u00f3s olt\u00f3anyag sz\u00e1ll\u00edtm\u00e1ny \u00e9rkezik Keletr\u0151l az orsz\u00e1gba.\n\n\nMTI 2021. \u00e1prilis 23., p\u00e9ntek 14:49\n\u00a0\n\n"}]