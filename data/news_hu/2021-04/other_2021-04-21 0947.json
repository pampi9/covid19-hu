[{"date": "2021-04-21 09:47", "url": "https://koronavirus.gov.hu/cikkek/szijjarto-csaknem-masfelmillio-adag-oltoanyag-erkezik-napokban", "h1": "Szijj\u00e1rt\u00f3: csaknem m\u00e1sf\u00e9lmilli\u00f3 adag olt\u00f3anyag \u00e9rkezik a napokban", "body": "\nA k\u00f6vetkez\u0151 t\u00edz napban 1 milli\u00f3 480 ezer adag olt\u00f3anyag \u00e9rkezik Magyarorsz\u00e1gra Oroszorsz\u00e1gb\u00f3l \u00e9s K\u00edn\u00e1b\u00f3l - mondta a k\u00fclgazdas\u00e1gi \u00e9s k\u00fcl\u00fcgyminiszter szerd\u00e1n Budapesten.\n\n\nSzijj\u00e1rt\u00f3 P\u00e9ter egyeztetett Hans Kluge-zsal, a WHO (Eg\u00e9szs\u00e9g\u00fcgyi Vil\u00e1gszervezet) eur\u00f3pai region\u00e1lis igazgat\u00f3j\u00e1val, majd sajt\u00f3t\u00e1j\u00e9koztat\u00f3jukon kiemelte: szombaton 600 ezer adag vakcina j\u00f6n K\u00edn\u00e1b\u00f3l, ami a vil\u00e1gj\u00e1rv\u00e1ny kezdete \u00f3ta a legnagyobb egyszeri sz\u00e1ll\u00edt\u00e1si mennyis\u00e9g. A j\u00f6v\u0151 h\u00e9t elej\u00e9n Oroszorsz\u00e1gb\u00f3l 280 ezer m\u00e1sodik komponens\u0171 Szputnyik olt\u00f3anyag \u00e9rkezik - k\u00f6z\u00f6lte.\n\u00a0A j\u00f6v\u0151 h\u00e9t m\u00e1sodik fel\u00e9ben 400 ezer adagot hoznak K\u00edn\u00e1b\u00f3l, egy\u00fattal elhozz\u00e1k Gr\u00fazi\u00e1nak az \u00e1ltala v\u00e1s\u00e1rolt 100 ezer d\u00f3zist is. Emellett, szint\u00e9n a j\u00f6v\u0151 h\u00e9t m\u00e1sodik fel\u00e9ben, 200 ezer Szputynik els\u0151 komponens\u0171 vakcina is \u00e9rkezik - tette hozz\u00e1.\n\u00a0\u00a0\u00a0\u00a0Megjegyezte: \u00edgy \u00f6sszesen 2,1 milli\u00f3 adag k\u00ednai olt\u00f3anyag lesz Magyarorsz\u00e1gon, mert b\u00e1r a szerz\u0151d\u00e9s szerint 1,5 milli\u00f3 d\u00f3zist sz\u00e1ll\u00edtottak volna \u00e1prilis v\u00e9g\u00e9ig, 600 ezer adaggal t\u00f6bbet k\u00fcldenek, \u00e9s \u00edgy megel\u0151zhet\u0151 az a neh\u00e9z helyzet, amelyet egy nyugati sz\u00e1ll\u00edt\u00f3 visszal\u00e9p\u00e9se miatti kies\u00e9s okozott volna.\nSzijj\u00e1rt\u00f3 P\u00e9ter kifejtette: Magyarorsz\u00e1g a j\u00e1rv\u00e1ny elleni v\u00e9dekez\u00e9s sor\u00e1n rendszeresen egyeztetett a WHO-val, az int\u00e9zked\u00e9sek meghozatalakor a szervezet sztenderdjei szerint j\u00e1rt el.\n\u00a0\u00a0\u00a0\u00a0Hangs\u00falyozta: Magyarorsz\u00e1g egyre ink\u00e1bb az eur\u00f3pai uni\u00f3s ranglista \u00e9l\u00e9n \u00e1ll az \u00e1toltotts\u00e1g tekintet\u00e9ben, ez\u00e9rt k\u00f6sz\u00f6net illeti az eg\u00e9szs\u00e9g\u00fcgyi dolgoz\u00f3kat \u00e9s mindazokat, akik az olt\u00f3anyagok logisztik\u00e1j\u00e1ban vesznek r\u00e9szt. A sikeres \u00e9s gyors olt\u00e1si folyamathoz tov\u00e1bbra is biztos\u00edtott a megfelel\u0151 mennyis\u00e9g\u0171 vakcina - jelentette ki.\nA miniszter k\u00f6sz\u00f6netet mondott a WHO-nak, ami\u00e9rt mindv\u00e9gig fair \u00e9s korrekt maradt, \u00e9s nem \u00fclt fel a politikai hangulatkelt\u00e9snek, az olt\u00f3anyagot pedig mindig is az emberi \u00e9letek ment\u00e9s\u00e9re alkalmas legfontosabb eszk\u00f6zk\u00e9nt kezelte, amelyn\u00e9l csak az sz\u00e1m\u00edt, hogy biztons\u00e1gos \u00e9s hat\u00e9kony legyen. Magyarorsz\u00e1gon is ebben a szellemben hozt\u00e1k meg a d\u00f6nt\u00e9seket - f\u0171zte hozz\u00e1.\n\nMTI 2021. \u00e1prilis 21.\n\n"}]