[{"date": "2021-04-24 17:40", "url": "https://koronavirus.gov.hu/cikkek/gulyas-magyarorszag-az-elsok-kozott-nyujtja-be-helyreallitasi-tervet-az-europai-bizottsagnak", "h1": "Guly\u00e1s: Magyarorsz\u00e1g az els\u0151k k\u00f6z\u00f6tt ny\u00fajtja be helyre\u00e1ll\u00edt\u00e1si terv\u00e9t az Eur\u00f3pai Bizotts\u00e1gnak", "body": "\nMagyarorsz\u00e1g az els\u0151k k\u00f6z\u00f6tt ny\u00fajtja be helyre\u00e1ll\u00edt\u00e1si terv\u00e9t az Eur\u00f3pai Bizotts\u00e1gnak - mondta a Minisztereln\u00f6ks\u00e9get vezet\u0151 miniszter szombaton az MTI-nek.\n\n\nGuly\u00e1s Gergely felid\u00e9zte: Orb\u00e1n Viktor minisztereln\u00f6k p\u00e9nteken tal\u00e1lkozott Ursula von der Leyennel, az Eur\u00f3pai Bizotts\u00e1g eln\u00f6k\u00e9vel, ahol az aktu\u00e1lis k\u00e9rd\u00e9sek mellett az Eur\u00f3pai Uni\u00f3 j\u00f6v\u0151j\u00e9vel kapcsolatos \u00fcgyek is napirendre ker\u00fcltek.\nAz aktu\u00e1lis k\u00e9rd\u00e9sek k\u00f6z\u00f6tt a legfontosabb a koronav\u00edrus-j\u00e1rv\u00e1ny okozta v\u00e1ls\u00e1g k\u00f6vetkezm\u00e9nyeinek enyh\u00edt\u00e9s\u00e9re szolg\u00e1l\u00f3 Helyre\u00e1ll\u00edt\u00e1si \u00e9s Ellen\u00e1ll\u00f3k\u00e9pess\u00e9gi Eszk\u00f6z (RRF) volt, amelyben az \u00e1llam- \u00e9s korm\u00e1nyf\u0151k m\u00e9g tavaly decemberben, a h\u00e9t\u00e9ves k\u00f6lts\u00e9gvet\u00e9ssel egy\u00fctt \u00e1llapodtak meg. A helyre\u00e1ll\u00edt\u00e1si alapb\u00f3l Magyarorsz\u00e1got 2511 milli\u00e1rd vissza nem t\u00e9r\u00edtend\u0151 t\u00e1mogat\u00e1s illeti meg \u00e9s ezen k\u00edv\u00fcl lehet\u0151s\u00e9g van 3384 milli\u00e1rd forint hitel felv\u00e9tel\u00e9re - id\u00e9zte fel a miniszter.\nGuly\u00e1s Gergely hangs\u00falyozta: Magyarorsz\u00e1g j\u00f3l \u00e1ll az \u00fajraind\u00edt\u00e1si terv elk\u00e9sz\u00edt\u00e9s\u00e9ben \u00e9s az els\u0151k k\u00f6z\u00f6tt fogja azt beny\u00fajtani. Hozz\u00e1tette: a minisztereln\u00f6k egy\u00e9rtelm\u0171v\u00e9 tette a bizotts\u00e1g eln\u00f6k\u00e9nek, hogy Magyarorsz\u00e1g a saj\u00e1t \u00fajraind\u00edt\u00e1si terv\u00e9t az alap vissza nem t\u00e9r\u00edtend\u0151 t\u00e1mogat\u00e1si r\u00e9sz\u00e9re fogja beadni.\nA miniszter elmondta: vil\u00e1gos f\u00f3kuszai vannak a magyar tervnek, ilyen az eg\u00e9szs\u00e9g\u00fcgy fejleszt\u00e9se, amelyre a legt\u00f6bbet k\u00f6lten\u00e9 a korm\u00e1ny, tov\u00e1bb\u00e1 az infrastrukt\u00fara fejleszt\u00e9se, amely kibocs\u00e1t\u00e1s-cs\u00f6kkent\u00e9ssel is egy\u00fctt j\u00e1r, \u00e9s vas\u00fati, valamint agglomer\u00e1ci\u00f3s H\u00c9V-fejleszt\u00e9seket tartalmaz. Kiemelt ter\u00fclet tov\u00e1bb\u00e1 a fels\u0151oktat\u00e1s fejleszt\u00e9se \u00e9s az \u00e1t\u00e1ll\u00e1s a k\u00f6rforg\u00e1sos gazdas\u00e1gra.\nGuly\u00e1s Gergely sz\u00f3lt arr\u00f3l is, az RRF \u00e1ltal biztos\u00edtott hitelt 2023 v\u00e9g\u00e9ig b\u00e1rmikor lehet ig\u00e9nyelni, \u00e9s sz\u00fcks\u00e9g eset\u00e9n egyes konkr\u00e9tan meghat\u00e1rozott projektekre a korm\u00e1ny megfontolja a hitelfelv\u00e9telt, de - hangs\u00falyozta - szeretn\u00e9k min\u00e9l alacsonyabb \u00e1llamad\u00f3ss\u00e1g mellett v\u00e9grehajtani a gazdas\u00e1g \u00fajraind\u00edt\u00e1s\u00e1t.\nElmondta azt is, a minisztereln\u00f6k \u00e9s a bizotts\u00e1gi eln\u00f6k megbesz\u00e9l\u00e9s\u00e9n sz\u00f3ba ker\u00fcltek olyan r\u00e9szletk\u00e9rd\u00e9sek is, amelyek a hat\u00e9kony \u00e9s gyors d\u00f6nt\u00e9shozatalhoz sz\u00fcks\u00e9gesek. Az Eur\u00f3pai Bizotts\u00e1g jelezte, hogy igyekszik k\u00e9t h\u00f3nap alatt elb\u00edr\u00e1lni a helyre\u00e1ll\u00edt\u00e1si terveket \u00e9s a lehet\u0151 leghamarabb d\u00f6nt\u00e9st hozni - jegyezte meg a miniszter.\nGuly\u00e1s Gergely elmondta, Orb\u00e1n Viktor \u00e9s Ursula von der Leyen megbesz\u00e9l\u00e9s\u00e9n sz\u00f3ba ker\u00fclt az Oroszorsz\u00e1ghoz \u00e9s K\u00edn\u00e1hoz val\u00f3 viszony is. Az aktualit\u00e1sok k\u00f6z\u00f6tt pedig sz\u00f3t ejtettek az EU oltotts\u00e1gi helyzet\u00e9r\u0151l. Guly\u00e1s Gergely kiemelte: a lakoss\u00e1g \u00e1toltotts\u00e1g\u00e1ban Magyarorsz\u00e1g M\u00e1lta mellett listavezet\u0151 az EU-ban, k\u00f6sz\u00f6nhet\u0151en annak, hogy minden vakcin\u00e1t ig\u00e9nybe vett, amit az EU beszerzett, emellett pedig Oroszorsz\u00e1gb\u00f3l \u00e9s K\u00edn\u00e1b\u00f3l is szerzett be olt\u00f3anyagot. Ennek k\u00f6sz\u00f6nhet\u0151, hogy napokon bel\u00fcl beoltj\u00e1k a 18 \u00e9v feletti magyar lakoss\u00e1g t\u00f6bb mint fel\u00e9t - jegyezte meg a Minisztereln\u00f6ks\u00e9get vezet\u0151 miniszter.\n\nMTI 2021. \u00e1prilis 24.\n\n"}]