[{"date": "2021-04-26 10:20", "url": "https://koronavirus.gov.hu/cikkek/megnyilt-az-online-idopontfoglalo-mostantol-minden-ervenyes-regisztracioval-rendelkezo-tud", "h1": "Megny\u00edlt az online id\u0151pontfoglal\u00f3! - Mostant\u00f3l minden \u00e9rv\u00e9nyes regisztr\u00e1ci\u00f3val rendelkez\u0151 tud interneten olt\u00e1si id\u0151pontot foglalni", "body": "\nA mai nappal megny\u00edlt az online olt\u00e1si id\u0151pontfoglal\u00f3. Mostant\u00f3l m\u00e1r minden m\u00e9g nem beoltott \u00e9s \u00e9rv\u00e9nyes regisztr\u00e1ci\u00f3val rendelkez\u0151 tud interneten id\u0151pontot foglalni az olt\u00e1s\u00e1ra. Az id\u0151pontfoglal\u00f3 most kifejezetten a j\u00f6v\u0151 heti Sinopharm vakcin\u00e1val t\u00f6rt\u00e9n\u0151 olt\u00e1sra van kinyitva. A regisztr\u00e1lt b\u00e1rmely, a sz\u00e1m\u00e1ra megfelel\u0151 k\u00f3rh\u00e1zi olt\u00f3pontra tud id\u0151pontot foglalni h\u00e9tf\u0151, kedd \u00e9s szerdai napokra. Az id\u0151pontfoglal\u00f3 el\u00e9rhet\u0151s\u00e9ge: https://www.eeszt.gov.hu\n\n\nAz online id\u0151pontfoglal\u00f3t azut\u00e1n nyitotta meg az Orsz\u00e1gos olt\u00e1si munkacsoport, hogy azt az elm\u00falt k\u00e9t napon sikeresen tesztelte.\nAz online id\u0151pontfoglal\u00f3 el\u00e9rhet\u0151s\u00e9ge: www.eeszt.gov.hu\u00a0 (ez az\u00a0 Elektronikus Eg\u00e9szs\u00e9g\u00fcgyi Szolg\u00e1ltat\u00e1si T\u00e9r lakoss\u00e1gi port\u00e1lja).\nAz id\u0151pontfoglal\u00f3t a k\u00f3rh\u00e1zi olt\u00f3pontokon t\u00f6rt\u00e9n\u0151 olt\u00e1sokra lehet haszn\u00e1lni. Az id\u0151pontfoglal\u00f3ban jelenleg \u00e1prilis 26. h\u00e9tf\u0151, 27. kedd, 28. szerda napokra lehet olt\u00e1si id\u0151pontokat foglalni a Sinopharm vakcin\u00e1val t\u00f6rt\u00e9n\u0151 olt\u00e1sokra.\nAz id\u0151pontfoglal\u00f3t csak az olt\u00e1sra regisztr\u00e1ltak \u00a0tudj\u00e1k haszn\u00e1lni, k\u00f6z\u00fcl\u00fck is csak azok, akiknek a regisztr\u00e1ci\u00f3ja m\u00e1r \u00e9rv\u00e9nyes\u00edtve van, teh\u00e1t a regisztr\u00e1ci\u00f3kor megadott adataikat m\u00e1r ellen\u0151rizt\u00e9k.\u00a0Itt ellen\u0151rizheti, hogy az \u00d6n regisztr\u00e1ci\u00f3ja milyen st\u00e1tuszban van:\u00a0https://vakcinareg.neak.gov.hu/regisztracio/\nAz id\u0151pontfoglal\u00f3 kezel\u00e9se nagyon k\u00f6nny\u0171, a TAJ-sz\u00e1m \u00e9s sz\u00fclet\u00e9si d\u00e1tum megad\u00e1s\u00e1val tudnak bel\u00e9pni a regisztr\u00e1ltak. Majd kiv\u00e1laszthatj\u00e1k, hogy melyik napon, h\u00e1ny \u00f3rakor \u00e9s melyik telep\u00fcl\u00e9sen \u00e9s ott melyik\u00a0k\u00f3rh\u00e1zi olt\u00f3ponton szeretn\u00e9k megkapni az olt\u00e1st. Fontos tudni, hogy mindenki csak egy foglal\u00e1st tud v\u00e9gezni \u00e9s a v\u00e9gleges\u00edtett foglal\u00e1sa m\u00e1r nem m\u00f3dos\u00edthat\u00f3. A foglal\u00e1sn\u00e1l \u00e9rdemes arra is gondolni, hogy az egy h\u00f3nap m\u00falva esed\u00e9kes m\u00e1sodik olt\u00e1st is ugyanazon a k\u00f3rh\u00e1zi olt\u00f3ponton fogja megkapni, ahol az els\u0151t. A regisztr\u00e1lt az id\u0151pontfoglal\u00e1sr\u00f3l visszaigazol\u00f3 emailt, s\u0151t az olt\u00e1s el\u0151tti nap eml\u00e9keztet\u0151 emailt is kap.\u00a0A foglal\u00e1s visszaigazol\u00e1sa ki is nyomtathat\u00f3.\nK\u00e9rj\u00fck, hogy aki a megadott h\u00e1rom nap valamelyik\u00e9n szeretne olt\u00e1st kapni, az miel\u0151bb foglalja le az id\u0151pontot!\nK\u00e9rj\u00fck, hogy\u00a0a lefoglalt id\u0151pontban pontosan jelenjen meg! Az olt\u00e1sra vigye a szem\u00e9lyi igazolv\u00e1ny\u00e1t, a TAJ-k\u00e1rty\u00e1t, a kit\u00f6lt\u00f6tt \u00e9s kinyomtatott hozz\u00e1j\u00e1rul\u00f3 nyilatkozatot, \u00e9s lehet\u0151leg a kinyomtatott foglal\u00e1s visszaigazol\u00e1st.\nK\u00e9rj\u00fck a regisztr\u00e1ltakat, hogy ha m\u00e1r\u00a0foglaltak online id\u0151pontot \u00e9s a h\u00e1ziorvosuk is h\u00edvja \u0151ket olt\u00e1sra, akkor jelezz\u00e9k a h\u00e1ziorvosnak, hogy m\u00e1r van id\u0151pontjuk k\u00f3rh\u00e1zi olt\u00f3pontos olt\u00e1sra! \u00cdgy a h\u00e1ziorvos m\u00e1snak tudja felaj\u00e1nlani\u00a0a\u00a0vakcin\u00e1t.\n\nK\u00e9rd\u00e9s-v\u00e1lasz\nKi jogosult most online id\u0151pontfoglal\u00e1sra?\nMinden olyan regisztr\u00e1lt, aki m\u00e9g nincs beoltva \u00e9s akinek m\u00e1r feldolgozt\u00e1k \u00e9s \u00e9rv\u00e9nyes\u00edtett\u00e9k a regisztr\u00e1ci\u00f3j\u00e1t.\u00a0Itt ellen\u0151rizheti, hogy az \u00d6n regisztr\u00e1ci\u00f3ja milyen st\u00e1tuszban van: https://vakcinareg.neak.gov.hu/regisztracio/\nNem r\u00e9g regisztr\u00e1ltam, de m\u00e9g nem \u00e9rv\u00e9nyes a regisztr\u00e1ci\u00f3m. Foglalhatok id\u0151pontot? \nNem. Csak a m\u00e1r feldolgozott, \u00e9rv\u00e9nyes regisztr\u00e1ci\u00f3val rendelkez\u0151k jogosultak az id\u0151pontfoglal\u00f3 haszn\u00e1lat\u00e1ra.\u00a0 Ha \u00d6n p\u00e1r napja regisztr\u00e1lt, k\u00e9rj\u00fck legyen t\u00fcrelemmel a regisztr\u00e1ci\u00f3ja \u00e9rv\u00e9nyes\u00edt\u00e9s\u00e9ig, \u00e9s azt k\u00f6vet\u0151en, egy m\u00e1sik alkalommal m\u00e1r haszn\u00e1lhatja \u00d6n is az id\u0151pontfoglal\u00f3t.\nMilyen olt\u00e1si napokra tud most\u00a0id\u0151pontot foglalni?\u00a0\n\u00c1prilis 26. h\u00e9tf\u0151, 27. kedd, 28. szerda.\nMilyen vakcin\u00e1val t\u00f6rt\u00e9nik az olt\u00e1s?\u00a0\u00a0\nSinopharm vakcin\u00e1val.\nHov\u00e1 tud id\u0151pontot foglalni?\nMinden az id\u0151pontfoglal\u00f3 rendszerben felaj\u00e1nlott k\u00f3rh\u00e1zi olt\u00f3pontra.\nCsak a lakc\u00edm szerinti k\u00f3rh\u00e1zi olt\u00f3pontra lehet id\u0151pontot foglalni?\u00a0 \nNem, ak\u00e1r m\u00e1s telep\u00fcl\u00e9sen tal\u00e1lhat\u00f3 k\u00f3rh\u00e1zi olt\u00f3pontra is. A foglal\u00e1sn\u00e1l azonban vegye figyelembe, hogy a m\u00e1sodik olt\u00e1st is ugyanott fogja megkapni, ahol az els\u0151 olt\u00e1st.\nAz olt\u00e1s m\u00e1sodik id\u0151pontja is ugyanott t\u00f6rt\u00e9nik, ahol az els\u0151 olt\u00e1s?\nIgen, a m\u00e1sodik olt\u00e1s is csak ott t\u00f6rt\u00e9nhet, ahol az els\u0151 (a k\u00e9t olt\u00e1s k\u00f6z\u00f6tt\u00a0 28 napos a k\u00fcl\u00f6nbs\u00e9g enn\u00e9l a vakcin\u00e1n\u00e1l).\nLefoglaltam az id\u0151pontot. Ut\u00f3lag tudom m\u00f3dos\u00edtani?\nNem.\nNem tal\u00e1lok most megfelel\u0151 id\u0151pontot. Ha most nem foglalok, akkor is jogosult maradok az olt\u00e1sra?\nIgen.\nLefoglaltam az id\u0151pontot, de m\u00e9gse tudok elmenni a lefoglalt id\u0151pontra. Mit tegyek?\nK\u00e9rj\u00fck, hogy lehet\u0151leg jelenjen meg az olt\u00e1son a lefoglalt id\u0151pontban! Ha valamilyen okn\u00e1l fogva \u00d6n m\u00e9gsem tud megjelenni a lefoglalt id\u0151pontban, akkor is jogosult marad az olt\u00e1sra a k\u00e9s\u0151bbiekben.\nA h\u00e1ziorvosom is h\u00edvott olt\u00e1sra miut\u00e1n m\u00e1r lefoglaltam az id\u0151pontot. Mit tegyek? \nK\u00e9rj\u00fck, hogy ha\u00a0 a h\u00e1ziorvosa is h\u00edvja \u00d6nt olt\u00e1sra, akkor jelezze neki, hogy \u00d6n m\u00e1r foglalt online id\u0151pontot k\u00f3rh\u00e1zi olt\u00f3pontos olt\u00e1sra. \u00cdgy a h\u00e1ziorvos m\u00e1snak tudja felaj\u00e1nlani\u00a0 a\u00a0 vakcin\u00e1t.\nCsal\u00e1dtagok foglalhatnak egy id\u0151pontot? \u00a0\nMinden regisztr\u00e1lt saj\u00e1t maga sz\u00e1m\u00e1ra tud id\u0151pontot foglalni. Term\u00e9szetesen, ha csal\u00e1dtagok k\u00fcl\u00f6n-k\u00fcl\u00f6n tal\u00e1lnak olyan id\u0151pontot az olt\u00e1sra, amikor egy\u00fctt is tudnak menni, megtehetik.\nHat\u00f3s\u00e1gi h\u00e1zi karant\u00e9nban vagyok. Mehetek olt\u00e1sra?\nNem.\n\u00c9n szeretn\u00e9k menni olt\u00e1sra, de m\u00e1s vakcin\u00e1t k\u00e9rek. \nEz az olt\u00e1si akci\u00f3 kifejezetten Sinopharm vakcin\u00e1val t\u00f6rt\u00e9nik. Ha ez nem felel meg \u00d6nnek, akkor k\u00e9rj\u00fck, hogy ne foglaljon most id\u0151pontot!\nKr\u00f3nikus beteg vagyok.\u00a0 Foglalhatok id\u0151pontot? Olthat\u00f3 vagyok Sinopharmmal? \nA Sinopharm vakcina alkalmaz\u00e1si el\u0151\u00edr\u00e1sa szerint az egyens\u00falyban tartott, megfelel\u0151en kezelt kr\u00f3nikus betegnek is adhat\u00f3 a vakcina. De mint minden m\u00e1s olt\u00e1sn\u00e1l, itt is az olt\u00f3orvos hat\u00e1sk\u00f6re eld\u00f6nteni, hogy olthat\u00f3 vagy sem. Ez\u00e9rt fontos kit\u00f6lteni a hozz\u00e1j\u00e1rul\u00f3 nyilatkozatot a megl\u00e9v\u0151 betegs\u00e9gek felt\u00fcntet\u00e9s\u00e9vel \u00e9s a megl\u00e9v\u0151 kr\u00f3nikus betegs\u00e9get az olt\u00f3orvosnak az olt\u00e1s el\u0151tt sz\u00f3ban is jelezni.\nM\u00e1r megkaptam az els\u0151 Sinopharm olt\u00e1st, akkor \u00e9n is foglalhatok id\u0151pontot a m\u00e1sodik olt\u00e1sra? \nNem. Azok foglalhatnak \u00edgy id\u0151pontot, akik m\u00e9g egy\u00e1ltal\u00e1n nem kaptak olt\u00e1st. Azok akik m\u00e1r megkapt\u00e1k az els\u0151 Sinopharm olt\u00e1sukat a h\u00e1ziorvosn\u00e1l, a m\u00e1sodikat is ott kapj\u00e1k meg.\nAkt\u00edv beteg vagyok. Foglalhatok id\u0151pontot? \nHa \u00d6n jelenleg akut koronav\u00edrus-fert\u0151z\u00f6tt\u00a0 vagy egy\u00e9b m\u00e1s l\u00e1zas, akut betegs\u00e9ge van, akkor most nem olthat\u00f3. Term\u00e9szetesen jogosult marad az olt\u00e1sra k\u00e9s\u0151bb is.\nV\u00e1rand\u00f3s vagyok. Foglalhatok id\u0151pontot?\nMivel a v\u00e1rand\u00f3soknak Pfizer \u00e9s a Moderna vakcina alkalmazhat\u00f3,\u00a0 ebben az olt\u00e1si akci\u00f3ban nem tud r\u00e9szt venni.\nMit vigyek az olt\u00e1sra?\nA\u00a0TAJ-k\u00e1rty\u00e1t, a\u00a0szem\u00e9lyi igazolv\u00e1nyt \u00e9s kit\u00f6lt\u00f6tt hozz\u00e1j\u00e1rul\u00f3 nyilatkozatot. L\u00e1sd:\u00a0https://koronavirus.gov.hu/cikkek/hozzajarulo-nyilatkozat-nyomtassa-ki-toltse-ki-es-vigye-magaval-az-oltasra\nLehet\u0151s\u00e9g szerint, a kinyomtatott visszaigazol\u00e1st az id\u0151pontfoglal\u00e1sr\u00f3l.\nAz egy h\u00f3nap m\u00falva esed\u00e9kes m\u00e1sodik olt\u00e1sra is kell majd online id\u0151pontot foglalni? \nNem. Az olt\u00f3ponton az els\u0151 olt\u00e1s bead\u00e1sakor automatikusan kap egy id\u0151pontot a m\u00e1sodik olt\u00e1sra is.\nAz online id\u0151pontfoglal\u00e1s l\u00e9p\u00e9sei\n1. L\u00e1togasson az EESZT\u00a0Lakoss\u00e1gi port\u00e1lra:\u00a0https://www.eeszt.gov.hu/hu/nyito-oldal\n\n2. Kattintson az egy\u00e9ni id\u0151pontfoglal\u00e1s gombra!\nOtt is olvashatja, hogy\u00a0az id\u0151pontfoglal\u00e1s jelenleg csak az \u00e9rv\u00e9nyes\u00a0regisztr\u00e1ltak sz\u00e1m\u00e1ra el\u00e9rhet\u0151.\n3. Megjelenik a COVID olt\u00e1s id\u0151pontfoglal\u00e1s fel\u00fclet.\nK\u00e9rj\u00fck, hogy a megfelel\u0151 mez\u0151kbe \u00edrja be a\u00a0TAJ-sz\u00e1m\u00e1t, a sz\u00fclet\u00e9si\u00a0d\u00e1tum\u00e1t, \u00e9s a k\u00e9perny\u0151n l\u00e1that\u00f3 ellen\u0151rz\u0151 k\u00f3dot. Nyomja meg a K\u00fcld\u00e9s gombot!\n\n4.\u00a0Ha \u00d6n nem jogosult az id\u0151pontfoglal\u00e1sra, akkor nem fog tudni tov\u00e1bbl\u00e9pni, \u00e9s a k\u00e9perny\u0151n azt az \u00fczenetet l\u00e1thatja, hogy \u201e\u00d6n nem jogosult olt\u00e1si id\u0151pont foglal\u00e1s\u00e1ra, az csak az el\u0151zetesen regisztr\u00e1ltak\u00a0sz\u00e1m\u00e1ra lehets\u00e9ges!\u201d.\n\n5.\u00a0Ha \u00d6n jogosult az id\u0151pontfoglal\u00e1sra, akkor megjelenik az ID\u0150PONT KERES\u00c9SE fel\u00fclet. Itt az el\u00e9rhet\u0151 olt\u00e1si id\u0151szakra v\u00e1lassza ki az \u00d6n \u00e1ltal prefer\u00e1lt\u00a0 telep\u00fcl\u00e9st (a f\u0151v\u00e1ros eset\u00e9n a ker\u00fclet), adja meg ir\u00e1ny\u00edt\u00f3sz\u00e1mot!\n\n6.\u00a0Ezut\u00e1n megjelennek a m\u00e9g lefoglalhat\u00f3\u00a0k\u00f3rh\u00e1zi olt\u00f3pontok \u00e9s ott szabad olt\u00e1si id\u0151pontok.\n\n7. Ha\u00a0\u00d6nnek megfelel\u0151 a felk\u00edn\u00e1lt valamelyik szabad id\u0151pont \u00e9s olt\u00f3pont, akkor azt a JELENTKEZEM gomb megnyit\u00e1s\u00e1val foglalhatja le.\n8. Ezt k\u00f6vet\u0151en megjelenik az id\u0151pontfoglal\u00e1s \u0171rlap, amely tartalmazza\u00a0az \u00d6n \u00e1ltal kiv\u00e1lasztott olt\u00f3pont (eg\u00e9szs\u00e9g\u00fcgyi int\u00e9zm\u00e9ny) c\u00edm\u00e9t\u00a0\u00e9s az olt\u00e1s pontos id\u0151pontj\u00e1t (d\u00e1tum, \u00f3ra), valamint az \u00d6n szem\u00e9lyes adatait (TAJ- sz\u00e1m, n\u00e9v, sz\u00fclet\u00e9si d\u00e1tum, mobiltelefonsz\u00e1m, email-c\u00edm). Itt m\u00e9g m\u00f3dos\u00edthatja az id\u0151pontot.\n\n\n9. Amennyiben az adatok megfelelnek, nyomjon r\u00e1 az ID\u0150PONTFOGLAL\u00c1S V\u00c9GLEGES\u00cdT\u00c9SE gombra.\n10. Ezt k\u00f6vet\u0151en a rendszer \u00e1tnavig\u00e1lja a SIKERES ID\u0150PONTFOGLAL\u00c1S fel\u00fcletre, amelyen lehet\u0151s\u00e9ge ny\u00edlik a foglal\u00e1si visszaigazol\u00e1s kinyomtat\u00e1s\u00e1ra is.\n\n11.\u00a0Az \u00d6n \u00e1ltal lefoglalt id\u0151pontot term\u00e9szetesen m\u00e1s m\u00e1r nem tudja lefoglalni.\n\n"}]