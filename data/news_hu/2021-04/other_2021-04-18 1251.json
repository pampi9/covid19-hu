[{"date": "2021-04-18 12:51", "url": "https://koronavirus.gov.hu/cikkek/galgoczi-agnes-javulnak-jarvanyugyi-adatok", "h1": "Galg\u00f3czi \u00c1gnes: javulnak a j\u00e1rv\u00e1ny\u00fcgyi adatok", "body": "\nJavulnak Magyarorsz\u00e1gon a j\u00e1rv\u00e1ny\u00fcgyi adatok, a koronav\u00edrus elleni olt\u00e1s folyamatosan zajlik, az orsz\u00e1gban ma m\u00e1r minden harmadik ember legal\u00e1bb egy v\u00e9d\u0151olt\u00e1st megkapott - mondta el a Nemzeti N\u00e9peg\u00e9szs\u00e9g\u00fcgyi K\u00f6zpont j\u00e1rv\u00e1ny\u00fcgyi oszt\u00e1lyvezet\u0151je vas\u00e1rnap a k\u00f6zm\u00e9di\u00e1nak.\n\nGalg\u00f3czi \u00c1gnes k\u00f6z\u00f6lte: m\u00e1r t\u00f6bb mint 3 milli\u00f3 252 ezren kaptak olt\u00e1st, \u00e9s k\u00f6z\u00fcl\u00fck 1 milli\u00f3 350 ezern\u00e9l t\u00f6bben megkapt\u00e1k a m\u00e1sodik olt\u00e1st is. Az elm\u00falt egy napban 205-en haltak meg \u00e9s \u00fajabb 3706 magyar \u00e1llampolg\u00e1rn\u00e1l mutatt\u00e1k ki a koronav\u00edrus-fert\u0151z\u00e9st.\n\u00a0\u00a0\u00a0\u00a0Kiemelte, amellett, hogy javulnak a j\u00e1rv\u00e1ny\u00fcgyi adatok \u00e9s egyre t\u00f6bben kapnak olt\u00e1st, tov\u00e1bbra is oda kell figyelni az egy\u00e9ni v\u00e9dekez\u00e9sre, \u00edgy a maszkvisel\u00e9sre, a t\u00e1vols\u00e1gtart\u00e1sra \u00e9s a higi\u00e9n\u00e9s szab\u00e1lyok betart\u00e1s\u00e1ra a koronav\u00edrus-j\u00e1rv\u00e1ny megf\u00e9kez\u00e9se \u00e9rdek\u00e9ben.\n\u00a0\u00a0\u00a0\u00a0Galg\u00f3czi \u00c1gnes arra k\u00e9rte azokat, akik m\u00e9g nem regisztr\u00e1ltak v\u00e9d\u0151olt\u00e1sra, hogy ezt tegy\u00e9k meg. Amikor a beoltottak sz\u00e1ma el\u00e9ri a 3,5 milli\u00f3t, akkor kinyithatnak a vend\u00e9gl\u00e1t\u00f3helyek teraszai, \u00e9s az olt\u00e1s el\u0151rehaladt\u00e1val, illetve a j\u00e1rv\u00e1ny\u00fcgyi adatok javul\u00e1s\u00e1val tov\u00e1bb enyh\u00edthetnek a szigor\u00fa szab\u00e1lyokon - tette hozz\u00e1.\n\n\u00a0\u00a0\u00a0\u00a0Annak kapcs\u00e1n, hogy \u00e1prilis 19-\u00e9n, h\u00e9tf\u0151n kinyithatnak az \u00f3vod\u00e1k \u00e9s az als\u00f3 tagozatos di\u00e1kok \u00fajra az iskol\u00e1ban tanulhatnak, azt mondta: a kisebb gyerekek biztons\u00e1ggal visszat\u00e9rhetnek a jelenl\u00e9ti oktat\u00e1sba, az int\u00e9zm\u00e9nyek felk\u00e9sz\u00fcltek fogad\u00e1sukra, az \u00e9p\u00fcleteket fert\u0151tlen\u00edtett\u00e9k, a pedag\u00f3gusok olt\u00e1si kamp\u00e1nya h\u00e1rom h\u00e9tv\u00e9g\u00e9n kereszt\u00fcl folyt.\n\u00a0\u00a0\u00a0\u00a0Galg\u00f3czi \u00c1gnes k\u00f6z\u00f6lte azt is, hogy egyre nagyobb mennyis\u00e9gben, folyamatosan \u00e9rkeznek Magyarorsz\u00e1gra a vakcinasz\u00e1ll\u00edtm\u00e1nyok. A teljes eg\u00e9szs\u00e9g\u00fcgyi ell\u00e1t\u00f3rendszert bevont\u00e1k az olt\u00e1s szervez\u00e9s\u00e9be \u00e9s lebonyol\u00edt\u00e1s\u00e1ba - jelezte.\n\u00a0\u00a0\u00a0\u00a0Elmondta azt is, hogy Magyarorsz\u00e1gon \"nagyon j\u00f3l halad az olt\u00e1si kamp\u00e1ny\", a regisztr\u00e1lt 60 \u00e9v felettiek mintegy 90 sz\u00e1zal\u00e9ka be van oltva, \u00e9s most m\u00e1r a 18 \u00e9s 59 \u00e9v k\u00f6z\u00f6tti akt\u00edv koroszt\u00e1lyt is folyamatosan oltj\u00e1k.\n\u00a0\u00a0\u00a0\u00a0Galg\u00f3czi \u00c1gnes hangs\u00falyozta: mindannyiunk felel\u0151ss\u00e9ge, hogy olt\u00e1st kapjunk, magunkat is v\u00e9deni kell, nem el\u00e9gs\u00e9ges az, ha csak m\u00e1sok beoltotts\u00e1g\u00e1ra sz\u00e1m\u00edtunk.\n\u00a0\u00a0\u00a0\u00a0A Magyarorsz\u00e1gon enged\u00e9lyezett \u00e9s haszn\u00e1lt vakcin\u00e1k hat\u00e9konyak \u00e9s biztons\u00e1gosak - jelentette ki, hozz\u00e1t\u00e9ve, hogy folyamatosan figyelemmel k\u00eds\u00e9rik a napvil\u00e1gra ker\u00fcl\u0151 klinikai kutat\u00e1si eredm\u00e9nyeket, biztons\u00e1goss\u00e1gi vizsg\u00e1latokat.\n\u00a0\nMTI\n\n"}]