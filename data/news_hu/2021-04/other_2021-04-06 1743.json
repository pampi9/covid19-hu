[{"date": "2021-04-06 17:43", "url": "https://koronavirus.gov.hu/cikkek/orban-beoltottak-szama-elerte-25-milliot", "h1": "Orb\u00e1n: a beoltottak sz\u00e1ma el\u00e9rte a 2,5 milli\u00f3t", "body": "\nA minisztereln\u00f6k k\u00f6zl\u00e9se szerint a koronav\u00edrus ellen beoltottak sz\u00e1ma el\u00e9rte a 2,5 milli\u00f3t, \u00edgy szerd\u00e1t\u00f3l nyithatnak az \u00fczletek, \u00e9s \u00fajraindulhatnak a szolg\u00e1ltat\u00e1sok.\n\n\nOrb\u00e1n\u00a0Viktor a Facebook-oldal\u00e1n kedden d\u00e9lut\u00e1n k\u00f6zz\u00e9tett vide\u00f3ban azt mondta: \"A mai napon fontos m\u00e9rf\u00f6ldk\u0151h\u00f6z \u00e9rkezt\u00fcnk. 2,5 milli\u00f3 honfit\u00e1rsunk beoltva.\".\n\u00a0\u00a0\u00a0\u00a0A korm\u00e1nyf\u0151 \u00fagy fogalmazott: \"egy \u00e9ve h\u00e1bor\u00fas id\u0151kre eml\u00e9keztet\u0151 \u00e1llapotok k\u00f6z\u00f6tt, korl\u00e1toz\u00e1sok, kij\u00e1r\u00e1si tilalom \u00e9s szem\u00e9lyes vesztes\u00e9gek mellett \u00e9lj\u00fck az \u00e9let\u00fcnket. A v\u00edrus h\u00e1bor\u00fat ind\u00edtott ellen\u00fcnk, \u00e9s az egyetlen, gy\u0151zelemmel kecsegtet\u0151 fegyver a vakcina\".\nOrb\u00e1n\u00a0Viktor k\u00f6z\u00f6lte: egy h\u00f3nap alatt k\u00e9t \u00e9s f\u00e9lszeresre n\u00f6velt\u00e9k a beoltottak sz\u00e1m\u00e1t. Ez\u00e9rt - folytatta - holnapt\u00f3l nyithatnak az \u00fczletek, \u00e9s \u00fajraindulhatnak a szolg\u00e1ltat\u00e1sok. Hozz\u00e1tette, j\u00e1rv\u00e1ny\u00fcgyi int\u00e9zked\u00e9sek lesznek. Ezek betart\u00e1s\u00e1t k\u00e9rte.\n\u00a0\u00a0\u00a0\u00a0K\u00f6z\u00f6lte azt is: az olt\u00e1st hasonl\u00f3 temp\u00f3ban folytatj\u00e1k.\n\u00a0\u00a0\u00a0\u00a0Megk\u00f6sz\u00f6nte az orvosok \u00e9s az \u00e1pol\u00f3k munk\u00e1j\u00e1t, a magyar embereket pedig arra k\u00e9rte, hogy regisztr\u00e1ljanak, \u00e9s vegy\u00e9k fel az olt\u00e1st.\n\"Magyarorsz\u00e1g lehet, Magyarorsz\u00e1g lesz az az eur\u00f3pai orsz\u00e1g, ahol a leggyorsabban jut vakcina mindenkinek. Nek\u00fcnk minden \u00e9let sz\u00e1m\u00edt!\" - fogalmazott.\n\nMTI 2021. \u00e1prilis 6.\n\n\u00a0\n\n"}]