[{"date": "2021-04-12 16:59", "url": "https://koronavirus.gov.hu/cikkek/szijjarto-az-autoipari-vallalatok-egyre-tobb-fejlesztesi-funkciot-telepitenek-magyarorszagra", "h1": "Szijj\u00e1rt\u00f3: az aut\u00f3ipari v\u00e1llalatok egyre t\u00f6bb fejleszt\u00e9si funkci\u00f3t telep\u00edtenek Magyarorsz\u00e1gra", "body": "\nAz aut\u00f3ipari v\u00e1llalatok egyre t\u00f6bb m\u00e9rn\u00f6ki, fejleszt\u00e9si \u00e9s szolg\u00e1ltat\u00e1si funkci\u00f3t telep\u00edtenek Magyarorsz\u00e1gra - mondta Szijj\u00e1rt\u00f3 P\u00e9ter h\u00e9tf\u0151n Biatorb\u00e1gyon a Ford \u00faj logisztikai k\u00f6zpontj\u00e1nak \u00e1tad\u00e1s\u00e1n.\n\n\nA k\u00fclgazdas\u00e1gi \u00e9s k\u00fcl\u00fcgyminiszter az esem\u00e9nyen besz\u00e9lt arr\u00f3l is, hogy a koronav\u00edrus-j\u00e1rv\u00e1nyban a nemzeti \u00e9rdek alapj\u00e1n hozott v\u00e9dekez\u00e9si int\u00e9zked\u00e9sek mind eg\u00e9szs\u00e9g\u00fcgyi, mind gazdas\u00e1gi szempontb\u00f3l sikeresek voltak.\n\u00a0\u00a0\u00a0\u00a0Kiemelte, hogy Magyarorsz\u00e1gon ma megk\u00f6zel\u00edt\u0151leg annyian dolgoznak, mint a j\u00e1rv\u00e1ny el\u0151tt, tavaly \u00fajabb beruh\u00e1z\u00e1si rekord sz\u00fcletett \u00e9s sz\u00e1zmilli\u00e1rd eur\u00f3 f\u00f6l\u00e9 emelkedett az export.\n\u00a0\u00a0\u00a0\u00a0Felid\u00e9zte: az aut\u00f3ipar a magyar gazdas\u00e1g gerinc\u00e9t jelenti, a magyar ipar kibocs\u00e1t\u00e1s\u00e1nak 30 sz\u00e1zal\u00e9ka innen sz\u00e1rmazik. Magyarorsz\u00e1got kezdetben gy\u00e1rt\u00f3helynek tekintett\u00e9k az aut\u00f3ipari v\u00e1llalatok, majd egyre t\u00f6bb m\u00e9rn\u00f6ki, fejleszt\u00e9si \u00e9s v\u00e9g\u00fcl szolg\u00e1ltat\u00e1si funkci\u00f3 is \u00e9rkezett az orsz\u00e1gba - tette hozz\u00e1, megjegyezve, hogy a Ford m\u00e1ra 624 magasan k\u00e9pzett, fiatal magyar m\u00e9rn\u00f6k\u00f6t \u00e9s k\u00f6zgazd\u00e1szt foglalkoztat.\n\u00a0\u00a0\u00a0\u00a0Szijj\u00e1rt\u00f3 P\u00e9ter\u00a0kit\u00e9rt arra is, hogy Magyarorsz\u00e1g \u00e9s az Amerikai Egyes\u00fclt \u00c1llamok gazdas\u00e1gi kapcsolatainak m\u00e9g szorosabbra f\u0171z\u00e9se t\u00f6rt\u00e9nik. Hozz\u00e1tette: 1700 amerikai v\u00e1llalat t\u00f6bb mint 100 ezer magyar embernek ad munk\u00e1t, \u00e9s az id\u00e9n \u00e9v elej\u00e9n 8 sz\u00e1zal\u00e9kos n\u00f6veked\u00e9st m\u00e9rtek a magyar-amerikai kereskedelmi forgalomban.\n\u00a0\u00a0\u00a0\u00a0A Ford most \u00e1tadott region\u00e1lis alkatr\u00e9szk\u00f6zpontja 15 k\u00f6z\u00e9p-kelet-eur\u00f3pai orsz\u00e1got szolg\u00e1l ki, a 10 ezer n\u00e9gyzetm\u00e9teres modern rakt\u00e1rk\u00f6zpont a c\u00e9g mintegy 3 milli\u00e1rd forintos beruh\u00e1z\u00e1s\u00e1val j\u00f6tt l\u00e9tre.\n\u00a0\u00a0\u00a0\u00a0Menczer Tam\u00e1s k\u00fcl\u00fcgyi \u00e1llamtitk\u00e1r az \u00faj logisztikai k\u00f6zpont kapcs\u00e1n arra h\u00edvta fel a figyelmet, hogy a beruh\u00e1z\u00e1s jelent\u0151s\u00e9g\u00e9t a gyorsas\u00e1ga \u00e9s az el\u00e9rhet\u0151s\u00e9ge adja. A biatorb\u00e1gyi fejleszt\u00e9s jelzi, hogy a magyar gazdas\u00e1gi k\u00f6rnyezet vonz\u00f3, \u00e9s egy\u00fattal jelenti az itt \u00e9l\u0151k min\u0151s\u00e9gi munk\u00e1j\u00e1nak elismer\u00e9s\u00e9t is - mondta.\n\u00a0\u00a0\u00a0\u00a0Yiannis Tavanidis, a Ford of Europe region\u00e1lis igazgat\u00f3ja egyebek mellett arr\u00f3l besz\u00e9lt, hogy az \u00fajonnan alap\u00edtott biatorb\u00e1gyi k\u00f6zpont a Ford els\u0151 Gyors Region\u00e1lis Alkatr\u00e9sz K\u00f6zpontja Eur\u00f3p\u00e1ban, amely jelenleg 55 ember sz\u00e1m\u00e1ra biztos\u00edt munkalehet\u0151s\u00e9get.\n\u00a0\u00a0\u00a0\u00a0A Ford egyre n\u00f6vekv\u0151 magyarorsz\u00e1gi besz\u00e1ll\u00edt\u00f3i h\u00e1l\u00f3zattal rendelkezik, jelenleg t\u00f6bb mint 40 v\u00e1llalat \u00e9s 69 ezer munkav\u00e1llal\u00f3 gy\u00e1rt \u00e9s sz\u00e1ll\u00edt r\u00e9szegys\u00e9geket a Ford \u00fczemei sz\u00e1m\u00e1ra.\n\n\n\nMTI 2021. \u00e1prilis 12.\n\n"}]