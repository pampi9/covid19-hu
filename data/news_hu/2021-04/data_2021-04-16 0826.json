[{"date": "2021-04-16 08:26", "url": "https://koronavirus.gov.hu/cikkek/3-millio-145-ezer-beoltott-5216-az-uj-fertozott-elhunyt-241-beteg", "h1": "3 milli\u00f3 145 ezer a beoltott, 5216 az \u00faj fert\u0151z\u00f6tt, elhunyt 241 beteg", "body": "\nFolyamatosan zajlik az olt\u00e1s, a beoltottak sz\u00e1ma 3\u00a0145 592 f\u0151, k\u00f6z\u00fcl\u00fck 1\u00a0349 314 f\u0151 m\u00e1r a m\u00e1sodik olt\u00e1s\u00e1t is megkapta. 5216 az \u00faj fert\u0151z\u00f6ttek sz\u00e1ma, ezzel a j\u00e1rv\u00e1ny kezdete \u00f3ta \u00f6sszesen 742 198 f\u0151re n\u0151tt a beazonos\u00edtott fert\u0151z\u00f6ttek sz\u00e1ma. Elhunyt 241 t\u00f6bbs\u00e9g\u00e9ben id\u0151s, kr\u00f3nikus beteg, \u00edgy az elhunytak sz\u00e1ma 24\u00a0762 f\u0151re emelkedett. A gy\u00f3gyultak sz\u00e1ma folyamatosan n\u0151, jelenleg 445 920 f\u0151, az akt\u00edv fert\u0151z\u00f6ttek sz\u00e1ma pedig 271 516 f\u0151. 9 459 koronav\u00edrusos beteget \u00e1polnak k\u00f3rh\u00e1zban, k\u00f6z\u00fcl\u00fck 1\u00a0117-en vannak l\u00e9legeztet\u0151g\u00e9pen. A j\u00e1rv\u00e1ny harmadik hull\u00e1m\u00e1nak tet\u0151z\u00e9se \u00e9rz\u00e9kelhet\u0151, de m\u00e9g most is nagyon sokan fert\u0151z\u0151dnek meg, ez\u00e9rt a v\u00e9delmi int\u00e9zked\u00e9sek betart\u00e1sa tov\u00e1bbra is fontos. Az olt\u00e1sra jelentkezett id\u0151sek\u00a0 90%-a \u00e9s a regisztr\u00e1lt 18-59 \u00e9v k\u00f6z\u00f6ttiek k\u00f6zel fele (49,6%) is m\u00e1r megkapta az olt\u00e1st. Most m\u00e1r b\u00e1rmely regisztr\u00e1ltn\u00e1l cs\u00f6r\u00f6ghet az olt\u00e1sra h\u00edv\u00f3 telefon. Ma \u00e9s szombaton \u00fajabb lehet\u0151s\u00e9get kapnak a soron k\u00edv\u00fcli olt\u00e1sra a regisztr\u00e1lt pedag\u00f3gusok, b\u00f6lcs\u0151dei, \u00f3vodai \u00e9s iskolai dolgoz\u00f3k.\n\n\u00a0A j\u00e1rv\u00e1ny megf\u00e9kez\u00e9se \u00e9rdek\u00e9ben a korm\u00e1ny meghosszabb\u00edtja a jelenleg is \u00e9rv\u00e9nyben l\u00e9v\u0151 v\u00e9delmi int\u00e9zked\u00e9seket, teh\u00e1t \u00e1prilis 19. ut\u00e1n is k\u00f6telez\u0151 lesz a k\u00f6zter\u00fcleteken a maszkvisel\u00e9s, a t\u00e1vols\u00e1gtart\u00e1s, valamint \u00e9rv\u00e9nyben marad az este 10 \u00f3rakor \u00e9letbe l\u00e9p\u0151 esti kij\u00e1r\u00e1si tilalom is.\u00a0\nAz olt\u00e1si program el\u0151rehalad\u00e1s\u00e1val p\u00e1rhuzamosan ugyanakkor k\u00f6zeledik a v\u00e9delmi int\u00e9zked\u00e9sek felold\u00e1s\u00e1nak m\u00e1sodik fokozata is: a teraszok, az \u00f3vod\u00e1k \u00e9s az iskol\u00e1k als\u00f3 tagozatai is k\u00e9sz\u00fclhetnek a nyit\u00e1sra. A vend\u00e9gl\u00e1t\u00f3helyek teraszainak, kerthelyis\u00e9geinek nyit\u00e1sa az azt k\u00f6vet\u0151 napon t\u00f6rt\u00e9nhet meg, amikor a beoltottak sz\u00e1ma el\u00e9ri a 3,5 milli\u00f3t. A jogszab\u00e1ly szerint a teraszok, kerthelyis\u00e9gek reggel 5 \u00f3ra \u00e9s este f\u00e9l 10 k\u00f6z\u00f6tt lehetnek nyitva. Az itt tart\u00f3zkod\u00f3 vend\u00e9geknek nem kell maszkot viselni, de a felszolg\u00e1l\u00f3knak igen. Jelent\u0151s seg\u00edts\u00e9g a vend\u00e9gl\u00e1t\u00f3helyek sz\u00e1m\u00e1ra, hogy a korm\u00e1ny elt\u00f6rli a teraszok ut\u00e1n az \u00f6nkorm\u00e1nyzatoknak fizetend\u0151 k\u00f6zter\u00fcleti d\u00edjat.\n\n\u00c1prilis 19-\u00e9n, h\u00e9tf\u0151n az \u00f3vod\u00e1k \u00fajranyithatnak, az \u00e1ltal\u00e1nos iskol\u00e1k als\u00f3 tagozatai (1-4.\u00a0 \u00e9vfolyamokon) visszat\u00e9rnek a rendes, tantermi oktat\u00e1sra. A fels\u0151 tagozatok \u00e9s a k\u00f6z\u00e9piskol\u00e1k m\u00e1jus 10-t\u0151l t\u00e9rhetnek vissza a tantermi oktat\u00e1shoz. A feln\u0151ttk\u00e9pz\u00e9sben szint\u00e9n \u00e1prilis 19-t\u0151l ism\u00e9t lehets\u00e9gess\u00e9 v\u00e1lik a jelenl\u00e9ti oktat\u00e1s, valamint a vizsg\u00e1k megtart\u00e1sa.\n\nA korm\u00e1ny emellett m\u00e1jus 23-ig meghosszabb\u00edtja a hat\u00e1rellen\u0151rz\u00e9st, amelynek v\u00e1ltozatlanul a j\u00e1rv\u00e1ny megf\u00e9kez\u00e9se \u00e9s a haz\u00e1nkba bel\u00e9p\u0151k ellen\u0151rz\u00e9se a c\u00e9lja.\nA v\u00e9delmi int\u00e9zked\u00e9sek l\u00e9pcs\u0151zetes felold\u00e1sa els\u0151 fokozat\u00e1ban \u00e9letbe l\u00e9pett int\u00e9zked\u00e9sek szerint az\u00a0\u00fczletek reggel 5 \u00f3ra \u00e9s 21.30 k\u00f6z\u00f6tt nyitva lehetnek, \u00e9s \u00e1tlagosan 10 n\u00e9gyzetm\u00e9terenk\u00e9nt egy v\u00e1s\u00e1rl\u00f3 lehet az \u00fczletben. Nyitva lehetnek\u00a0a fodr\u00e1szatok, kozmetik\u00e1k \u00e9s m\u00e1s szolg\u00e1ltat\u00f3k.\nSzabadid\u0151s sport tev\u00e9kenys\u00e9g\u00a0\u2013 a kij\u00e1r\u00e1si tilalmon k\u00edv\u00fcli id\u0151szakban -\u00a0tov\u00e1bbra is folytathat\u00f3 egyed\u00fcl\u00a0vagy ugyanazon h\u00e1ztart\u00e1sban \u00e9l\u0151kkel, azzal a felt\u00e9tellel, hogy m\u00e1sokt\u00f3l legal\u00e1bb 1,5 m\u00e9ter t\u00e1vols\u00e1got kell tartani.\nA sz\u00e1llod\u00e1k \u00e9s fitnesztermek tov\u00e1bbra sem fogadhatnak vend\u00e9geket.\u00a0\nFelh\u00edvjuk a figyelmet, hogy\u00a0a brit v\u00edrusmut\u00e1ns tov\u00e1bbra is napi t\u00f6bb ezer embert fert\u0151z, ez\u00e9rt\u00a0az \u00e1ltal\u00e1nos \u00f3vint\u00e9zked\u00e9sek \u00e9s higi\u00e9niai szab\u00e1lyok betart\u00e1sa\u00a0tov\u00e1bbra is elengedhetetlen. A k\u00f6z\u00f6ss\u00e9gi terjed\u00e9s megf\u00e9kez\u00e9se \u00e9rdek\u00e9ben tov\u00e1bbra is\u00a0ker\u00fclj\u00fck azokat a helyeket, ahol z\u00e1rt t\u00e9rben sokan vannak, lehet\u0151leg tartsuk a szoci\u00e1lis t\u00e1vols\u00e1got, gyakran \u00e9s alaposan mossunk kezet! Akin\u00e9l k\u00fclf\u00f6ldi tart\u00f3zkod\u00e1s vagy egy\u00e9b ok miatt\u00a0hat\u00f3s\u00e1gi h\u00e1zi karant\u00e9nt\u00a0rendeltek el, az szigor\u00faan tartsa be! Akinek t\u00fcnetei vannak, az ne menjen k\u00f6z\u00f6ss\u00e9gbe, hanem maradjon otthon \u00e9s telefonon \u00e9rtes\u00edtse h\u00e1ziorvos\u00e1t!\u00a0Az otthonukban gy\u00f3gyul\u00f3 enyhe \u00e9s k\u00f6z\u00e9ps\u00falyos t\u00fcneteket mutat\u00f3 koronav\u00edrusos betegek kezel\u00e9s\u00e9re\u00a0fel\u00edrhat\u00f3 \u00e9s ingyenesen kiv\u00e1lthat\u00f3 a Favipiravir gy\u00f3gyszer, amely megakad\u00e1lyozza a t\u00fcnetek s\u00falyosabbra fordul\u00e1s\u00e1t.\u00a0https://koronavirus.gov.hu/cikkek/emmi-favipiravir-felirasan-embereletek-mulhatnak\nM\u00e1r a 4,2 milli\u00f3t is meghaladja a regisztr\u00e1ltak sz\u00e1ma, de m\u00e9g \u00edgy is sokan vannak, akik nem jelentkeztek. K\u00e9rj\u00fck, hogy aki m\u00e9g nem tette meg, az \u00a0regisztr\u00e1ljon a v\u00e9d\u0151olt\u00e1sra\u00a0a\u00a0www.vakcinainfo.gov.hu\u00a0honlapon, mert a j\u00e1rv\u00e1nyb\u00f3l egyed\u00fcl a v\u00e9d\u0151olt\u00e1s jelenti a kivezet\u0151 utat.\u00a0\nAzok a regisztr\u00e1ltak, akik m\u00e9g olt\u00e1sra v\u00e1rnak leellen\u0151rizhetik, hogy regisztr\u00e1ci\u00f3juk milyen st\u00e1tuszban van. A\u00a0Nemzeti Eg\u00e9szs\u00e9gbiztos\u00edt\u00e1si Alapkezel\u0151 egy internetes fel\u00fcletet nyitott erre a c\u00e9lra.\u00a0 R\u00e9szletek:\u00a0https://koronavirus.gov.hu/cikkek/itt-ellenorizheti-hogy-nyilvantartjak-e-ont-oltandokent\nA h\u00e1ziorvosok a praxisukhoz tartoz\u00f3 v\u00e9d\u0151olt\u00e1sra regisztr\u00e1ltak list\u00e1j\u00e1t heti friss\u00edt\u00e9ssel megkapj\u00e1k. Mindenki sorra fog ker\u00fclni, aki online vagy post\u00e1n regisztr\u00e1lt.\u00a0\nMinden Magyarorsz\u00e1gon alkalmazott vakcina\u00a0hat\u00e1sos\u00a0\u00e9s biztons\u00e1gos, \u00e9s v\u00e9delmet ad a koronav\u00edrus-fert\u0151z\u00e9s s\u00falyos lefoly\u00e1sa ellen. Az uni\u00f3s beszerz\u00e9sb\u0151l 5 gy\u00e1rt\u00f3t\u00f3l v\u00e1runk 24 milli\u00f3 adag vakcin\u00e1t: Pfizer-BioNTech, Moderna, AstraZeneca, Janssen, Curevac, ezekb\u0151l eddig\u00a0csak a Pfizer, a Moderna, az AstraZeneca \u00e9s a Janssen rendelkezik uni\u00f3s enged\u00e9llyel \u00e9s kezdte meg a sz\u00e1ll\u00edt\u00e1st Magyarorsz\u00e1gra.\u00a0Mivel a br\u00fcsszeli beszerz\u00e9sb\u0151l\u00a0kev\u00e9s vakcina \u00e9rkezik \u00e9s lassan,\u00a0Magyarorsz\u00e1g\u00a03,5 milli\u00f3 ember olt\u00e1s\u00e1hoz el\u00e9g k\u00ednai \u00e9s orosz vakcin\u00e1t is v\u00e1s\u00e1rolt.\u00a0A k\u00ednai\u00a0Sinopharm olt\u00f3anyagb\u00f3l eddig 1,1 milli\u00f3 adag, az orosz Szputnyikb\u00f3l 1,2 milli\u00f3 adag vakcina \u00e9rkezett. https://koronavirus.gov.hu/cikkek/magyarorszagra-erkezett-vakcinak-tipusa-es-mennyisege-10\n\u00a0\nAz olt\u00e1si rendben az eg\u00e9szs\u00e9g\u00fcgyi dolgoz\u00f3k az els\u0151k,\u00a0az \u0151 kamp\u00e1nyszer\u0171 olt\u00e1suk lez\u00e1rult,\u00a0de a m\u00e1sodik k\u00f6r\u00f6s olt\u00e1sok folytat\u00f3dnak \u00e9s term\u00e9szetesen azokat az eg\u00e9szs\u00e9g\u00fcgyben dolgoz\u00f3kat is m\u00e9g beoltj\u00e1k, akik most jelentkeznek olt\u00e1s\u00e9rt a k\u00f3rh\u00e1zi olt\u00f3pontokon.\nM\u00e1sodik k\u00f6rben az id\u0151sotthonok \u00e9s a bentlak\u00e1sos szoci\u00e1lis int\u00e9zm\u00e9nyek olt\u00e1s\u00e1t v\u00e9gezt\u00e9k el.\u00a0Eddig \u00f6sszesen 90 ezren \u00e9ltek az olt\u00e1s lehet\u0151s\u00e9g\u00e9vel, t\u00f6bbs\u00e9g\u00fck m\u00e1r a m\u00e1sodik olt\u00e1s\u00e1t is megkapta.\u00a0Azok az id\u0151sek vagy szoci\u00e1lis dolgoz\u00f3k, akik eddig nem \u00e9ltek az olt\u00e1s lehet\u0151s\u00e9g\u00e9vel, de meggondolj\u00e1k magukat az int\u00e9zm\u00e9ny vezet\u00e9s\u00e9n\u00e9l jelezhetik e sz\u00e1nd\u00e9kukat. Az id\u0151sotthonokban m\u00e1r egy\u00e9rtelm\u0171en \u00e9rezhet\u0151 a v\u00e9d\u0151olt\u00e1s pozit\u00edv hat\u00e1sa.\nHarmadik k\u00f6rben, febru\u00e1r els\u0151 het\u00e9n\u00a0elkezd\u0151d\u00f6tt a v\u00e9d\u0151olt\u00e1sra regisztr\u00e1lt legid\u0151sebbek olt\u00e1sa\u00a0a\u00a0k\u00f3rh\u00e1zi olt\u00f3pontokon \u00e9s a h\u00e1ziorvosokn\u00e1l.\u00a0\u00a0Az\u00a0eddig regisztr\u00e1lt 65 \u00e9v felettiek 90%-a mostanra m\u00e1r megkapta az olt\u00e1st. Akit m\u00e9g nem\u00a0tudtak valamilyen okn\u00e1l fogva beoltani, azokat is folyamatosan pr\u00f3b\u00e1lj\u00e1k el\u00e9rni a h\u00e1ziorvosok.\nNegyedik k\u00f6rben, febru\u00e1r 11-\u00e9n megkezd\u0151d\u00f6tt\u00a0 a 60 \u00e9v alatti kr\u00f3nikus betegek olt\u00e1sa is.\u00a0Erre az AstraZeneca vakcin\u00e1t haszn\u00e1lt\u00e1k, mert az akkori el\u0151\u00edr\u00e1sok szerint\u00a0csak 18-59 \u00e9v k\u00f6z\u00f6ttieket\u00a0 lehetett vele oltani.\u00a0M\u00e1rcius m\u00e1sodik het\u00e9t\u0151l az AstraZenec\u00e1t m\u00e1r a 60 \u00e9v felettiek olt\u00e1s\u00e1ra is haszn\u00e1lj\u00e1k.\n\u00d6t\u00f6dik k\u00f6rben megt\u00f6rt\u00e9nt a v\u00e9dekez\u00e9sben r\u00e9sztvev\u0151 rend\u0151r\u00f6k, rendv\u00e9delmi dolgoz\u00f3k \u00e9s katon\u00e1k olt\u00e1sa is.\u00a0Erre az\u00e9rt van sz\u00fcks\u00e9g, hogy a j\u00e1rv\u00e1ny elleni eg\u00e9szs\u00e9g\u00fcgyi \u00e9s rendv\u00e9delmi v\u00e9dekez\u00e9s, az orsz\u00e1g k\u00f6zbiztons\u00e1ga \u00e9s hat\u00e1rv\u00e9delme tov\u00e1bbra is zavartalan legyen.\nHatodik k\u00f6rben megkezd\u0151d\u00f6tt a kritikus infrastrukt\u00far\u00e1ban dolgoz\u00f3k olt\u00e1sa. P\u00e9ld\u00e1ul az orsz\u00e1g \u00e1ramell\u00e1t\u00e1s\u00e1t biztos\u00edt\u00f3 paksi atomer\u0151m\u0171, a t\u00f6megk\u00f6zleked\u00e9si v\u00e1llalatok (M\u00c1V, BKK, GYSEV) \u00e9rintett dolgoz\u00f3inak olt\u00e1sa.\nHetedik k\u00f6rben megt\u00f6rt\u00e9nt az \u00f3vodai,\u00a0iskolai, b\u00f6lcs\u0151dei dolgoz\u00f3k soron k\u00edv\u00fcli olt\u00e1sa is.\u00a0Ezen a h\u00e9ten p\u00e9nteken \u00e9s szombaton m\u00e9g egy lehet\u0151s\u00e9get kapnak az olt\u00e1sra azok is, akik valamilyen okn\u00e1l fogva nem jelentek meg az eddigi olt\u00e1sokon.\nNyolcadik k\u00f6rben, m\u00e1r a 60 \u00e9v alatti regisztr\u00e1ltakat is oltj\u00e1k.\u00a0A\u00a0h\u00e1ziorvosok szakmai vezet\u0151i ehhez szakmai aj\u00e1nl\u00e1st dolgoztak ki, hogy mely kock\u00e1zati betegs\u00e9ggel rendelkez\u0151knek javasolt els\u0151bbs\u00e9get adni. A 18-59 \u00e9v k\u00f6z\u00f6tti regisztr\u00e1ltak k\u00f6zel fele (49,6%-a) mostanra m\u00e1r megkapta az olt\u00e1st.\nA szakmai aj\u00e1nl\u00e1sok szerint m\u00e1r a v\u00e1rand\u00f3sok is k\u00e9rhetik az olt\u00e1st.\u00a0Nekik szint\u00e9n regisztr\u00e1lni kell a\u00a0www.vakcinainfo.gov.hu\u00a0honlapon, majd a regisztr\u00e1ci\u00f3 t\u00e9ny\u00e9t jelezni kell a h\u00e1ziorvosnak, aki egy\u00e9ni m\u00e9rlegel\u00e9s alapj\u00e1n d\u00f6nt az olthat\u00f3s\u00e1gr\u00f3l, \u00e9s gondoskodik az olt\u00e1s megszervez\u00e9s\u00e9r\u0151l: k\u00f3rh\u00e1zi olt\u00f3ponton (Pfizer) vagy a h\u00e1ziorvosi rendel\u0151ben (Moderna). B\u0151vebben:\u00a0\u00a0\nhttps://koronavirus.gov.hu/cikkek/az-oltast-kero-varandosok-regisztraljanak-majd-azutan-jelezzek-oltasi-szandekukat\nK\u00e9rj\u00fck az oltand\u00f3kat, hogy ak\u00e1r a h\u00e1ziorvosi rendel\u0151ben, ak\u00e1r k\u00f3rh\u00e1zi olt\u00f3ponton t\u00f6rt\u00e9nik az olt\u00e1s, az el\u0151re egyeztetett id\u0151pontra\u00a0 pontosan\u00a0\u00e9rkezzenek, hogy a csoportosul\u00e1st, a\u00a0tumultust\u00a0elker\u00fclj\u00e9k! Tov\u00e1bb\u00e1\u00a0k\u00e9rj\u00fck az oltand\u00f3kat, hogy ha tehetik, akkor\u00a0nyomtass\u00e1k ki, t\u00f6lts\u00e9k ki \u00e9s vigy\u00e9k magukkal az olt\u00e1sra a hozz\u00e1j\u00e1rul\u00f3 nyilatkozatot, mert ez jelent\u0151sen meggyors\u00edtja az olt\u00e1ssal j\u00e1r\u00f3 adminisztr\u00e1ci\u00f3t.\u00a0Hozz\u00e1j\u00e1rul\u00f3 nyilatkozat:\u00a0https://koronavirus.gov.hu/cikkek/hozzajarulo-nyilatkozat-nyomtassa-ki-toltse-ki-es-vigye-magaval-az-oltasra\u00a0\nTov\u00e1bbra is kiemelten fontos az\u00a0id\u0151sek \u00e9s kr\u00f3nikus betegek\u00a0v\u00e9delme. Az id\u0151seket is k\u00e9rj\u00fck, hogy fokozottan figyeljenek magukra \u00e9s az \u00e1ltal\u00e1nos \u00f3vint\u00e9zked\u00e9sek\u00a0betart\u00e1s\u00e1ra.\u00a0Felh\u00edvjuk a figyelmet, hogy a k\u00f3rh\u00e1zakban \u00e9s az id\u0151sotthonokban v\u00e1ltozatlanul l\u00e1togat\u00e1si tilalom van \u00e9rv\u00e9nyben.\u00a0\nA korm\u00e1ny az eg\u00e9szs\u00e9g\u00fcgyi v\u00e9dekez\u00e9s fenntart\u00e1sa mellett tov\u00e1bbi\u00a0csal\u00e1dv\u00e9delmi int\u00e9zked\u00e9seken\u00a0dolgozik \u00e9s\u00a0elind\u00edtotta a gazdas\u00e1g-\u00fajraind\u00edt\u00e1si akci\u00f3tervet.\n\u00a0\n\n"}]