[{"date": "2021-04-27 09:53", "url": "https://koronavirus.gov.hu/cikkek/tallai-andras-evkozi-nyugdijemeles-lehet-jarvany-miatt", "h1": "T\u00e1llai Andr\u00e1s: \u00e9vk\u00f6zi nyugd\u00edjemel\u00e9s lehet a j\u00e1rv\u00e1ny miatt", "body": "\nP\u00f3tl\u00f3lagos nyugd\u00edjemel\u00e9st hajthat v\u00e9gre a korm\u00e1ny a v\u00edrushelyzet miatt - mondta a Magyar Nemzetnek nyilatkozva\u00a0T\u00e1llai\u00a0Andr\u00e1s.\n\n\nA P\u00e9nz\u00fcgyminiszt\u00e9rium parlamenti \u00fcgyek\u00e9rt felel\u0151s \u00e1llamtitk\u00e1ra a lap keddi sz\u00e1m\u00e1ban elmondta: az infl\u00e1ci\u00f3 a tervezett 3 sz\u00e1zal\u00e9k helyett jelenleg 3,6 sz\u00e1zal\u00e9k, ez\u00e9rt a k\u00f6lts\u00e9gvet\u00e9si t\u00f6rv\u00e9ny m\u00f3dos\u00edt\u00e1sa nyom\u00e1n 0,6 sz\u00e1zal\u00e9kos \u00e9vk\u00f6zi kieg\u00e9sz\u00edt\u0151 nyugd\u00edjemel\u00e9s j\u00f6het. Ezzel a 2,5 milli\u00f3 nyugd\u00edjas \u00f6sszesen 26 milli\u00e1rd forinthoz jutna.\n\u00a0\u00a0\u00a0\u00a0Az infl\u00e1ci\u00f3 alakul\u00e1s\u00e1t\u00f3l f\u00fcgg\u0151en novemberben \u00fajabb kieg\u00e9sz\u00edt\u00e9s is j\u00e1rhat - tette hozz\u00e1\u00a0T\u00e1llai\u00a0Andr\u00e1s.\n\u00a0\u00a0\u00a0\u00a0A nyugd\u00edjak minden janu\u00e1rban az infl\u00e1ci\u00f3 el\u0151z\u0151 \u00e9vben megbecs\u00fclt m\u00e9rt\u00e9k\u00e9vel n\u0151nek, ha azonban a p\u00e9nzroml\u00e1s \u00e9v k\u00f6zben v\u00e9g\u00fcl nagyobb m\u00e9rt\u00e9k\u0171 lesz a tervezettn\u00e9l, nyugd\u00edj-kieg\u00e9sz\u00edt\u00e9s j\u00e1r - eml\u00e9keztet a lap. A k\u00fcl\u00f6nb\u00f6zet janu\u00e1rig visszamen\u0151leg illeti meg a jogosultakat, akik ezt rendszerint novemberben, egy \u00f6sszegben kapj\u00e1k k\u00e9zhez.\n\u00a0\u00a0\u00a0\u00a0Az idei k\u00f6lts\u00e9gvet\u00e9si t\u00f6rv\u00e9ny m\u00f3dos\u00edt\u00e1s\u00e1r\u00f3l sz\u00f3l\u00f3, a napokban beny\u00fajtott javaslat azonban \u00faj menetrendet vet\u00edt el\u0151re erre az \u00e9vre.\n\u00a0\u00a0\u00a0\u00a0T\u00e1llai\u00a0Andr\u00e1s kifejtette: az \u00e9v elej\u00e9n h\u00e1rom sz\u00e1zal\u00e9kkal emelkedtek a nyugd\u00edjak, mert a m\u00falt \u00e9vben m\u00e9g arra lehetett sz\u00e1m\u00edtani, hogy ekkora lesz id\u00e9n az infl\u00e1ci\u00f3. Jelenleg azonban enn\u00e9l nagyobb, 3,6 sz\u00e1zal\u00e9kos a p\u00e9nzroml\u00e1s.\n\u00a0\u00a0\u00a0\u00a0Kiemelte: a j\u00e1rv\u00e1ny \u00faj viszonyokat teremtett, \u00e9s ebben a helyzetben a korm\u00e1ny minden lehets\u00e9ges eszk\u00f6zzel igyekszik seg\u00edteni a nyugd\u00edjasokat. Ez\u00e9rt a k\u00f6lts\u00e9gvet\u00e9si m\u00f3dos\u00edt\u00f3 javaslat m\u00e1r \u00e9v k\u00f6zben jelzi, hogy 3,6 sz\u00e1zal\u00e9kra n\u00f6velhet\u0151 az \u00e9v elej\u00e9t\u0151l j\u00e1r\u00f3 nyugd\u00edjemel\u00e9s m\u00e9rt\u00e9ke. Az el\u0151terjeszt\u00e9s \u00e9rtelm\u00e9ben m\u00e1r ny\u00e1r elej\u00e9n egy \u00f6sszegben megkapn\u00e1k az \u00e9rintettek az els\u0151 h\u00f3napokra j\u00e1r\u00f3, 0,6 sz\u00e1zal\u00e9kos kieg\u00e9sz\u00edt\u0151 emel\u00e9st, azut\u00e1n pedig ennyivel t\u00f6bb lenne a havi juttat\u00e1s.\n\u00a0\u00a0\u00a0\u00a0A kieg\u00e9sz\u00edt\u0151 nyugd\u00edjn\u00f6vel\u00e9s \u00e1tlagosan nagyj\u00e1b\u00f3l \u00e9vi t\u00edzezer forintot jelent - jelezte az \u00e1llamtitk\u00e1r.\n\u00a0\u00a0\u00a0\u00a0Ha az infl\u00e1ci\u00f3 3,6 sz\u00e1zal\u00e9kn\u00e1l is nagyobb lenne,\u00a0T\u00e1llai\u00a0Andr\u00e1s elmond\u00e1sa szerint a hagyom\u00e1nyos, t\u00f6rv\u00e9nyben r\u00f6gz\u00edtett menetrend l\u00e9pne \u00e9letbe. Ez azt jelenti, hogy a ny\u00e1r v\u00e9g\u00e9n a korm\u00e1ny megvizsg\u00e1lja az infl\u00e1ci\u00f3 alakul\u00e1s\u00e1t, \u00e9s ha a v\u00e1rhat\u00f3 \u00e9ves m\u00e9rt\u00e9k meghaladn\u00e1 a 3,6 sz\u00e1zal\u00e9kot, a nyugd\u00edjasok a k\u00fcl\u00f6nb\u00f6zetet - ahogy eddig - novemberben, janu\u00e1rra visszamen\u0151leg egy \u00f6sszegben kapn\u00e1k meg.\n\u00a0\u00a0\u00a0\u00a0T\u00e1llai\u00a0Andr\u00e1s eml\u00e9keztetett arra, hogy megkezd\u0151d\u00f6tt a 13. havi nyugd\u00edj vissza\u00e1ll\u00edt\u00e1sa: az id\u00e9n negyedhavi nyugd\u00edjat kaptak a jogosultak, j\u00f6v\u0151re pedig m\u00e1r f\u00e9lhavi juttat\u00e1ssal sz\u00e1molhatnak. Az - \u00e9vk\u00f6zi nyugd\u00edjemel\u00e9ssel fel\u00e9r\u0151 - el\u0151re hozott kieg\u00e9sz\u00edt\u00e9s is azt a c\u00e9lt szolg\u00e1ln\u00e1, hogy a nyugd\u00edjasok min\u00e9l k\u00f6nnyebben t\u00fall\u00e9phessenek a j\u00e1rv\u00e1nyid\u0151szakon - mutatott r\u00e1.\n\nMTI 2021. \u00e1prilis 27.\n\n"}]