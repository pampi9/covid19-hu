[{"date": "2021-04-14 13:49", "url": "https://koronavirus.gov.hu/cikkek/itm-tobb-mint-68-milliard-forint-agazati-bertamogatast-kaptak-eddig-magyar-munkavallalok", "h1": "ITM: t\u00f6bb mint 68 milli\u00e1rd forint \u00e1gazati b\u00e9rt\u00e1mogat\u00e1st kaptak eddig a magyar munkav\u00e1llal\u00f3k", "body": "\nMostan\u00e1ig t\u00f6bb mint 160 ezer munkav\u00e1llal\u00f3 ut\u00e1n ig\u00e9nyeltek \u00e1gazati b\u00e9rt\u00e1mogat\u00e1st a koronav\u00edrus miatt neh\u00e9z helyzetbe ker\u00fclt szektorokban m\u0171k\u00f6d\u0151 c\u00e9gek a meg\u00edt\u00e9lt t\u00e1mogat\u00e1sok 99 sz\u00e1zal\u00e9ka, mintegy 68 milli\u00e1rd forint m\u00e1r meg is \u00e9rkezett a v\u00e1llalkoz\u00e1sok sz\u00e1ml\u00e1ira- jelentette be szerd\u00e1n Schanda Tam\u00e1s az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) parlamenti \u00e1llamtitk\u00e1ra.\n\n\u00a0\nAz ITM k\u00f6zlem\u00e9ny\u00e9ben hozz\u00e1tette: \"A j\u00e1rv\u00e1ny elleni k\u00fczdelemben a vakcina a leghat\u00e1sosabb fegyver\u00fcnk, \u00e9ppen ez\u00e9rt nagy eredm\u00e9ny, hogy keddre m\u00e1r t\u00f6bb mint 3 milli\u00f3an megkapt\u00e1k az olt\u00e1s els\u0151 adagj\u00e1t. Azonban tov\u00e1bbra is rendk\u00edv\u00fcl fontos, hogy min\u00e9l t\u00f6bb ember regisztr\u00e1ljon a vakcinainfo.gov.hu oldalon, \u00e9s amikor sorra ker\u00fcl, menjen el \u00e9s oltassa be mag\u00e1t\" - mondta Schanda Tam\u00e1s. \"Az \u00e9let \u00e9s az eg\u00e9szs\u00e9g v\u00e9delme mellett a korm\u00e1nynak a gazdas\u00e1got is t\u00e1mogatnia kell, hiszen azt l\u00e1tjuk, hogy a magyar emberek munk\u00e1b\u00f3l akarnak meg\u00e9lni\" - tette hozz\u00e1.\n\u00a0\u00a0\u00a0\u00a0A legfrissebb adatokat ismertetve elmondta: \"eddig t\u00f6bb mint 26 ezer v\u00e1llalkoz\u00e1s ig\u00e9nyelte mintegy 163 ezer munkav\u00e1llal\u00f3j\u00e1nak az \u00e1gazati b\u00e9rt\u00e1mogat\u00e1st. Mostan\u00e1ig \u00f6sszesen 68 milli\u00e1rd forinttal seg\u00edtett\u00fck a hazai c\u00e9geket a talpon marad\u00e1sban, a munkahely meg\u0151rz\u00e9s\u00e9ben. A kifizet\u00e9seket a lehet\u0151 leggyorsabban int\u00e9zik a korm\u00e1nyhivatalok, a meg\u00edt\u00e9lt t\u00e1mogat\u00e1sok 99 sz\u00e1zal\u00e9ka m\u00e1r meg\u00e9rkezett a c\u00e9gek sz\u00e1ml\u00e1ira.\"\n\u00a0\u00a0\u00a0\u00a0Az \u00e1gazati b\u00e9rt\u00e1mogat\u00e1si programban a t\u00e1mogatott munkav\u00e1llal\u00f3 b\u00e9r\u00e9nek fel\u00e9t t\u00e9r\u00edtik meg a mindenkori minim\u00e1lb\u00e9r m\u00e1sf\u00e9lszeres\u00e9ig. Az \u00e1llam a j\u00e1rul\u00e9kokat is elengedi, \u00edgy a munkab\u00e9r mintegy k\u00e9tharmad\u00e1t fedezi - eml\u00e9keztetett az ITM.\n\u00a0\u00a0\u00a0\u00a0\"A gazdas\u00e1gi mutat\u00f3k m\u00f6g\u00f6tt emberek, csal\u00e1dok vannak. Meg kell v\u00e9den\u00fcnk a munkahelyeket, seg\u00edten\u00fcnk kell a v\u00e1llalkoz\u00e1sokat abban, hogy talpon maradjanak, \u00e9s amint lehets\u00e9ges, \u00fajult er\u0151vel ind\u00edthass\u00e1k be az \u00fczleteiket. A vesz\u00e9lyhelyzeti int\u00e9zked\u00e9sek l\u00e9pcs\u0151zetes felold\u00e1sa a beoltottak sz\u00e1m\u00e1nak eur\u00f3pai szinten \u00e9lenj\u00e1r\u00f3 \u00fctem\u0171 n\u00f6veked\u00e9s\u00e9vel m\u00e1r megkezd\u0151dhetett. A koronav\u00edrus hat\u00e1sainak legink\u00e1bb kitett c\u00e9gek ennek ellen\u00e9re m\u00e9g az \u00e1prilisi b\u00e9rekhez is k\u00e9rhetik az \u00e1gazati b\u00e9rt\u00e1mogat\u00e1st a h\u00f3nap v\u00e9g\u00e9ig\" - tette hozz\u00e1 Schanda Tam\u00e1s.\n\n\nMTI 2021. \u00e1prilis 14.\n\n"}]