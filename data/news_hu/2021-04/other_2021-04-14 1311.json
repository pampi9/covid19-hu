[{"date": "2021-04-14 13:11", "url": "https://koronavirus.gov.hu/cikkek/operativ-torzs-483-szegtek-meg-maszkviseles-szabalyait-kedden", "h1": "Operat\u00edv t\u00f6rzs: 483-an szegt\u00e9k meg a maszkvisel\u00e9s szab\u00e1lyait kedden", "body": "\nA maszkvisel\u00e9si k\u00f6telezetts\u00e9g elmulaszt\u00e1sa miatt kedden 483 emberrel szemben int\u00e9zkedtek a rend\u0151r\u00f6k - mondta Kiss R\u00f3bert alezredes, a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese.\n\n\nKiss R\u00f3bert a szerdai online sajt\u00f3t\u00e1j\u00e9koztat\u00f3n elmondta: k\u00f6zter\u00fcleten 467, t\u00f6megk\u00f6zleked\u00e9si eszk\u00f6z\u00f6k\u00f6n \u00e9s meg\u00e1ll\u00f3ikban 7, \u00fczletekben \u00e9s bev\u00e1s\u00e1rl\u00f3k\u00f6zpontokban 9 emberrel szemben l\u00e9ptek fel a rend\u0151r\u00f6k a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt.\n\u00a0\u00a0\u00a0\u00a0Eddig \u00f6sszesen 52 269 emberrel szemben int\u00e9zkedtek a maszkvisel\u00e9si szab\u00e1lyok megs\u00e9rt\u00e9se miatt a v\u00e9delmi int\u00e9zked\u00e9sr\u0151l sz\u00f3l\u00f3 korm\u00e1nyrendelet hat\u00e1lybal\u00e9p\u00e9se \u00f3ta - tette hozz\u00e1.\nKiss R\u00f3bert arra is felh\u00edvta a figyelmet, hogy a hat\u00f3s\u00e1gi h\u00e1zi karant\u00e9n al\u00f3li mentes\u00fcl\u00e9shez k\u00e9t negat\u00edv PCR-tesztre van sz\u00fcks\u00e9g, a v\u00e9detts\u00e9gi igazolv\u00e1ny ehhez \u00f6nmag\u00e1ban nem elegend\u0151.\n\u00a0\u00a0\u00a0\u00a0Hozz\u00e1tette, hogy az \u00fczletekre, sz\u00e1ll\u00e1shelyekre, szabadid\u0151s l\u00e9tes\u00edtm\u00e9nyekre vonatkoz\u00f3 korl\u00e1toz\u00f3 int\u00e9zked\u00e9sek megszeg\u00e9se miatt id\u00e1ig 1037 esetben int\u00e9zkedtek, az \u00fczemeltet\u0151, vagy a tulajdonos felel\u0151ss\u00e9ge 314 esetben volt meg\u00e1llap\u00edthat\u00f3, az \u00fczletek korl\u00e1tozott nyitvatart\u00e1s\u00e1ra, illetve az ott-tart\u00f3zkod\u00e1sra vonatkoz\u00f3 szab\u00e1lyok be nem tart\u00e1sa miatt 723 int\u00e9zked\u00e9sre volt sz\u00fcks\u00e9g.\nEgy ibr\u00e1nyi vend\u00e9gl\u00e1t\u00f3helyet ideiglenesen bez\u00e1rattak hat h\u00f3napra a szab\u00e1lyok be nem tart\u00e1sa miatt a szabolcsi rend\u0151r\u00f6k. Az \u00fczemeltet\u0151 ellen k\u00f6zigazgat\u00e1si hat\u00f3s\u00e1gi elj\u00e1r\u00e1st ind\u00edtottak, ami\u00e9rt egy fedett teraszon szeszesitallal kiszolg\u00e1lt\u00e1k a vend\u00e9geket.\n\u00a0\u00a0\u00a0\u00a0K\u00f6z\u00f6lte: kedden a kij\u00e1r\u00e1si tilalommal kapcsolatos szab\u00e1lyok megs\u00e9rt\u00e9se miatt 211 emberrel szemben int\u00e9zkedtek a rend\u0151r\u00f6k. A tavaly novemberben bevezetett kij\u00e1r\u00e1si korl\u00e1toz\u00e1s, majd az azt felv\u00e1lt\u00f3 kij\u00e1r\u00e1si tilalom bevezet\u00e9se \u00f3ra 63 053 int\u00e9zked\u00e9sre volt sz\u00fcks\u00e9g a szab\u00e1lyokat be nem tart\u00f3kkal szemben.\n\u00a0\u00a0\u00a0\u00a0Az elm\u00falt napon is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 39 esetben l\u00e9ptek fel. Az \u00e1tutaz\u00f3kat tavaly szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 15 301-szer int\u00e9zkedtek.\nKedden 5860 embernek rendeltek el hat\u00f3s\u00e1gi h\u00e1zi karant\u00e9nt, jelenleg 43 992-en vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 3328-an v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - ismertette az alezredes.\n\nMTI 2021. \u00e1prilis 14.\n\n"}]