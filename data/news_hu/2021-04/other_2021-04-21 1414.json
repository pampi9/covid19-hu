[{"date": "2021-04-21 14:14", "url": "https://koronavirus.gov.hu/cikkek/operativ-torzs-623-szegtek-meg-maszkviseles-szabalyait-kedden", "h1": "Operat\u00edv t\u00f6rzs: 623-an szegt\u00e9k meg a maszkvisel\u00e9s szab\u00e1lyait kedden", "body": "\nKedden 623 emberrel szemben int\u00e9zkedtek a rend\u0151r\u00f6k a maszkvisel\u00e9si k\u00f6telezetts\u00e9g elmulaszt\u00e1sa miatt - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a szerdai online sajt\u00f3t\u00e1j\u00e9koztat\u00f3n.\n\n\nKiss R\u00f3bert elmondta: k\u00f6zter\u00fcleten 618, t\u00f6megk\u00f6zleked\u00e9si eszk\u00f6z\u00f6k\u00f6n \u00e9s a meg\u00e1ll\u00f3kban n\u00e9gy, bev\u00e1s\u00e1rl\u00f3k\u00f6zpontokban pedig egy emberrel szemben l\u00e9ptek fel a rend\u0151r\u00f6k kedden a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt.\n\u00a0\u00a0\u00a0\u00a0A rendelkez\u00e9sek bevezet\u00e9se \u00f3ta maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt 56 186-szor int\u00e9zkedtek a rend\u0151r\u00f6k - tette hozz\u00e1.\n\u00a0\u00a0\u00a0\u00a0Az alezredes k\u00f6z\u00f6lte: a kij\u00e1r\u00e1si tilalom szab\u00e1lyainak megszeg\u00e9se miatt 227 esetben int\u00e9zkedtek kedden, \u00edgy m\u00e1r 64 833-ra emelkedett az ezekkel kapcsolatos rend\u0151ri fell\u00e9p\u00e9sek sz\u00e1ma.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 1040 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 315 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 725-sz\u00f6r pedig az \u00fczletek korl\u00e1tozott nyitvatart\u00e1s\u00e1ra, illetve az ott-tart\u00f3zkod\u00e1sra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0Kedden sem vend\u00e9gl\u00e1t\u00f3helyet, sem m\u00e1s \u00fczletet nem kellett ideiglenesen bez\u00e1ratnia a rend\u0151rs\u00e9gnek a szab\u00e1lyok be nem tart\u00e1sa miatt - mondta.\n\u00a0\u00a0\u00a0\u00a0Az elm\u00falt napon is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 57 esetben l\u00e9ptek fel. Az \u00e1tutaz\u00f3kat tavaly szeptember \u00f3ta ellen\u0151rzik, a szab\u00e1lyokat be nem tart\u00f3k ellen eddig 15 752-szer int\u00e9zkedtek.\n\u00a0\u00a0\u00a0\u00a0Kiss R\u00f3bert ismertette: 42 068-an vannak hat\u00f3s\u00e1gi h\u00e1zi karant\u00e9nban, kedden 4379 ilyen korl\u00e1toz\u00f3 int\u00e9zked\u00e9st rendeltek el. A karant\u00e9nban l\u00e9v\u0151k k\u00f6z\u00fcl 2823-an v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat.\n\nMTI 2021. \u00e1prilis 21.\n\n"}]