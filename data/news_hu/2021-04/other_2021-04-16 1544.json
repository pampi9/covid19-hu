[{"date": "2021-04-16 15:44", "url": "https://koronavirus.gov.hu/cikkek/orszagos-tisztifoorvos-egy-ala-csokkent-virus-reprodukcios-rataja", "h1": "Orsz\u00e1gos tisztif\u0151orvos: egy al\u00e1 cs\u00f6kkent a v\u00edrus reprodukci\u00f3s r\u00e1t\u00e1ja", "body": "\n\u00a0Az elm\u00falt napokban egy al\u00e1 cs\u00f6kkent a v\u00edrus reprodukci\u00f3s r\u00e1t\u00e1ja, ami azt jelenti, hogy \u00e1tlagosan egy fert\u0151z\u00f6tt legfeljebb egy embernek tudja \u00e1tadni a v\u00edrust, teh\u00e1t l\u00e1tni az int\u00e9zked\u00e9sek \u00e9s a lakoss\u00e1g egy\u00fcttm\u0171k\u00f6d\u00e9s\u00e9nek eredm\u00e9ny\u00e9t - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki, online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia kiemelte, a j\u00e1rv\u00e1ny harmadik hull\u00e1ma tet\u0151zik, de enyhe cs\u00f6kken\u00e9s tapasztalhat\u00f3. Az elm\u00falt napon 5216 \u00faj fert\u0151z\u00f6ttet regisztr\u00e1ltak. A k\u00f6vetkez\u0151 h\u00e9ten arra kell sz\u00e1m\u00edtani, hogy az \u00faj fert\u0151z\u00f6ttek sz\u00e1ma ezen a szinten mozog majd - mondta.\n\u00a0\u00a0\u00a0\u00a0Ismertette, hogy a k\u00f3rh\u00e1zban l\u00e9v\u0151k sz\u00e1ma m\u00e9rs\u00e9kl\u0151d\u00f6tt, t\u00edzezer al\u00e1 cs\u00f6kkent a s\u00falyos \u00e1llapot\u00fa betegek sz\u00e1ma; jelenleg 9459 embert \u00e1polnak k\u00f3rh\u00e1zban, \u00e9s 1117-en szorulnak l\u00e9legeztet\u00e9sre. Cs\u00fct\u00f6rt\u00f6k\u00f6n 241 beteg hunyt el.\n\u00a0\u00a0\u00a0\u00a0K\u00f6z\u00f6lte: eddig 3 145 592 ember - a lakoss\u00e1g 32 sz\u00e1zal\u00e9ka - kapta meg az olt\u00e1s els\u0151 adagj\u00e1t. Vagyis \u00e1tlagosan minden harmadik magyar \u00e1llampolg\u00e1rt beoltott\u00e1k valamelyik vakcin\u00e1val. A regisztr\u00e1lt 65 \u00e9v felettiek 90 sz\u00e1zal\u00e9k\u00e1t, a regisztr\u00e1lt 18 \u00e9s 59 \u00e9v k\u00f6z\u00f6ttiek fel\u00e9t m\u00e1r beoltott\u00e1k.\nM\u00fcller Cec\u00edlia arr\u00f3l besz\u00e9lt, hogy enn\u00e9l a betegs\u00e9gn\u00e9l - k\u00fcl\u00f6n\u00f6sen a fert\u0151z\u00e9st okoz\u00f3 v\u00edrus brit vari\u00e1ns\u00e1n\u00e1l - nagyon fontos az egy\u00e9ni v\u00e9delem.\n\u00a0\u00a0\u00a0\u00a0Ne rem\u00e9nykedjen senki abban, hogy azok, akiket m\u00e1r beoltottak, megv\u00e9dik majd a m\u00e9g be nem oltottakat! - hangs\u00falyozta a tisztif\u0151orvos. Hozz\u00e1tette, a v\u00edrus mut\u00e1nsai nagyon rag\u00e1lyoss\u00e1 tett\u00e9k a betegs\u00e9get, \u00e9s az elker\u00fcl\u00e9s\u00e9hez mindenk\u00e9ppen sz\u00fcks\u00e9g van az olt\u00e1sra.\nAz \u00f3vod\u00e1sok \u00e9s az als\u00f3 tagozatos \u00e1ltal\u00e1nos iskol\u00e1sok h\u00e9tf\u0151n kezd\u0151d\u0151 jelenl\u00e9ti oktat\u00e1s\u00e1ra kit\u00e9rve felh\u00edvta a figyelmet arra, hogy a gyerekek tiszta, rendezett \u00e9s fert\u0151tlen\u00edtett k\u00f6rnyezetbe t\u00e9rhetnek vissza, de ez egyben azt is jelenti, hogy az int\u00e9zm\u00e9nyeknek \u00fajra alkalmazniuk kell a kor\u00e1bbi j\u00e1rv\u00e1ny\u00fcgyi protokollokat \u00e9s higi\u00e9n\u00e9s rendszab\u00e1lyokat.\n\u00a0\u00a0\u00a0\u00a0Biztons\u00e1gosabb a visszat\u00e9r\u00e9s, mert az eddig regisztr\u00e1lt pedag\u00f3gusok t\u00f6bb mint 80 sz\u00e1zal\u00e9ka kapta meg az olt\u00e1st, \u00e9s folyamatban van tov\u00e1bbi 31 ezer, k\u00f6zoktat\u00e1si int\u00e9zm\u00e9nyben dolgoz\u00f3 beolt\u00e1sa is - mondta.\n\u00a0\u00a0\u00a0\u00a0\u00dajs\u00e1g\u00edr\u00f3i k\u00e9rd\u00e9sre v\u00e1laszolva M\u00fcller Cec\u00edlia elmondta, a j\u00e1rv\u00e1ny kezdete \u00f3ta m\u00e9g nem telt el el\u00e9g id\u0151 annak meg\u00e1llap\u00edt\u00e1s\u00e1hoz, hogy b\u00e1rmelyik vakcina eset\u00e9ben sz\u00fcks\u00e9g lesz-e harmadik, \"eml\u00e9keztet\u0151\" olt\u00e1s bead\u00e1s\u00e1ra.\n\u00a0\u00a0\u00a0\u00a0A Magyarorsz\u00e1gon alkalmazott vakcin\u00e1k mindegyike v\u00e9delmet ad a s\u00falyos, sz\u00f6v\u0151dm\u00e9nyes megbeteged\u00e9sek ellen, azaz rendk\u00edv\u00fcl fontos, hogy most v\u00e9dett\u00e9 tegy\u00fck magunkat - mondta M\u00fcller Cec\u00edlia, hozz\u00e1f\u0171zve, a j\u00f6v\u0151beli olt\u00e1si protokollok kialak\u00edt\u00e1sa a v\u00edrus mut\u00e1ci\u00f3it\u00f3l \u00e9s a vakcin\u00e1t gy\u00e1rt\u00f3 c\u00e9gek folyamatos vizsg\u00e1latait\u00f3l f\u00fcgg.\n\nMTI 2021. \u00e1prilis 16.\n\n"}]