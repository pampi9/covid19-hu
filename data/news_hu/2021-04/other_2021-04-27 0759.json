[{"date": "2021-04-27 07:59", "url": "https://koronavirus.gov.hu/cikkek/szijjarto-ujabb-szallitmany-szputnyik-vakcina-erkezik-budapestre", "h1": "Szijj\u00e1rt\u00f3: \u00fajabb sz\u00e1ll\u00edtm\u00e1ny Szputnyik vakcina \u00e9rkezik Budapestre", "body": "\n\u00dajabb sz\u00e1ll\u00edtm\u00e1ny Szputnyik vakcina \u00e9rkez\u00e9s\u00e9r\u0151l sz\u00e1molt be Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter kedden hajnalban a Facebook-oldal\u00e1n.\n\nA miniszter hangoztatta: \"szeretn\u00e9nk visszaadni az embereknek min\u00e9l el\u0151bb a kor\u00e1bbi, norm\u00e1lis \u00e9letk\u00f6r\u00fclm\u00e9nyeket, ehhez pedig arra van sz\u00fcks\u00e9g, hogy az eur\u00f3pai szinten eddig is \u00e9llovas olt\u00e1si \u00fctemet tov\u00e1bb fokozzuk, ehhez pedig olt\u00f3anyagokra van sz\u00fcks\u00e9g\".\n\u00a0\u00a0\u00a0\u00a0\"Nos, ezen most m\u00e1r eg\u00e9szen biztosan nem fog m\u00falni a siker\" - jelentette ki Szijj\u00e1rt\u00f3 P\u00e9ter, \u00e9s k\u00f6z\u00f6lte: a korm\u00e1ny tehersz\u00e1ll\u00edt\u00f3 rep\u00fcl\u0151g\u00e9pe Moszkv\u00e1b\u00f3l 480 ezer Szputnyikkal a fed\u00e9lzet\u00e9n \u00e9rkezik Budapestre. A g\u00e9p fed\u00e9lzet\u00e9n 200 ezer els\u0151 komponens\u0171 olt\u00f3anyag van, amelynek a lesz\u00e1ll\u00edt\u00e1s\u00e1val Oroszorsz\u00e1g teljes\u00edtette a szerz\u0151d\u00e9sben v\u00e1llalt k\u00f6telezetts\u00e9geit az els\u0151 komponens\u0171 olt\u00e1sok tekintet\u00e9ben. Egymilli\u00f3 magyar ember kaphatja meg a Szputnyik olt\u00e1s\u00e1t ez\u00e1ltal - emelte ki a miniszter.\n\u00a0\u00a0\u00a0\u00a0Hozz\u00e1tette: a g\u00e9pen van m\u00e9g 280 ezer m\u00e1sodik komponens, ezzel most m\u00e1r minden Magyarorsz\u00e1gon l\u00e9v\u0151 els\u0151 komponens ut\u00e1ni m\u00e1sodik komponens is meg\u00e9rkezett. Teh\u00e1t mindenki, aki eddig megkapta az els\u0151 olt\u00e1st a Szputnyikb\u00f3l, meg tudja kapni a m\u00e1sodik adagot is - jelentette ki.\n\u00a0\u00a0\u00a0\u00a0Szijj\u00e1rt\u00f3 P\u00e9ter elmondta m\u00e9g, hogy m\u00e1r csak egy 200 ezres orosz sz\u00e1ll\u00edt\u00e1s van h\u00e1tra, amely n\u00e9h\u00e1ny h\u00e9t m\u00falva \u00e9rkezik majd. Ez a most be\u00e9rkez\u0151 200 ezer els\u0151 komponens m\u00e1sodik komponense lesz.\n\u00a0\u00a0\u00a0\u00a0A miniszter hangs\u00falyozta: \"az id\u0151 bebizony\u00edtotta, hogy helyes d\u00f6nt\u00e9st hoztunk, amikor \u00fagy d\u00f6nt\u00f6tt\u00fcnk, hogy Oroszorsz\u00e1gb\u00f3l is v\u00e1s\u00e1rolunk olt\u00f3anyagokat, hiszen ha ezt nem tett\u00fck volna meg, ma egymilli\u00f3 emberrel lenn\u00e9nek kevesebben biztons\u00e1gban\"\n\nMTI\n\n"}]