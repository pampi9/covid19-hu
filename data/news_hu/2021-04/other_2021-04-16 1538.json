[{"date": "2021-04-16 15:38", "url": "https://koronavirus.gov.hu/cikkek/hol-tartunk-az-oltasban", "h1": "Hol tartunk az olt\u00e1sban?  ", "body": "\nA koronav\u00edrus-j\u00e1rv\u00e1nyb\u00f3l egyed\u00fcl az olt\u00e1s jelenti a kivezet\u0151 utat. Magyarorsz\u00e1gon az olt\u00e1s \u00f6nk\u00e9ntes \u00e9s ingyenes.\u00a0A beoltottak sz\u00e1ma m\u00e1ra meghaladta a 3\u00a0milli\u00f3 145 ezer f\u0151t. A magyar lakoss\u00e1g 32%-a m\u00e1r kapott olt\u00e1st szemben a 17%-os uni\u00f3s \u00e1tlaggal, ezzel haz\u00e1nk a m\u00e1sodik az uni\u00f3s olt\u00e1si ranglist\u00e1n.\u00a0 Eddig 4 milli\u00f3 219 ezer f\u0151 regisztr\u00e1lt az olt\u00e1sra, k\u00e9tharmaduk (66%) m\u00e1r meg is kapta az olt\u00e1st. Az eddig regisztr\u00e1lt 65 \u00e9v felettiek sz\u00e1ma 1 milli\u00f3 573 ezer f\u0151, 90%-uk m\u00e1r t\u00fal van az olt\u00e1son, aki m\u00e9g nem, azt is folyamatosan pr\u00f3b\u00e1lj\u00e1k el\u00e9rni a h\u00e1ziorvosok.\u00a0Ma m\u00e1r a regisztr\u00e1lt 60 \u00e9v alattiak olt\u00e1sa zajlik. Eddig 2 milli\u00f3 270 ezren regisztr\u00e1ltak a 18-59 \u00e9v k\u00f6z\u00f6tti koroszt\u00e1lyb\u00f3l, \u00e9s m\u00e1r k\u00f6zel a fel\u00fck (49,6%)\u00a0 meg is kapta az olt\u00e1st. Most m\u00e1r b\u00e1rmely regisztr\u00e1ltn\u00e1l cs\u00f6r\u00f6ghet az olt\u00e1sra h\u00edv\u00f3 telefon.\u00a0K\u00e9rj\u00fck, hogy aki m\u00e9g nem jelentkezett, regisztr\u00e1ljon az olt\u00e1sra a www.vakcininfo.gov.hu honlapon!\u00a0\n\n\nOlt\u00e1si kronol\u00f3gia\n1)\u00a0\u00a0\u00a0\u00a0\u00a0 Az olt\u00e1si rendben az eg\u00e9szs\u00e9g\u00fcgyi\u00a0 \u00e9s eg\u00e9szs\u00e9g\u00fcgyben dolgoz\u00f3k voltak az els\u0151k. \u00a0Az \u0151 soron k\u00edv\u00fcli olt\u00e1suk m\u00e1r janu\u00e1rban lez\u00e1rult. A valamilyen okn\u00e1l fogva m\u00e9g nem beoltott eg\u00e9szs\u00e9g\u00fcgyben dolgoz\u00f3k tov\u00e1bbra is\u00a0jelentkezhetnek olt\u00e1s\u00e9rt a k\u00f3rh\u00e1zi olt\u00f3pontokon.\n2)\u00a0\u00a0\u00a0\u00a0\u00a0 M\u00e1sodik k\u00f6rben az id\u0151sotthonok \u00e9s a bentlak\u00e1sos szoci\u00e1lis int\u00e9zm\u00e9nyek olt\u00e1s\u00e1t v\u00e9gezt\u00e9k el janu\u00e1rban \u00e9s febru\u00e1rban. Eddig \u00f6sszesen 90 ezren \u00e9ltek az olt\u00e1s lehet\u0151s\u00e9g\u00e9vel, t\u00f6bbs\u00e9g\u00fck m\u00e1r a m\u00e1sodik olt\u00e1s\u00e1t is megkapta.\u00a0Azok az id\u0151sek vagy szoci\u00e1lis dolgoz\u00f3k, akik eddig nem \u00e9ltek az olt\u00e1s lehet\u0151s\u00e9g\u00e9vel, de meggondolj\u00e1k magukat az int\u00e9zm\u00e9ny vezet\u00e9s\u00e9n\u00e9l jelezhetik e sz\u00e1nd\u00e9kukat. Az id\u0151sotthonokban m\u00e1r egy\u00e9rtelm\u0171en \u00e9rezhet\u0151 a v\u00e9d\u0151olt\u00e1s pozit\u00edv hat\u00e1sa.\n3)\u00a0\u00a0\u00a0\u00a0\u00a0 Harmadik k\u00f6rben - febru\u00e1r els\u0151 het\u00e9n\u00a0 - elkezd\u0151d\u00f6tt \u00e9s jelenleg is tart a v\u00e9d\u0151olt\u00e1sra regisztr\u00e1lt legid\u0151sebbek olt\u00e1sa\u00a0a\u00a0k\u00f3rh\u00e1zi olt\u00f3pontokon \u00e9s a h\u00e1ziorvosokn\u00e1l.\u00a0\u00a0Az\u00a0eddig regisztr\u00e1lt 65 \u00e9v felettiek 90%-a mostanra m\u00e1r megkapta az olt\u00e1st.\u00a0Akit m\u00e9g nem\u00a0tudtak valamilyen okn\u00e1l fogva beoltani, azokat is folyamatosan pr\u00f3b\u00e1lj\u00e1k el\u00e9rni a h\u00e1ziorvosok.\n4)\u00a0\u00a0\u00a0\u00a0\u00a0 Negyedik k\u00f6rben, febru\u00e1r elej\u00e9n -\u00a0 az id\u0151sekkel p\u00e1rhuzamosan -\u00a0 megkezd\u0151d\u00f6tt\u00a0 a 60 \u00e9v alatti kr\u00f3nikus betegek olt\u00e1sa is.\u00a0Ez az AstraZeneca vakcina \u00e9rkez\u00e9se tette lehet\u0151v\u00e9, mert az akkori el\u0151\u00edr\u00e1sok szerint\u00a0csak 18-59 \u00e9v k\u00f6z\u00f6ttieket\u00a0lehetett vele oltani.\u00a0M\u00e1rcius m\u00e1sodik het\u00e9t\u0151l az AstraZenec\u00e1t m\u00e1r a 60 \u00e9v felettiek olt\u00e1s\u00e1ra is haszn\u00e1lj\u00e1k.\n5)\u00a0\u00a0\u00a0\u00a0\u00a0 \u00d6t\u00f6dik k\u00f6rben megt\u00f6rt\u00e9nt a v\u00e9dekez\u00e9sben r\u00e9sztvev\u0151 rend\u0151r\u00f6k, rendv\u00e9delmi dolgoz\u00f3k \u00e9s katon\u00e1k olt\u00e1sa is.\u00a0Erre az\u00e9rt van sz\u00fcks\u00e9g, hogy a j\u00e1rv\u00e1ny elleni eg\u00e9szs\u00e9g\u00fcgyi \u00e9s rendv\u00e9delmi v\u00e9dekez\u00e9s, az orsz\u00e1g k\u00f6zbiztons\u00e1ga \u00e9s hat\u00e1rv\u00e9delme tov\u00e1bbra is zavartalan legyen.\n6)\u00a0\u00a0\u00a0\u00a0\u00a0 Hatodik k\u00f6rben megkezd\u0151d\u00f6tt a kritikus infrastrukt\u00far\u00e1ban dolgoz\u00f3k olt\u00e1sa. P\u00e9ld\u00e1ul az orsz\u00e1g \u00e1ramell\u00e1t\u00e1s\u00e1t biztos\u00edt\u00f3 paksi atomer\u0151m\u0171, a t\u00f6megk\u00f6zleked\u00e9si v\u00e1llalatok (M\u00c1V, BKK, GYSEV) \u00e9rintett dolgoz\u00f3inak olt\u00e1sa.\n7)\u00a0\u00a0\u00a0\u00a0\u00a0 Hetedik k\u00f6rben megt\u00f6rt\u00e9nt az \u00f3vodai,\u00a0iskolai, b\u00f6lcs\u0151dei dolgoz\u00f3k soron k\u00edv\u00fcli olt\u00e1sa is.\u00a0Ezen a h\u00e9ten p\u00e9nteken \u00e9s szombaton m\u00e9g egy lehet\u0151s\u00e9get kapnak az olt\u00e1sra azok is, akik valamilyen okn\u00e1l fogva nem jelentek meg az eddigi olt\u00e1sokon.\n8)\u00a0\u00a0\u00a0\u00a0\u00a0 Jelenleg m\u00e1r a 60 \u00e9v alatti regisztr\u00e1ltakat oltj\u00e1k a legt\u00f6bb helyen.\u00a0A 18-59 \u00e9v k\u00f6z\u00f6tti regisztr\u00e1ltak k\u00f6zel fele mostanra m\u00e1r meg is kapta az olt\u00e1st. A\u00a0h\u00e1ziorvosok szakmai vezet\u0151i szakmai aj\u00e1nl\u00e1st dolgoztak ki, hogy mely kock\u00e1zati betegs\u00e9ggel rendelkez\u0151knek javasolt els\u0151bbs\u00e9get adni.\u00a0 https://koronavirus.gov.hu/cikkek/haziorvosok-oltasi-tevekenyseget-segito-szakmai-ajanlast-keszitettek-haziorvosok-szakmai\nA szakmai aj\u00e1nl\u00e1sok szerint a v\u00e1rand\u00f3sok is k\u00e9rhetik az olt\u00e1st.\u00a0Nekik szint\u00e9n regisztr\u00e1lni kell a\u00a0www.vakcinainfo.gov.hu\u00a0honlapon, majd a regisztr\u00e1ci\u00f3 t\u00e9ny\u00e9t jelezni kell a h\u00e1ziorvosnak, aki egy\u00e9ni m\u00e9rlegel\u00e9s alapj\u00e1n d\u00f6nt az olthat\u00f3s\u00e1gr\u00f3l, \u00e9s gondoskodik az olt\u00e1s megszervez\u00e9s\u00e9r\u0151l: k\u00f3rh\u00e1zi olt\u00f3ponton (Pfizer) vagy a h\u00e1ziorvosi rendel\u0151ben (Moderna).\nK\u00e9rj\u00fck az oltand\u00f3kat, hogy ak\u00e1r a h\u00e1ziorvosi rendel\u0151ben, ak\u00e1r k\u00f3rh\u00e1zi olt\u00f3ponton t\u00f6rt\u00e9nik az olt\u00e1s, az el\u0151re egyeztetett id\u0151pontra\u00a0pontosan\u00a0\u00e9rkezzenek, hogy a csoportosul\u00e1st, a\u00a0tumultust\u00a0elker\u00fclj\u00e9k!\nTov\u00e1bb\u00e1\u00a0k\u00e9rj\u00fck az oltand\u00f3kat, hogy ha tehetik, akkor\u00a0nyomtass\u00e1k ki, t\u00f6lts\u00e9k ki \u00e9s vigy\u00e9k magukkal az olt\u00e1sra a hozz\u00e1j\u00e1rul\u00f3 nyilatkozatot, mert ez jelent\u0151sen meggyors\u00edtja az olt\u00e1ssal j\u00e1r\u00f3 adminisztr\u00e1ci\u00f3t.\u00a0Hozz\u00e1j\u00e1rul\u00f3 nyilatkozat:\u00a0https://koronavirus.gov.hu/cikkek/hozzajarulo-nyilatkozat-nyomtassa-ki-toltse-ki-es-vigye-magaval-az-oltasra\u00a0\n\n"}]