[{"date": "2021-04-19 10:14", "url": "https://koronavirus.gov.hu/cikkek/kormanyszovivo-kormany-mindent-megtett-az-iskolak-biztonsagos-nyitasaert", "h1": "Korm\u00e1nysz\u00f3viv\u0151: a korm\u00e1ny mindent megtett az iskol\u00e1k biztons\u00e1gos nyit\u00e1s\u00e1\u00e9rt", "body": "\nA korm\u00e1ny mindent megtett, hogy az iskol\u00e1k als\u00f3 tagozatai biztons\u00e1gosan kinyithassanak h\u00e9tf\u0151n - mondta Szentkir\u00e1lyi Alexandra a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nA\u00a0korm\u00e1nysz\u00f3viv\u0151 azzal kapcsolatban, hogy h\u00e9tf\u0151n \u00fajra jelenl\u00e9ti oktat\u00e1s van az \u00e1ltal\u00e1nos iskol\u00e1k als\u00f3 tagozatain, elmondta: \u0151 als\u00f3s gyermek\u00e9t nyugodt sz\u00edvvel tette ki az iskola el\u0151tt reggel. Felid\u00e9zte, az elm\u00falt hetekben beoltott\u00e1k azokat az iskol\u00e1kban, \u00f3vod\u00e1kban \u00e9s b\u00f6lcs\u0151d\u00e9kben dolgoz\u00f3 pedag\u00f3gusokat, akik ezt k\u00e9rt\u00e9k, \u00e9s fert\u0151tlen\u00edtett\u00e9k az iskol\u00e1kat, a nyit\u00e1s ut\u00e1n pedig visszat\u00e9rnek a kor\u00e1bbi protokollok, mint a testh\u0151m\u00e9rs\u00e9klet-m\u00e9r\u00e9s, a fert\u0151tlen\u00edt\u00e9s, a t\u00e1vols\u00e1gtart\u00e1s.\nSzentkir\u00e1lyi Alexandra felh\u00edvta a figyelmet arra, hogy az als\u00f3 tagozaton a fert\u0151z\u00e9s ar\u00e1nya fele, harmada a fels\u0151 tagozatosnak, mert az als\u00f3sok csak n\u00e9h\u00e1ny, \u00e1lland\u00f3 tan\u00edt\u00f3val vannak kapcsolatban, m\u00e9g nincs oszt\u00e1lybont\u00e1s, \"nem keverednek a gyerekek\".\nA\u00a0korm\u00e1nysz\u00f3viv\u0151 szerint biztons\u00e1gban tudhatja gyermek\u00e9t az, aki h\u00e9tf\u0151n elvitte az iskol\u00e1ba. \"A\u00a0\u00a0korm\u00e1ny\u00a0mindent megtett annak \u00e9rdek\u00e9ben, hogy minden lehets\u00e9ges m\u00f3don vigy\u00e1zzunk a gyermekeinkre\" - mondta.\nSz\u00f3lt arr\u00f3l is, hogy m\u00e1r minden harmadik magyar legal\u00e1bb egy olt\u00e1st kapott, k\u00f6zel 1,4 milli\u00f3an pedig a m\u00e1sodik olt\u00e1sukat is megkapt\u00e1k. A\u00a0korm\u00e1ny\u00a0v\u00e1rakoz\u00e1sai szerint a h\u00e9t k\u00f6zep\u00e9n az oltottak sz\u00e1ma el\u00e9rheti a 3,5 milli\u00f3t, a k\u00f6vetkez\u0151 napon pedig kinyithatnak a teraszok, ami nem csak szimbolikus jelent\u0151s\u00e9g\u0171, \"mert visszakapunk valamit a r\u00e9gi \u00e9let\u00fcnkb\u0151l\", de komoly seg\u00edts\u00e9g a vend\u00e9gl\u00e1t\u00f3soknak is.\nK\u00f6z\u00f6lte, az uni\u00f3s vakcinasz\u00e1ll\u00edtm\u00e1nyok k\u00e9sedelmes \u00e9rkez\u00e9se miatt t\u00e1rgyaltak a k\u00ednai partnerekkel, ennek eredm\u00e9nyek\u00e9nt a m\u00e1jusra esed\u00e9kes sz\u00e1ll\u00edtm\u00e1ny egy r\u00e9sz\u00e9t \u00e1t tudt\u00e1k \u00fctemezni \u00e1prilisra, \u00edgy a 400 ezer \u00e1prilisra esed\u00e9kes vakcina mellett 600 ezer, eredetileg m\u00e1jusban esed\u00e9kes olt\u00f3anyagot is m\u00e9g ebben a h\u00f3napban sz\u00e1ll\u00edt a k\u00ednai partner. Emellett v\u00e1rnak 780 ezer orosz vakcin\u00e1t is.\nSzentkir\u00e1lyi Alexandra szerint a baloldal b\u00e1r azt hangoztatja, a keleti vakcin\u00e1k nem biztons\u00e1gosak, \"egyre-m\u00e1sra\" oltatj\u00e1k magukat azokkal. A baloldal ebb\u0151l is politikai hasznot akar h\u00fazni, m\u00e9g akkor is, ha emberek \u00e9let\u00e9t vesz\u00e9lyezteti - jegyezte meg.\nA\u00a0korm\u00e1nysz\u00f3viv\u0151 elmondta: 2021-ben \u00e9s 2022-ben \u00f6tezermilli\u00e1rd forintot ford\u00edt a\u00a0korm\u00e1ny\u00a0a gazdas\u00e1g \u00fajraind\u00edt\u00e1s\u00e1ra; a c\u00e9l az, hogy t\u00f6bb munkahely legyen, mint amennyi a v\u00edrus el\u0151tt volt.\nMTI 2021. \u00e1prilis 19.\n\n"}]