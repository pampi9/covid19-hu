[{"date": "2021-04-29 11:25", "url": "https://koronavirus.gov.hu/cikkek/mohosz-majus-elsejetol-ujra-engedelyezett-az-ejszakai-horgaszat", "h1": "MOHOSZ: m\u00e1jus elsej\u00e9t\u0151l \u00fajra enged\u00e9lyezett az \u00e9jszakai horg\u00e1szat", "body": "\nM\u00e1jus elsej\u00e9t\u0151l \u00fajra lehets\u00e9gess\u00e9 v\u00e1lik a t\u00f6bb mint 700 ezer regisztr\u00e1lt horg\u00e1sz sz\u00e1m\u00e1ra az \u00e9jszakai horg\u00e1szat - t\u00e1j\u00e9koztatta a Magyar Orsz\u00e1gos Horg\u00e1sz Sz\u00f6vets\u00e9g (MOHOSZ) cs\u00fct\u00f6rt\u00f6k\u00f6n az MTI-t.\n\n\nA k\u00f6zlem\u00e9ny szerint a korm\u00e1ny a sz\u00f6vets\u00e9g kezdem\u00e9nyez\u00e9s\u00e9re \u00fajra \u00e1ttekintette az \u00e9jszakai horg\u00e1szat enged\u00e9lyez\u00e9s\u00e9vel \u00e9s a t\u00f6bb napos horg\u00e1szt\u00far\u00e1kat \u00e9rint\u0151 helyfoglal\u00e1sos lehet\u0151s\u00e9g biztos\u00edt\u00e1sa t\u00e1rgy\u00e1ban felmer\u00fclt lehet\u0151s\u00e9geket.\n\u00a0\u00a0\u00a0\u00a0Azt \u00edrt\u00e1k: \"tekintettel a kedvez\u0151en alakul\u00f3 j\u00e1rv\u00e1ny\u00fcgyi adatokra, az \u00e1toltotts\u00e1g dinamikus n\u00f6vekm\u00e9ny\u00e9re, valamint a horg\u00e1szok szabadid\u0151sporttal, rekre\u00e1ci\u00f3val kapcsolatos jogos ig\u00e9nyeire is\" az a d\u00f6nt\u00e9s sz\u00fcletett, hogy m\u00e1jus 1-t\u0151l \u00fajra lehets\u00e9gess\u00e9 v\u00e1lik a t\u00f6bb, mint 700 000 regisztr\u00e1lt horg\u00e1sz sz\u00e1m\u00e1ra az \u00e9jszakai horg\u00e1szat.\n\u00a0\u00a0\u00a0\u00a0A v\u00e1ltoz\u00e1st \u00e9rint\u0151 r\u00e9szleteket a hat\u00e1lyos jogszab\u00e1lyok alapj\u00e1n - a v\u00e9delmi int\u00e9zked\u00e9sek l\u00e9pcs\u0151zetes felold\u00e1s\u00e1t \u00e9rint\u0151 \u00fajabb d\u00f6nt\u00e9sek mellett - a\u00a0MOHOSZ\u00a0az \u00e1prilis 30-ig megjelen\u0151 \u00fajabb vesz\u00e9lyhelyzeti t\u00e1j\u00e9koztat\u00f3j\u00e1ban k\u00f6zz\u00e9teszi \u00e9s azt a k\u00f6z\u00f6ss\u00e9gi csatorn\u00e1in kereszt\u00fcl halad\u00e9ktalanul el is juttatja a horg\u00e1szokhoz - tett\u00e9k hozz\u00e1.\n\nMTI 2021. \u00e1prilis 29.\n\n"}]