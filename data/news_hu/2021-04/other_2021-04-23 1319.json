[{"date": "2021-04-23 13:19", "url": "https://koronavirus.gov.hu/cikkek/gyorgy-istvan-elindult-az-online-idopontfoglalo-rendszer", "h1": "Gy\u00f6rgy Istv\u00e1n: elindult az online id\u0151pontfoglal\u00f3 rendszer", "body": "\nAz olt\u00e1si program tov\u00e1bbi \u00fctemes folytat\u00e1sa \u00e9rdek\u00e9ben p\u00e9ntekt\u0151l megny\u00edlt az online id\u0151pontfoglal\u00f3 rendszer - k\u00f6z\u00f6lte a Miniszereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n.\n\n\nGy\u00f6rgy Istv\u00e1n, aki az orsz\u00e1gos olt\u00e1si munkacsoport vezet\u0151je is, hozz\u00e1tette: azut\u00e1n nyitotta meg az orsz\u00e1gos olt\u00e1si munkacsoport az online id\u0151pontfoglal\u00f3 rendszert, hogy az elm\u00falt k\u00e9t napban sikeresen tesztelt\u00e9k.\nMostant\u00f3l minden, m\u00e9g nem beoltott, de regisztr\u00e1ci\u00f3val rendelkez\u0151 ember tud az interneten id\u0151pontot foglalni az olt\u00e1sra.\n\u00a0\u00a0\u00a0\u00a0Aktu\u00e1lisan j\u00f6v\u0151 h\u00e9t h\u00e9tf\u0151re, keddre \u00e9s szerd\u00e1ra, kifejezetten k\u00f3rh\u00e1zi olt\u00f3pontokon, Sinopharm-vakcin\u00e1val t\u00f6rt\u00e9n\u0151 olt\u00e1sra lehet id\u0151pontot foglalni az Elektronikus Eg\u00e9szs\u00e9g\u00fcgyi Szolg\u00e1ltat\u00f3 T\u00e9r lakoss\u00e1gi port\u00e1lj\u00e1n, az\u00a0www.eeszt.gov.hu\u00a0c\u00edmen. Az id\u0151pontfoglal\u00e1s el\u00e9rhet\u0151s\u00e9ge \u00e9s a tudnival\u00f3k a koronavirus.gov.hu oldalon is megtal\u00e1lhat\u00f3k.\n\n\u00a0\u00a0\u00a0\u00a0Az \u00e1llamtitk\u00e1r elmondta: az id\u0151pontfoglal\u00f3 oldalon a regisztr\u00e1ltak egy-k\u00e9t perc alatt le tudj\u00e1k foglalni maguknak az olt\u00e1s id\u0151pontj\u00e1t, a bel\u00e9p\u00e9shez csak a TAJ-sz\u00e1mot \u00e9s a sz\u00fclet\u00e9si d\u00e1tumot kell megadni. A rendszerben ki lehet v\u00e1lasztani, mely napon, h\u00e1ny \u00f3rakor, melyik telep\u00fcl\u00e9s mely k\u00f3rh\u00e1zi olt\u00f3pontj\u00e1n szeretn\u00e9 valaki megkapni az olt\u00e1st.\n\u00a0\u00a0\u00a0\u00a0Az id\u0151pontfoglal\u00e1sr\u00f3l visszaigazol\u00f3 emailt \u00e9s olt\u00e1s el\u0151tti nap eml\u00e9keztet\u0151 emailt k\u00fcldenek, a foglal\u00e1s visszaigazol\u00e1sa pedig kinyomtathat\u00f3. Gy\u00f6rgy Istv\u00e1n felh\u00edvta a figyelmet arra, hogy mindenki csak egy foglal\u00e1st tud v\u00e9gezni \u00e9s a v\u00e9gleges\u00edtett foglal\u00e1s m\u00e1r nem m\u00f3dos\u00edthat\u00f3.\n\u00a0\u00a0\u00a0\u00a0Kiemelte: az \u00e9rv\u00e9nyesen regisztr\u00e1ltak - vagyis, akiknek a regisztr\u00e1ci\u00f3kor megadott adatait m\u00e1r ellen\u0151rizt\u00e9k - valamennyi k\u00f3rh\u00e1zi olt\u00f3pontra tudnak maguknak id\u0151pontot foglalni, de a helysz\u00edn kiv\u00e1laszt\u00e1sakor aj\u00e1nlott figyelembe venni, hogy egy h\u00f3nap m\u00falva a m\u00e1sodik olt\u00e1st ugyanazon az olt\u00f3ponton fogj\u00e1k beadni, amelyiken az els\u0151t.\n\u00a0\u00a0\u00a0\u00a0Az \u00e1llamtitk\u00e1r azt k\u00e9rte, aki id\u0151pontot foglalt mag\u00e1nak, az jelenjen is meg az olt\u00e1son. Hozz\u00e1tette: akinek \"k\u00f6zbej\u00f6n valami\" \u00e9s nem tud elmenni, tov\u00e1bbra is jogosult az olt\u00e1sra egy k\u00e9s\u0151bbi id\u0151pontban.\n\u00a0\u00a0\u00a0\u00a0Sz\u00f3lt arr\u00f3l is, hogy a h\u00e9tv\u00e9g\u00e9n egy nagyobb sz\u00e1ll\u00edtm\u00e1ny, 600 ezer Sinopharm-vakcina \u00e9rkezik, ennek fel\u00e9t a k\u00f3rh\u00e1zi olt\u00f3pontokon haszn\u00e1lj\u00e1k fel, a m\u00e1sik fel\u00e9t pedig a h\u00e1ziorvosok adj\u00e1k majd be. Hozz\u00e1tette: el\u0151fordulhat, hogy a k\u00f6vetkez\u0151 napokban a h\u00e1ziorvos is olt\u00e1sra h\u00edvja a regisztr\u00e1ltakat, ez\u00e9rt azt k\u00e9rte, aki m\u00e1r foglalt mag\u00e1nak id\u0151pontot, az jelezze ezt a h\u00e1ziorvosnak, aki \u00edgy fel tudja k\u00edn\u00e1lni m\u00e1snak is a vakcin\u00e1t.\n\u00a0\u00a0\u00a0\u00a0K\u00e9rte, senki ne tegyen olyat, hogy a h\u00e1ziorvosn\u00e1l \u00e9s a k\u00f3rh\u00e1zi olt\u00f3ponton is fenntart mag\u00e1nak id\u0151pontot, mert ez oda vezethet, hogy nem jut olt\u00e1s valakinek, aki v\u00e1r r\u00e1. B\u00e1rmennyire j\u00f3l haladunk is, m\u00e9g mindig t\u00f6bb mint 1,3 milli\u00f3 regisztr\u00e1lt v\u00e1r olt\u00e1sra - jegyezte meg.\nGy\u00f6rgy Istv\u00e1n szerint az id\u0151pontfoglal\u00f3 rendszer hatalmas terhet vesz le a h\u00e1ziorvosok, asszisztensek \u00e9s adminisztr\u00e1torok v\u00e1ll\u00e1r\u00f3l, mert eddig az olt\u00e1sok bead\u00e1sa mellett a k\u00f3rh\u00e1zi olt\u00f3pontokra is nagyr\u00e9szt \u0151k ir\u00e1ny\u00edtott\u00e1k a praxisukhoz tartoz\u00f3 regisztr\u00e1ltakat.\n\u00a0\u00a0\u00a0\u00a0A k\u00f6vethet\u0151 h\u00e9ten nagyot tudunk l\u00e9pni az \u00e1toltotts\u00e1gban, ami legyeng\u00edti a j\u00e1rv\u00e1nyt \u00e9s visszahozza a norm\u00e1lis \u00e9let\u00fcnket - emelte ki. Hozz\u00e1tette: az Eur\u00f3pai Uni\u00f3ban tov\u00e1bbra is az egyik legsikeresebb olt\u00e1si programot hajtja v\u00e9gre Magyarorsz\u00e1g.\n\u00a0\u00a0\u00a0\u00a0Az \u00e1llamtitk\u00e1r arra biztatott mindenkit, hogy regisztr\u00e1ljon \u00e9s \u00e9ljen az id\u0151pontfoglal\u00e1s lehet\u0151s\u00e9g\u00e9vel, valamint, hogy m\u00e9rlegelje, \u00e9rdemes-e a kock\u00e1zatot v\u00e1llalni, hogy k\u00e9s\u0151bbre halasztj\u00e1k az olt\u00e1st. Minden Magyarorsz\u00e1gon enged\u00e9lyezett \u00e9s el\u00e9rhet\u0151 vakcina hat\u00e1sos - sz\u00f6gezte le.\n\nMTI 2021. \u00e1prilis 23.\n\n"}]