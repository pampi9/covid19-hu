[{"date": "2021-04-21 17:27", "url": "https://koronavirus.gov.hu/cikkek/online-idopontfoglalot-probalhat-ki-szerdatol-70-ezer-oltasra-regisztralt", "h1": "Online id\u0151pontfoglal\u00f3t pr\u00f3b\u00e1lhat ki szerd\u00e1t\u00f3l 70 ezer olt\u00e1sra regisztr\u00e1lt ", "body": "\nAz olt\u00e1si program tov\u00e1bbi felgyors\u00edt\u00e1sa \u00e9s a h\u00e1ziorvosok terheinek a cs\u00f6kkent\u00e9se \u00e9rdek\u00e9ben egy pilot-program keret\u00e9ben egy \u00faj eszk\u00f6zt, online id\u0151pont foglal\u00f3 rendszert pr\u00f3b\u00e1lhat ki cs\u00fct\u00f6rt\u00f6k d\u00e9lut\u00e1nig 70 ezer olt\u00e1sra regisztr\u00e1lt.\u00a0 A jogosultak ma SMS-ben kaptak err\u0151l \u00e9rtes\u00edt\u00e9st \u00e9s j\u00f6v\u0151 h\u00e9t h\u00e9tf\u0151, kedd, szerdai napokra tudnak \u00edgy id\u0151pontot foglalni Sinopharm vakcin\u00e1val t\u00f6rt\u00e9n\u0151 olt\u00e1sra.\n\n\nAz online id\u0151pontfoglal\u00f3t a n\u00e9gy egyetemi k\u00f3rh\u00e1z olt\u00f3pontjaihoz nyitott\u00e1k meg, \u00e9s azok elhelyezked\u00e9s\u00e9nek megfelel\u0151en Budapestr\u0151l, Szegedr\u0151l, Debrecenr\u0151l \u00e9s P\u00e9csr\u0151l 70 ezer regisztr\u00e1lt kapott arra lehet\u0151s\u00e9get, hogy \u00e1prilis 22. cs\u00fct\u00f6rt\u00f6k 16 \u00f3r\u00e1ig az interneten foglaljon id\u0151pontot.\nAz SMS tartalmazza az id\u0151pontfoglal\u00f3 fel\u00fclet el\u00e9rhet\u0151s\u00e9g\u00e9t, \u00e9s azt is, hogy az olt\u00e1s Sinopharm vakcin\u00e1val fog t\u00f6rt\u00e9nni. Az SMS azt is tartalmazza, hogy ha az \u00e9rintett mostanra m\u00e1r megkapta az olt\u00e1st, akkor nincs teend\u0151je.\nAz id\u0151pontfoglal\u00e1s - ahogy az olt\u00e1s is\u00a0 - term\u00e9szetesen \u00f6nk\u00e9ntes. Amennyiben valaki, aki lehet\u0151s\u00e9get kapott az id\u0151pontfoglal\u00e1sra, de nem k\u00edv\u00e1n\u00a0vele \u00e9lni, akkor sincs teend\u0151je, olt\u00e1s\u00e1ra egy k\u00e9s\u0151bbi id\u0151pontban ker\u00fclhet sor. Akkor sincs teend\u0151, ha p\u00e9ld\u00e1ul egy v\u00e1rand\u00f3s kapott SMS-t \u00e9s lehet\u0151s\u00e9get erre az olt\u00e1sra, hiszen a v\u00e1rand\u00f3sok olt\u00e1sa jelenleg csak Pfizer \u00e9s Moderna vakcin\u00e1kkal t\u00f6rt\u00e9nhet.\nAmennyiben a rendszer sikerrel vizsg\u00e1zik, megfontoljuk az \u00e1ltal\u00e1nos kiterjeszt\u00e9s\u00e9t a regisztr\u00e1ltakra.\nK\u00e9rd\u00e9s-v\u00e1lasz\nKi jogosult most online id\u0151pontfoglal\u00e1sra?\nAz a regisztr\u00e1lt, aki\u00a0\u00e1prilis 21-\u00e9n err\u0151l SMS \u00e9rtes\u00edt\u00e9st kapott. (\u00d6sszesen 70 ezer f\u0151 - Budapest, P\u00e9cs, Szeged, Debrecen v\u00e1rosokban).\nMeddig tud online id\u0151pontot foglalni? \n\u00c1prilis 22. cs\u00fct\u00f6rt\u00f6k 16 \u00f3r\u00e1ig.\nMilyen olt\u00e1si napokra tud id\u0151pontot foglalni?\u00a0 \n\u00c1prilis 26. h\u00e9tf\u0151, 27. kedd, 28. szerda.\nMilyen v\u00e1rosokban tal\u00e1lhat\u00f3 olt\u00f3pontokra lehet id\u0151pontot foglalni?\nBudapest, P\u00e9cs, Szeged, Debrecen (az orvostudom\u00e1nyi egyetemek k\u00f3rh\u00e1zainak olt\u00f3pontjaira).\nMilyen vakcin\u00e1val t\u00f6rt\u00e9nik az olt\u00e1s? \u00a0\nSinopharm vakcin\u00e1val.\nAz olt\u00e1s m\u00e1sodik id\u0151pontja is ugyanott t\u00f6rt\u00e9nik, ahol az els\u0151 olt\u00e1s? \nIgen, a m\u00e1sodik olt\u00e1s is csak ott t\u00f6rt\u00e9nhet, ahol az els\u0151 (a k\u00e9t olt\u00e1s k\u00f6z\u00f6tt\u00a0 28 napos a k\u00fcl\u00f6nbs\u00e9g enn\u00e9l a vakcin\u00e1n\u00e1l).\nLefoglaltam az id\u0151pontot. Ut\u00f3lag tudom m\u00f3dos\u00edtani? \nNem.\nNem tal\u00e1lok megfelel\u0151 id\u0151pontot, nem tudok most elmenni a megadott id\u0151pontokban. Jogosult maradok az olt\u00e1sra?\nIgen.\nKaptam SMS-t, de mostanra m\u00e1r az olt\u00e1st is megkaptam. Mit tegyek? \nNincs semmi teend\u0151je.\nKaptam SMS-t, de \u00e9ppen akt\u00edv beteg vagyok. Mit tegyek? \nHa \u00d6n jelenleg akut koronav\u00edrus-fert\u0151z\u00f6tt\u00a0 vagy egy\u00e9b m\u00e1s l\u00e1zas, akut betegs\u00e9ge van, akkor most nem olthat\u00f3. Nincs semmi teend\u0151je. Jogosult marad az olt\u00e1sra k\u00e9s\u0151bb is.\nV\u00e1rand\u00f3s vagyok, de kaptam SMS-t. Mit tegyek?\nNincs semmi teend\u0151je. \u00d6nnek a Pfizer \u00e9s a Moderna vakcina alkalmazhat\u00f3. Ebben az olt\u00e1si akci\u00f3ban nem tud r\u00e9szt venni.\nMit vigyek az olt\u00e1sra? \nTAJ-k\u00e1rty\u00e1t, szem\u00e9lyi igazolv\u00e1nyt \u00e9s kit\u00f6lt\u00f6tt hozz\u00e1j\u00e1rul\u00f3 nyilatkozatot. L\u00e1sd: https://koronavirus.gov.hu/cikkek/hozzajarulo-nyilatkozat-nyomtassa-ki-toltse-ki-es-vigye-magaval-az-oltasra\n\u00a0\nAz online id\u0151pontfoglal\u00e1s l\u00e9p\u00e9sei\n\nL\u00e1togasson az EESZT\u00a0 Lakoss\u00e1gi port\u00e1lra: https://www.eeszt.gov.hu/hu/nyito-oldal\n\n\nKattintson az egy\u00e9ni id\u0151pontfoglal\u00e1s gombra!\n\tOtt is olvashatja, hogy\u00a0az id\u0151pontfoglal\u00e1s jelenleg csak azon regisztr\u00e1ltak sz\u00e1m\u00e1ra el\u00e9rhet\u0151, akik err\u0151l a lehet\u0151s\u00e9gr\u0151l\u00a0el\u0151zetesen SMS \u00e9rtes\u00edt\u00e9st\u00a0kaptak.\nMegjelenik a COVID olt\u00e1s id\u0151pontfoglal\u00e1s fel\u00fclet.\n\tK\u00e9rj\u00fck, hogy a megfelel\u0151 mez\u0151kbe \u00edrja be a\u00a0TAJ-sz\u00e1m\u00e1t, a sz\u00fclet\u00e9si\u00a0d\u00e1tum\u00e1t, \u00e9s a k\u00e9perny\u0151n l\u00e1that\u00f3 ellen\u0151rz\u0151 k\u00f3dot. Nyomja meg a K\u00fcld\u00e9s gombot!\n\nHa \u00d6n nem jogosult az id\u0151pontfoglal\u00e1sra, akkor nem fog tudni tov\u00e1bbl\u00e9pni, \u00e9s a k\u00e9perny\u0151n azt az \u00fczenetet l\u00e1thatja, hogy \u201e\u00d6n nem jogosult olt\u00e1si id\u0151pont foglal\u00e1s\u00e1ra, az csak az el\u0151zetesen SMS-ben \u00e9rtes\u00edtettek sz\u00e1m\u00e1ra lehets\u00e9ges!\u201d.\n\nHa \u00d6n jogosult az id\u0151pontfoglal\u00e1sra, akkor megjelenik az ID\u0150PONT KERES\u00c9SE fel\u00fclet. Itt az el\u00e9rhet\u0151 olt\u00e1si id\u0151szakra v\u00e1lassza ki az \u00d6n \u00e1ltal prefer\u00e1lt\u00a0 telep\u00fcl\u00e9st (a f\u0151v\u00e1ros eset\u00e9n a ker\u00fclet), adja meg ir\u00e1ny\u00edt\u00f3sz\u00e1mot!\n\nEzut\u00e1n megjelennek a m\u00e9g lefoglalhat\u00f3\u00a0k\u00f3rh\u00e1zi olt\u00f3pontok \u00e9s ott szabad olt\u00e1si id\u0151pontok.\n\nHa\u00a0\u00d6nnek megfelel\u0151 a felk\u00edn\u00e1lt valamelyik szabad id\u0151pont \u00e9s olt\u00f3pont, akkor azt a JELENTKEZEM gomb megnyit\u00e1s\u00e1val foglalhatja le.\nEzt k\u00f6vet\u0151en megjelenik az id\u0151pontfoglal\u00e1s \u0171rlap, amely tartalmazza\u00a0az \u00d6n \u00e1ltal kiv\u00e1lasztott olt\u00f3pont (eg\u00e9szs\u00e9g\u00fcgyi int\u00e9zm\u00e9ny) c\u00edm\u00e9t\u00a0\u00e9s az olt\u00e1s pontos id\u0151pontj\u00e1t (d\u00e1tum, \u00f3ra), valamint az \u00d6n szem\u00e9lyes adatait (TAJ- sz\u00e1m, n\u00e9v, sz\u00fclet\u00e9si d\u00e1tum, mobiltelefonsz\u00e1m, email-c\u00edm). Itt m\u00e9g m\u00f3dos\u00edthatja az id\u0151pontot.\n\n\nAmennyiben az adatok megfelelnek, nyomjon r\u00e1 az ID\u0150PONTFOGLAL\u00c1S V\u00c9GLEGES\u00cdT\u00c9SE gombra.\nEzt k\u00f6vet\u0151en a rendszer \u00e1tnavig\u00e1lja a SIKERES ID\u0150PONTFOGLAL\u00c1S fel\u00fcletre, amelyen lehet\u0151s\u00e9ge ny\u00edlik a foglal\u00e1si visszaigazol\u00e1s kinyomtat\u00e1s\u00e1ra is.\n\nAz \u00d6n \u00e1ltal lefoglalt id\u0151pontot term\u00e9szetesen m\u00e1s m\u00e1r nem tudja lefoglalni.\n\n\u00a0\n\n"}]