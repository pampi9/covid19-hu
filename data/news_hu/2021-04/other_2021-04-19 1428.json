[{"date": "2021-04-19 14:28", "url": "https://koronavirus.gov.hu/cikkek/orszagos-tisztifoorvos-mar-minden-harmadik-magyar-ember-megkapta-az-elso-vedooltast", "h1": "Orsz\u00e1gos tisztif\u0151orvos: m\u00e1r minden harmadik magyar ember megkapta az els\u0151 v\u00e9d\u0151olt\u00e1st", "body": "\nM\u00e1r minden harmadik magyar ember megkapta az els\u0151 v\u00e9d\u0151olt\u00e1s\u00e1t - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs h\u00e9tf\u0151i, online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia t\u00e1j\u00e9koztat\u00e1sa szerint az els\u0151 olt\u00e1st 3 266 425 embernek adt\u00e1k be, \u00e9s 1 391 381-en a m\u00e1sodik olt\u00e1st is megkapt\u00e1k.\n\u00a0\u00a0\u00a0\u00a0Elmondta: folyamatosan \u00e9rkeznek a vakcinasz\u00e1ll\u00edtm\u00e1nyok Magyarorsz\u00e1gra. H\u00e9tf\u0151n 68 400 Moderna-vakcina \u00e9rkezett, kedden 248 040 adag Pfizer-olt\u00f3anyagot v\u00e1rnak, a h\u00e9ten pedig tov\u00e1bbi orosz \u00e9s k\u00ednai vakcina \u00e9rkez\u00e9se is v\u00e1rhat\u00f3.\n\u00a0\u00a0\u00a0\u00a0Az olt\u00e1soknak \u00e9s a v\u00e9delmi int\u00e9zked\u00e9sek fenntart\u00e1s\u00e1nak k\u00f6sz\u00f6nhet\u0151en javulnak a j\u00e1rv\u00e1ny\u00fcgyi adatok, vas\u00e1rnap 2680 \u00faj fert\u0151z\u00f6ttet regisztr\u00e1ltak, s b\u00e1r m\u00e9g magas, de cs\u00f6kken a k\u00f3rh\u00e1zban \u00e1poltak sz\u00e1ma, akik jelenleg 8650-en vannak, k\u00f6z\u00fcl\u00fck 1052-en szorulnak l\u00e9legeztet\u00e9sre - tette hozz\u00e1.\n\u00a0\u00a0\u00a0\u00a0Elmondta, hogy nemcsak a k\u00f3rh\u00e1zi olt\u00f3pontokon, szakrendel\u0151kben \u00e9s a h\u00e1ziorvosokn\u00e1l, hanem a honv\u00e9ds\u00e9gi olt\u00f3buszokon is oltanak. Ut\u00f3bbiak Tolna megye kistelep\u00fcl\u00e9sein folytatj\u00e1k a munk\u00e1t.\nM\u00fcller Cec\u00edlia az \u00f3vod\u00e1k \u00e9s az \u00e1ltal\u00e1nos iskol\u00e1k nyit\u00e1s\u00e1val kapcsolatban elmondta, ahol k\u00e9rt\u00e9k, a honv\u00e9ds\u00e9g mindenhol elv\u00e9gezte a fert\u0151tlen\u00edt\u00e9st.\n\u00a0\u00a0\u00a0\u00a0Hangs\u00falyozta, az iskol\u00e1kra vonatkoz\u00f3 j\u00e1rv\u00e1ny\u00fcgyi int\u00e9zked\u00e9sek tov\u00e1bbra is \u00e9rv\u00e9nyben vannak, teh\u00e1t az int\u00e9zm\u00e9nyekben k\u00f6telez\u0151 a testh\u0151m\u00e9rs\u00e9klet-m\u00e9r\u00e9s \u00e9s a k\u00e9zfert\u0151tlen\u00edt\u00e9s, \u00e9s aj\u00e1nlott az oszt\u00e1lytermek gyakori szell\u0151ztet\u00e9se. A sz\u00fcl\u0151kt\u0151l azt k\u00e9rte, csak eg\u00e9szs\u00e9ges gyereket k\u00fcldjenek k\u00f6z\u00f6ss\u00e9gbe.\n\u00a0\u00a0\u00a0\u00a0Besz\u00e1molt arr\u00f3l, hogy a h\u00e9tv\u00e9g\u00e9n lez\u00e1rult a k\u00f6znevel\u00e9sben dolgoz\u00f3k harmadik k\u00f6r\u00f6s olt\u00e1si kamp\u00e1nya, \u00e9s \u00f6sszess\u00e9g\u00e9ben 200 ezer pedag\u00f3gus, \u00f3vodai \u00e9s b\u00f6lcs\u0151dei dolgoz\u00f3 kapott olt\u00e1st.\n\u00a0\u00a0\u00a0\u00a0A r\u00e9szletekr\u0151l sz\u00f3lva elmondta, k\u00f6z\u00fcl\u00fck a h\u00e9tv\u00e9g\u00e9n 31 ezer embert h\u00edvtak be, 32 sz\u00e1zal\u00e9k \u00e9lt is az olt\u00e1s lehet\u0151s\u00e9g\u00e9vel. Az els\u0151 k\u00e9t olt\u00e1si kamp\u00e1nyban a beh\u00edvottak 80 sz\u00e1zal\u00e9ka jelent meg - ismertette.\nA h\u00e1rom h\u00e9tv\u00e9ge alatt megsz\u00f3l\u00edtott 210 ezer k\u00f6znevel\u00e9sben dolgoz\u00f3b\u00f3l 153 ezren kaptak olt\u00e1st, ami 73 sz\u00e1zal\u00e9kos ar\u00e1ny - mondta. Voltak ugyanakkor 52 ezren olyanok, akik m\u00e1r kor\u00e1bban - \u00e9letkoruk vagy vesz\u00e9lyeztetetts\u00e9g\u00fck ok\u00e1n - felvett\u00e9k az olt\u00e1st, \u00edgy nagyj\u00e1b\u00f3l 200 ezer k\u00f6znevel\u00e9sben dolgoz\u00f3 van beoltva.\n\u00a0\u00a0\u00a0\u00a0M\u00fcller Cec\u00edlia kit\u00e9rt arra is, hogy folyamatosan n\u0151 az olt\u00e1st k\u00e9r\u0151k sz\u00e1ma, eddig 4 milli\u00f3 280 ezren regisztr\u00e1ltak.\nAz orsz\u00e1gos tisztif\u0151orvos k\u00f6sz\u00f6netet mondott az embereknek, hogy betartj\u00e1k a k\u00fcl\u00f6nb\u00f6z\u0151 v\u00e9delmi int\u00e9zked\u00e9seket. Kiemelte, ha h\u00fasv\u00e9tkor nem lett volna a t\u00f6bbs\u00e9g fegyelmezett, annak k\u00f6vetkezm\u00e9nyei m\u00e1r l\u00e1tsz\u00f3dn\u00e1nak az adatokon.\n\u00a0Az orsz\u00e1gos tisztif\u0151orvos ism\u00e9t meger\u0151s\u00edtette, hogy az olt\u00e1s ut\u00e1ni ellenanyagszint-vizsg\u00e1lat \u00f6nmag\u00e1ban nem ad megfelel\u0151 inform\u00e1ci\u00f3t a v\u00e9detts\u00e9g kialakul\u00e1s\u00e1ra.\n\u00a0\u00a0\u00a0\u00a0Mint mondta, sok olyan olt\u00e1st k\u00f6vet\u0151 \u00e1llapot van, amikor az ellenanyag m\u00e1r nem m\u00e9rhet\u0151 a szervezetben, m\u00e9gis a sejtes immunit\u00e1s \"eml\u00e9kszik\" a k\u00f3rokoz\u00f3ra, a beadott olt\u00e1sra, \u00e9s elindul az ellenanyag-termel\u00e9s. Azonban - tette hozz\u00e1 - a sejtes immunit\u00e1s nem m\u00e9rhet\u0151 k\u00f6nnyen.\n\u00a0\u00a0\u00a0\u00a0Jelezte, hogy az egyes vakcin\u00e1k hat\u00e1soss\u00e1g\u00e1t a gy\u00e1rt\u00f3 hat\u00e1rozta meg az elv\u00e9gzett klinikai vizsg\u00e1latok alapj\u00e1n.\n\u00a0\u00a0\u00a0\u00a0Arra k\u00e9rt mindenkit, b\u00edzzon a gy\u00e1rt\u00f3k \u00e9s a f\u00fcggetlen laborat\u00f3riumok vizsg\u00e1lat\u00e1ban, mindegyik Magyarorsz\u00e1gon forgalomban l\u00e9v\u0151 vakcina hat\u00e1sos \u00e9s kell\u0151 v\u00e9delmet ad.\n\u00a0\u00a0\u00a0\u00a0Azzal kapcsolatban, hogy sz\u00fcks\u00e9g lesz-e tov\u00e1bbi olt\u00e1sokra, M\u00fcller Cec\u00edlia azt v\u00e1laszolta, hogy erre vonatkoz\u00f3an nincs m\u00e9g megfelel\u0151 adat \u00e9s tapasztalat. Mint fogalmazott, az m\u00e9g a j\u00f6v\u0151 zen\u00e9je, hogy kell-e, \u00e9s ha igen, milyen id\u0151k\u00f6z\u00f6nk\u00e9nt ism\u00e9telni az olt\u00e1st. Ugyanakkor - mint mondta - ez sem lenne rendk\u00edv\u00fcli, hiszen p\u00e9ld\u00e1ul a kullancs \u00e1ltal terjesztett agyh\u00e1rtyagyullad\u00e1s ellen a k\u00e9t alapolt\u00e1son t\u00fal a 3. \u00e9s az 5. \u00e9vben meg kell ism\u00e9telni az olt\u00e1st.\n\u00a0\u00a0\u00a0\u00a0Hangs\u00falyozta, nem a magyar eg\u00e9szs\u00e9g\u00fcgyi hat\u00f3s\u00e1g fog a tov\u00e1bbi (eml\u00e9keztet\u0151) olt\u00e1sok sz\u00fcks\u00e9gess\u00e9g\u00e9r\u0151l d\u00f6nteni, hanem az adott vakcina gy\u00e1rt\u00f3ja.\n\u00a0\u00a0\u00a0\u00a0M\u00fcller Cec\u00edlia kijelentette, most az a legfontosabb, hogy min\u00e9l t\u00f6bben k\u00e9rj\u00e9k \u00e9s fogadj\u00e1k el a sz\u00e1mukra felaj\u00e1nlott olt\u00e1st, hiszen csak ez biztos\u00edtja az egy\u00e9ni v\u00e9delmet. A k\u00f6z\u00f6ss\u00e9gi v\u00e9delmet pedig az, ha min\u00e9l t\u00f6bben rendelkeznek egy\u00e9ni v\u00e9delemmel.\n\nMTI 2021. \u00e1prilis 19.\n\u00a0\n\n"}]