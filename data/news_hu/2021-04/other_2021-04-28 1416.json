[{"date": "2021-04-28 14:16", "url": "https://koronavirus.gov.hu/cikkek/orszagos-tisztifoorvos-magyarorszagon-mindenki-szamara-van-vakcina", "h1": "Orsz\u00e1gos tisztif\u0151orvos: Magyarorsz\u00e1gon mindenki sz\u00e1m\u00e1ra van vakcina", "body": "\nAnnyi vakcina \u00e9rkezett m\u00e1r Magyarorsz\u00e1gra, hogy mindenki sz\u00e1m\u00e1ra jut - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n szerd\u00e1n.\n\n\nM\u00fcller Cec\u00edlia elmondta: m\u00falt szombaton \u00e9rkezett 600 000 Sinopharm-vakcina, \u00e9s az\u00f3ta is szinte naponta j\u00f6nnek az \u00fajabb sz\u00e1ll\u00edtm\u00e1nyok. H\u00e9tf\u0151n \u00e9rkezett 38 400 adag Moderna-, kedden 355 680 Pfizer-, 19 200 AstraZeneca-, 480 000 Szputnyik, 24 000 Janssen-, cs\u00fct\u00f6rt\u00f6k\u00f6n v\u00e1rhat\u00f3 \u00fajabb 400 000 Sinopharm- \u00e9s 44 400 Moderna-, p\u00e9nteken pedig 324 000 AstraZeneca-vakcina - sorolta.\n\u00a0\u00a0\u00a0\u00a0A sikeres vakcinabeszerz\u00e9s tette lehet\u0151v\u00e9, hogy javuljanak a j\u00e1rv\u00e1nyadatok, de a v\u00edrus m\u00e9g itt van, tov\u00e1bbra is fontos a v\u00e9delmi int\u00e9zked\u00e9sek betart\u00e1sa - figyelmeztetett. Aki m\u00e9g nem tette meg, regisztr\u00e1ljon, \u00e9s napokon bel\u00fcl megkapja a v\u00e9d\u0151olt\u00e1st - tette hozz\u00e1.\nId\u0151pontfoglal\u00e1s v\u00e9d\u0151olt\u00e1sra:\u00a0https://www.eeszt.gov.hu/hu/web/guest/covid-oltas-idopontfoglalas\n\u00a0\u00a0\u00a0\u00a0Elmondta azt is, hogy Magyarorsz\u00e1gon m\u00e9g mindig a v\u00edrus brit mut\u00e1ci\u00f3ja van jelen, ami fert\u0151z\u0151k\u00e9pesebb \u00e9s s\u00falyosabb betegs\u00e9get okoz, mint az eredeti koronav\u00edrus.\n\u00a0\u00a0\u00a0\u00a0Ez\u00e9rt van az, hogy lassan cs\u00f6kken a k\u00f3rh\u00e1zban \u00e1poltak sz\u00e1ma. Jelenleg 5907 koronav\u00edrusos beteg van k\u00f3rh\u00e1zban, \u00e9s 702-en szorulnak l\u00e9legezt\u00e9sre - k\u00f6z\u00f6lte M\u00fcller Cec\u00edlia.\nKit\u00e9rt arra, hogy folyamatosan cs\u00f6kken az \u00fajonnan azonos\u00edtott fert\u0151z\u00f6ttek sz\u00e1ma, amely az elm\u00falt napon 1692 volt. A gy\u00f3gyultak sz\u00e1ma csaknem k\u00e9tszerese az akt\u00edv fert\u0151z\u00f6ttek\u00e9nek, jelenleg 497 084 gy\u00f3gyultat tartanak nyilv\u00e1n, az akt\u00edv fert\u0151z\u00f6ttek sz\u00e1ma 250 143.\n\u00a0\u00a0\u00a0\u00a0Biztat\u00f3nak nevezte, hogy a v\u00edrus szennyv\u00edzben m\u00e9rt \u00f6r\u00f6k\u00edt\u0151anyag\u00e1nak mennyis\u00e9ge szinte minden\u00fctt lassan, de egy\u00e9rtelm\u0171en cs\u00f6kken.\nEz\u00e9rt\u00a0\u00a0bizakodhatunk abban, hogy az \u00fajonnan regisztr\u00e1lt fert\u0151z\u00f6ttek sz\u00e1ma is folyamatosan cs\u00f6kkenni fog - mondta.\n\u00a0\u00a0\u00a0\u00a0A tisztif\u0151orvos k\u00f6z\u00f6lte, hogy miut\u00e1n jelent\u0151s mennyis\u00e9g\u0171 vakcina \u00e1ll rendelkez\u00e9sre, - a viszonoss\u00e1g elve szerint - a Magyarorsz\u00e1gon szolg\u00e1l\u00f3 diplomat\u00e1k sz\u00e1m\u00e1ra is biztos\u00edtj\u00e1k a v\u00e9d\u0151olt\u00e1s lehet\u0151s\u00e9g\u00e9t.\nAz orsz\u00e1gos v\u00e9rell\u00e1t\u00f3 szolg\u00e1lat k\u00f6zlem\u00e9ny\u00e9re utalva azt mondta: ha a v\u00e9rad\u00f3nak a v\u00e9d\u0151olt\u00e1s bead\u00e1sa ut\u00e1n nincs panasza, ak\u00e1r m\u00e1r az olt\u00e1st k\u00f6vet\u0151 napon adhat v\u00e9rt.\nM\u00fcller Cec\u00edlia kifejtette: a j\u00e1rv\u00e1ny kedvez\u0151 fordulata az\u00e9rt v\u00e1lt lehets\u00e9gess\u00e9, mert egyre kevesebb fog\u00e9kony ember van Magyarorsz\u00e1gon, aki elkaphatn\u00e1 a v\u00edrust, hiszen kialakul a k\u00e9t olt\u00e1st k\u00f6vet\u0151 v\u00e9delem.\n\u00a0\u00a0\u00a0\u00a0Tov\u00e1bbra is vigy\u00e1zunk kell azokra, akik v\u00e9dtelenek, de azoknak is vigy\u00e1zniuk kell, akik m\u00e1r be vannak oltva - tette hozz\u00e1.\n\u00a0\u00a0\u00a0\u00a0Hangs\u00falyozta: fontos, hogy ne felejts\u00fck az alapvet\u0151 j\u00e1rv\u00e1ny\u00fcgyi szab\u00e1lyokat. A sz\u0171r\u00e9seket tov\u00e1bbra is v\u00e9gzik, a Nemzeti N\u00e9peg\u00e9szs\u00e9g\u00fcgyi K\u00f6zpont sz\u0171r\u0151buszai ma Budapesten, a De\u00e1k Ferenc t\u00e9ren, a Liszt Ferenc Nemzetk\u00f6zi Rep\u00fcl\u0151t\u00e9ren \u00e9s az Aquaworld parkol\u00f3j\u00e1ban m\u0171k\u00f6dnek.\nFelh\u00edvta a figyelmet a v\u00e1rand\u00f3sok \u00e9s a k\u00f6zelj\u00f6v\u0151ben gyermeket tervez\u0151k v\u00e9delm\u00e9nek fontoss\u00e1g\u00e1ra, \u00e9s arra k\u00e9rte \u0151ket, hogy min\u00e9l el\u0151bb oltass\u00e1k be magukat.\n\u00a0\u00a0\u00a0\u00a0Aki \u00e1ldott \u00e1llapotban van, az Pfizer- \u00e9s Moderna-vakcin\u00e1t kaphat, aki tervezi a gyermekv\u00e1llal\u00e1st, az az olt\u00f3orvos v\u00e9lem\u00e9nye alapj\u00e1n b\u00e1rmelyik vakcin\u00e1val \u00e9lhet - mondta.\n\u00a0\u00a0\u00a0\u00a0Besz\u00e1molt arr\u00f3l is, hogy cs\u00fct\u00f6rt\u00f6kt\u0151l \u00fajra indulnak a daganatos betegs\u00e9gek korai felismer\u00e9s\u00e9t c\u00e9lz\u00f3 n\u00e9peg\u00e9szs\u00e9g\u00fcgyi sz\u0171r\u0151vizsg\u00e1latok, az eml\u0151-, a m\u00e9hnyak- \u00e9s a vastagb\u00e9lr\u00e1ksz\u0171r\u00e9s. A sz\u0171r\u00e9sek \u00e1prilis 9. \u00e9s 28. k\u00f6z\u00f6tt sz\u00fcneteltek, el\u0151sz\u00f6r azok kapnak megh\u00edv\u00e1st, akiknek vizsg\u00e1lata erre a k\u00e9t h\u00e9tre esett volna.\n\n\nMTI 2021. \u00e1prilis 28.\n\n"}]