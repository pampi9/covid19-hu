[{"date": "2021-04-22 09:46", "url": "https://koronavirus.gov.hu/cikkek/kasler-miklos-masok-eletet-kockaztatja-baloldal-az-oltasellenes-megnyilvanulasaival", "h1": "K\u00e1sler Mikl\u00f3s: m\u00e1sok \u00e9let\u00e9t kock\u00e1ztatja a baloldal az olt\u00e1sellenes megnyilv\u00e1nul\u00e1saival", "body": "\nK\u00e1sler Mikl\u00f3s, az Emberi Er\u0151forr\u00e1sok Miniszt\u00e9rium\u00e1nak minisztere figyelmeztet, hogy nagyon \u00f3vatosnak kell lenni, mert a v\u00edrusj\u00e1rv\u00e1nynak m\u00e9g nincs v\u00e9ge, szerinte az olt\u00e1st ez\u00e9rt kell mindenkinek min\u00e9l el\u0151bb felvennie, ugyanis ez jelenti a legkomolyabb es\u00e9lyt arra, hogy meg tudj\u00e1k ford\u00edtani a folyamatot.\n\n\nA miniszter a Magyar Nemzet cs\u00fct\u00f6rt\u00f6ki sz\u00e1m\u00e1ban adott interj\u00faban elmondta: el\u00e9gedett a h\u00e1ziorvosok helyt\u00e1ll\u00e1s\u00e1val, hiszen Magyarorsz\u00e1gon elk\u00e9peszt\u0151 temp\u00f3ban folyik az olt\u00e1s, ami nagyon komoly szervez\u00e9si munk\u00e1t jelent.\n\u00a0\u00a0\u00a0\u00a0Hangs\u00falyozta: a koronav\u00edrus-j\u00e1rv\u00e1ny m\u00e1sodik hull\u00e1m\u00e1ban az addigi tapasztalatokat figyelembe v\u00e9ve azt rendelte el, hogy a k\u00f3rh\u00e1zi \u00e1gyak negyven sz\u00e1zal\u00e9k\u00e1t k\u00e9sz\u00edts\u00e9k fel a fert\u0151z\u00f6tt betegek kezel\u00e9s\u00e9re \u00e9s h\u00e9t sz\u00e1zal\u00e9k\u00e1t az intenz\u00edv ell\u00e1t\u00e1sra. Ez van \u00e9rv\u00e9nyben jelenleg is. Ennek a negyven sz\u00e1zal\u00e9knak k\u00f6r\u00fclbel\u00fcl a fel\u00e9n kezelnek betegeket, azonban l\u00e9nyegesen magasabb az intenz\u00edv oszt\u00e1lyok terhelts\u00e9ge. Kiemelte: az eg\u00e9szs\u00e9g\u00fcgyi rendszer \u00f6sszess\u00e9g\u00e9ben b\u00edrja a terhel\u00e9st.\n\u00a0\u00a0\u00a0\u00a0K\u00e1sler Mikl\u00f3s elmondta, a baloldal most is ontja az olt\u00e1sellenes nyilatkozatokat, m\u00e1sokat lebesz\u00e9lnek az olt\u00e1sr\u00f3l, mik\u00f6zben \u0151k beoltatj\u00e1k magukat ak\u00e1r a keleti vakcin\u00e1kkal is.\n\u00a0\u00a0\u00a0\u00a0\"Mint orvos, v\u00e9gk\u00e9pp felh\u00e1bor\u00edt, hogy a hatalom megszerz\u00e9se \u00e9s a j\u00e1rv\u00e1ny elh\u00faz\u00e1sa \u00e9rdek\u00e9ben k\u00e9pesek od\u00e1ig elmenni, hogy m\u00e1sok \u00e9let\u00e9t kock\u00e1ztass\u00e1k. A baloldal olt\u00e1selleness\u00e9ge emberek \u00e9let\u00e9t vesz\u00e9lyezteti\" - fogalmazott a miniszter. \"Az a propaganda, amit a baloldal csin\u00e1l, nem a sz\u00f3l\u00e1s szabads\u00e1ga, teljesen egy\u00e9rtelm\u0171en az emberek elbizonytalan\u00edt\u00e1s\u00e1t szolg\u00e1lja. Nem lehet el\u00e9gszer elmondani, hogy minden v\u00e9d\u0151olt\u00e1s jobb, mint a v\u00edrusfert\u0151z\u00e9s!\"\n\u00a0\u00a0\u00a0\u00a0A lapban azt is elmondta, hogy a korm\u00e1ny szigor\u00edt\u00e1sai ar\u00e1nyosak voltak, olyan szab\u00e1lyokat kell hozni, amelyeket be is lehet tartatni. Az egy\u00e9ni felel\u0151ss\u00e9g szerepe nagyon megn\u00f6vekedett. A t\u00e1rsadalom most m\u00e1r belef\u00e1radt a korl\u00e1toz\u00e1sokba. Az olt\u00e1sok jelent\u0151s felgyors\u00edt\u00e1sa a legnagyobb rem\u00e9ny: ha a t\u00e1rsadalom nagy sz\u00e1zal\u00e9k\u00e1t siker\u00fcl \u00e1toltani, akkor az immunit\u00e1s n\u00f6veked\u00e9se a v\u00edrus lass\u00fa elt\u0171n\u00e9s\u00e9t fogja eredm\u00e9nyezni.\n\u00a0\u00a0\u00a0\u00a0\"Nagyon \u00f3vatosnak kell lenn\u00fcnk, a v\u00edrusj\u00e1rv\u00e1nynak ugyanis m\u00e9g nincs v\u00e9ge. Az olt\u00e1st ez\u00e9rt kell mindenkinek min\u00e9l el\u0151bb felvennie, mert ez jelenti a legkomolyabb es\u00e9lyt arra, hogy meg tudjuk ford\u00edtani a folyamatot. Aki ez ellen b\u00e1rmit tesz, elbizonytalan\u00edt, az \u00e9letet vesz\u00e9lyezteti\" - mondta.\n\u00a0\u00a0\u00a0\u00a0Jelezte azt is, hogy fontos vizsg\u00e1lni a reprodukci\u00f3s r\u00e1t\u00e1t, amely azt jelzi, hogy egy ember h\u00e1ny tov\u00e1bbit fert\u0151z meg. Ez a sz\u00e1m novemberben 0,71 volt, a brit mut\u00e1ns terjed\u00e9s\u00e9vel 1,34-re ment fel, ekkor robbant be a fert\u0151z\u00f6ttek sz\u00e1ma. Mostanra siker\u00fclt visszavinni 0,7 k\u00f6r\u00fclire, \u00e9s ebben benne volt a m\u00e1rcius 8-i szigor\u00edt\u00e1s \u00e9s az olt\u00e1sok hat\u00e1sa is. A mortalit\u00e1s cs\u00f6kken\u00e9se egyel\u0151re szolid k\u00e9t-h\u00e1rom h\u00e9ttel k\u00f6veti a fert\u0151z\u00f6ttek sz\u00e1m\u00e1nak cs\u00f6kken\u00e9s\u00e9t - k\u00f6z\u00f6lte.\n\n\n\nMTI 2021. \u00e1prilis 22.\n\n"}]