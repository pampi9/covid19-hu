[{"date": "2021-04-23 13:13", "url": "https://koronavirus.gov.hu/cikkek/operativ-torzs-szombattol-hatalyba-lephetnek-az-uj-rendelkezesek", "h1": "Operat\u00edv t\u00f6rzs: szombatt\u00f3l hat\u00e1lyba l\u00e9phetnek az \u00faj rendelkez\u00e9sek", "body": "\nA v\u00e9d\u0151olt\u00e1sban m\u00e1r t\u00f6bb mint 3,5 milli\u00f3an r\u00e9szes\u00fcltek, \u00edgy szombatt\u00f3l hat\u00e1lyba l\u00e9phetnek az \u00faj rendelkez\u00e9sek - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a p\u00e9nteki online sajt\u00f3t\u00e1j\u00e9koztat\u00f3n.\n\n\nKiss R\u00f3bert hozz\u00e1tette, hogy err\u0151l a bel\u00fcgyminiszter p\u00e9nteken k\u00f6zigazgat\u00e1si hat\u00e1rozatot tesz k\u00f6zz\u00e9 a Magyar K\u00f6zl\u00f6nyben.\n\u00a0\u00a0\u00a0\u00a0A teraszok \u00e9s kerthelyis\u00e9gek reggel \u00f6t \u00f3ra \u00e9s este f\u00e9l t\u00edz k\u00f6z\u00f6tt lehetnek nyitva, a vend\u00e9geknek ott nem kell maszkot viselni\u00fck, a vend\u00e9gl\u00e1t\u00f3helyek bels\u0151 ter\u00fcletein viszont igen. Az \u00fczemeltet\u0151 \u00e9s alkalmazottai viszont az \u00fczlet teljes ter\u00fclet\u00e9n k\u00f6telesek maszkot hordani - ismertette.\nHangs\u00falyozta: hat\u00e1lyban maradnak a maszkvisel\u00e9si k\u00f6telezetts\u00e9gre, a rendezv\u00e9nyekre, sz\u00e1ll\u00e1shelyekre, szabadid\u0151s l\u00e9tes\u00edtm\u00e9nyekre, fels\u0151oktat\u00e1si int\u00e9zm\u00e9nyekre vonatkoz\u00f3 v\u00e9delmi int\u00e9zked\u00e9sek, valamint a kij\u00e1r\u00e1si tilalom.\n\u00a0\u00a0\u00a0\u00a0A vend\u00e9gl\u00e1t\u00f3helyek teraszainak, kerthelyis\u00e9geinek esti z\u00e1r\u00e1sa ut\u00e1n mindenkinek vissza kell \u00e9rnie a kij\u00e1r\u00e1si tilalom kezdet\u00e9ig a lak\u00f3helyre, tart\u00f3zkod\u00e1si helyre, sz\u00e1ll\u00e1shelyre - mondta.\nKiss R\u00f3bert k\u00f6z\u00f6lte: cs\u00fct\u00f6rt\u00f6k\u00f6n 681 ember ellen int\u00e9zkedtek a rend\u0151r\u00f6k a maszkvisel\u00e9si k\u00f6telezetts\u00e9g elmulaszt\u00e1sa miatt: k\u00f6zter\u00fcleten 666, t\u00f6megk\u00f6zleked\u00e9si eszk\u00f6z\u00f6k\u00f6n \u00e9s meg\u00e1ll\u00f3kban 14, bev\u00e1s\u00e1rl\u00f3k\u00f6zpontban pedig egy ember nem hordta vagy nem megfelel\u0151en viselte a v\u00e9d\u0151eszk\u00f6zt.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 1046 rend\u0151ri int\u00e9zked\u00e9s t\u00f6rt\u00e9nt. Ebb\u0151l 316 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 730-szor pedig az \u00fczletek korl\u00e1tozott nyitvatart\u00e1s\u00e1ra, illetve az ott-tart\u00f3zkod\u00e1sra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0Cs\u00fct\u00f6rt\u00f6k\u00f6n sem vend\u00e9gl\u00e1t\u00f3helyet, sem m\u00e1s \u00fczletet nem kellett bez\u00e1ratnia a rend\u0151rs\u00e9gnek a szab\u00e1lyok be nem tart\u00e1sa miatt - ismertette\nA kij\u00e1r\u00e1si tilalom \u00e9s a csoportosul\u00e1s tilalm\u00e1nak szab\u00e1lyait be nem tart\u00f3k ellen 246 esetben int\u00e9zkedtek cs\u00fct\u00f6rt\u00f6k\u00f6n, \u00edgy m\u00e1r 65 239-re emelkedett az ilyen rend\u0151ri fell\u00e9p\u00e9sek sz\u00e1ma.\n\u00a0\u00a0\u00a0\u00a0Cs\u00fct\u00f6rt\u00f6k\u00f6n is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 60 esetben l\u00e9ptek fel. Az \u00e1tutaz\u00f3kat tavaly szeptember \u00f3ta ellen\u0151rzik, a szab\u00e1lyokat be nem tart\u00f3k ellen eddig 15 873-szor int\u00e9zkedtek.\nKiss R\u00f3bert ismertette: 42 182-en vannak hat\u00f3s\u00e1gi h\u00e1zi karant\u00e9nban, cs\u00fct\u00f6rt\u00f6k\u00f6n 4428 ilyen korl\u00e1toz\u00f3 int\u00e9zked\u00e9st rendeltek el. A karant\u00e9nban l\u00e9v\u0151k k\u00f6z\u00fcl 2789-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat.\n\n\n\nMTI 2021. \u00e1prilis 23.\n\n"}]