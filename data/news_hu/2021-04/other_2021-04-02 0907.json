[{"date": "2021-04-02 09:07", "url": "https://koronavirus.gov.hu/cikkek/2-millio-156-ezer-beoltott-9055-az-uj-fertozott-elhunyt-267-beteg", "h1": "2 milli\u00f3 156 ezer a beoltott, 9055 az \u00faj fert\u0151z\u00f6tt, elhunyt 267 beteg", "body": "\nFolyamatosan zajlik az olt\u00e1s, a beoltottak sz\u00e1ma 2 156 680 f\u0151, k\u00f6z\u00fcl\u00fck 863 195 f\u0151 m\u00e1r a m\u00e1sodik olt\u00e1s\u00e1t is megkapta. A brit v\u00edrusmut\u00e1ns tov\u00e1bbra is nagyon gyorsan terjed, ez\u00e9rt k\u00e9rj\u00fck, hogy a h\u00fasv\u00e9ti \u00fcnnepek alatt is tarts\u00e1k be az \u00f3vint\u00e9zked\u00e9seket! 9055 az \u00faj fert\u0151z\u00f6ttek sz\u00e1ma, ezzel\u00a0a j\u00e1rv\u00e1ny kezdete \u00f3ta \u00f6sszesen 670 776 f\u0151re n\u0151tt a beazonos\u00edtott fert\u0151z\u00f6ttek sz\u00e1ma. Elhunyt 267 t\u00f6bbs\u00e9g\u00e9ben id\u0151s, kr\u00f3nikus beteg, \u00edgy az elhunytak sz\u00e1ma 21 262 f\u0151re emelkedett. A gy\u00f3gyultak sz\u00e1ma folyamatosan n\u0151, jelenleg\u00a0413 370 f\u0151, de az akt\u00edv fert\u0151z\u00f6ttek sz\u00e1ma\u00a0is\u00a0m\u00e1r 236 144 f\u0151re emelkedett. 11 747 koronav\u00edrusos beteget \u00e1polnak k\u00f3rh\u00e1zban, k\u00f6z\u00fcl\u00fck 1467-en vannak l\u00e9legeztet\u0151g\u00e9pen. Az olt\u00e1si program rendben, \u00fctemezetten zajlik, Magyarorsz\u00e1g a m\u00e1sodik az uni\u00f3s olt\u00e1si ranglist\u00e1n.\u00a0A magyar lakoss\u00e1g \u00e1toltotts\u00e1ga el\u00e9rte a 21,2 %-ot szemben a 11,9%-os uni\u00f3s \u00e1tlaggal.\u00a0A\u00a0vesz\u00e9lyeztetetts\u00e9g\u00fck miatt tov\u00e1bbra is a regisztr\u00e1lt id\u0151sek olt\u00e1sa van el\u0151l a sorban, az eddig regisztr\u00e1lt 65 \u00e9v felettiek 81%-a m\u00e1r megkapta az olt\u00e1st.\u00a0Az olt\u00e1s a h\u00fasv\u00e9ti \u00fcnnepek alatt is folytat\u00f3dik. A k\u00f3rh\u00e1zi olt\u00f3pontok fogadj\u00e1k a h\u00e1ziorvosok \u00e1ltal szervezett oltand\u00f3kat, \u00e9s azok a h\u00e1ziorvosok, akik az \u00fcnnepek alatt is oltanak, kieg\u00e9sz\u00edt\u0151 d\u00edjaz\u00e1sra jogosultak. A k\u00f3rh\u00e1zi olt\u00f3pontokon ma is zajlik a m\u00e1r kor\u00e1bban regisztr\u00e1lt \u00f3vodai \u00e9s iskolai pedag\u00f3gusok soron k\u00edv\u00fcli olt\u00e1sa. A katonai olt\u00f3buszokon m\u00e1r t\u00f6bb mint h\u00e1romezer kistelep\u00fcl\u00e9sen \u00e9l\u0151 regisztr\u00e1lt kapott olt\u00e1st. Este \u00fajabb AstraZeneca sz\u00e1ll\u00edtm\u00e1ny \u00e9rkezett, amelyet m\u00e1r a h\u00fasv\u00e9ti \u00fcnnepek alatt kisz\u00e1ll\u00edtanak a korm\u00e1nyhivatalokon kereszt\u00fcl a h\u00e1ziorvosokhoz, \u00edgy ezzel is folytathatj\u00e1k az olt\u00e1st.\n\nA koronav\u00edrus-j\u00e1rv\u00e1ny harmadik hull\u00e1ma Eur\u00f3pa-szerte er\u0151sebbnek bizonyul az eddigiekn\u00e9l.\u00a0A drasztikusan emelked\u0151 betegsz\u00e1m miatt\u00a0a korm\u00e1ny szigor\u00edtotta a\u00a0v\u00e9delmi int\u00e9zked\u00e9seket. Hat\u00e1lyban l\u00e9v\u0151 legfontosabb v\u00e9delmi int\u00e9zked\u00e9sek:\n\nA maszkvisel\u00e9s a lakott ter\u00fcleten bel\u00fcl valamennyi utc\u00e1n, k\u00f6zter\u00fcleten k\u00f6telez\u0151.\nA m\u00e1sik embert\u0151l lehet\u0151s\u00e9g szerint legal\u00e1bb\u00a01,5 m\u00e9ter v\u00e9d\u0151t\u00e1vols\u00e1got\u00a0kell tartani.\nA munkav\u00e9gz\u00e9s lehets\u00e9ges, de ahol lehet, otthoni munkav\u00e9gz\u00e9st javaslunk.\u00a0Az \u00e1llamigazgat\u00e1sban otthoni munkav\u00e9gz\u00e9s rendelhet\u0151 el, kiv\u00e9ve a v\u00e9dekez\u00e9sben k\u00f6zrem\u0171k\u00f6d\u0151k eset\u00e9ben.\nAz esti kij\u00e1r\u00e1si tilalom tov\u00e1bbra is \u00e9rv\u00e9nyben van\u00a0este 8 \u00f3ra\u00a0\u00e9s\u00a0reggel 5 \u00f3ra\u00a0k\u00f6z\u00f6tt. A kij\u00e1r\u00e1si tilalom al\u00f3li mentes\u00fcl\u00e9s egyik esete a munkav\u00e9gz\u00e9s, amelyet azonban igazolni sz\u00fcks\u00e9ges. Igazol\u00e1sminta:\u00a0https://koronavirus.gov.hu/cikkek/kijarasi-tilalom-alatti-munkavegzesrol-szolo-igazolas-letoltheto-igazolas-minta\n\n\n\n\n\n\n\n\nKij\u00e1r\u00e1si tilalom alatti munkav\u00e9gz\u00e9sr\u0151l sz\u00f3l\u00f3 igazol\u00e1s - let\u00f6lthet\u0151 igazol\u00e1s minta\nkoronavirus.gov.hu\nA koronav\u00edrus elleni v\u00e9dekez\u00e9s \u00e9rdek\u00e9ben november 11-t\u0151l kij\u00e1r\u00e1si tilalom l\u00e9p \u00e9letbe este 8 \u00e9s reggel 5 \u00f3ra k\u00f6z\u00f6tt. Munkav\u00e9gz\u00e9s eset\u00e9n lehet\u0151s\u00e9g van az ez al\u00f3li mentess\u00e9gre, ezt azonban igazolni kell.\n\n\n\n\n\nAz \u00fczleteket be kell z\u00e1rni.\u00a0Kiv\u00e9tel: az \u00e9lelmiszer\u00fczletek, a patik\u00e1k, a benzinkutak, a drog\u00e9ri\u00e1k, a doh\u00e1nyboltok, gazdas\u00e1gi, mez\u0151gazdas\u00e1gi \u00e9s erd\u00e9szeti tev\u00e9kenys\u00e9ghez n\u00e9lk\u00fcl\u00f6zhetetlen anyagokat \u00e9s eszk\u00f6z\u00f6ket \u00e1rus\u00edt\u00f3 \u00fczletek, valamint az \u00e1llateledelt, takarm\u00e1nyt forgalmaz\u00f3 \u00fczletek, a piac \u00e9s a termel\u0151i piac.\u00a0\nMinden szolg\u00e1ltat\u00e1s sz\u00fcnetel, kiv\u00e9ve a mag\u00e1neg\u00e9szs\u00e9g\u00fcgyi-, szoci\u00e1lis-, p\u00e9nz\u00fcgyi-, postai, j\u00e1rm\u0171szerv\u00edz-szolg\u00e1ltat\u00e1sokat.\u00a0\nAz\u00a0\u00e9ttermekben\u00a0tov\u00e1bbra is van lehet\u0151s\u00e9g elviteles v\u00e1s\u00e1rl\u00e1sra.\u00a0\nAz\u00a0\u00f3vod\u00e1k \u00e9s az \u00e1ltal\u00e1nos iskol\u00e1k a tavaszi sz\u00fcnet v\u00e9g\u00e9ig nem nyithatnak ki, a digit\u00e1lis oktat\u00e1s tartalmi felt\u00e9teleit az \u00e9rintett miniszterek hat\u00e1rozz\u00e1k meg.\u00a0Az \u00f6nkorm\u00e1nyzatok k\u00e9r\u00e9s\u00e9re az \u00f3vod\u00e1kban \u00e9s az iskol\u00e1kban biztos\u00edtani kell a\u00a0 gyermekfel\u00fcgyeletet.\u00a0A k\u00f6z\u00e9piskol\u00e1kban \u00e9s a fels\u0151oktat\u00e1sban a digit\u00e1lis oktat\u00e1s tov\u00e1bbra is fennmarad. Az alacsony fert\u0151z\u00e9si sz\u00e1mokra tekintettel a b\u00f6lcs\u0151d\u00e9k nem z\u00e1rnak be.\nA szabadt\u00e9ri sporttev\u00e9kenys\u00e9g lehets\u00e9ges, ahol tarthat\u00f3 a m\u00e1sf\u00e9l m\u00e9teres t\u00e1vols\u00e1g.\u00a0Megengedettek az igazolt sportol\u00f3k edz\u00e9sei, a meccsek kiz\u00e1r\u00f3lag z\u00e1rt kapuk m\u00f6g\u00f6tt lehets\u00e9gesek.\nSzigor\u00edtjuk a hat\u00e1r\u00e1tl\u00e9p\u00e9st,\u00a0de a tranzit- \u00e9s teherforgalmat nem korl\u00e1tozzuk.\nKiterjesztj\u00fck a b\u00e9rt\u00e1mogat\u00e1st \u00e9s az ad\u00f3kedvezm\u00e9nyeket\u00a0azokra a szektorokra, amelyeknek be kell z\u00e1rniuk.\u00a0\n\nA\u00a0rend\u0151rs\u00e9g szigor\u00faan ellen\u0151rzi\u00a0a szab\u00e1lyok betart\u00e1s\u00e1t, p\u00e9nzb\u00edrs\u00e1got szabhat ki, \u00e9s azokat a helyeket, ahol nem tartj\u00e1k be az el\u0151\u00edr\u00e1sokat, bez\u00e1rja. A\u00a0katon\u00e1k az orsz\u00e1g t\u00f6bb v\u00e1ros\u00e1ban t\u00e1mogatj\u00e1k a rend\u0151r\u00f6k munk\u00e1j\u00e1t\u00a0\u00e9s\u00a0a k\u00f3rh\u00e1zban\u00a0tehermentes\u00edtik az eg\u00e9szs\u00e9g\u00fcgyi dolgoz\u00f3kat.\nFelh\u00edvjuk a figyelmet, hogy\u00a0a j\u00e1rv\u00e1ny rendk\u00edv\u00fcl\u00a0intenz\u00edven terjed, a\u00a0brit v\u00edrusmut\u00e1ns t\u00f6bb embert k\u00e9pes fert\u0151zni, ez\u00e9rt\u00a0az \u00e1ltal\u00e1nos \u00f3vint\u00e9zked\u00e9sek \u00e9s higi\u00e9niai szab\u00e1lyok betart\u00e1sa\u00a0tov\u00e1bbra is elengedhetetlen. A k\u00f6z\u00f6ss\u00e9gi terjed\u00e9s megf\u00e9kez\u00e9se \u00e9rdek\u00e9ben tov\u00e1bbra is\u00a0ker\u00fclj\u00fck azokat a helyeket, ahol z\u00e1rt t\u00e9rben sokan vannak, lehet\u0151leg tartsuk a szoci\u00e1lis t\u00e1vols\u00e1got, gyakran \u00e9s alaposan mossunk kezet! Akin\u00e9l k\u00fclf\u00f6ldi tart\u00f3zkod\u00e1s vagy egy\u00e9b ok miatt\u00a0hat\u00f3s\u00e1gi h\u00e1zi karant\u00e9nt\u00a0rendeltek el, az szigor\u00faan tartsa be! B\u00e1rki,\u00a0akinek t\u00fcnetei vannak, az ne menjen k\u00f6z\u00f6ss\u00e9gbe, hanem maradjon otthon \u00e9s telefonon \u00e9rtes\u00edtse h\u00e1ziorvos\u00e1t!\u00a0Az otthonukban gy\u00f3gyul\u00f3 enyhe \u00e9s k\u00f6z\u00e9ps\u00falyos t\u00fcneteket mutat\u00f3 koronav\u00edrusos betegek kezel\u00e9s\u00e9re\u00a0fel\u00edrhat\u00f3 \u00e9s ingyenesen kiv\u00e1lthat\u00f3 a Favipiravir gy\u00f3gyszer, amely megakad\u00e1lyozza a t\u00fcnetek s\u00falyosabbra fordul\u00e1s\u00e1t.\u00a0https://koronavirus.gov.hu/cikkek/emmi-favipiravir-felirasan-embereletek-mulhatnak\nAz\u00a0\u00fajraind\u00edt\u00e1st csak fokozatosan \u00e9s majd akkor tudjuk megkezdeni, ha 2,5 milli\u00f3 ember be lesz oltva, akkor is csak fokozatos l\u00e9p\u00e9sekben. \u00a0Az err\u0151l sz\u00f3l\u00f3 korm\u00e1nyrendeletr\u0151l itt olvashat.\u00a0https://koronavirus.gov.hu/cikkek/kormanyhu-megjelent-kozlonyben-vedelmi-intezkedesek-lepcsozetes-feloldasanak-elso-fokozatar\nA\u00a0j\u00e1rv\u00e1nyb\u00f3l egyed\u00fcl a v\u00e9d\u0151olt\u00e1s jelenti a kivezet\u0151 utat. A harmadik hull\u00e1m kezdete \u00f3ta \u00fajabb egymilli\u00f3val n\u0151tt a regisztr\u00e1ltak sz\u00e1ma, de m\u00e9g \u00edgy is sokan vannak, akik nem jelentkeztek. Az id\u0151seket k\u00fcl\u00f6n\u00f6sen k\u00e9rj\u00fck, hogy aki m\u00e9g nem tette meg, az\u00a0regisztr\u00e1ljon a v\u00e9d\u0151olt\u00e1sra\u00a0a\u00a0www.vakcinainfo.gov.hu honlapon!\nAzok a regisztr\u00e1ltak, akik m\u00e9g olt\u00e1sra v\u00e1rnak leellen\u0151rizhetik, hogy regisztr\u00e1ci\u00f3juk milyen st\u00e1tuszban van. A\u00a0Nemzeti Eg\u00e9szs\u00e9gbiztos\u00edt\u00e1si Alapkezel\u0151 egy internetes fel\u00fcletet nyitott erre a c\u00e9lra.\u00a0 R\u00e9szletek:\u00a0https://koronavirus.gov.hu/cikkek/itt-ellenorizheti-hogy-nyilvantartjak-e-ont-oltandokent\nA h\u00e1ziorvosok a praxisukhoz tartoz\u00f3 v\u00e9d\u0151olt\u00e1sra regisztr\u00e1ltak list\u00e1j\u00e1t heti friss\u00edt\u00e9ssel megkapj\u00e1k. Mindenki sorra fog ker\u00fclni, aki online vagy post\u00e1n regisztr\u00e1lt.\u00a0\n\nAz Operat\u00edv T\u00f6rzs \u00e9s az olt\u00e1si munkacsoport m\u00f3dos\u00edtotta az olt\u00e1si strat\u00e9gi\u00e1t, hogy min\u00e9l el\u0151bb min\u00e9l t\u00f6bb ember kapja meg az els\u0151 olt\u00e1s\u00e1t. Minden rendelkez\u00e9sre \u00e1ll\u00f3 \u00e9s be\u00e9rkez\u0151 vakcinasz\u00e1ll\u00edtm\u00e1nyt teljes mennyis\u00e9gben \u00e9s miel\u0151bb igyeksz\u00fcnk bekapcsolni az olt\u00e1sba. Mind az \u00f6t Magyarorsz\u00e1gon alkalmazott vakcina\u00a0hat\u00e1sos\u00a0\u00e9s biztons\u00e1gos, \u00e9s v\u00e9delmet ad a koronav\u00edrus-fert\u0151z\u00e9s s\u00falyos lefoly\u00e1sa ellen.\nAz uni\u00f3s beszerz\u00e9sb\u0151l 5 gy\u00e1rt\u00f3t\u00f3l v\u00e1runk 24 milli\u00f3 adag vakcin\u00e1t: Pfizer-BioNTech, Moderna, AstraZeneca, Janssen, Curevac, ezekb\u0151l eddig\u00a0csak a Pfizer, a Moderna \u00e9s az AstraZeneca rendelkezik uni\u00f3s enged\u00e9llyel \u00e9s kezdte meg a sz\u00e1ll\u00edt\u00e1st Magyarorsz\u00e1gra.\u00a0Mivel a br\u00fcsszeli beszerz\u00e9sb\u0151l\u00a0kev\u00e9s vakcina \u00e9rkezik \u00e9s lassan,\u00a0Magyarorsz\u00e1g mindent megtesz, hogy legyen el\u00e9g vakcina a t\u00f6meges olt\u00e1s megkezd\u00e9s\u00e9hez. A nyugati vakcin\u00e1kon t\u00fal\u00a03,5 milli\u00f3 ember olt\u00e1s\u00e1hoz el\u00e9g k\u00ednai \u00e9s orosz vakcin\u00e1t is lek\u00f6t\u00f6tt\u00fcnk.\u00a0A k\u00ednai\u00a0 Sinopharm olt\u00f3anyagb\u00f3l eddig 1,1 milli\u00f3 adag vakcina \u00e9rkezett, ezt els\u0151sorban a h\u00e1ziorvosok haszn\u00e1lj\u00e1k a regisztr\u00e1lt id\u0151sek els\u0151 \u00e9s m\u00e1sodik k\u00f6r\u00f6s olt\u00e1s\u00e1hoz. Az orosz vakcin\u00e1t\u00a0is a regisztr\u00e1lt id\u0151sek olt\u00e1s\u00e1ra haszn\u00e1lj\u00e1k a\u00a0megyei k\u00f3rh\u00e1zak olt\u00f3pontjain.\u00a0 Az OGY\u00c9I k\u00e9t \u00fajabb keleti vakcina (CanSino, CoviShield) behozatal\u00e1t is enged\u00e9lyezte, de ezek sz\u00e1ll\u00edt\u00e1sa csak hetek m\u00falva v\u00e1rhat\u00f3.\u00a0A Magyarorsz\u00e1gra \u00e9rkezett vakcin\u00e1kr\u00f3l:\u00a0https://koronavirus.gov.hu/cikkek/magyarorszagra-erkezett-vakcinak-tipusa-es-mennyisege-9\nAz olt\u00e1si rendben az eg\u00e9szs\u00e9g\u00fcgyi dolgoz\u00f3k az els\u0151k,\u00a0az \u0151 kamp\u00e1nyszer\u0171 olt\u00e1suk lez\u00e1rult,\u00a0de a m\u00e1sodik k\u00f6r\u00f6s olt\u00e1sok folytat\u00f3dnak \u00e9s term\u00e9szetesen azokat az eg\u00e9szs\u00e9g\u00fcgyben dolgoz\u00f3kat is m\u00e9g beoltj\u00e1k, akik most jelentkeznek olt\u00e1s\u00e9rt a k\u00f3rh\u00e1zi olt\u00f3pontokon.\nM\u00e1sodik k\u00f6rben az id\u0151sotthonok \u00e9s a bentlak\u00e1sos szoci\u00e1lis int\u00e9zm\u00e9nyek olt\u00e1s\u00e1t v\u00e9gezt\u00e9k el.\u00a0Eddig \u00f6sszesen 87 ezren \u00e9ltek az olt\u00e1s lehet\u0151s\u00e9g\u00e9vel, t\u00f6bbs\u00e9g\u00fck m\u00e1r a m\u00e1sodik olt\u00e1s\u00e1t is megkapta.\u00a0Azok az id\u0151sek vagy szoci\u00e1lis dolgoz\u00f3k, akik eddig nem \u00e9ltek az olt\u00e1s lehet\u0151s\u00e9g\u00e9vel, de meggondolj\u00e1k magukat az int\u00e9zm\u00e9ny vezet\u00e9s\u00e9n\u00e9l jelezhetik e sz\u00e1nd\u00e9kukat. Azokba az int\u00e9zm\u00e9nyekbe, ahol a j\u00e1rv\u00e1ny\u00fcgyi helyzet eddig nem tette lehet\u0151v\u00e9 az olt\u00e1st, az olt\u00f3csapatok visszat\u00e9rnek. Az id\u0151sotthonokban m\u00e1r egy\u00e9rtelm\u0171en \u00e9rezhet\u0151 a v\u00e9d\u0151olt\u00e1s pozit\u00edv hat\u00e1sa.\nHarmadik k\u00f6rben, febru\u00e1r els\u0151 het\u00e9n\u00a0elkezd\u0151d\u00f6tt a v\u00e9d\u0151olt\u00e1sra regisztr\u00e1lt legid\u0151sebbek olt\u00e1sa\u00a0k\u00f3rh\u00e1zi olt\u00f3pontok \u00e9s a h\u00e1ziorvosokn\u00e1l.\u00a0\u00a0Az eddig regisztr\u00e1lt 65 \u00e9v felettiek 81%-a m\u00e1r megkapta az olt\u00e1st\u00a0a h\u00e1ziorvosn\u00e1l vagy k\u00f3rh\u00e1zi olt\u00f3ponton. Az olt\u00e1s folyamatos, minden regisztr\u00e1lt id\u0151s sorra fog ker\u00fclni. Az Operat\u00edv T\u00f6rzs eddig is azt k\u00e9rte \u00e9s most is\u00a0azt k\u00e9ri a h\u00e1ziorvosokt\u00f3l, hogy a rendelkez\u00e9sre \u00e1ll\u00f3 vakcin\u00e1kkal a praxisukban a m\u00e9g be nem oltott regisztr\u00e1lt id\u0151sek\u00a0olt\u00e1s\u00e1t v\u00e9gezz\u00e9k \u00e9s\u00a0a legid\u0151sebbekt\u0151l haladjanak kor szerint lefel\u00e9.\u00a0Az olt\u00e1s t\u00f6rt\u00e9nhet a h\u00e1ziorvosi rendel\u0151ben, k\u00f3rh\u00e1zi olt\u00f3ponton vagy az id\u0151s ember otthon\u00e1ban is.\nNegyedik k\u00f6rben, febru\u00e1r 11-\u00e9n megkezd\u0151d\u00f6tt\u00a0 a 60 \u00e9v alatti kr\u00f3nikus betegek olt\u00e1sa is.\u00a0Erre eddig az AstraZeneca vakcin\u00e1t haszn\u00e1lt\u00e1k, mert az eddigi el\u0151\u00edr\u00e1sok szerint\u00a0csak 18-59 \u00e9v k\u00f6z\u00f6ttieket\u00a0 lehetett vele oltani.\u00a0M\u00e1rcius m\u00e1sodik het\u00e9t\u0151l az AstraZenec\u00e1t m\u00e1r a 60 \u00e9v felettiek olt\u00e1s\u00e1ra is haszn\u00e1lj\u00e1k.\n\u00d6t\u00f6dik k\u00f6rben megkezd\u0151d\u00f6tt a v\u00e9dekez\u00e9sben r\u00e9sztvev\u0151 rend\u0151r\u00f6k, rendv\u00e9delmi dolgoz\u00f3k \u00e9s katon\u00e1k olt\u00e1sa is.\u00a0Erre az\u00e9rt van sz\u00fcks\u00e9g, hogy a j\u00e1rv\u00e1ny elleni eg\u00e9szs\u00e9g\u00fcgyi \u00e9s rendv\u00e9delmi v\u00e9dekez\u00e9s, az orsz\u00e1g k\u00f6zbiztons\u00e1ga \u00e9s hat\u00e1rv\u00e9delme tov\u00e1bbra is zavartalan legyen.\nHatodik k\u00f6rben megkezd\u0151d\u00f6tt a kritikus infrastrukt\u00far\u00e1ban dolgoz\u00f3k olt\u00e1sa. P\u00e9ld\u00e1ul az orsz\u00e1g \u00e1ramell\u00e1t\u00e1s\u00e1t biztos\u00edt\u00f3 paksi atomer\u0151m\u0171, a t\u00f6megk\u00f6zleked\u00e9si v\u00e1llalatok (M\u00c1V, BKK, GYSEV) \u00e9rintett dolgoz\u00f3znak olt\u00e1sa.\nHetedik k\u00f6rben ezen megkezd\u0151d\u00f6tt az \u00f3vodai,\u00a0\u00a0iskolai, b\u00f6lcs\u0151dei dolgoz\u00f3k kamp\u00e1nyszer\u0171 olt\u00e1sa is. Ennek r\u00e9szleteit itt olvashatja:\u00a0https://koronavirus.gov.hu/cikkek/ma-elkezdodott-az-ovodai-es-iskolai-pedagogusok-soron-kivuli-oltasa\nA szakmai aj\u00e1nl\u00e1sok szerint m\u00e1r a v\u00e1rand\u00f3sok is k\u00e9rhetik az olt\u00e1st.\u00a0Nekik szint\u00e9n regisztr\u00e1lni kell a\u00a0www.vakcinainfo.gov.hu\u00a0honlapon, majd a regisztr\u00e1ci\u00f3 t\u00e9ny\u00e9t jelezni kell a h\u00e1ziorvosnak, aki egy\u00e9ni m\u00e9rlegel\u00e9s alapj\u00e1n d\u00f6nt az olthat\u00f3s\u00e1gr\u00f3l, \u00e9s gondoskodik az olt\u00e1s megszervez\u00e9s\u00e9r\u0151l: k\u00f3rh\u00e1zi olt\u00f3ponton (Pfizer) vagy a h\u00e1ziorvosi rendel\u0151ben (Moderna). B\u0151vebben:\u00a0https://koronavirus.gov.hu/cikkek/az-oltast-kero-varandosok-regisztraljanak-majd-azutan-jelezzek-oltasi-szandekukat\nK\u00e9rj\u00fck az oltand\u00f3kat, hogy ak\u00e1r a h\u00e1ziorvosi rendel\u0151ben, ak\u00e1r k\u00f3rh\u00e1zi olt\u00f3ponton t\u00f6rt\u00e9nik az olt\u00e1s, az el\u0151re egyeztetett id\u0151pontra\u00a0 pontosan\u00a0\u00e9rkezzenek, hogy a csoportosul\u00e1st, a\u00a0tumultust\u00a0elker\u00fclj\u00e9k! Tov\u00e1bb\u00e1\u00a0k\u00e9rj\u00fck az oltand\u00f3kat, hogy ha tehetik, akkor\u00a0nyomtass\u00e1k ki, t\u00f6lts\u00e9k ki \u00e9s vigy\u00e9k magukkal az olt\u00e1sra a hozz\u00e1j\u00e1rul\u00f3 nyilatkozatot, mert ez jelent\u0151sen meggyors\u00edtja az olt\u00e1ssal j\u00e1r\u00f3 adminisztr\u00e1ci\u00f3t.\u00a0Hozz\u00e1j\u00e1rul\u00f3 nyilatkozat:\u00a0https://koronavirus.gov.hu/cikkek/hozzajarulo-nyilatkozat-nyomtassa-ki-toltse-ki-es-vigye-magaval-az-oltasra\nTov\u00e1bbra is kiemelten fontos az\u00a0id\u0151sek \u00e9s kr\u00f3nikus betegek\u00a0v\u00e9delme. Az id\u0151seket is k\u00e9rj\u00fck, hogy fokozottan figyeljenek magukra \u00e9s az \u00e1ltal\u00e1nos \u00f3vint\u00e9zked\u00e9sek\u00a0betart\u00e1s\u00e1ra.\u00a0Felh\u00edvjuk a figyelmet, hogy a k\u00f3rh\u00e1zakban \u00e9s az id\u0151sotthonokban v\u00e1ltozatlanul l\u00e1togat\u00e1si tilalom van \u00e9rv\u00e9nyben.\u00a0\nA korm\u00e1ny az eg\u00e9szs\u00e9g\u00fcgyi v\u00e9dekez\u00e9s fenntart\u00e1sa mellett tov\u00e1bbi\u00a0csal\u00e1dv\u00e9delmi int\u00e9zked\u00e9seken\u00a0dolgozik \u00e9s\u00a0elind\u00edtotta a gazdas\u00e1g-\u00fajraind\u00edt\u00e1si akci\u00f3tervet.\n\n"}]