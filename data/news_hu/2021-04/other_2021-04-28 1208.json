[{"date": "2021-04-28 12:08", "url": "https://koronavirus.gov.hu/cikkek/itm-kedvezo-tendenciak-indultak-magyar-munkaeropiacon", "h1": "ITM: kedvez\u0151 tendenci\u00e1k indultak a magyar munkaer\u0151piacon", "body": "\nA magyar munkaer\u0151piacon kedvez\u0151 tendenci\u00e1k indultak - hangs\u00falyozta Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra szerd\u00e1n az M1 aktu\u00e1lis csatorn\u00e1n a K\u00f6zponti Statisztikai Hivatal (KSH) m\u00e1rciusi munkaer\u0151piaci adatait komment\u00e1lva.\n\n\nHangs\u00falyozta, n\u00f6vekv\u0151 tendenci\u00e1t mutat a foglalkoztatottak sz\u00e1m\u00e1nak alakul\u00e1sa, Magyarorsz\u00e1gon 4 milli\u00f3 616 ezer munkav\u00e1llal\u00f3 van, t\u00f6bb mint 66 ezer f\u0151vel dolgoznak t\u00f6bben az el\u0151z\u0151 h\u00f3naphoz k\u00e9pest.\n\u00a0\u00a0\u00a0\u00a0Kifejtette, ebben van minim\u00e1lis szezon\u00e1lis hat\u00e1s, de jelent\u0151s \u00e1tj\u00e1r\u00e1s tapasztalhat\u00f3 az \u00e1gazatok k\u00f6z\u00f6tt. Az egyes \u00e1gazatokb\u00f3l elbocs\u00e1tott munkav\u00e1llal\u00f3kat m\u00e1s \u00e1gazatok foglalkoztatni tudj\u00e1k, ezt t\u00e1masztja al\u00e1 a n\u00f6vekv\u0151 tendenci\u00e1t mutat\u00f3 72,5 sz\u00e1zal\u00e9kos foglalkoztatotti r\u00e1ta, \u00e9s a munkan\u00e9lk\u00fclis\u00e9gi r\u00e1ta 4 sz\u00e1zal\u00e9kra cs\u00f6kken\u00e9se.\n\u00a0\u00a0\u00a0\u00a0Az\u00a0ITM\u00a0\u00e1llamtitk\u00e1ra kiemelte, hogy a regisztr\u00e1lt \u00e1ll\u00e1skeres\u0151k sz\u00e1m\u00e1nak folyamatos cs\u00f6kken\u00e9se is a kedvez\u0151 munkaer\u0151piaci tendenci\u00e1t mutatja, az orsz\u00e1gban mintegy 284 ezer regisztr\u00e1lt \u00e1ll\u00e1skeres\u0151 van.\n\u00a0\u00a0\u00a0\u00a0Megeml\u00edtette, hogy k\u00fclf\u00f6ldr\u0151l mintegy 40 ezer munkav\u00e1llal\u00f3 t\u00e9rt vissza Magyarorsz\u00e1gra.\n\u00a0\u00a0\u00a0\u00a0Bod\u00f3 S\u00e1ndor kit\u00e9rt arra, hogy a k\u00f6zfoglalkoztatottak sz\u00e1ma folyamatosan cs\u00f6kken, mivel a versenyszf\u00e9ra fel tudja sz\u00edvni a most munka n\u00e9lk\u00fcl maradtakat.\n\u00a0\u00a0\u00a0\u00a0Az \u00e1llamtitk\u00e1r r\u00e1mutatott arra, hogy az otthoni munkav\u00e9gz\u00e9s ar\u00e1nya 15,4 sz\u00e1zal\u00e9k, ami k\u00f6zel\u00edti a m\u00falt \u00e9v m\u00e1jusi maximumot jelent\u0151 16,7 sz\u00e1zal\u00e9kot. A t\u00e1vmunka jelent\u0151s seg\u00edts\u00e9g abban, hogy a foglalkoztat\u00e1si adatok kedvez\u0151ek, a t\u00e1vmunk\u00e1ban foglalkoztatottak nem maradtak munka n\u00e9lk\u00fcl a neh\u00e9z helyzetben, hanem otthonr\u00f3l tudnak dolgozni.\n\u00a0\u00a0\u00a0\u00a0\"L\u00e1tszik a f\u00e9ny az alag\u00fat v\u00e9g\u00e9n\" - fogalmazott Bod\u00f3 S\u00e1ndor. Utalt arra, hogy vannak olyan \u00e1gazatok - turizmus, vend\u00e9gl\u00e1t\u00e1s -, ahol m\u00e9g mindig jelent\u0151s foglalkoztat\u00e1si gond van. Ugyanakkor l\u00e1tszanak m\u00e1r olyan \u00e1gazatok is, amelyek munkaer\u0151t tudnak felvenni. P\u00e9ldak\u00e9nt eml\u00edtette a m\u0171szaki tev\u00e9kenys\u00e9get, az infokommunik\u00e1ci\u00f3t, az \u00e9p\u00edt\u0151ipart, a p\u00e9nz\u00fcgyi tev\u00e9kenys\u00e9get \u00e9s a szolg\u00e1ltat\u00f3 szektor bizonyos r\u00e9sz\u00e9t.\n\u00a0\u00a0\u00a0\u00a0Nemzetk\u00f6zi \u00f6sszehasonl\u00edt\u00e1sban, az eur\u00f3pai orsz\u00e1gok k\u00f6z\u00f6tt a magyar foglalkoztat\u00e1s a 13., a munkan\u00e9lk\u00fclis\u00e9g r\u00e1ta az 5. legjobb - mondta Bod\u00f3 S\u00e1ndor.\n\nMTI 2021. \u00e1prilis 28.\n\n"}]