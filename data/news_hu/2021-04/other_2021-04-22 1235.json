[{"date": "2021-04-22 12:35", "url": "https://koronavirus.gov.hu/cikkek/szijjarto-kormany-es-jasz-plasztik-kft-strategiai-egyuttmukodesi-megallapodast-kotott", "h1": "Szijj\u00e1rt\u00f3: a korm\u00e1ny \u00e9s a J\u00e1sz-Plasztik Kft. strat\u00e9giai egy\u00fcttm\u0171k\u00f6d\u00e9si meg\u00e1llapod\u00e1st k\u00f6t\u00f6tt", "body": "\nA korm\u00e1ny \u00e9s a J\u00e1sz-Plasztik Kft. strat\u00e9giai egy\u00fcttm\u0171k\u00f6d\u00e9si meg\u00e1llapod\u00e1st k\u00f6t\u00f6tt, a j\u00e1szber\u00e9nyi c\u00e9g a 89. v\u00e1llalat, amellyel a kabinet ilyen meg\u00e1llapod\u00e1st k\u00f6t - mondta Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter cs\u00fct\u00f6rt\u00f6k\u00f6n Budapesten.\n\n\n\u00a0A t\u00e1rcavezet\u0151 r\u00e1mutatott: az \u00fajranyit\u00e1shoz, a gazdas\u00e1g felp\u00f6rget\u00e9s\u00e9hez n\u00e9lk\u00fcl\u00f6zhetetlenek a magyar v\u00e1llalatok, amelyek elk\u00f6telezettek, \u00e9s a neh\u00e9z id\u0151kben is meg\u0151rzik a munkahelyeket, \u00fajakat hoznak l\u00e9tre, \u00e9s fejleszt\u00e9sekkel er\u0151s\u00edtik poz\u00edci\u00f3ikat az eur\u00f3pai \u00e9s glob\u00e1lis piacokon.\n\u00a0\u00a0\u00a0\u00a0A Magyarorsz\u00e1gon m\u0171k\u00f6d\u0151, \u00e9s itt dolgoz\u00f3kat foglalkoztat\u00f3, a csal\u00e1doknak meg\u00e9lhet\u00e9st biztos\u00edt\u00f3 v\u00e1llalatokat sz\u00f6vets\u00e9geseknek tartj\u00e1k - mondta, hozz\u00e1t\u00e9ve: k\u00f6z\u00fcl\u00fck a legnagyobbakkal, az exportpiacokra termel\u0151kkel, nemzetk\u00f6zi sikereket el\u00e9r\u0151kkel, t\u00e1rsadalmi felel\u0151ss\u00e9gv\u00e1llal\u00e1sban p\u00e9ldamutat\u00f3kkal a korm\u00e1ny strat\u00e9giai partners\u00e9gi meg\u00e1llapod\u00e1sokat k\u00f6t.\n\u00a0\u00a0\u00a0\u00a0Ismertet\u00e9se szerint a program lehet\u0151v\u00e9 tette az orsz\u00e1gban m\u0171k\u00f6d\u0151 v\u00e1llalatok \u00e9s a magyar korm\u00e1ny egy\u00fcttm\u0171k\u00f6d\u00e9s\u00e9t, hogy a gazdas\u00e1g n\u00f6veked\u00e9si \u00fcteme a vil\u00e1gj\u00e1rv\u00e1ny el\u0151tt Eur\u00f3p\u00e1ban m\u00e1r az els\u0151 helyre ker\u00fclt. Tavaly, amikor nagyon neh\u00e9z \u00e9ve volt a gazdas\u00e1gnak, akkor is 5 \u00faj v\u00e1llalattal k\u00f6t\u00f6ttek meg\u00e1llapod\u00e1st. Id\u00e9n ez a harmadik.\n\u00a0\u00a0\u00a0\u00a0A J\u00e1sz-Plasztiknak t\u00f6bb eur\u00f3pai helysz\u00ednen van gy\u00e1rt\u00f3-, \u00e9s telephelye, emellett besz\u00e1ll\u00edt\u00f3ja nagy elismert multinacion\u00e1lis v\u00e1llalatoknak, k\u00f6z\u00f6tt\u00fck a Volkswagen csoportnak, vagy a Samsungnak. A c\u00e9g csoportszinten 6 ezer embernek ad munk\u00e1t, a J\u00e1szs\u00e1g egyik legnagyobb foglalkoztat\u00f3ja. T\u00f6bb mint 2,5 milli\u00e1rd forintot ford\u00edtottak az elm\u00falt \u00e9vekben k\u00f6rnyezetv\u00e9delmi beruh\u00e1z\u00e1sokra, \u00f3vod\u00e1t \u00e9p\u00edtettek, \u00e9s J\u00e1szber\u00e9ny lakoss\u00e1g\u00e1nak egy\u00e9szs\u00e9gmeg\u0151rz\u00e9se \u00e9rdek\u00e9ben sportcsarnokot \u00e9p\u00edtettek - sorolta.\n\u00a0\u00a0\u00a0\u00a0A c\u00e9g k\u00f6zel h\u00e1rom \u00e9vtizedes sikert\u00f6rt\u00e9nete bizony\u00edtja a miniszter szerint, hogy egy magyar csal\u00e1di v\u00e1llalkoz\u00e1s kitart\u00f3 munk\u00e1val, szak\u00e9rtelemmel, re\u00e1lis es\u00e9llyel t\u00f6rhet be k\u00fclf\u00f6ldi piacokra, \u00e9s \u00e9rhet el nemzetk\u00f6zi sikereket.\n\u00a0\u00a0\u00a0\u00a0Magyarorsz\u00e1gnak ilyen csal\u00e1di v\u00e1llalkoz\u00e1sokra, ilyen stabil gazdas\u00e1gi szerepl\u0151kre van sz\u00fcks\u00e9ge ahhoz, hogy 2010-hez hasonl\u00f3an ne csak t\u00fal\u00e9lje a mostani gazdas\u00e1gi neh\u00e9zs\u00e9geket, hanem meger\u0151s\u00f6dve ker\u00fclj\u00f6n ki a vil\u00e1gj\u00e1rv\u00e1ny jelentette gazdas\u00e1gi kih\u00edv\u00e1sokb\u00f3l - fejtette ki, \u00e9s k\u00f6sz\u00f6netet mondott a c\u00e9g tulajdonosainak, a Kasza csal\u00e1dnak az elm\u00falt \u00e9vek er\u0151fesz\u00edt\u00e9sei\u00e9rt. Teljes\u00edtm\u00e9ny\u00fckkel hozz\u00e1j\u00e1rultak ahhoz, hogy a magyar gazdas\u00e1g Eur\u00f3pa egyik leggyorsabban n\u00f6veked\u0151 gazdas\u00e1ga lehessen. A magyar csal\u00e1di v\u00e1llalkoz\u00e1sok jelentik a magyar gazdas\u00e1g lelk\u00e9t a miniszter szerint.\n\u00a0\u00a0\u00a0\u00a0Kit\u00e9rt arra, a a j\u00e1rv\u00e1nyra a magyar v\u00e1lasz az a hozz\u00e1\u00e1ll\u00e1s, amely nem geopolitikai eszk\u00f6zk\u00e9nt, hanem \u00e9letet ment\u0151 eszk\u00f6zk\u00e9nt tekint a vakcin\u00e1kra. R\u00e1mutatott: az az orsz\u00e1g tud leggyorsabban nyitni, \u00fajra felp\u00f6rgetni a gazdas\u00e1g\u00e1t, amelyik a leggyorsabban tudja biztos\u00edtani az olt\u00e1st, a v\u00e9detts\u00e9get a polg\u00e1rai sz\u00e1m\u00e1ra. Azok az orsz\u00e1gok lesznek az \u00faj gazdas\u00e1gpolitikai korszak nyertesei, akik ezt a \"versenyfut\u00e1st\" megnyerik.\n\u00a0\u00a0\u00a0\u00a0A saj\u00e1tos magyar gazdas\u00e1gpolitikai v\u00e1lasz m\u0171k\u00f6d\u00f6tt az elm\u00falt \u00e9vben - h\u00fazta al\u00e1, a k\u00fclf\u00f6ldi k\u00f6zvetlen befektet\u00e9sek 140 sz\u00e1zal\u00e9kkal n\u0151ttek tavaly, mik\u00f6zben vil\u00e1gszinten 42 sz\u00e1zal\u00e9kkal visszaestek, a beruh\u00e1z\u00e1si r\u00e1ta pedig meghaladta a 27 sz\u00e1zal\u00e9kot, azaz a GDP t\u00f6bb mint egynegyed\u00e9nek megfelel\u0151 beruh\u00e1z\u00e1s j\u00f6tt l\u00e9tre.\n\u00a0\u00a0\u00a0\u00a0Kasza Lajos, a J\u00e1sz-Plasztik Kft. kereskedelmi \u00e9s m\u0171szaki igazgat\u00f3ja elmondta: az 1990-ben alap\u00edtott c\u00e9g l\u00e9tsz\u00e1ma m\u00e1ra csaknem 6 ezerre emelkedett, az alap\u00edt\u00e1s\u00e1t\u00f3l kezdve csal\u00e1di tulajdonban van, a h\u00edrnev\u00e9t m\u0171anyag-feldolgoz\u00f3 tev\u00e9kenys\u00e9g\u00e9vel megalapoz\u00f3 v\u00e1llalkoz\u00e1s nemcsak saj\u00e1t term\u00e9kek gy\u00e1rt\u00f3jak\u00e9nt, hanem multinacion\u00e1lis c\u00e9gek besz\u00e1ll\u00edt\u00f3jak\u00e9nt is ismert. Az elm\u00falt \u00e9vekben sz\u00e1mos beruh\u00e1z\u00e1st val\u00f3s\u00edtottak meg, r\u00e9szben korm\u00e1nyzati t\u00e1mogat\u00e1ssal.\n\u00a0\u00a0\u00a0\u00a0P\u00f3cs J\u00e1nos, a t\u00e9rs\u00e9g fideszes orsz\u00e1ggy\u0171l\u00e9si k\u00e9pvisel\u0151je szerint a megye gazdas\u00e1gi teljes\u00edtm\u00e9ny\u00e9nek 60 sz\u00e1zal\u00e9k\u00e1t olyan c\u00e9gek adj\u00e1k, mint a J\u00e1sz-Plasztik.\n\u00a0\u00a0\u00a0\u00a0A J\u00e1sz-Plasztik Kft. j\u00e1szber\u00e9nyi k\u00f6zponttal m\u0171k\u00f6d\u0151 magyar, mag\u00e1nk\u00e9zben l\u00e9v\u0151 c\u00e9gcsoport, h\u00e1rom telephely\u00fck van, J\u00e1szber\u00e9nyben, Nagyr\u00e9d\u00e9n \u00e9s Ny\u00edregyh\u00e1z\u00e1n. A nyilv\u00e1nos c\u00e9gadatok szerint a J\u00e1sz-Plasztik Kft. nett\u00f3 \u00e1rbev\u00e9tele 2019-ben t\u00f6bb mint 85,6 milli\u00e1rd forint volt, ad\u00f3zott eredm\u00e9nye meghaladta a 11,8 milli\u00e1rd forintot.\n\n\nMTI 2021. \u00e1prilis 22.\n\n"}]