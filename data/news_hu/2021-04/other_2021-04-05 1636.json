[{"date": "2021-04-05 16:36", "url": "https://koronavirus.gov.hu/cikkek/szlavik-25-millio-ember-beoltasa-megvaltoztathatja-jarvany-lefolyasat", "h1": "Szl\u00e1vik: 2,5 milli\u00f3 ember beolt\u00e1sa megv\u00e1ltoztathatja a j\u00e1rv\u00e1ny lefoly\u00e1s\u00e1t", "body": "\nK\u00e9t \u00e9s f\u00e9l milli\u00f3 ember beolt\u00e1s\u00e1t k\u00f6vet\u0151en lehet arra sz\u00e1m\u00edtani, hogy \"a beoltott t\u00f6meg\" valamennyire megv\u00e1ltoztatja a koronav\u00edrus-j\u00e1rv\u00e1ny lefoly\u00e1s\u00e1t - nyilatkozta a D\u00e9l-pesti Centrumk\u00f3rh\u00e1z infektol\u00f3gus f\u0151orvosa h\u00e9tf\u0151n a k\u00f6zm\u00e9di\u00e1nak.\n\n\nSzl\u00e1vik J\u00e1nos ugyanakkor kiemelte: \"ahhoz, hogy h\u00e1trad\u0151lj\u00fcnk, sokkal-sokkal t\u00f6bb olt\u00e1st kell beadni\".\n\u00a0\u00a0\u00a0\u00a0Azt mondta: a j\u00e1rv\u00e1ny kezdet\u00e9n \u00fagy tartott\u00e1k, hogy a ny\u00e1jimmunit\u00e1shoz a lakoss\u00e1g 60-70 sz\u00e1zal\u00e9k\u00e1nak \u00e1toltotts\u00e1ga megfelel\u0151. Az \u00faj v\u00edrusmut\u00e1nsok megjelen\u00e9s\u00e9vel azonban - k\u00fcl\u00f6n\u00f6sen a brit mut\u00e1ns terjed\u00e9s\u00e9vel -, a f\u0151orvos szerint enn\u00e9l is magasabb, ak\u00e1r 70-80 sz\u00e1zal\u00e9kos \u00e1toltotts\u00e1gra is sz\u00fcks\u00e9g lehet ahhoz, hogy a j\u00e1rv\u00e1nyt meg\u00e1ll\u00edts\u00e1k.\n\u00a0\u00a0\u00a0\u00a0Szl\u00e1vik J\u00e1nos k\u00f6z\u00f6lte, azt tapasztalja, egyre t\u00f6bben szeretn\u00e9k beoltatni magukat, miut\u00e1n egyre t\u00f6bben l\u00e1tj\u00e1k a betegs\u00e9g s\u00falyos k\u00f6vetkezm\u00e9nyeit. Kiemelte: az olt\u00e1si terv j\u00f3l halad, egyre t\u00f6bb csoportot lehet beh\u00edvni. V\u00e9lem\u00e9nye szerint tal\u00e1n ny\u00e1rra sok mindent vissza lehet hozni a norm\u00e1lis \u00e9letb\u0151l.\n\u00a0\u00a0\u00a0\u00a0A f\u0151orvos azt mondta: az elm\u00falt napokban sok az \u00faj fert\u0151z\u00f6tt, \u00e9s m\u00e9g mindig nagyon magas a koronav\u00edrus-fert\u0151z\u00e9s k\u00f6vetkezt\u00e9ben elhunytak sz\u00e1ma.\n\u00a0\u00a0\u00a0\u00a0Tal\u00e1n ezen a h\u00e9ten kider\u00fcl, hogy a harmadik hull\u00e1mnak ez a \"plat\u00f3f\u00e1zisa-e\", vagy esetleg tov\u00e1bb emelkednek a sz\u00e1mok - tette hozz\u00e1, megjegyezve: nagyon neh\u00e9z megj\u00f3solni, de b\u00edznak benne, hogy ezek \"az igen magas sz\u00e1mok\" nem emelkednek tov\u00e1bb.\n\u00a0\u00a0\u00a0\u00a0Szl\u00e1vik J\u00e1nos kit\u00e9rt arra is, hogy a posztcovid szindr\u00f3m\u00e1ra m\u00e1r kor\u00e1bban is felfigyeltek. Sok gy\u00f3gyult betegn\u00e9l maradnak hossz\u00fa t\u00e1v\u00fa t\u00fcnetek, mint p\u00e9ld\u00e1ul k\u00f6h\u00f6g\u00e9s, h\u0151emelked\u00e9s, fejf\u00e1j\u00e1s, mem\u00f3riazavar. Felh\u00edvta a figyelmet arra, hogy eleinte ezeket a betegek 10-15 sz\u00e1zal\u00e9k\u00e1n\u00e1l \u00e9szlelt\u00e9k, az \u00fajabb tapasztalatok szerint viszont ez az ar\u00e1ny m\u00e1r 30 sz\u00e1zal\u00e9k k\u00f6r\u00fcli.\n\nMTI 2021. \u00e1prilis 5.\n\n"}]