[{"date": "2021-04-11 13:05", "url": "https://koronavirus.gov.hu/cikkek/itm-szigoru-ovintezkedesek-mellett-tehetnek-szakmai-vizsgat-szakkepzesben-tanulok", "h1": "ITM: szigor\u00fa \u00f3vint\u00e9zked\u00e9sek mellett tehetnek szakmai vizsg\u00e1t a szakk\u00e9pz\u00e9sben tanul\u00f3k", "body": "\nAz Innov\u00e1ci\u00f3s \u00e9s Technol\u00f3giai Miniszt\u00e9rium (ITM) tervei szerint m\u00e1jusban adhatnak sz\u00e1mot tud\u00e1sukr\u00f3l a szakk\u00e9pz\u0151 int\u00e9zm\u00e9nyekben vizsg\u00e1z\u00f3k - k\u00f6z\u00f6lte az ITM vas\u00e1rnap az MTI-vel.\n\n\nA technikumokban \u00e9s szakk\u00e9pz\u0151 iskol\u00e1kban kiemelt fontoss\u00e1g\u00fa a szakma gyakorl\u00e1s\u00e1hoz sz\u00fcks\u00e9ges kompetenci\u00e1k megl\u00e9t\u00e9nek ellen\u0151rz\u00e9se. A gyakorlati vizsg\u00e1kat a j\u00e1rv\u00e1nyhelyzetre tekintettel tavaly is szigor\u00fa \u00f3vint\u00e9zked\u00e9sek mellett szervezt\u00e9k meg az iskolai rendszer\u0171 szakk\u00e9pz\u00e9sben - hangs\u00falyozta P\u00f6l\u00f6skei G\u00e1born\u00e9 szakk\u00e9pz\u00e9s\u00e9rt felel\u0151s helyettes \u00e1llamtitk\u00e1r a k\u00f6zlem\u00e9nyben.\nA gazdas\u00e1g \u00fajraind\u00edt\u00e1s\u00e1hoz nagy sz\u00fcks\u00e9g van a versenyk\u00e9pes szaktud\u00e1ssal b\u00edr\u00f3, tehets\u00e9ges fiatalokra, de v\u00e1ltozatlanul els\u0151dleges fontoss\u00e1g\u00fa az emberek eg\u00e9szs\u00e9g\u00e9nek v\u00e9delme, a fert\u0151z\u00e9si kock\u00e1zatok m\u00e9rs\u00e9kl\u00e9se. Ennek \u00e9rdek\u00e9ben a szakt\u00e1rca a tavaly m\u00e1jus-j\u00faniusi vizsgaid\u0151szak tapasztalatait figyelembe v\u00e9ve m\u00e1r dolgozik az idei szakmai vizsg\u00e1kra vonatkoz\u00f3 szab\u00e1lyoz\u00e1s kialak\u00edt\u00e1s\u00e1n.\n\u00a0\"A szakk\u00e9pz\u00e9sben fokozottan \u00fcgyelni kell a vizsg\u00e1k szakmai sz\u00ednvonal\u00e1nak megtart\u00e1s\u00e1ra. Az elsaj\u00e1t\u00edtott gyakorlati tud\u00e1s sz\u00e1mon k\u00e9r\u00e9se k\u00fcl\u00f6n\u00f6sen a szab\u00e1lyozott szakm\u00e1k, mint p\u00e9ld\u00e1ul betegell\u00e1t\u00e1s, -\u00e1pol\u00e1s vagy a vesz\u00e9lyes berendez\u00e9sek jav\u00edt\u00e1sa, karbantart\u00e1sa eset\u00e9n kiemelt jelent\u0151s\u00e9g\u0171. Csak \u00edgy garant\u00e1lhat\u00f3, hogy a sikeresen vizsg\u00e1z\u00f3k a munkater\u00fclet\u00fck minden feladat\u00e1nak ell\u00e1t\u00e1s\u00e1hoz sz\u00fcks\u00e9ges \u00f6sszes kompetenci\u00e1val rendelkezzenek\" - hangs\u00falyozta P\u00f6l\u00f6skei G\u00e1born\u00e9.\nA miniszt\u00e9rium tervei szerint a komplex szakmai vizsg\u00e1k \u00edr\u00e1sbeli r\u00e9sz\u00e9t az \u00edr\u00e1sbeli \u00e9retts\u00e9gi vizsg\u00e1kat k\u00f6vet\u0151 id\u0151szakban szervezhetik majd meg az int\u00e9zm\u00e9nyek. A szakk\u00e9pz\u00e9s l\u00e9nyeg\u00e9t jelent\u0151 gyakorlati vizsg\u00e1kat az iskol\u00e1k az \u00e1ltaluk meghat\u00e1rozott id\u0151pontban tarthatj\u00e1k meg. A vizsg\u00e1kat az \u00e9retts\u00e9gikhez hasonl\u00f3an, a tavaly bev\u00e1lt megold\u00e1snak megfelel\u0151en kis l\u00e9tsz\u00e1mmal, az el\u0151\u00edrt v\u00e9d\u0151t\u00e1vols\u00e1g biztos\u00edt\u00e1s\u00e1val, az \u00f3vint\u00e9zked\u00e9sek betart\u00e1s\u00e1val kell lebonyol\u00edtani - \u00edrt\u00e1k.\n\nMTI 2021. \u00e1prilis 11.\n\n"}]