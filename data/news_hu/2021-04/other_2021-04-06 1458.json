[{"date": "2021-04-06 14:58", "url": "https://koronavirus.gov.hu/cikkek/orszagos-tisztifoorvos-husvetkor-mindenki-meghallotta-hivo-szot", "h1": "Orsz\u00e1gos tisztif\u0151orvos: h\u00fasv\u00e9tkor mindenki meghallotta a h\u00edv\u00f3 sz\u00f3t", "body": "\nA h\u00fasv\u00e9ti \u00fcnnep arr\u00f3l sz\u00f3lt, hogy \"tegy\u00fcnk egym\u00e1s\u00e9rt\". \"Mindenki meghallotta a h\u00edv\u00f3 sz\u00f3t\" - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n kedden.\n\nM\u00fcller Cec\u00edlia kifejtette, a n\u00e9gynapos h\u00e9tv\u00e9g\u00e9n 276 ezer embert oltottak be, az olt\u00f3pontokon \u00faj olt\u00f3helyeket nyitottak, Budapesten tov\u00e1bbi 18 szakrendel\u0151ben ny\u00edlt olt\u00f3pont, sok \u00f6nk\u00e9ntes aj\u00e1nlotta fel a seg\u00edts\u00e9g\u00e9t. \u00cdgy m\u00e1r 2 432 313 ember kapta meg legal\u00e1bb az els\u0151 v\u00e9d\u0151olt\u00e1st; 922 886-an a m\u00e1sodikat is.\n\u00a0\u00a0\u00a0\u00a0Ezek a sz\u00e1mok azt jelentik, hogy a magyar lakoss\u00e1g \u00e1toltotts\u00e1ga 24,2 sz\u00e1zal\u00e9k, dupl\u00e1ja az uni\u00f3s \u00e1tlagnak - emelte ki.\n\u00a0\u00a0\u00a0\u00a0Az orsz\u00e1gos tisztif\u0151orvos sz\u00f3lt arr\u00f3l is, hogy meghaladja a 3,8 milli\u00f3t az olt\u00e1sra regisztr\u00e1ltak sz\u00e1ma, ami \u00f6t h\u00e9t alatt mintegy m\u00e1sf\u00e9l milli\u00f3val n\u0151tt.\n\u00a0\u00a0\u00a0\u00a0A K\u00f6zponti Statisztikai Hivatal m\u00e1rciusi adatait id\u00e9zve elmondta, a lakoss\u00e1g 55,6 sz\u00e1zal\u00e9ka szeretne olt\u00e1st kapni, 20 sz\u00e1zal\u00e9kuk a \"bizonytalan\" kateg\u00f3ri\u00e1ba tartozik. Azt mondta, rem\u00e9li, hogy az eddig a bizonytalanok is el\u0151bb-ut\u00f3bb k\u00e9rni fogj\u00e1k az olt\u00e1st.\nA szakember besz\u00e1molt arr\u00f3l is, hogy a regisztr\u00e1lt 65 \u00e9vn\u00e9l id\u0151sebbek 85 sz\u00e1zal\u00e9ka kapott m\u00e1r olt\u00e1st, a 80 \u00e9vesekn\u00e9l ez az ar\u00e1ny 90 sz\u00e1zal\u00e9k.\n\u00a0\u00a0\u00a0\u00a0Tov\u00e1bbra is arra biztatta az id\u0151seket, hogy regisztr\u00e1ljanak elektronikusan vagy k\u00fcldj\u00e9k vissza post\u00e1n az olt\u00e1si ig\u00e9ny\u00fcket, hiszen az \u0151 \u00e1toltotts\u00e1guk nagyon fontos.\n\u00a0\u00a0\u00a0\u00a0Hozz\u00e1tette: folyamatosan j\u00e1rj\u00e1k a kistelep\u00fcl\u00e9seket a honv\u00e9ds\u00e9g olt\u00f3buszai is, kedden Kom\u00e1rom-Esztergom megy\u00e9ben seg\u00edtenek az olt\u00e1sok bead\u00e1s\u00e1ban.\nA pedag\u00f3gusok \u00e9s a k\u00f6znevel\u00e9sben dolgoz\u00f3k olt\u00e1s\u00e1r\u00f3l M\u00fcller Cec\u00edlia elmondta, a regisztr\u00e1ltak els\u0151 olt\u00e1si k\u00f6re rendben megkapta a vakcin\u00e1t, \u00e9s a szerd\u00e1ra v\u00e1rt 246 870 adag Pfizer-vakcin\u00e1b\u00f3l folytat\u00f3dik az \u0151 olt\u00e1suk is.\n\u00a0\u00a0\u00a0\u00a0M\u00fcller Cec\u00edlia ugyanakkor kiemelte, hogy a j\u00e1rv\u00e1ny m\u00e9g mindig nem csitul sem a vil\u00e1gban, sem Magyarorsz\u00e1gon. Glob\u00e1lisan 132,2 milli\u00f3 f\u00f6l\u00e9 emelkedett a fert\u0151z\u00f6ttek sz\u00e1ma \u00e9s 2,9 milli\u00f3an belehaltak a v\u00edrus okozta sz\u00f6v\u0151dm\u00e9nyekbe.\nA magyar j\u00e1rv\u00e1ny\u00fcgyi adatokat eml\u00edtve elmondta, 12 007-en szorulnak k\u00f3rh\u00e1zi ell\u00e1t\u00e1sra, k\u00f6z\u00fcl\u00fck 1440-en l\u00e9legeztet\u0151g\u00e9pre. Felh\u00edvta a figyelmet arra, hogy ezek m\u00e9g mindig magas adatok, hozz\u00e1t\u00e9ve, a hossz\u00fa h\u00e9tv\u00e9g\u00e9n 260-nal n\u0151tt a k\u00f3rh\u00e1zi ell\u00e1t\u00e1sra szorul\u00f3k sz\u00e1ma.\n\u00a0\u00a0\u00a0\u00a0Az elm\u00falt napon 1890 \u00faj fert\u0151z\u00f6ttet regisztr\u00e1ltak \u00e9s 170-en haltak meg, az akt\u00edv fert\u0151z\u00f6ttek sz\u00e1ma meghaladta a 250 ezret.\nM\u00fcller Cec\u00edlia besz\u00e9lt a fert\u0151z\u00e9s ut\u00e1n fennmarad\u00f3, \u00fagynevezett posztcovid t\u00fcnetekr\u0151l is. Mint mondta, ez lehet f\u00e1rad\u00e9konys\u00e1g, alv\u00e1szavar, \u00edz\u00fcleti f\u00e1jdalom, sz\u00edv- \u00e9s t\u00fcd\u0151probl\u00e9ma.\nArra k\u00e9rt mindenkit, hogy ilyen esetekben forduljon orvoshoz, az egyetemeken m\u0171k\u00f6d\u0151 posztcovid ambulanci\u00e1kon seg\u00edtenek. Az Orsz\u00e1gos Kor\u00e1nyi Pulmonol\u00f3giai Int\u00e9zet elk\u00e9sz\u00edtett egy az elh\u00faz\u00f3d\u00f3 t\u00fcnetekre vonatkoz\u00f3 diagnosztikai \u00e9s ter\u00e1pi\u00e1s m\u00f3dszertani aj\u00e1nl\u00e1st, amelyet eljuttattak a h\u00e1ziorvosokhoz is.\nAz orsz\u00e1gos tisztif\u0151orvos \u00fagy fogalmazott, hogy az 1890 \u00faj fert\u0151z\u00f6ttr\u0151l sz\u00f3l\u00f3 adatokat \"kell\u0151 \u00f3vatoss\u00e1ggal kell kezelni\" hiszen az \u00fcnnepek elm\u00falt\u00e1val val\u00f3sz\u00edn\u0171leg a k\u00f6vetkez\u0151 napok adatai nem lesznek ennyire kedvez\u0151ek.\n\u00a0\u00a0\u00a0\u00a0Hozz\u00e1tette: orsz\u00e1gos \u00e1tlagban v\u00e1ltozatlanul stagn\u00e1l a koronav\u00edrus szennyv\u00edzben m\u00e9rt \u00f6r\u00f6k\u00edt\u0151anyag\u00e1nak mennyis\u00e9ge, de - mint mondta - \"magas szinten stagn\u00e1l\". K\u00e9t v\u00e1rosban - Szegeden \u00e9s Szolnokon - m\u00e9rtek emelked\u00e9st.\n\u00a0\u00a0\u00a0\u00a0\"Jelent\u0151s, nagy m\u00e9rt\u00e9k\u0171 cs\u00f6kken\u00e9st a szennyv\u00edzadatokban nem regisztr\u00e1ltak\", ez\u00e9rt ez tov\u00e1bbra is arra figyelmeztet mindenkit, hogy valamennyi j\u00e1rv\u00e1ny\u00fcgyi \u00e9s higi\u00e9n\u00e9s int\u00e9zked\u00e9st be kell tartani \u00e9s k\u00e9rni kell a v\u00e9d\u0151olt\u00e1st - emelte ki M\u00fcller Cec\u00edlia.\nArra a k\u00e9rd\u00e9sre, hogy az olt\u00e1s ut\u00e1n kialakul\u00f3 v\u00e9detts\u00e9g \u00e9s annak m\u00e9rt\u00e9ke hogyan m\u00e9rhet\u0151, M\u00fcller Cec\u00edlia elmondta, az antitestek termel\u0151d\u00e9se elkezd\u0151dik, de hogy m\u00e9rhet\u0151-e az antitestk\u00e9pz\u0151d\u00e9s, f\u00fcgg att\u00f3l is, hogy ezt (az olt\u00e1s bead\u00e1sa ut\u00e1n) mikor vizsg\u00e1lj\u00e1k. Az immunrendszer \"v\u00e1lasz\u00e1nak\" m\u00e1sik r\u00e9sze az \u00fagynevezett sejtes immunit\u00e1s, ez azonban ez nehezen m\u00e9rhet\u0151 - mondta.\n\nMTI 2021. \u00e1prilis 6., kedd 14:51\n\n"}]