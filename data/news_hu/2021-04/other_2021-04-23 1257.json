[{"date": "2021-04-23 12:57", "url": "https://koronavirus.gov.hu/cikkek/szijjarto-peter-csaladi-vallalkozasokat-tamogatja-kormany", "h1": "Szijj\u00e1rt\u00f3 P\u00e9ter: a csal\u00e1di v\u00e1llalkoz\u00e1sokat is t\u00e1mogatja a korm\u00e1ny", "body": "\nA m\u0171anyagiparban \u00e9rdekelt, csal\u00e1di tulajdonban l\u00e9v\u0151 Ongropack Kft. 600 milli\u00f3 forintos beruh\u00e1z\u00e1s\u00e1t a korm\u00e1ny 283 milli\u00f3 forinttal t\u00e1mogatja, az err\u0151l sz\u00f3l\u00f3 oklevelet p\u00e9nteken adt\u00e1k \u00e1t a Miskolchoz k\u00f6zeli Szirmabeseny\u0151 hat\u00e1r\u00e1ban m\u0171k\u00f6d\u0151 c\u00e9gnek.\n\n\nAz esem\u00e9nyen Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter azt mondta: a korm\u00e1ny t\u00f6rekszik a vil\u00e1gj\u00e1rv\u00e1ny okozta gazdas\u00e1gi neh\u00e9zs\u00e9gek lek\u00fczd\u00e9s\u00e9re, hiszen az emberek munkahelyei is vesz\u00e9lybe ker\u00fcltek.\n\u00a0\u00a0\u00a0\u00a0A magyar emberek \u00e9rdekeit veszik figyelembe - tette hozz\u00e1, megjegyezve: mindent megtesznek az\u00e9rt, hogy megmaradjanak a munkahelyek, \u00fajabb beruh\u00e1z\u00e1sok val\u00f3suljanak meg, \"nem seg\u00e9lyt, hanem munk\u00e1t adunk az embereknek\".\n\u00a0\u00a0\u00a0\u00a0Az els\u0151sorban m\u0171anyaglemezeket gy\u00e1rt\u00f3 Ongropack az \u00faj beruh\u00e1z\u00e1s\u00e1val 275 munkahelyet v\u00e9d meg; jelent\u0151sen n\u0151 a kapacit\u00e1sa \u00e9s az exportja is. A c\u00e9g termel\u00e9si \u00e9rt\u00e9ke id\u00e9n a tavalyi \u00e9v hasonl\u00f3 id\u0151szak\u00e1hoz k\u00e9pest 24 sz\u00e1zal\u00e9kkal n\u0151tt.\nSzijj\u00e1rt\u00f3 P\u00e9ter sz\u00f3lt arr\u00f3l is, hogy a korm\u00e1ny elind\u00edtotta Magyarorsz\u00e1g legrobosztusabb beruh\u00e1z\u00e1s \u00e9l\u00e9nk\u00edt\u00e9si programj\u00e1t, megakad\u00e1lyozta a t\u00f6meges munkan\u00e9lk\u00fclis\u00e9get, a magyar gazdas\u00e1g sz\u00e1m\u00e1ra a \"kanyarban t\u00f6rt\u00e9n\u0151 el\u0151z\u00e9s\" sikeres, ebben a sikerben pedig fontos szerep h\u00e1rult \u00e9s h\u00e1rul a csal\u00e1di v\u00e1llalkoz\u00e1sokra, amelyek nemzetk\u00f6zi szinten is meg\u00e1llj\u00e1k a hely\u00fcket.\n\u00a0\u00a0\u00a0\u00a0A magyar csal\u00e1di v\u00e1llalkoz\u00e1sok adj\u00e1k a gazdas\u00e1g \"lelk\u00e9t\", jelent\u0151s a hozz\u00e1j\u00e1rul\u00e1suk a gazdas\u00e1g teljes\u00edtm\u00e9ny\u00e9hez, mik\u00e9nt az exporthoz is.\n\u00a0\u00a0\u00a0\u00a0Megeml\u00edtette azt is, hogy a Borsod-Aba\u00faj-Zempl\u00e9n megyei v\u00e1llalkoz\u00e1sok a neh\u00e9z k\u00f6r\u00fclm\u00e9nyek ellen\u00e9re mindent megtesznek a versenyk\u00e9pess\u00e9g meg\u0151rz\u00e9s\u00e9re, a megy\u00e9ben jelenleg 56 beruh\u00e1z\u00e1s val\u00f3sul meg 51 milli\u00e1rd forint \u00e9rt\u00e9kben, amelyhez 17 milli\u00e1rd forintos t\u00e1mogat\u00e1st biztos\u00edt a korm\u00e1ny, \u00e9s ez\u00e1ltal 24 ezer munkahelyet tudnak megv\u00e9deni.\n\u00a0\u00a0\u00a0\u00a0Kov\u00e1cs Ferenc L\u00e1szl\u00f3, az Ongropack Kft. tulajdonosa arr\u00f3l sz\u00f3lt, hogy a c\u00e9get a kazincbarcikai BorsodChemb\u0151l v\u00e1s\u00e1rolt\u00e1k ki 1993-ban, az\u00f3ta a t\u00e1rsas\u00e1g n\u00f6veked\u00e9si p\u00e1ly\u00e1ra \u00e1llt, amelynek m\u00e9rt\u00e9ke \u00e9vente 10 sz\u00e1zal\u00e9kos. Jelenlegi termel\u00e9si \u00e9rt\u00e9ke \u00e9vi 14 milli\u00e1rd forint, a foglalkoztatottak l\u00e9tsz\u00e1ma 170-r\u0151l 275-re n\u0151tt, a c\u00e9l az, hogy 300-350 embernek adhassanak munk\u00e1t.\n\u00a0\u00a0\u00a0\u00a0H\u00e1rom \u00fczlet\u00e1ga van a kft.-nek, a l\u00e1gyf\u00f3lia, a kem\u00e9nyf\u00f3lia, \u00e9s gy\u00e1rtanak az \u00e9p\u00edt\u0151iparnak, a grafikai iparnak - mondta a tulajdonos, hozz\u00e1t\u00e9ve: ma Magyarorsz\u00e1gon a hetedik legnagyobb m\u0171anyagiparban \u00e9rdekelt v\u00e1llalkoz\u00e1s, a term\u00e9kek 92 sz\u00e1zal\u00e9k\u00e1t export\u00e1lj\u00e1k, a mostani beruh\u00e1z\u00e1s pedig sz\u00fcks\u00e9ges a tov\u00e1bbi fejl\u0151d\u00e9shez.\n\u00a0\u00a0\u00a0\u00a0Cs\u00f6b\u00f6r Katalin, a t\u00e9rs\u00e9g korm\u00e1nyp\u00e1rti orsz\u00e1ggy\u0171l\u00e9si k\u00e9pvisel\u0151je az esem\u00e9nyen azt mondta: a korm\u00e1ny versenyk\u00e9pess\u00e9g-n\u00f6vel\u0151 programj\u00e1ban 15 miskolci v\u00e1llalkoz\u00e1s kap k\u00f6zponti t\u00e1mogat\u00e1st olyan beruh\u00e1z\u00e1sokhoz, amelyek r\u00e9v\u00e9n meg tudj\u00e1k v\u00e9deni a munkahelyeket.\n\nMTI 2021. \u00e1prilis 23.\n\n"}]