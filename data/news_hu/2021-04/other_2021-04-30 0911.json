[{"date": "2021-04-30 09:11", "url": "https://koronavirus.gov.hu/cikkek/orban-ujabb-szakaszhatarhoz-erkezunk-jarvany-elleni-kuzdelemben-", "h1": "Orb\u00e1n: \u00fajabb szakaszhat\u00e1rhoz \u00e9rkez\u00fcnk a j\u00e1rv\u00e1ny elleni k\u00fczdelemben", "body": "\n\u00dajabb szakaszhat\u00e1rhoz \u00e9rkez\u00fcnk a j\u00e1rv\u00e1ny elleni k\u00fczdelemben, szombatt\u00f3l a kij\u00e1r\u00e1si tilalom kezdete \u00e9jf\u00e9lre m\u00f3dosul, este 11 \u00f3r\u00e1ig lehetnek nyitva a boltok \u00e9s a vend\u00e9gl\u00e1t\u00f3helyek - jelentette be\u00a0Orb\u00e1n\u00a0Viktor minisztereln\u00f6k a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban p\u00e9nteken.\n\n\nA fokozatos \u00fajraind\u00edt\u00e1s k\u00f6vetkez\u0151 l\u00e9p\u00e9sei szombaton l\u00e9pnek \u00e9letbe\nA korm\u00e1nyf\u0151 azt mondta, a v\u00e9detts\u00e9gi igazolv\u00e1nnyal rendelkez\u0151k sz\u00e1m\u00e1ra megny\u00edlnak a vend\u00e9gl\u00e1t\u00f3helyek bels\u0151 terei, a sz\u00e1llod\u00e1k, a szabadid\u0151s l\u00e9tes\u00edtm\u00e9nyek, \u00e1llatkertek, m\u00fazeumok, mozik, sz\u00ednh\u00e1zak, edz\u0151termek \u00e9s sportesem\u00e9nyek, \u00e9s ezeket a helyeket rokon k\u00eds\u00e9ret\u00e9ben kiskor\u00faak is l\u00e1togathatj\u00e1k.\nCs\u00fct\u00f6rt\u00f6k est\u00e9re m\u00e1r t\u00f6bb mint 3,91 milli\u00f3an megkapt\u00e1k az olt\u00e1sukat, ez\u00e9rt p\u00e9nteken biztos el\u00e9ri a n\u00e9gymilli\u00f3t a beoltottak sz\u00e1ma, \u00edgy szombaton \u00e9letbe l\u00e9phetnek az \u00faj szab\u00e1lyok - k\u00f6z\u00f6lte a minisztereln\u00f6k.\nM\u00e1r a 16-18 \u00e9ves fiatalokat is lehet regisztr\u00e1lni\nA 16 \u00e9s 18 \u00e9v k\u00f6z\u00f6ttiek olt\u00e1sa Pfizer-vakcin\u00e1val az \u00e9retts\u00e9giket k\u00f6vet\u0151en, m\u00e1jus 10-e ut\u00e1n indul - tudatta a korm\u00e1nyf\u0151.\nR\u00e9szletek: https://koronavirus.gov.hu/cikkek/mar-16-18-eves-fiatalokat-lehet-regisztralni-oltasra\nMai Pfizer olt\u00e1sra is lehet m\u00e1r online id\u0151pontot foglalni\nJelezte, hogy szombatt\u00f3l a Pfizer-vakcin\u00e1kat f\u00e9lre kell tenni a di\u00e1koknak. Ma m\u00e9g kaphat ilyen olt\u00e1st, aki akar, legk\u00f6zelebb erre csak hetek m\u00falva lesz lehet\u0151s\u00e9g. R\u00e9szletek: https://koronavirus.gov.hu/cikkek/mai-pfizer-oltasra-lehet-mar-online-idopontot-foglalni\nNyitva van az online id\u0151pontfoglal\u00f3 az olt\u00e1sra! - www.eeszt.gov.hu\nAnnyi vakcina van Magyarorsz\u00e1gon, hogy az \u00f6sszess\u00e9g\u00e9ben mindenki sz\u00e1m\u00e1ra elegend\u0151, aki be akarja mag\u00e1t oltatni. Most m\u00e1r csak az embereken m\u00falik, hogy f\u00f6lvegy\u00e9k az olt\u00e1st - hangs\u00falyozta Orb\u00e1n Viktor.\nLesz\u00f6gezte, m\u00e9g nem vagyunk t\u00fal a j\u00e1rv\u00e1nyon, felel\u0151ss\u00e9gteljesen kell viselkedn\u00fcnk.\nA vakcina olyan, mint egy goly\u00f3\u00e1ll\u00f3 mell\u00e9ny: aki be van oltva, arr\u00f3l lepattan a v\u00edrus - fogalmazott.\u00a0\nA v\u00e9detts\u00e9gi igazolv\u00e1ny haszn\u00e1lat\u00e1r\u00f3l az emberek d\u00f6nt\u00f6ttek a konzult\u00e1ci\u00f3n\nFelid\u00e9zte: megk\u00e9rdezt\u00e9k az embereket, \u00e9s 65 sz\u00e1zal\u00e9k azt mondta, indokolt a k\u00fcl\u00f6nbs\u00e9gt\u00e9tel a v\u00e9detts\u00e9gi igazolv\u00e1nnyal rendelkez\u0151k \u00e9s nem rendelkez\u0151k k\u00f6z\u00f6tt. R\u00e1ad\u00e1sul a nagykor\u00faak k\u00f6z\u00f6tt m\u00e1r t\u00f6bben vannak a v\u00e9dettek, \u00e9s a t\u00f6bbs\u00e9ghez kell igazodni - \u00e9rvelt. Azt mondta, hogy az alkotm\u00e1nyoss\u00e1gi agg\u00e1lyokat nem l\u00e1tt\u00e1k igazoltnak. Regisztr\u00e1ci\u00f3 az olt\u00e1sra: https://vakcinainfo.gov.hu/\nA magyar v\u00e9detts\u00e9gi\u00a0igazolv\u00e1nnyal mindenhov\u00e1 lehet majd menni\u00a0\nA korm\u00e1ny felhatalmazta a k\u00fcl\u00fcgyi t\u00e1rca vezet\u0151j\u00e9t, hogy k\u00f6ss\u00f6n k\u00e9toldal\u00fa meg\u00e1llapod\u00e1sokat \"a sz\u00e1munkra fontos orsz\u00e1gokkal\" egym\u00e1s v\u00e9detts\u00e9gi igazolv\u00e1nyainak elfogad\u00e1s\u00e1r\u00f3l. Montenegr\u00f3val \u00e9s Szerbi\u00e1val ez m\u00e1r meg is t\u00f6rt\u00e9nt, \u00e9s m\u00e1s \u00e1llamokkal is t\u00e1rgyalnak. A magyar igazolv\u00e1nnyal mindenhov\u00e1 lehet majd menni - jelentette ki. Hozz\u00e1f\u0171zte: elterjedt, hogy a k\u00ednai vakcin\u00e1val beoltottak nem utazhatnak majd ny\u00e1ron, ez azonban \"szam\u00e1rs\u00e1g\".\nKiemelked\u0151 a magyarorsz\u00e1gi olt\u00e1sok sebess\u00e9ge\nAzt mondta, nem tudja, hogy az \u00fajraind\u00edt\u00e1s k\u00f6vetkez\u0151 l\u00e9pcs\u0151foka 4,5 vagy 5 milli\u00f3 beoltottn\u00e1l lesz-e. Utalt r\u00e1, hogy az emberek hat\u00e1rid\u0151 eset\u00e9n, p\u00e9ld\u00e1ul ad\u00f3bevall\u00e1sn\u00e1l hajlamosak az utols\u00f3 percben \"rohamozni\". Hasonl\u00f3 tapasztalhat\u00f3 az olt\u00e1sokn\u00e1l is. Amikor \u00fagy \u00e9rzik, hogy jobb a helyzet, kev\u00e9sb\u00e9 sietnek a vakcin\u00e1k\u00e9rt. Hangs\u00falyozta: m\u00e1r t\u00f6bb az olt\u00f3anyag, mint ah\u00e1nyan k\u00e9rik, erre b\u00fcszk\u00e9nek kell lenni, mert Magyarorsz\u00e1g az egyetlen ilyen \u00e1llam Eur\u00f3p\u00e1ban.\u00a0\nArr\u00f3l, hogy sportrendezv\u00e9nyt lehet tartani, lakodalmat azonban nem, Orb\u00e1n Viktor azt mondta, hogy nem akarj\u00e1k kett\u00e9has\u00edtani a n\u00e1szn\u00e9pet, amelyben keverednek a v\u00e9dettek \u00e9s a nem v\u00e9dettek.\nCs\u00fct\u00f6rt\u00f6k\u00f6n a horg\u00e1szokkal is foglalkoztak, mert kider\u00fclt, hogy a s\u00fcll\u0151- \u00e9s a balinfog\u00e1si tilalom most j\u00e1r le. Ezeket a halakat \u00e9jszaka fogj\u00e1k, \u00edgy szombatt\u00f3l \u00e9jf\u00e9l ut\u00e1n is lehet horg\u00e1szni.\n\nNe hallgassanak a baloldali olt\u00e1sellenes kamp\u00e1nyra\nSaj\u00e1t kutat\u00e1si eredm\u00e9ny\u00fck szerint m\u00edg a korm\u00e1nyp\u00e1rtiak 71 sz\u00e1zal\u00e9ka hajland\u00f3 beoltatni mag\u00e1t, ez az ar\u00e1ny a baloldali szavaz\u00f3k k\u00f6r\u00e9ben csup\u00e1n 59 sz\u00e1zal\u00e9k. A baloldal olt\u00e1sellenes, \u00e9s ennek megvan az eredm\u00e9nye - jelentette ki. Arra k\u00e9rte a baloldali szimpatiz\u00e1nsokat, hogy ne hallgassanak az olt\u00e1sellenes kamp\u00e1nyra. Az olt\u00e1s nemzeti \u00fcgy - hangoztatta.\nA 2022-es, az \u00fajraind\u00edt\u00e1s k\u00f6lts\u00e9gvet\u00e9se\nK\u00f6z\u00f6lte: hamarosan gazdas\u00e1g-\u00fajraind\u00edt\u00e1si operat\u00edv t\u00f6rzset is fel\u00e1ll\u00edtanak, a 2022-es k\u00f6lts\u00e9gvet\u00e9st is az \u00fajraind\u00edt\u00e1s szellem\u00e9ben dolgozt\u00e1k ki. Ugyanakkor az\u00e9rt is k\u00fczd, hogy ism\u00e9t kapjanak 13. havi nyugd\u00edjat az id\u0151sek, a 25 \u00e9v alatti fiatalok pedig \u00e9lvezzenek ad\u00f3mentess\u00e9get.\nA b\u00e9rt\u00e1mogat\u00e1s meghosszabb\u00edt\u00e1s\u00e1r\u00f3l \u00e9s a beruh\u00e1z\u00e1si t\u00e1mogat\u00e1sokr\u00f3l\nMegjegyezte, a t\u00e1mogat\u00e1s \"sosem el\u00e9g\": aki kapja, mindig azt mondja, hogy adhattak volna t\u00f6bbet is. Kijelentette: a gazdas\u00e1g \u00fajraind\u00edt\u00e1s\u00e1hoz el\u00e9g t\u00e1mogat\u00e1st ny\u00fajt a korm\u00e1ny. A sikerhez \u00f6nmag\u00e1ban azonban nem, az\u00e9rt m\u00e9g sokat kell dolgozni: le kell k\u00fczdeni\u00fck akad\u00e1lyokat azoknak, akiknek hossz\u00fa ideig \u00e1llt az \u00fczlet\u00fck. Ez\u00e9rt hosszabb\u00edtotta meg a korm\u00e1ny a b\u00e9rt\u00e1mogat\u00e1s id\u0151tartam\u00e1t, \u00e9s ez\u00e9rt ad beruh\u00e1z\u00e1si t\u00e1mogat\u00e1sokat - magyar\u00e1zta.\nVas\u00e1rnap Any\u00e1k napja lesz\nOrb\u00e1n Viktor any\u00e1k napja alkalm\u00e1b\u00f3l azt mondta: minden tiszteletet meg\u00e9rdemel, amit a magyar asszonyok az elm\u00falt \u00e9vben tettek.\nSoha nem l\u00e1tott m\u00e9ret\u0171 fejleszt\u00e9si lehet\u0151s\u00e9g el\u0151tt \u00e1ll a magyar fels\u0151oktat\u00e1s\nA korm\u00e1nyf\u0151 \u00f6r\u00fcl neki, hogy az \u00e9let visszat\u00e9r a norm\u00e1lis ker\u00e9kv\u00e1g\u00e1sba, \u00e9s a koronav\u00edrus-j\u00e1rv\u00e1nyon k\u00edv\u00fcl m\u00e1r m\u00e1s t\u00e9m\u00e1k is k\u00f6zfigyelmet kaphatnak, \u00edgy p\u00e9ld\u00e1ul az egyetemek \u00e1talak\u00edt\u00e1sa. \u00dagy v\u00e9lekedett, hogy Magyarorsz\u00e1gon rendk\u00edv\u00fcl rugalmatlan a fels\u0151oktat\u00e1si rendszer. M\u00edg r\u00e9gebben nagyon b\u00fcszk\u00e9k voltunk az egyetemeinkre, erre ma m\u00e1r kevesebb okot tal\u00e1lunk. A fels\u0151oktat\u00e1sban t\u00f6bb van, mint amennyit jelenleg kihoznak bel\u0151le - mondta.\nA vil\u00e1g legjobb egyetemei mind rugalmas, nem \u00e1llami, hanem alap\u00edtv\u00e1nyi form\u00e1ban m\u0171k\u00f6dnek - jelentette ki. Kor\u00e1bban a korm\u00e1ny kiv\u00e1lasztott n\u00e9h\u00e1ny egyetemet, amelyet \u00e1talak\u00edtott, \u00e9s miut\u00e1n l\u00e1tszott, hogy a v\u00e1ltoz\u00e1s pozit\u00edv, m\u00e1s egyetemek is bejelentkeztek, hogy szeretn\u00e9nek \u00faj form\u00e1ban m\u0171k\u00f6dni. Soha nem kaptak annyi t\u00e1mogat\u00e1st az egyetemek, mint most - mutatott r\u00e1 Orb\u00e1n Viktor, aki sokat v\u00e1r a reformt\u00f3l.\nMegjegyezte, hogy a vil\u00e1g m\u00e1s r\u00e9szein szervesebben alakult ki az egyetemek alap\u00edtv\u00e1nyi form\u00e1ja, Magyarorsz\u00e1gon azonban ez nem adatott meg, mert a kommunist\u00e1k mindent \"le\u00e1llamos\u00edtottak\". Ha nem j\u00f6ttek volna, jobb \u00e1llapotban lenn\u00e9nek az egyetemek. Az alap\u00edtv\u00e1nyok vagyona csak oktat\u00e1si c\u00e9lra lesz haszn\u00e1lhat\u00f3, m\u00e9g a korm\u00e1nyok sem fogj\u00e1k tudni \"r\u00e1ngatni\" az egyetemeket - jelentette ki.\nA baloldal t\u00e1mad\u00e1sa a reform ellen politikai term\u00e9szet\u0171, nem szakmai a vita - hangoztatta. A baloldal \"internacionalista k\u00e9pz\u0151dm\u00e9ny\" Magyarorsz\u00e1gon, az egyetemek viszont nemzetiek, \u00e9s a korm\u00e1ny nem akarja, hogy glob\u00e1lisakk\u00e1 v\u00e1ljanak - tette hozz\u00e1.\n\nMTI 2021. \u00e1prilis 30., p\u00e9ntek 8:27\n\n"}]