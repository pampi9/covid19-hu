[{"date": "2021-04-21 11:24", "url": "https://koronavirus.gov.hu/cikkek/magyarorszagon-peldaerteku-oltasi-kampanyt-folytatnak-who-igazgatoja-szerint", "h1": "Magyarorsz\u00e1gon p\u00e9lda\u00e9rt\u00e9k\u0171 olt\u00e1si kamp\u00e1nyt folytatnak a WHO igazgat\u00f3ja szerint", "body": "\nElismer\u0151en nyilatkozott a magyar int\u00e9zked\u00e9sekr\u0151l Hans Kluge, a WHO (Eg\u00e9szs\u00e9g\u00fcgyi Vil\u00e1gszervezet) eur\u00f3pai region\u00e1lis igazgat\u00f3ja, \u00fcdv\u00f6z\u00f6lte a hat\u00e1rozott l\u00e9p\u00e9seket \u00e9s a p\u00e9lda\u00e9rt\u00e9k\u0171 olt\u00e1si kamp\u00e1nyt.\n\n\nHans Kluge szerd\u00e1n Budapesten tal\u00e1lkozott Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszterrel, majd k\u00f6z\u00f6s sajt\u00f3t\u00e1j\u00e9koztat\u00f3jukon kifejtette: Magyarorsz\u00e1gon az embereket \u00e9s az \u00fczleti v\u00e1llalkoz\u00e1sokat is v\u00e9dt\u00e9k az int\u00e9zked\u00e9sekkel ebben a mindenkinek neh\u00e9z id\u0151szakban. Magyarorsz\u00e1gon p\u00e9lda\u00e9rt\u00e9k\u0171 olt\u00e1si kamp\u00e1nyt folytatnak, \u00e9letment\u0151 eszk\u00f6zk\u00e9nt tekintenek a vakcin\u00e1ra, amelynek k\u00e9rd\u00e9se t\u00falmutat a geopolitik\u00e1n - magyar\u00e1zta. Hozz\u00e1tette: a vakcina az egyed\u00fcli eszk\u00f6z a j\u00e1rv\u00e1ny legy\u0151z\u00e9s\u00e9re.\n\u00a0\u00a0\u00a0\u00a0Eml\u00e9keztetett: m\u00e1jus v\u00e9g\u00e9re minden regisztr\u00e1lt megkaphatja az olt\u00e1st Magyarorsz\u00e1gon, az \u00e1toltotts\u00e1g j\u00f3val az eur\u00f3pai \u00e1tlag felett alakul.\nA WHO tisztvisel\u0151je gratul\u00e1lt a magyar hat\u00f3s\u00e1gok \u00e1ltal tett hat\u00e1rozott l\u00e9p\u00e9sekhez. Fontos, hogy mindenki biztons\u00e1gban legyen - tette hozz\u00e1.\n\u00a0\u00a0\u00a0\u00a0Kit\u00e9rt r\u00e1: a nyit\u00e1s l\u00e9p\u00e9seir\u0151l a j\u00e1rv\u00e1ny alakul\u00e1s\u00e1nak megfelel\u0151en kell d\u00f6nteni. Az iskol\u00e1kat kell a legk\u00e9s\u0151bb bez\u00e1rni \u00e9s a legel\u0151sz\u00f6r kinyitni - v\u00e9lte.\nAz igazgat\u00f3 elismer\u00e9s\u00e9t fejezte ki az eg\u00e9szs\u00e9g\u00fcgyi dolgoz\u00f3knak, akiket a j\u00e1rv\u00e1ny h\u0151seinek nevezett.\n\u00a0\u00a0\u00a0\u00a0K\u00f6z\u00f6lte: budapesti l\u00e1togat\u00e1sa sor\u00e1n tal\u00e1lkozik Orb\u00e1n Viktor minisztereln\u00f6kkel, valamint K\u00e1sler Mikl\u00f3ssal, az emberi er\u0151forr\u00e1sok miniszter\u00e9vel is.\nSzijj\u00e1rt\u00f3 P\u00e9ter a sajt\u00f3t\u00e1j\u00e9koztat\u00f3n bejelentette: a k\u00f6vetkez\u0151 t\u00edz napban 1 milli\u00f3 480 ezer adag olt\u00f3anyag \u00e9rkezik Magyarorsz\u00e1gra Oroszorsz\u00e1gb\u00f3l \u00e9s K\u00edn\u00e1b\u00f3l.\n\n\nMTI 2021. \u00e1prilis 21.\n\n"}]