[{"date": "2021-04-22 10:30", "url": "https://koronavirus.gov.hu/cikkek/orban-viktor-who-europai-vezetojevel-targyalt-aki-elismereset-fejezte-ki-magyarorszagnak-", "h1": "Orb\u00e1n Viktor a WHO eur\u00f3pai vezet\u0151j\u00e9vel t\u00e1rgyalt, aki elismer\u00e9s\u00e9t fejezte ki Magyarorsz\u00e1gnak a v\u00e9dekez\u00e9s\u00e9rt", "body": "\nA sikeres magyar olt\u00e1si kamp\u00e1nyr\u00f3l, az \u00fajraind\u00edt\u00e1sr\u00f3l valamint Magyarorsz\u00e1g \u00e9s az Eg\u00e9szs\u00e9g\u00fcgyi Vil\u00e1gszervezet (WHO) k\u00f6z\u00f6tti kapcsolatokr\u00f3l t\u00e1rgyalt Orb\u00e1n Viktor minisztereln\u00f6k \u00e9s Hans Kluge, a WHO eur\u00f3pai region\u00e1lis igazgat\u00f3ja cs\u00fct\u00f6rt\u00f6k\u00f6n Budapesten, a Karmelita kolostorban - t\u00e1j\u00e9koztatta az MTI-t Havasi Bertalan, a minisztereln\u00f6k sajt\u00f3f\u0151n\u00f6ke.\n\n\nElmondta: Hans Kluge elismer\u00e9s\u00e9t fejezte ki Magyarorsz\u00e1g j\u00e1rv\u00e1ny\u00fcgyi v\u00e9dekez\u00e9se kapcs\u00e1n.\n\u00a0\u00a0\u00a0\u00a0A megbesz\u00e9l\u00e9sen, melyen r\u00e9szt vett Pint\u00e9r S\u00e1ndor bel\u00fcgyminiszter, K\u00e1sler Mikl\u00f3s, az emberi er\u0151forr\u00e1sok minisztere, M\u00fcller Cec\u00edlia, orsz\u00e1gos tisztif\u0151orvos, Gundo Weiler \u00e9s Oxana Domenti, a WHO v\u00e9grehajt\u00f3 tan\u00e1cs\u00e1nak tagjai valamint Ledia Lazeri, a WHO Magyarorsz\u00e1gi Irod\u00e1j\u00e1nak vezet\u0151je is, egyet\u00e9rtettek abban, hogy a gazdas\u00e1got \u00e9s az \u00e9letet fokozatosan kell \u00fajraind\u00edtani. A WHO vezet\u0151je megism\u00e9telte v\u00e9lem\u00e9ny\u00e9t, mely szerint az iskol\u00e1kat kell a legk\u00e9s\u0151bb bez\u00e1rni \u00e9s a legels\u0151k\u00e9nt kinyitni.\n\u00a0\u00a0\u00a0\u00a0Orb\u00e1n Viktor ismertette a Magyarorsz\u00e1g \u00fajraind\u00edt\u00e1s\u00e1ra vonatkoz\u00f3 elk\u00e9pzel\u00e9seket.\nMagyarorsz\u00e1gon p\u00e9lda\u00e9rt\u00e9k\u0171 olt\u00e1si kamp\u00e1nyt folytatnak - h\u00fazta al\u00e1 Hans Kluge, hozz\u00e1t\u00e9ve: \u00e9letment\u0151 eszk\u00f6zk\u00e9nt kell a vakcin\u00e1ra tekinteni. Ezt a t\u00e9m\u00e1t nem lehet geopolitikai k\u00e9rd\u00e9ss\u00e9 tenni, hiszen az olt\u00e1s az egyed\u00fcli eszk\u00f6z a j\u00e1rv\u00e1ny legy\u0151z\u00e9s\u00e9re, \u00e9s minden vakcina hat\u00e9kony - hangs\u00falyozta a WHO eur\u00f3pai vezet\u0151je \u00e9s a magyar minisztereln\u00f6k.\n\nMTI 2021. \u00e1prilis 22.\n\n"}]