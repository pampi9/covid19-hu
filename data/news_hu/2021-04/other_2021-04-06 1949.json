[{"date": "2021-04-06 19:49", "url": "https://koronavirus.gov.hu/cikkek/megjelent-vedelmi-intezkedesek-elso-feloldasarol-szolo-jogszabaly", "h1": "Megjelent a v\u00e9delmi int\u00e9zked\u00e9sek els\u0151 felold\u00e1s\u00e1r\u00f3l sz\u00f3l\u00f3 jogszab\u00e1ly", "body": "\nMegjelent a v\u00e9delmi int\u00e9zked\u00e9sek l\u00e9pcs\u0151zetes felold\u00e1s\u00e1nak els\u0151 fokozat\u00e1r\u00f3l sz\u00f3l\u00f3 jogszab\u00e1ly kedden a Magyar K\u00f6zl\u00f6nyben.\n\n\nPint\u00e9r S\u00e1ndor bel\u00fcgyminiszter hat\u00e1rozat\u00e1ban meg\u00e1llap\u00edtotta, hogy \u00e1prilis 6-\u00e1n, kedden beadt\u00e1k a 2,5 milliomodik koronav\u00edrus elleni v\u00e9d\u0151olt\u00e1st, amely a v\u00e9delmi int\u00e9zked\u00e9sek l\u00e9pcs\u0151zetes felold\u00e1sa els\u0151 fokozat\u00e1nak felt\u00e9tele volt. \u00cdgy a felold\u00e1sokr\u00f3l sz\u00f3l\u00f3 rendelet \u00e1prilis 7-\u00e9n, szerd\u00e1n hat\u00e1lyba l\u00e9p.\n\u00a0\u00a0\u00a0\u00a0A Korm\u00e1nyzati T\u00e1j\u00e9koztat\u00e1si K\u00f6zpont (KTK) h\u00e9tf\u0151n a korm\u00e1ny honlapj\u00e1n k\u00f6z\u00f6lte, hogy Pint\u00e9r S\u00e1ndor bel\u00fcgyminiszternek hat\u00e1rozatban kell meg\u00e1llap\u00edtania, hogy megt\u00f6rt\u00e9nt a 2,5 milliomodik olt\u00e1s. Ezt k\u00f6vet\u0151en a 144/2021-es korm\u00e1nyrendelet \u00e9rtelm\u00e9ben a k\u00f6vetkez\u0151 int\u00e9zked\u00e9sek l\u00e9pnek \u00e9letbe:\n\u00a0\u00a0\u00a0\u00a0A kij\u00e1r\u00e1si tilalom az este 10 \u00f3ra \u00e9s reggel 5 \u00f3ra k\u00f6z\u00f6tti id\u0151szakra m\u00f3dosul.\n\u00a0\u00a0\u00a0\u00a0Az \u00fczletek reggel 5 \u00f3ra \u00e9s este 9.30 k\u00f6z\u00f6tt lehetnek nyitva.\n\u00a0\u00a0\u00a0\u00a0Az \u00fczletek, k\u00f6zt\u00fck a m\u00e1rcius 8. \u00f3ta z\u00e1rva tart\u00f3 \u00fczletek \u00fajfajta, n\u00e9gyzetm\u00e9ter alap\u00fa szab\u00e1lyok ment\u00e9n ugyan, de nyitva lehetnek. \u00c1tlagosan 10 n\u00e9gyzetm\u00e9terenk\u00e9nt egy v\u00e1s\u00e1rl\u00f3 lehet az \u00fczletben az \u00faj szab\u00e1lyoz\u00e1s szerint.\n\u00a0\u00a0\u00a0\u00a0A szolg\u00e1ltat\u00e1sokkal kapcsolatos ideiglenes v\u00e9delmi int\u00e9zked\u00e9sek megsz\u0171nnek, \u00edgy kinyithatnak a fodr\u00e1szatok, kozmetik\u00e1k \u00e9s m\u00e1s szolg\u00e1ltat\u00f3k.\n\u00a0\u00a0\u00a0\u00a0A vend\u00e9gl\u00e1t\u00f3helyis\u00e9gek ugyanakkor tov\u00e1bbra sem nyithatnak ki norm\u00e1l \u00fczemben, csak az ott dolgoz\u00f3k tart\u00f3zkodhatnak ezekben az egys\u00e9gekben. Csak az elvitelre alkalmas \u00e9telek kiad\u00e1sa \u00e9s sz\u00e1ll\u00edt\u00e1sa \u00e9rdek\u00e9ben, az ehhez sz\u00fcks\u00e9ges id\u0151tartamig mehetnek be az \u00e9ttermekbe a vend\u00e9gek.\n\u00a0\u00a0\u00a0\u00a0A sz\u00e1llod\u00e1k tov\u00e1bbra sem fogadhatnak vend\u00e9geket.\n\u00a0\u00a0\u00a0\u00a0A pedag\u00f3gusok olt\u00e1s\u00e1t k\u00f6vet\u0151en, az iskol\u00e1k \u00e9s \u00f3vod\u00e1k \u00e1prilis 19-\u00e9n indulnak \u00fajra - tett\u00e9k hozz\u00e1 a h\u00e9tf\u0151i k\u00f6zlem\u00e9nyben.\nA Magyar K\u00f6zl\u00f6ny sz\u00e1ma az al\u00e1bbi linken \u00e9rhet\u0151 el:\u00a0https://magyarkozlony.hu/dokumentumok/3a89aabdec3d8b31ea59fedecd968a9339641f87/megtekintes\n\nMTI 2021. \u00e1prilis 6.\n\n"}]