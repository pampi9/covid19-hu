[{"date": "2021-04-17 20:03", "url": "https://koronavirus.gov.hu/cikkek/kasler-celszeru-egy-jarvanyellenes-nemzeti-programot-kidolgozni", "h1": "K\u00e1sler: c\u00e9lszer\u0171 egy j\u00e1rv\u00e1nyellenes nemzeti programot is kidolgozni", "body": "\nAz \u00f6t nemzeti eg\u00e9szs\u00e9g\u00fcgyi program mell\u00e9 c\u00e9lszer\u0171 egy hatodik, j\u00e1rv\u00e1nyellenes programot is kidolgozni - mondta az emberi er\u0151forr\u00e1sok minisztere az \u00c9letk\u00f6zelben c\u00edm\u0171 vide\u00f3sorozat szombaton megjelent r\u00e9sz\u00e9ben.\n\n\u00a0\nAz Emberi Er\u0151forr\u00e1sok Miniszt\u00e9riuma k\u00f6z\u00f6ss\u00e9gi oldal\u00e1n megjelent vide\u00f3interj\u00faban\u00a0K\u00e1sler\u00a0Mikl\u00f3s hangs\u00falyozta: a koronav\u00edrus-j\u00e1rv\u00e1ny miatt d\u00f6nt\u00f6ttek arr\u00f3l, hogy a jelenlegi \u00f6t nemzeti program mell\u00e9 egy hatodikat is kidolgoznak.\n\u00a0\u00a0\u00a0\u00a0Eml\u00e9keztetett: a magyarok eg\u00e9szs\u00e9gi \u00e1llapot\u00e1nak jav\u00edt\u00e1sa \u00e9rdek\u00e9ben k\u00e9sz\u00edtett\u00e9k el 2018-ban a daganatos, a kering\u00e9si, a ment\u00e1lhigi\u00e9n\u00e9s, a gyerekgy\u00f3gy\u00e1szati \u00e9s a mozg\u00e1sszervi betegs\u00e9gek nemzeti programj\u00e1t, amelyek a megel\u0151z\u00e9st\u0151l a rehabilit\u00e1ci\u00f3ig tartanak.\n\u00a0\u00a0\u00a0\u00a0K\u00e1sler\u00a0Mikl\u00f3s kiemelte: a kr\u00f3nikus betegs\u00e9gek rendk\u00edv\u00fcli m\u00f3don megn\u00f6velik a koronav\u00edrusos hal\u00e1loz\u00e1s kock\u00e1zat\u00e1t. P\u00e9ldak\u00e9nt eml\u00edtette, hogy a magasv\u00e9rnyom\u00e1s-betegs\u00e9g els\u0151sorban az id\u0151sekn\u00e9l, a cukorbetegs\u00e9g a n\u00e9h\u00e1ny \u00e9vtizeddel fiatalabb koroszt\u00e1lyban jelent vesz\u00e9lyt, de ugyan\u00edgy a daganatos megbeteged\u00e9sek, az immunhi\u00e1nyos \u00e1llapotok, az elh\u00edz\u00e1s is kock\u00e1zati t\u00e9nyez\u0151k. A nemzeti programok seg\u00edts\u00e9g\u00e9vel ha \u00e9vek m\u00falva lesz egy hasonl\u00f3 j\u00e1rv\u00e1ny, akkor a t\u00e1rsbetegs\u00e9gek szerepe jelent\u0151sen cs\u00f6kkenni fog - v\u00e9lekedett.\n\u00a0\u00a0\u00a0\u00a0A miniszter kiemelte a k\u00e9sz\u00fcl\u0151 j\u00e1rv\u00e1nyellenes program kutat\u00e1si r\u00e9sz\u00e9t, amely az\u00e9rt jelent\u0151s, mert a koronav\u00edrusr\u00f3l \u00e9s annak mut\u00e1ci\u00f3ir\u00f3l m\u00e9g mindig keveset tudni. Hozz\u00e1tette: a program az \u00fajabb j\u00e1rv\u00e1ny \u00e9s a mut\u00e1nsok terjed\u00e9s\u00e9nek megel\u0151z\u00e9s\u00e9t, valamint a v\u00e1rhat\u00f3 kezel\u00e9st is szolg\u00e1lja.\n\u00a0\u00a0\u00a0\u00a0A t\u00e1rcavezet\u0151 a poszt-Covid elj\u00e1r\u00e1si rend kialak\u00edt\u00e1s\u00e1r\u00f3l elmondta: a fert\u0151z\u00e9s term\u00e9szet\u00e9nek megismer\u00e9s\u00e9ben od\u00e1ig jutott a szakma, hogy az nem a t\u00fcd\u0151 megbeteged\u00e9se, hanem a legkisebb erek bels\u0151 r\u00e9tegeinek gyullad\u00e1sa tromb\u00f3zisk\u00e9pz\u0151d\u00e9ssel, \u00e9s ez a magyar\u00e1zata annak, hogy sok szerv k\u00e1rosodik. Ezeknek a k\u00f6vetkezm\u00e9nye, hogy panaszok maradnak h\u00e1tra a gy\u00f3gyult emberekn\u00e9l, p\u00e9ld\u00e1ul fejf\u00e1j\u00e1s, \u00edz\u00fcleti, mozg\u00e1sszervi probl\u00e9m\u00e1k, amiket kezelni kell.\n\u00a0\u00a0\u00a0\u00a0H\u00e1rom h\u00e9ttel ezel\u0151tt kezdem\u00e9nyez\u00e9s\u00e9re k\u00e9t int\u00e9zet \u00e9s a szakmai koll\u00e9giumok \u00f6ssze\u00e1ll\u00edtott\u00e1k az \u00fagynevezett poszt-Covid, azaz a fert\u0151z\u00e9s ut\u00e1ni panaszok kezel\u00e9si elj\u00e1r\u00e1si rendj\u00e9t. Tervszer\u0171en \u00e9s dinamikusan halad ennek a tev\u00e9kenys\u00e9gnek is a fel\u00e9p\u00edt\u00e9se - tette hozz\u00e1.\n\u00a0\u00a0\u00a0\u00a0A miniszter megfogalmaz\u00e1sa szerint az eg\u00e9szs\u00e9g\u00fcgy h\u0151siesen helyt\u00e1ll, \u00e9s k\u00fcl\u00f6n hangs\u00falyozta a ment\u0151s\u00f6k munk\u00e1j\u00e1t, akik \u00e1lland\u00f3 k\u00e9szenl\u00e9tben vannak, \u00e9s hi\u00e1nytalanul l\u00e1tj\u00e1k el feladatukat. K\u00f6sz\u00f6netet mondott ez\u00e9rt a munk\u00e1\u00e9rt, \u00e9s k\u00f6z\u00f6lte: a ment\u0151\u00e1llom\u00e1sok, a g\u00e9pkocsipark \u00e9s a helikopteres ment\u00e9s fejleszt\u00e9se napirenden van, hasonl\u00f3an a fizet\u00e9sek korrekci\u00f3j\u00e1hoz.\n\u00a0\u00a0\u00a0\u00a0K\u00e1sler\u00a0Mikl\u00f3s a vide\u00f3ban impoz\u00e1nsnak nevezte a magyar olt\u00e1si eredm\u00e9nyeket, \u00e9s \u00f6r\u00f6m\u00e9t fejezte ki, hogy a regisztr\u00e1l\u00f3k sz\u00e1ma folyamatosan n\u0151. Figyelmeztetett: a t\u00f6meges olt\u00e1sok id\u0151szak\u00e1ban m\u00e9g mindig fegyelmezetten be kell tartani a j\u00e1rv\u00e1ny\u00fcgyi el\u0151\u00edr\u00e1sokat.\n\nMTI 2021. \u00e1prilis 17.\n\n"}]