[{"date": "2021-04-23 15:39", "url": "https://koronavirus.gov.hu/cikkek/mai-napon-rendeli-el-hetfotol-tomeges-oltast-az-orszagos-tisztifoorvos", "h1": "A mai napon rendeli el h\u00e9tf\u0151t\u0151l a t\u00f6meges olt\u00e1st az orsz\u00e1gos tisztif\u0151orvos", "body": "\nAz olt\u00e1s tov\u00e1bbi gyors\u00edt\u00e1s\u00e1\u00e9rt a mai napon rendeli el h\u00e9tf\u0151t\u0151l a t\u00f6meges olt\u00e1st az orsz\u00e1gos tisztif\u0151orvos.\n\n\nM\u00fcller Cec\u00edlia a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n azt mondta: a rendelkez\u00e9s c\u00e9lja, hogy az olt\u00f3pontokon \u00e9s a h\u00e1ziorvosokn\u00e1l is min\u00e9l t\u00f6bben, min\u00e9l gyorsabban megkaphass\u00e1k az olt\u00e1st. Ezt az teszi lehet\u0151v\u00e9, hogy sok vakcina \u00e9rkezik az orsz\u00e1gba, els\u0151 k\u00f6rben 600 ezer Sinopharm-olt\u00f3anyag, \u00e9s az olt\u00e1sra t\u00f6rt\u00e9n\u0151 foglal\u00e1shoz a technikai lehet\u0151s\u00e9gek is adottak - mondta a szakember. R\u00e9szletek:\u00a0https://koronavirus.gov.hu/cikkek/megnyilt-az-online-idopontfoglalo-mostantol-minden-ervenyes-regisztracioval-rendelkezo-tud\n\u00a0\u00a0\u00a0\u00a0A lakoss\u00e1g \u00e1toltotts\u00e1ga el\u00e9rte a 35 sz\u00e1zal\u00e9kot, az EU-ban csak a m\u00e1ltai \u00e9s a magyar lakoss\u00e1g \u00e1toltotts\u00e1ga 30 sz\u00e1zal\u00e9k feletti, az uni\u00f3s \u00e1tlag 20 sz\u00e1zal\u00e9k - tette hozz\u00e1 M\u00fcller Cec\u00edlia.\n\u00a0\u00a0\u00a0\u00a0A j\u00e1rv\u00e1ny\u00fcgyi adatokr\u00f3l elmondta: az akt\u00edv fert\u0151z\u00f6ttek sz\u00e1ma cs\u00f6kken, jelenleg 264 039, a gy\u00f3gyultak 474 147-en vannak. Az elm\u00falt 24 \u00f3r\u00e1ban 3427 embern\u00e9l mutatt\u00e1k ki a k\u00f3rokoz\u00f3t, 7177 beteget \u00e1polnak k\u00f3rh\u00e1zban, 844-en szorulnak l\u00e9legeztet\u00e9sre.\n\u00a0\u00a0\u00a0\u00a0Az orsz\u00e1gos tisztif\u0151orvos felh\u00edvta a figyelmet arra, hogy a j\u00e1rv\u00e1nynak m\u00e9g nincs v\u00e9ge, az olt\u00e1sokkal egyre t\u00f6bben szereznek v\u00e9delmet, de a v\u00edrus jelen van, a brit mut\u00e1ns rendk\u00edv\u00fcl s\u00falyosan megbeteg\u00edtheti a szervezetet. Tov\u00e1bbra sem szabad elfeledkezni a j\u00e1rv\u00e1ny\u00fcgyi int\u00e9zked\u00e9sekr\u0151l, a v\u00e9d\u0151maszk haszn\u00e1lat\u00e1ra, a t\u00e1vols\u00e1gtart\u00e1sra \u00e9s a k\u00e9zfert\u0151tlen\u00edt\u00e9sre vonatkoz\u00f3 el\u00edr\u00e1sokr\u00f3l. A tisztif\u0151orvos az egy\u00e9ni felel\u0151ss\u00e9g fontoss\u00e1g\u00e1t is hangs\u00falyozta az \u00fajranyit\u00e1ssal \u00f6sszef\u00fcgg\u00e9sben.\n\u00a0\u00a0\u00a0\u00a0M\u00fcller Cec\u00edlia a v\u00e9d\u0151olt\u00e1sokr\u00f3l sz\u00f3lva hangs\u00falyozta, az olt\u00e1s \u00f6nk\u00e9ntes, de ahhoz, hogy visszat\u00e9rhess\u00fcnk a j\u00e1rv\u00e1ny el\u0151tti megszokott \u00e9lethez, felt\u00e9tlen\u00fcl sz\u00fcks\u00e9ges, hogy a lakoss\u00e1g nagy r\u00e9sze v\u00e9dett legyen.\n\u00a0\u00a0\u00a0\u00a0B\u00e1r egyik v\u00e9d\u0151olt\u00e1s sem ny\u00fajt 100 sz\u00e1zal\u00e9kos v\u00e9detts\u00e9get - mondta -, a szervezetben beindul\u00f3 ellenanyag-termel\u00e9s \u00e9s a sejtes immunit\u00e1s seg\u00edti a test gyors reakci\u00f3j\u00e1t a v\u00edrus ellen. \u00dagy fogalmazott: \"M\u00e1r egyetlen olt\u00e1s ut\u00e1n is adtunk magunknak es\u00e9lyt arra, hogy enyhe form\u00e1j\u00fa legyen a megbeteged\u00e9s.\"\n\u00a0\u00a0\u00a0\u00a0Az el\u00f6lt v\u00edrust tartalmaz\u00f3 Sinopharm-vakcin\u00e1r\u00f3l azt mondta: 18 \u00e9v felettieknek \u00e9s kr\u00f3nikus betegeknek is adhat\u00f3, azt v\u00e1rj\u00e1k t\u0151le, hogy tal\u00e1n \"elny\u00faltabb\" v\u00e9delmet biztos\u00edt \u00e9s esetlegesen az \u00fajabb v\u00edrusmut\u00e1nsokkal szemben is v\u00e9d, az erre vonatkoz\u00f3 vizsg\u00e1latok folyamatosak.\n\u00a0\u00a0\u00a0\u00a0M\u00fcller Cec\u00edlia kit\u00e9rt arra: a gy\u00e1rt\u00f3k figyelemmel k\u00eds\u00e9rik, hogy vakcin\u00e1ik mennyi ideig lehetnek hat\u00e1sosak, ez hat\u00e1rozza meg az esetleges ism\u00e9tl\u0151olt\u00e1sok sz\u00fcks\u00e9gess\u00e9g\u00e9t.\n\u00a0\u00a0\u00a0\u00a0Az orsz\u00e1gos tisztif\u0151orvos arra k\u00e9rte azokat, akik az els\u0151 adagot m\u00e1r megkapt\u00e1k a Sinopharm-vakcin\u00e1b\u00f3l, ne foglaljanak id\u0151pontot, mert a m\u00e1sodik adagjuk is biztos\u00edtott a h\u00e1ziorvosn\u00e1l.\n\u00a0\u00a0\u00a0\u00a0Akik m\u00e9g nem foglaltak id\u0151pontot \u00e9s nem kaptak megh\u00edv\u00e1st a h\u00e1ziorvost\u00f3l, foglaljanak, de a kett\u0151s foglal\u00e1st el kell ker\u00fclni, hogy a v\u00e9d\u0151olt\u00e1shoz m\u00e1s is hozz\u00e1jusson - k\u00f6z\u00f6lte. Kiemelte, a v\u00e1rand\u00f3s kismam\u00e1kn\u00e1l a Sinopharm-vakcina nem alkalmazhat\u00f3, \u0151ket az olt\u00f3pontokon Pfizer- \u00e9s Moderna-olt\u00f3anyaggal oltj\u00e1k.\n\u00a0\u00a0\u00a0\u00a0Azok se foglaljanak id\u0151pontot sem a Sinopharm-, sem m\u00e1s v\u00e9d\u0151olt\u00e1sra, akik jelenleg a koronav\u00edrus miatt betegek vagy fert\u0151z\u00f6ttek, illetve m\u00e1s betegs\u00e9g\u00fck miatt az \u00e1llapotuk kiz\u00e1rja a v\u00e9d\u0151olt\u00e1s bead\u00e1s\u00e1t - mondta.\n\u00a0\u00a0\u00a0\u00a0Kijelentette: \"minden Magyarorsz\u00e1gon alkalmazott vakcina hat\u00e1sos \u00e9s biztons\u00e1gos, \u00e9s ez \u00edgy is marad, Magyarorsz\u00e1g olyan vakcin\u00e1kat k\u00e9s\u0151bb sem szerez be, amelyek nem felelnek meg ezeknek a krit\u00e9riumoknak\".\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta, hogy a 16-18 \u00e9v k\u00f6z\u00f6tti fiatalokat az\u00e9rt oltj\u00e1k Pfizer-vakcin\u00e1val, mert ma az alkalmazott olt\u00f3anyagok k\u00f6z\u00fcl kiz\u00e1r\u00f3lag ennek alkalmaz\u00e1si el\u0151irata teszi lehet\u0151v\u00e9 e korcsoport olt\u00e1s\u00e1t.\n\u00a0\u00a0\u00a0\u00a0M\u00fcller Cec\u00edlia szavai szerint az olt\u00f3pontokon \"rendk\u00edv\u00fcl j\u00f3 \u00fctemben\" folyik a v\u00e9d\u0151olt\u00e1sok bead\u00e1sa, \"nincsenek torl\u00f3d\u00e1sok, zs\u00fafolts\u00e1g, j\u00f3 rendszer alakult ki Magyarorsz\u00e1gon\", ami\u00e9rt k\u00f6sz\u00f6net illeti munkat\u00e1rsait, az olt\u00f3pontokon dolgoz\u00f3kat.\n\u00a0\u00a0\u00a0\u00a0A tisztif\u0151orvos k\u00f6sz\u00f6netet mondott azoknak is, akik a vakcin\u00e1kat beszerzik, az olt\u00f3pontokra sz\u00e1ll\u00edtj\u00e1k \u00e9s azoknak is, akik b\u00edznak az olt\u00f3anyagokban, tov\u00e1bb\u00e1 a rend\u0151r\u00f6knek, akiknek jelent\u0151s \u00e9rdemeik vannak a v\u00e9delmi int\u00e9zked\u00e9sek betartat\u00e1s\u00e1ban.\n\nMTI 2021. \u00e1prilis 23.\n\n"}]