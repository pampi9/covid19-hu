[{"date": "2021-04-24 12:52", "url": "https://koronavirus.gov.hu/cikkek/szijjarto-soha-ekkora-vakcinaszallitmany-nem-erkezett-meg-magyarorszagra", "h1": "Szijj\u00e1rt\u00f3: soha ekkora vakcinasz\u00e1ll\u00edtm\u00e1ny nem \u00e9rkezett m\u00e9g Magyarorsz\u00e1gra", "body": "\nHatsz\u00e1zezer adag Sinopharm-olt\u00f3anyag \u00e9rkezett szombaton Magyarorsz\u00e1gra, ami minden kor\u00e1bbin\u00e1l nagyobb vakcinasz\u00e1ll\u00edtm\u00e1ny a \"sz\u00e9lr\u00f3zsa minden ir\u00e1ny\u00e1t belesz\u00e1m\u00edtva\" - mondta a k\u00fclgazdas\u00e1gi \u00e9s k\u00fcl\u00fcgyminiszter szombaton, a Facebookon k\u00f6zz\u00e9tett vide\u00f3bejegyz\u00e9s\u00e9ben.\n\n\nSzijj\u00e1rt\u00f3 P\u00e9ter hangs\u00falyozta, ez a 600 ezer, koronav\u00edrus elleni olt\u00f3anyag lehet\u0151v\u00e9 teszi, hogy tov\u00e1bb gyors\u00edts\u00e1k az olt\u00e1st, aminek eredm\u00e9nyek\u00e9nt m\u00e1r a j\u00f6v\u0151 h\u00e9ten el\u00e9rhetik a n\u00e9gymilli\u00f3 beoltott magyar embert.\n\"Ez egy hatalmas l\u00e9p\u00e9s a gy\u0151zelem fel\u00e9! Hatalmas l\u00e9p\u00e9s afel\u00e9, hogy a magyar embereket biztons\u00e1gban tudhassuk, a magyar gazdas\u00e1got \u00fajraind\u00edthassuk, \u00e9s az \u00e9let visszat\u00e9rjen a normalit\u00e1s talaj\u00e1ra\" - fogalmazott a t\u00e1rcavezet\u0151.\nKiemelte, a l\u00e9gi \u00fat alatt v\u00e9gig 5 fokos h\u0151m\u00e9rs\u00e9kletet biztos\u00edtottak a teljesen megtelt rakt\u00e9rben, hiszen a Sinopharm-vakcin\u00e1kat 2-8 fok k\u00f6z\u00f6tt kell t\u00e1rolni.\n\"Hatalmas el\u0151nyt jelent sz\u00e1munkra, hogy ilyen l\u00e9gisz\u00e1ll\u00edt\u00e1si k\u00e9pess\u00e9ggel rendelkez\u00fcnk\" - h\u00fazta al\u00e1 Szijj\u00e1rt\u00f3 P\u00e9ter, majd hozz\u00e1tette, a rep\u00fcl\u0151g\u00e9p \u00e9s szem\u00e9lyzete nem nagyon tud pihenni, hiszen j\u00f6v\u0151 h\u00e9ten k\u00e9tszer fordulnak Moszkv\u00e1ba, egyszer pedig \u00fajra mennek Pekingbe. Ut\u00f3bbir\u00f3l sz\u00f3lva megjegyezte, K\u00edn\u00e1b\u00f3l akkor \u00fajabb 600 ezer d\u00f3zis olt\u00f3anyagot hoznak, amib\u0151l 200 ezret - a saj\u00e1t sz\u00e1ll\u00edt\u00e1si kapacit\u00e1ssal nem rendelkez\u0151 - Gr\u00fazi\u00e1ba visznek.\nA miniszter vide\u00f3\u00fczenete v\u00e9g\u00e9n \u00fagy fogalmazott, kor\u00e1bban azt \u00edg\u00e9rt\u00e9k, az olt\u00e1soknak k\u00f6sz\u00f6nhet\u0151en egy\u00fctt siker\u00fcl legy\u0151zni a j\u00e1rv\u00e1nyt, \u00e9s \"most nagyon \u00fagy t\u0171nik, egy\u00fctt siker\u00fclni is fog\".\n\nMTI 2021. \u00e1prilis 24.\n\n"}]