[{"date": "2021-10-27 15:09", "url": "https://koronavirus.gov.hu/cikkek/jocskan-250-ezer-alatt-nyilvantartott-allaskeresok-szama-", "h1": "J\u00f3csk\u00e1n 250 ezer alatt a nyilv\u00e1ntartott \u00e1ll\u00e1skeres\u0151k sz\u00e1ma", "body": "\nA Nemzeti Foglalkoztat\u00e1si Szolg\u00e1lat okt\u00f3beri adatai szerint a tavaly janu\u00e1rin\u00e1l is kevesebb a regisztr\u00e1lt \u00e1ll\u00e1skeres\u0151 Magyarorsz\u00e1gon, sz\u00e1muk a 246 ezret k\u00f6zel\u00edti, az egy \u00e9vvel ezel\u0151tti szintn\u00e9l 60 ezerrel alacsonyabban alakul. A cs\u00f6kken\u00e9s a v\u00edrusv\u00e1ls\u00e1gban tapasztalt legmagasabb, 2020 ny\u00e1ri \u00e9rt\u00e9khez k\u00e9pest meghaladja a 130 ezer f\u0151t - jelentette be\u00a0Schanda\u00a0Tam\u00e1s, az\u00a0\u00a0Innov\u00e1ci\u00f3s \u00e9s Technol\u00f3giai Miniszt\u00e9rium (ITM) parlamenti \u00e9s strat\u00e9giai \u00e1llamtitk\u00e1ra a t\u00e1rca szerdai k\u00f6zlem\u00e9nye szerint.\n\n\nHatalmas utat j\u00e1rtunk be a munkaalap\u00fa t\u00e1rsadalom megteremt\u00e9s\u00e9ben, hiszen a baloldali korm\u00e1nyok utols\u00f3 teljes \u00e9v\u00e9nek v\u00e9g\u00e9n, 2009 december\u00e9ben 604 ezer \u00e1ll\u00e1skeres\u0151n\u00e9l tartott Magyarorsz\u00e1g - fogalmazott az \u00e1llamtitk\u00e1r.\n\u00a0\u00a0\u00a0\u00a0\u00dagy v\u00e9lte, m\u00e1ra vit\u00e1n fel\u00fcl kiheverte a vil\u00e1gj\u00e1rv\u00e1ny sokkj\u00e1t a hazai munkaer\u0151piac. A foglalkoztatottak sz\u00e1ma a rendszerv\u00e1lt\u00e1s \u00f3ta nem tapasztalt magass\u00e1gokban j\u00e1r, 4,7 milli\u00f3 k\u00f6r\u00fcl alakul. A magyar munkan\u00e9lk\u00fclis\u00e9gi r\u00e1ta a legalacsonyabbak k\u00f6z\u00e9 tartozik Eur\u00f3p\u00e1ban. Az \u00e1ll\u00e1skeres\u0151k sz\u00e1m\u00e1t 2021 elej\u00e9re siker\u00fclt 300 ezer al\u00e1 szor\u00edtani, csak az elm\u00falt t\u00edz h\u00f3napban 50 ezer f\u0151 feletti a m\u00e9rs\u00e9kl\u0151d\u00e9s - emelte ki.\n\u00a0\u00a0\u00a0\u00a0Schanda\u00a0Tam\u00e1s kifejtette: \"A magyar emberek nem seg\u00e9lyb\u0151l, hanem munk\u00e1b\u00f3l akarnak meg\u00e9lni. A korm\u00e1ny a legnehezebb id\u0151szakban b\u00e9rt\u00e1mogat\u00e1ssal, ad\u00f3cs\u00f6kkent\u00e9ssel seg\u00edtette a munkahelyek meg\u0151rz\u00e9s\u00e9t. A gazdas\u00e1g \u00fajraindul\u00e1s\u00e1t a beruh\u00e1z\u00e1sok \u00f6szt\u00f6nz\u00e9s\u00e9vel, c\u00e9lzott v\u00e1llalkoz\u00e1sfejleszt\u00e9si programokkal gyors\u00edtottuk fel. A teljes foglalkoztat\u00e1s fel\u00e9 vezet\u0151 \u00faton rendk\u00edv\u00fcl kedvez\u0151 fejlem\u00e9ny, hogy a legt\u00f6bb \u00faj munkahely a tart\u00f3s versenyk\u00e9pess\u00e9get megalapoz\u00f3 \u00e1gazatokban, az IT szektorban, a szakmai, tudom\u00e1nyos tev\u00e9kenys\u00e9gekben \u00e9s az \u00e9p\u00edt\u0151iparban j\u00f6tt l\u00e9tre.\"\n\nMTI 2021. okt\u00f3ber 27.\n\n"}]