[{"date": "2021-10-15 11:17", "url": "https://koronavirus.gov.hu/cikkek/negyedik-hullam-megfekezese-erdekeben-felgyorsulnak-az-antigen-gyorstesztelesek", "h1": "A negyedik hull\u00e1m megf\u00e9kez\u00e9se \u00e9rdek\u00e9ben felgyorsulnak az antig\u00e9n gyorstesztel\u00e9sek ", "body": "\nA delta v\u00edrusmut\u00e1ns gyors \u00e9s agressz\u00edv terjed\u00e9se miatt haz\u00e1nkban is elkezd\u0151d\u00f6tt a j\u00e1rv\u00e1ny negyedik hull\u00e1ma, n\u0151 betegek sz\u00e1ma. A koronav\u00edrus-fert\u0151z\u00e9s t\u00fcneteit mutat\u00f3 betegek mellett azonban rendk\u00edv\u00fcl sok a hasonl\u00f3 t\u00fcnetekkel h\u00e1ziorvoshoz fordul\u00f3 l\u00e9g\u00fati beteg, \u00e9s sz\u00e1muk a k\u00f6vetkez\u0151 hetekben v\u00e1rhat\u00f3an tov\u00e1bb n\u0151. A koronav\u00edrusos, illetve a n\u00e1th\u00e1s, influenz\u00e1s betegek megk\u00fcl\u00f6nb\u00f6ztet\u00e9s\u00e9re \u00e9s a negyedik hull\u00e1m megf\u00e9kez\u00e9se \u00e9rdek\u00e9ben a betegekkel k\u00f6zvetlen\u00fcl tal\u00e1lkoz\u00f3 h\u00e1ziorvosok az eddigin\u00e9l nagyobb sz\u00e1mban is v\u00e9gezhetnek antig\u00e9n gyorstesztet, \u00edgy a betegeknek nem kell a ment\u0151kre v\u00e1rni \u00e9s a ment\u0151k tesztel\u00e9ssel kapcsolatos terhei is cs\u00f6kkenthet\u0151k.\n\nA PCR-mintav\u00e9telez\u00e9st tov\u00e1bbra is kiz\u00e1r\u00f3lag a ment\u0151k, illetve az erre kijel\u00f6lt eg\u00e9szs\u00e9g\u00fcgyi szolg\u00e1lat\u00f3k v\u00e9gzik.\u00a0A h\u00e1ziorvosok eddig is nagy sz\u00e1mban v\u00e9geztek antig\u00e9n gyorsteszteket, a feladat nem \u00faj sz\u00e1mukra, az ehhez sz\u00fcks\u00e9sges gyorsteszteket \u00e9s a mintav\u00e9telez\u00e9shez sz\u00fcks\u00e9ges plexi arcv\u00e9d\u0151t az OKF\u0150 biztos\u00edtja sz\u00e1mukra a korm\u00e1nyhivatalok \u00fatj\u00e1n. A h\u00e1ziorvosok d\u00f6nthetik el, hogy a t\u00fcneteket mutat\u00f3 betegek k\u00f6z\u00fcl kin\u00e9l tartj\u00e1k indokoltnak a h\u00e1ziorvosi rendel\u0151ben v\u00e9gzend\u0151 gyorstesztet, illetve kin\u00e9l tartj\u00e1k sz\u00fcks\u00e9gesnek a tov\u00e1bbra is rendelkez\u00e9sre \u00e1ll\u00f3 statikus mintav\u00e9teli pontokon t\u00f6rt\u00e9n\u0151 PCR-teszt elv\u00e9gz\u00e9s\u00e9t a beteg t\u00fcneteit, oltotts\u00e1g\u00e1t, fert\u0151z\u00e9sen val\u00f3 \u00e1tesetts\u00e9g\u00e9t \u00e9s a j\u00e1rv\u00e1ny\u00fcgyi k\u00f6r\u00fclm\u00e9nyeket szem el\u0151tt tartva - ezt a hamarosan megjelen\u0151 \u00faj elj\u00e1r\u00e1srend is tartalmazza. A l\u00e9g\u00fati t\u00fcnetekkel rendelkez\u0151 p\u00e1ciensek f\u0151szab\u00e1ly szerint tov\u00e1bbra el\u0151zetesen telefonon jelentkeznek h\u00e1ziorvosukn\u00e1l, aki ezt k\u00f6vet\u0151en tudja megszervezni ell\u00e1t\u00e1sukat, sz\u00fcks\u00e9g eset\u00e9n rendel\u0151i betegvizsg\u00e1latukat.\n\n\n"}]