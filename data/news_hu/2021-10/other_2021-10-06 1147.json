[{"date": "2021-10-06 11:47", "url": "https://koronavirus.gov.hu/cikkek/novak-minden-eddiginel-magasabb-nyugdijpremiumot-ad-kormany-iden", "h1": "Nov\u00e1k: minden eddigin\u00e9l magasabb nyugd\u00edjpr\u00e9miumot ad a korm\u00e1ny id\u00e9n", "body": "\nMinden eddigin\u00e9l magasabb nyugd\u00edjpr\u00e9miumot kap id\u00e9n a 2,5 milli\u00f3 nyugd\u00edjas \u00e9s nyugd\u00edjszer\u0171 ell\u00e1t\u00e1sban r\u00e9szes\u00fcl\u0151 ember - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter szerd\u00e1n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\n\u00a0Nov\u00e1k Katalin eml\u00e9keztetett: a nyugd\u00edjpr\u00e9miumot 3,5 sz\u00e1zal\u00e9k feletti gazdas\u00e1gi n\u00f6veked\u00e9s eset\u00e9n fizeti a korm\u00e1ny, hogy \u00e9reztesse a nyugd\u00edjasokkal, az \u0151 munk\u00e1juk is benne van a javul\u00f3 gazdas\u00e1gi mutat\u00f3kban.\n\u00a0\u00a0\u00a0\u00a0A jelenlegi korm\u00e1ny 2017-ben tudott el\u0151sz\u00f6r nyugd\u00edjpr\u00e9miumot adni a nyugd\u00edjasoknak - mondta, hozz\u00e1t\u00e9ve: id\u00e9n mindenki 80 ezer forintot kap majd novemberben a kieg\u00e9sz\u00edt\u0151 nyugd\u00edjemel\u00e9s mellett.\n\u00a0\u00a0\u00a0\u00a0A miniszter a gyermeket nevel\u0151 sz\u00fcl\u0151k szja-visszat\u00e9r\u00edt\u00e9s\u00e9vel kapcsolatban arr\u00f3l besz\u00e9lt, hogy a koronav\u00edrus-j\u00e1rv\u00e1ny miatt a csal\u00e1dok neh\u00e9z helyzetbe ker\u00fcltek, ezt szeretn\u00e9 a korm\u00e1ny kompenz\u00e1lni azzal, hogy visszaadja nekik a 2021-ben befizetett szem\u00e9lyi j\u00f6vedelemad\u00f3jukat.\n\u00a0\u00a0\u00a0\u00a0A t\u00e1mogat\u00e1s minden gyermeket nevel\u0151 sz\u00fcl\u0151t \u00e9rint, \u00e9s azokat a kismam\u00e1kat is, akik m\u00e9g id\u00e9n bet\u00f6ltik v\u00e1rand\u00f3ss\u00e1gukat 12. het\u00e9t - mondta.\n\u00a0\u00a0\u00a0\u00a0Kiemelte: az szja-visszat\u00e9r\u00edt\u00e9s \u00f6sszege maximum 809 ezer forint lehet, egy csal\u00e1d \u00edgy k\u00e9t dolgoz\u00f3 sz\u00fcl\u0151 eset\u00e9n 1,6 milli\u00f3 forintot is visszakaphat j\u00f6v\u0151 febru\u00e1rban.\n\u00a0\u00a0\u00a0\u00a0A visszat\u00e9r\u00edt\u00e9s f\u0151szab\u00e1ly szerint automatikus, de abban az esetben, ha az ad\u00f3hat\u00f3s\u00e1g nem tud arr\u00f3l, hogy egy sz\u00fcl\u0151nek gyermeke van, el\u0151fordulhat, hogy jelezni kell a t\u00e9nyt \u00e9s adatot kell egyeztetni a Nemzeti Ad\u00f3- \u00e9s V\u00e1mhivatallal - tudatta.\n\u00a0\u00a0\u00a0\u00a0Nov\u00e1k Katalin kit\u00e9rt arra is, hogy a k\u00f6z\u00f6ss\u00e9gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs kedden tartotta utols\u00f3 \u00fcl\u00e9s\u00e9t. Az indul\u00e1s \u00f3ta eltelt 112 napban t\u00f6bb mint harminc d\u00f6nt\u00e9s sz\u00fcletett t\u00f6bb mint 100 milli\u00e1rd forint \u00e9rt\u00e9k\u0171 t\u00e1mogat\u00e1sr\u00f3l, beruh\u00e1z\u00e1sr\u00f3l - mondta.\n\u00a0\u00a0\u00a0\u00a0Az utols\u00f3 \u00fcl\u00e9s d\u00f6nt\u00e9sei k\u00f6z\u00f6tt eml\u00edtette, hogy az \u00f6r\u00f6kbefogad\u00e1s min\u00e9l gyorsabb\u00e1 t\u00e9tel\u00e9\u00e9rt 56-tal n\u00f6velik az \u00f6r\u00f6kbefogad\u00e1si szakemberek sz\u00e1m\u00e1t, \u00e9s a 14 \u00e9v alattiak eset\u00e9n janu\u00e1r elsej\u00e9ig t\u00fcrelmi id\u0151t vezetnek be az okm\u00e1nyolvas\u00f3 rendszerrel kapcsolatban, \u00edgy nekik addig nem kell bemutatniuk szem\u00e9lyi igazolv\u00e1nyukat a sz\u00e1ll\u00e1shelyeken.\n\nMTI 2021. okt\u00f3ber 6.\n\n"}]