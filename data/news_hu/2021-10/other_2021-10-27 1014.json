[{"date": "2021-10-27 10:14", "url": "https://koronavirus.gov.hu/cikkek/hitelmoratorium-lejar-jelentkezesi-hatarido", "h1": "Hitelmorat\u00f3rium: lej\u00e1r a jelentkez\u00e9si hat\u00e1rid\u0151", "body": "\nVas\u00e1rnapig jelentkezhetnek bankjukn\u00e1l azok, akik tov\u00e1bbra is \u00e9ln\u00e9nek a hitelmorat\u00f3rium lehet\u0151s\u00e9g\u00e9vel. A szem\u00e9lyes \u00fcgyint\u00e9z\u00e9sre azonban legink\u00e1bb p\u00e9ntekig ny\u00edlik m\u00f3d, a h\u00e9t utols\u00f3 napj\u00e1ig az online megold\u00e1sok k\u00edn\u00e1lkoznak az \u00e9rintetteknek - olvashat\u00f3 a Magyar Nemzet szerdai sz\u00e1m\u00e1ban.\n\n\nT\u00e1llai Andr\u00e1s, a P\u00e9nz\u00fcgyminiszt\u00e9rium parlamenti \u00e1llamtitk\u00e1ra a Mediaworks H\u00edrcentrum\u00e1nak nyilatkozva azt mondta: a morat\u00f3rium hatalmas seg\u00edts\u00e9g azoknak, akik jelenleg anyagi neh\u00e9zs\u00e9ggel k\u00fczdenek. Az \u00e1llamtitk\u00e1r hozz\u00e1tette: Eur\u00f3p\u00e1ban sehol sem m\u0171k\u00f6dtettek hasonl\u00f3an hossz\u00fa ideig ilyen nagy horderej\u0171 int\u00e9zked\u00e9st a banki \u00fcgyfelek v\u00e9delm\u00e9ben.\n\u00a0\u00a0\u00a0\u00a0Az \u00e1llamtitk\u00e1r szerint fontos d\u00f6nt\u00e9s el\u0151tt \u00e1llnak a morat\u00f3riumot most m\u00e9g ig\u00e9nybe vev\u0151k, t\u00f6bb t\u00e9nyez\u0151t is \u00e9rdemes m\u00e9rlegre tenni\u00fck. Els\u0151k\u00e9nt arra h\u00edvta fel a figyelmet, hogy a morat\u00f3rium ezut\u00e1n csak sz\u0171kebb k\u00f6r el\u0151tt \u00e1ll nyitva. A korm\u00e1ny szeptemberi d\u00f6nt\u00e9se nyom\u00e1n novembert\u0151l j\u00f6v\u0151 \u00e9v j\u00fanius 30-ig kiz\u00e1r\u00f3lag a r\u00e1szorul\u00f3k vehetik tov\u00e1bbra is ig\u00e9nybe a hitelt\u00f6rleszt\u00e9si morat\u00f3riumot.\n\u00a0\u00a0\u00a0\u00a0Ebb\u0151l a szempontb\u00f3l r\u00e1szorul\u00f3nak sz\u00e1m\u00edtanak a nyugd\u00edjasok, a gyermeket v\u00e1r\u00f3k \u00e9s nevel\u0151k, a k\u00f6zfoglalkoztatottak, a munka n\u00e9lk\u00fcli vagy az \u00e1ll\u00e1skeres\u0151 banki \u00fcgyfelek \u00e9s azok a mag\u00e1nszem\u00e9lyek, akiknek tart\u00f3san cs\u00f6kkent a j\u00f6vedelm\u00fck. A v\u00e1llalkoz\u00e1sok k\u00f6z\u00fcl pedig azok k\u00e9rhetik a hosszabb\u00edt\u00e1st, amelyek \u00e1rbev\u00e9tele legal\u00e1bb 25 sz\u00e1zal\u00e9kkal esett az el\u0151z\u0151 18 h\u00f3naphoz k\u00e9pest - ismertette a szab\u00e1lyokat T\u00e1llai Andr\u00e1s. Hozz\u00e1tette: a morat\u00f3riumban marad\u00e1s ez\u00fattal m\u00e1r nem automatikus, az \u00e9rintetteknek nyilatkozatot kell beny\u00fajtaniuk bankjukhoz. Az eddigi tapasztalatok szerint a hitelint\u00e9zetek a szem\u00e9lyes \u00fcgyint\u00e9z\u00e9s mellett elektronikus csatorn\u00e1n is m\u00f3dot adnak arra, hogy \u00fcgyfeleik megtegy\u00e9k nyilatkozatukat.\n\u00a0\u00a0\u00a0\u00a0Kiemelte azt is, hogy a korm\u00e1nyzat a t\u00f6rleszt\u00e9shez most visszat\u00e9r\u0151k kez\u00e9t sem engedi el, hiszen jogszab\u00e1ly \u00edrja el\u0151, hogy a halasztott kamatfizet\u00e9st a bankok nem t\u0151k\u00e9s\u00edthetik, vagyis nem alkalmazhatnak kamatos kamatot.\n\u00a0\u00a0\u00a0\u00a0T\u00e1llai Andr\u00e1s felh\u00edvta a figyelmet arra, hogy Eur\u00f3pa t\u00f6bb \u00e1llam\u00e1ban is kamatos kamattal kell sz\u00e1molniuk az \u00fcgyfeleknek, r\u00e1ad\u00e1sul r\u00f6videbb volt a morat\u00f3rium ideje is. Itt 2020 m\u00e1rciusa \u00f3ta, vagyis \u00f6sszess\u00e9g\u00e9ben t\u00f6bb mint k\u00e9t \u00e9vig \u00e9l az \u00e1tmeneti t\u00f6rleszt\u00e9si mentess\u00e9g lehet\u0151s\u00e9ge, m\u00e1sutt csup\u00e1n n\u00e9h\u00e1ny h\u00f3napra garant\u00e1lt\u00e1k ezt. A magyar szab\u00e1lyok azzal is v\u00e9dik a hiteleseket, hogy kimondj\u00e1k: a morat\u00f3rium miatt a kor\u00e1bbihoz k\u00e9pest nem emelkedhet meg az ad\u00f3s t\u00f6rleszt\u0151r\u00e9szlete, helyette azonban meghosszabbodik a futamid\u0151. Emiatt tan\u00e1csosnak t\u0171nhet, hogy aki tudja \u00e9s k\u00e9pes r\u00e1, t\u00e9rjen vissza a t\u00f6rleszt\u00e9shez, s csup\u00e1n azok maradjanak a morat\u00f3riumban, akiknek ez az anyagi talpon marad\u00e1st jelenti - fogalmazott az \u00e1llamtitk\u00e1r. Megjegyezte: a\u00a0hitelmorat\u00f3rium\u00a0k\u00e9ts\u00e9gk\u00edv\u00fcl hatalmas seg\u00edts\u00e9g azoknak, akik most nem tudnak fizetni.\n\u00a0\u00a0\u00a0\u00a0A korm\u00e1ny az\u00e9rt d\u00f6nt\u00f6tt a morat\u00f3rium j\u00f6v\u0151 j\u00fanius v\u00e9g\u00e9ig tart\u00f3 meghosszabb\u00edt\u00e1sa mellett, hogy a gazdas\u00e1g \u00fajraind\u00edt\u00e1sakor a r\u00e1szorul\u00f3k r\u00e9sz\u00e9re tov\u00e1bbra is meg\u0151rizze ezt a p\u00e9nz\u00fcgyi v\u00e9d\u0151h\u00e1l\u00f3t.\n\nMTI 2021. okt\u00f3ber 27.\n\n"}]