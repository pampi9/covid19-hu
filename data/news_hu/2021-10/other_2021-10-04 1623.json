[{"date": "2021-10-04 16:23", "url": "https://koronavirus.gov.hu/cikkek/folyamatosan-nyitva-van-az-online-idopontfoglalo-2", "h1": "Folyamatosan nyitva van az online id\u0151pontfoglal\u00f3", "body": "\nTov\u00e1bbra is folyamatosan nyitva az id\u0151pontfoglal\u00f3, minden \u00e9rv\u00e9nyes regisztr\u00e1ci\u00f3val rendelkez\u0151 tud olt\u00e1sra id\u0151pontot foglalni els\u0151, elmaradt m\u00e1sodik \u00e9s harmadik olt\u00e1sra is. Magyarorsz\u00e1gon mindenki sz\u00e1m\u00e1ra van elegend\u0151 vakcina, ami nagy el\u0151ny a kor\u00e1bbi j\u00e1rv\u00e1nyhull\u00e1mokhoz k\u00e9pest, ugyanis az olt\u00e1s jelenti a leger\u0151sebb v\u00e9delmet a v\u00edrus ellen. A beoltottak kevesebb mint 1%-a betegszik meg, \u00e9s a betegs\u00e9g lefoly\u00e1sa az oltottakn\u00e1l \u00e1ltal\u00e1ban j\u00f3val enyh\u00e9bb. A most terjed\u0151 delta v\u00edrusmut\u00e1ns az oltatlanokra a legvesz\u00e9lyesebb, ez\u00e9rt \u0151ket tov\u00e1bbra is arra k\u00e9rj\u00fck, hogy regisztr\u00e1ljanak \u00e9s vegy\u00e9k fel az olt\u00e1st miel\u0151bb.\n\n\nAz online id\u0151pontfoglal\u00f3 el\u00e9rhet\u0151s\u00e9ge:\u00a0www.eeszt.gov.hu\u00a0\u00a0\nKik haszn\u00e1lhatj\u00e1k az id\u0151pontfoglal\u00f3t?\nAz id\u0151pontfoglal\u00f3t\u00a0csak az olt\u00e1sra regisztr\u00e1ltak\u00a0tudj\u00e1k haszn\u00e1lni, k\u00f6z\u00fcl\u00fck is csak azok, akiknek a\u00a0regisztr\u00e1ci\u00f3ja m\u00e1r \u00e9rv\u00e9nyes\u00edtve\u00a0van, teh\u00e1t a regisztr\u00e1ci\u00f3kor megadott adataikat m\u00e1r ellen\u0151rizt\u00e9k.\u00a0Itt ellen\u0151rizheti, hogy az \u00d6n regisztr\u00e1ci\u00f3ja milyen st\u00e1tuszban van:\u00a0https://vakcinareg.neak.gov.hu/regisztracio/. Ha m\u00e9g nem regisztr\u00e1lt olt\u00e1sra, akkor megteheti a\u00a0vakcinainfo.gov.hu\u00a0honlapon.\nA 12-18 \u00e9v k\u00f6z\u00f6ttiek sz\u00e1m\u00e1ra is el\u00e9rhet\u0151 az id\u0151pontfoglal\u00f3. Az \u00e9rv\u00e9nyes\u00edtett regisztr\u00e1ci\u00f3 ut\u00e1n, sz\u00fcleik az \u0151 sz\u00e1mukra is tudnak online id\u0151pontot foglalni. A 18 \u00e9v alattiak olt\u00e1sa Pfizerrel \u00e9s Modern\u00e1val t\u00f6rt\u00e9nhet.\nA Magyarorsz\u00e1gon \u00e9l\u0151 TAJ sz\u00e1mmal nem rendelkez\u0151 regisztr\u00e1lt k\u00fclf\u00f6ldieknek \u00e9s a TAJ sz\u00e1mmal nem rendelkez\u0151 k\u00fclhoni magyar \u00e1llampolg\u00e1roknak is el\u00e9rhet\u0151 az id\u0151pontfoglal\u00f3 rendszere.\u00a0\nAugusztus 1-t\u0151l Eur\u00f3p\u00e1ban els\u0151k\u00e9nt m\u00e1r harmadik olt\u00e1sra is lehet id\u0151pontot foglalni. A harmadik olt\u00e1st az \u00faj, agressz\u00edv v\u00edrusmut\u00e1nsok megjelen\u00e9se tette indokoltt\u00e1, hogy meger\u0151s\u00edts\u00fck azok immunv\u00e9delm\u00e9t, akik kor\u00e1n, az els\u0151k k\u00f6z\u00f6tt kapt\u00e1k meg az olt\u00e1st.\u00a0Az id\u0151pontfoglal\u00f3ban az foglalhat id\u0151pontot harmadik olt\u00e1sra, aki elm\u00falt 18 \u00e9ves, \u00e9s a m\u00e1sodik olt\u00e1s\u00e1t m\u00e1r t\u00f6bb mint 4 h\u00f3napja kapta meg.\u00a0\nSzeptember 16-t\u00f3l pedig m\u00e1r a hat\u00e1rid\u0151n t\u00fali, valamilyen okn\u00e1l fogva elmaradt m\u00e1sodik olt\u00e1sokra is lehet m\u00e1r id\u0151pontot foglalni. Teh\u00e1t \u00edgy az is k\u00f6nnyen be tudja p\u00f3tolni a m\u00e1sodik olt\u00e1s\u00e1t, akinek m\u00e1r kor\u00e1bban fel kellett volna vennie azt, de elmulasztotta.\u00a0 Sz\u00e1mukra az id\u0151pontfoglal\u00f3 ugyanazt a vakcin\u00e1t\u00a0fogja felaj\u00e1nlani, amellyel az els\u0151 olt\u00e1s is t\u00f6rt\u00e9nt.\u00a0 Akinek m\u00e9g esed\u00e9kes az els\u0151 vagy m\u00e1sodik olt\u00e1sa, az ugyan\u00fagy\u00a0az els\u0151 olt\u00e1s sor\u00e1n fogja megkapni az olt\u00f3helyen a m\u00e1sodik olt\u00e1s id\u0151pontj\u00e1t.\n\u00a0\nAz id\u0151pontfoglal\u00f3 kezel\u00e9se\nAz\u00a0id\u0151pontfoglal\u00f3 kezel\u00e9se\u00a0nagyon k\u00f6nny\u0171, a TAJ-sz\u00e1m \u00e9s sz\u00fclet\u00e9si d\u00e1tum megad\u00e1s\u00e1val tudnak bel\u00e9pni a regisztr\u00e1ltak. Majd kiv\u00e1laszthatj\u00e1k, hogy melyik napon, h\u00e1ny \u00f3rakor, melyik telep\u00fcl\u00e9sen \u00e9s ott melyik\u00a0k\u00f3rh\u00e1zi olt\u00f3ponton szeretn\u00e9k megkapni az olt\u00e1st. Fontos tudni, hogy mindenki csak egy foglal\u00e1st tud v\u00e9gezni \u00e9s a v\u00e9gleges\u00edtett foglal\u00e1s m\u00e1r nem m\u00f3dos\u00edthat\u00f3. A foglal\u00e1sn\u00e1l \u00e9rdemes arra is gondolni, hogy a m\u00e1sodik olt\u00e1st is ugyanazon a k\u00f3rh\u00e1zi olt\u00f3ponton fogja megkapni, ahol az els\u0151t. A regisztr\u00e1lt az id\u0151pontfoglal\u00e1sr\u00f3l visszaigazol\u00f3 emailt, s\u0151t az olt\u00e1s el\u0151tti nap eml\u00e9keztet\u0151 emailt is kap.\u00a0A foglal\u00e1s visszaigazol\u00e1sa ki is nyomtathat\u00f3.\nK\u00e9rj\u00fck, hogy aki szeretne olt\u00e1st kapni, az\u00a0miel\u0151bb foglalja le az id\u0151pontot!\n\u00a0\nHozz\u00e1j\u00e1rul\u00f3 nyilatkozat v\u00e9d\u0151olt\u00e1shoz\nK\u00e9rj\u00fck, hogy\u00a0a lefoglalt id\u0151pontban pontosan jelenjen meg! Az olt\u00e1sra vigye a szem\u00e9lyi igazolv\u00e1ny\u00e1t, a TAJ-k\u00e1rty\u00e1t, a kit\u00f6lt\u00f6tt \u00e9s kinyomtatott hozz\u00e1j\u00e1rul\u00f3 nyilatkozatot, \u00e9s lehet\u0151leg a kinyomtatott foglal\u00e1si visszaigazol\u00e1st.\u00a0A 12-18 \u00e9veseknek sz\u00fcl\u0151i hozz\u00e1j\u00e1rul\u00e1si nyilatkozatot is kell vinni\u00fck.\u00a0\nHozz\u00e1j\u00e1rul\u00f3 nyilatkozat 3. olt\u00e1shoz\u00a0\n\u200bHozz\u00e1j\u00e1rul\u00f3 nyilatkozat v\u00e9d\u0151olt\u00e1shoz - K\u00e9rj\u00fck, t\u00f6ltse ki \u00e9s vigye mag\u00e1val v\u00e9d\u0151olt\u00e1sra!\nSz\u00fcl\u0151i hozz\u00e1j\u00e1rul\u00f3 nyilatkozat v\u00e9d\u0151olt\u00e1shoz 12 \u00e9s 18 \u00e9v k\u00f6z\u00f6tti szem\u00e9lyek r\u00e9sz\u00e9re\n\n"}]