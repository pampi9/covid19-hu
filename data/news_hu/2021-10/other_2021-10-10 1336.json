[{"date": "2021-10-10 13:36", "url": "https://koronavirus.gov.hu/cikkek/nav-az-adohatosag-mar-dolgozik-az-ado-visszateritesek-kiutalasan", "h1": "NAV: az ad\u00f3hat\u00f3s\u00e1g m\u00e1r dolgozik az ad\u00f3-visszat\u00e9r\u00edt\u00e9sek kiutal\u00e1s\u00e1n", "body": "\nAz ad\u00f3hat\u00f3s\u00e1g m\u00e1r dolgozik az ad\u00f3-visszat\u00e9r\u00edt\u00e9sek kiutal\u00e1s\u00e1n, jav\u00e1ban tartanak az szem\u00e9lyij\u00f6vedelemad\u00f3 (szja)-visszat\u00e9r\u00edt\u00e9sek kifizet\u00e9s\u00e9hez kapcsol\u00f3d\u00f3 munk\u00e1k az informatikai rendszerek felk\u00e9sz\u00edt\u00e9s\u00e9vel - mondta az origo.hu-n megjelent interj\u00faban a Nemzeti Ad\u00f3- \u00e9s V\u00e1mhivatalt (NAV) vezet\u0151 \u00e1llamtitk\u00e1r.\n\n\n\u00a0V\u00e1gujhelyi Ferenc hozz\u00e1tette, a hat\u00f3s\u00e1g tartja a hat\u00e1rid\u0151ket, \u00edgy a legt\u00f6bben febru\u00e1r k\u00f6zep\u00e9n k\u00e9zhez kapj\u00e1k az ad\u00f3-visszat\u00e9r\u00edt\u00e9st.\n\u00a0\u00a0\u00a0\u00a0Elmondta: mivel a r\u00e9szletszab\u00e1lyokat m\u00e1r nyilv\u00e1noss\u00e1gra hozta a korm\u00e1ny, az ad\u00f3fizet\u0151k j\u00f3 el\u0151re megismerhett\u00e9k a visszafizet\u00e9s folyamat\u00e1t, sz\u00e1molhatnak az \u00f6sszeggel.\n\u00a0\u00a0\u00a0\u00a0Minden csal\u00e1di kedvezm\u00e9nyre jogosult gyermekes sz\u00fcl\u0151nek j\u00e1r az ad\u00f3-visszat\u00e9r\u00edt\u00e9s. Ha valaki \u00fagynevezett \u00f6sszevontan ad\u00f3z\u00f3 j\u00f6vedelemb\u0151l szerez id\u00e9n bev\u00e9telt, az ut\u00e1na befizetett szem\u00e9lyi j\u00f6vedelemad\u00f3t visszakapja. Ilyen p\u00e9ld\u00e1ul a munkaviszony vagy a megb\u00edz\u00e1s alapj\u00e1n elv\u00e9gzett munka. Az egyszer\u0171s\u00edtett k\u00f6ztehervisel\u00e9si hozz\u00e1j\u00e1rul\u00e1s, vagyis az ekh\u00f3 szerint ad\u00f3z\u00f3k k\u00f6zterh\u00e9b\u0151l 9,5 sz\u00e1zal\u00e9k sz\u00e1m\u00edt szja-nak, \u0151k azt kapj\u00e1k vissza. Azok pedig, akik a kisad\u00f3z\u00f3 v\u00e1llalkoz\u00e1sok t\u00e9teles ad\u00f3j\u00e1t, azaz a kat\u00e1t alkalmazz\u00e1k, a befizetett t\u00e9teles ad\u00f3 negyed\u00e9re sz\u00e1m\u00edthatnak - ismertette.\n\u00a0\u00a0\u00a0\u00a0A visszat\u00e9r\u00edt\u00e9s fels\u0151 hat\u00e1ra legfeljebb a 2020. decemberi adatok alapj\u00e1n sz\u00e1molt \u00e9ves \u00e1tlagb\u00e9r \u00e9s a 15 sz\u00e1zal\u00e9kos ad\u00f3kulcs szorzata, ezer forintra kerek\u00edtve. Ha az \u00f6sszevont ad\u00f3alap ut\u00e1ni ad\u00f3 legal\u00e1bb egy forint, de az ezer forintot nem \u00e9ri el, akkor a visszat\u00e9r\u00edt\u00e9s \u00f6sszege ezer forint.\n\u00a0\u00a0\u00a0\u00a0Kit\u00e9rt arra, hogy azoknak az \u00e9rintetteknek nincs teend\u0151j\u00fck, akiknek az ad\u00f3hivatal ismeri a belf\u00f6ldi banksz\u00e1mlasz\u00e1m\u00e1t, postai c\u00edm\u00e9t a csal\u00e1di p\u00f3tl\u00e9k foly\u00f3s\u00edt\u00e1si adataib\u00f3l. A nekik j\u00e1r\u00f3 \u00f6sszeget \u0151k febru\u00e1r 15-\u00e9ig automatikusan megkapj\u00e1k. M\u00e1s a helyzet az egy\u00e9ni v\u00e1llalkoz\u00f3kn\u00e1l, az \u0151stermel\u0151kn\u00e9l \u00e9s azokn\u00e1l, akik maguk fizetik be - az \u00f6sszevont ad\u00f3alapba tartoz\u00f3 j\u00f6vedelm\u00fck ut\u00e1n - az ad\u00f3t. \u0150k a bevall\u00e1sukban k\u00e9rhetik a visszat\u00e9r\u00edt\u00e9st, vagyis az \u00fcgymenet ebben az esetben nem automatikus. A kat\u00e1sok \u00e9s azok, akiknek a kiutal\u00e1shoz sz\u00fcks\u00e9ges adatait nem ismeri a NAV, az \u00e9v v\u00e9g\u00e9ig nyilatkozatot tehetnek. A \"Visszado\" jelz\u00e9s\u0171 nyomtatv\u00e1nyt okt\u00f3ber 31-t\u0151l december 31-ig lehet elektronikusan vagy pap\u00edron kit\u00f6lteni \u00e9s beny\u00fajtani. Aki december 31-ig nyilatkozik, febru\u00e1r 15-ig k\u00e9zhez kapja a visszat\u00e9r\u00edt\u00e9st. Ha valaki lek\u00e9si a hat\u00e1rid\u0151t, a szem\u00e9lyij\u00f6vedelemad\u00f3-bevall\u00e1sban veheti ig\u00e9nybe a visszat\u00e9r\u00edt\u00e9st. Ezt legk\u00f6nnyebben az ad\u00f3hivatal \u00e1ltal \u00f6ssze\u00e1ll\u00edtott bevall\u00e1si tervezet m\u00f3dos\u00edt\u00e1s\u00e1val lehet megtenni. A visszat\u00e9r\u00edt\u00e9st a NAV a bevall\u00e1s be\u00e9rkez\u00e9s\u00e9t\u0151l sz\u00e1m\u00edtott harminc napon bel\u00fcl, de legkor\u00e1bban 2022. m\u00e1rcius elsej\u00e9n utalja ki - k\u00f6z\u00f6lte az \u00e1llamtitk\u00e1r.\n\u00a0\u00a0\u00a0\u00a0V\u00e1gujhelyi Ferenc azt is elmondta, hogy terveik szerint m\u00e9g az id\u00e9n elk\u00e9sz\u00fcl az \u00dcgyf\u00e9lport\u00e1l. Az \u00faj fel\u00fclet az \u00fcgyf\u00e9lig\u00e9nyek szerint testre szabhat\u00f3, \u00e9s az ad\u00f3fizet\u0151knek el\u00e9rhet\u0151v\u00e9 teszi saj\u00e1t szem\u00e9lyes adataikat, ad\u00f3sz\u00e1ml\u00e1juk inform\u00e1ci\u00f3it. Lehet\u0151s\u00e9g lesz a beny\u00fajtott \u00e9s a NAV-t\u00f3l kapott dokumentumok lek\u00e9rdez\u00e9s\u00e9re, azonnal l\u00e1that\u00f3 lesz, ha valamelyik bevall\u00e1s hi\u00e1nyzik. Meg\u00fajul emellett az ad\u00f3hivatal honlapja - mondta, hozz\u00e1t\u00e9ve: c\u00e9lja, hogy r\u00f6vid id\u0151n bel\u00fcl pap\u00edrmentess\u00e9 tegye a NAV-ot.\n\u00a0\u00a0\u00a0\u00a0Arra a k\u00e9rd\u00e9sre, felk\u00e9ssz\u00fclt-e a NAV arra, hogy az ad\u00f3csal\u00e1sok, vissza\u00e9l\u00e9sek elk\u00f6vet\u0151i is \u00e9lnek az \u00faj informatikai lehet\u0151s\u00e9gekkel, p\u00e9ld\u00e1ul virtu\u00e1lis p\u00e9nzzel, kriptovalut\u00e1val int\u00e9zik p\u00e9nz\u00fcgyeiket, az \u00e1llamtitk\u00e1r k\u00f6z\u00f6lte: a hivatal a k\u00f6zelj\u00f6v\u0151ben elind\u00edtja a kriptovalut\u00e1k kezel\u00e9s\u00e9re szolg\u00e1l\u00f3 eszk\u00f6z\u00f6k beszerz\u00e9s\u00e9t, \u00e9s olyan elj\u00e1r\u00e1sok bevezet\u00e9s\u00e9t, amelyekkel k\u00e9pes lesz a b\u0171n\u00f6z\u0151k virtu\u00e1lis p\u00e9nzben tartott \u00e9rt\u00e9keinek lefoglal\u00e1s\u00e1ra, t\u00e1rol\u00e1s\u00e1ra, \u00e9s sz\u00fcks\u00e9g eset\u00e9n az \u00e9rt\u00e9kes\u00edt\u00e9s\u00e9re is.\nMTI 2021. okt\u00f3ber 10.\n\n"}]