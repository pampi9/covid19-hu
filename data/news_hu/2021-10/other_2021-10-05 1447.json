[{"date": "2021-10-05 14:47", "url": "https://koronavirus.gov.hu/cikkek/jarvanyugyi-helyzet-napirenden-volt-belugyminiszterek-talalkozojan", "h1": "A j\u00e1rv\u00e1ny\u00fcgyi helyzet is napirenden volt a bel\u00fcgyminiszterek tal\u00e1lkoz\u00f3j\u00e1n", "body": "\nMeg kell v\u00e9deni az Eur\u00f3pai Uni\u00f3 k\u00fcls\u0151 hat\u00e1rait az illeg\u00e1lis migr\u00e1ci\u00f3 jelentette vesz\u00e9lyt\u0151l - mondta Pint\u00e9r S\u00e1ndor bel\u00fcgyminiszter kedden Budapesten, a visegr\u00e1di orsz\u00e1gok (V4) \u00e9s Ausztria, valamint Szlov\u00e9nia bel\u00fcgyminiszteri tal\u00e1lkoz\u00f3j\u00e1t k\u00f6vet\u0151en.\n\n\nPint\u00e9r S\u00e1ndor a V4 (Szlov\u00e1kia, Csehorsz\u00e1g, Lengyelorsz\u00e1g \u00e9s Magyarorsz\u00e1g) soros magyar eln\u00f6ks\u00e9g\u00e9hez kapcsol\u00f3d\u00f3 megbesz\u00e9l\u00e9s ut\u00e1n tartott sajt\u00f3t\u00e1j\u00e9koztat\u00f3n megk\u00f6sz\u00f6nte, hogy Ausztria folyamatosan r\u00e9szt vesz a magyar hat\u00e1rv\u00e9delemben, Csehorsz\u00e1g 50 rend\u0151rt k\u00fcld erre a feladatra, Szlov\u00e9ni\u00e1val pedig k\u00f6z\u00f6s j\u00e1r\u0151r\u00f6z\u00e9seket tartanak. Mint mondta, ez is azt mutatja, nem csak Magyarorsz\u00e1g v\u00e9di az EU k\u00fcls\u0151 hat\u00e1rait.\n\u00a0\u00a0\u00a0\u00a0A miniszter besz\u00e1molt arr\u00f3l: egyet\u00e9rt\u00e9s volt a megbesz\u00e9l\u00e9sen abban, hogy az EU k\u00fcls\u0151 hat\u00e1rait meg kell v\u00e9deni, a tan\u00e1cskoz\u00e1s r\u00e9sztvev\u0151i pedig egy k\u00f6z\u00f6s nyilatkozatot is elfogadtak, hogy \u00e1ll\u00e1spontjukat az EU-n bel\u00fcl is megfelel\u0151en tudj\u00e1k \u00e9rv\u00e9nyes\u00edteni.\n\u00a0\u00a0\u00a0\u00a0Azt mondta, l\u00e1that\u00f3, hogy az illeg\u00e1lis bev\u00e1ndorl\u00e1s nem csak Magyarorsz\u00e1g sz\u00e1m\u00e1ra probl\u00e9ma, jelent\u0151s a Feh\u00e9roroszorsz\u00e1g fel\u0151l \u00e9rkez\u0151 migr\u00e1ci\u00f3s nyom\u00e1s is. Hozz\u00e1tette: 2014-ben Magyarorsz\u00e1g ir\u00e1ny\u00e1ba 44 ezren j\u00f6ttek egy \u00e9v alatt, 2015-ben janu\u00e1rt\u00f3l szeptember 15-\u00e9ig, a ker\u00edt\u00e9s fel\u00e1ll\u00edt\u00e1s\u00e1ig 391 ezren, majd visszaesett ez a sz\u00e1m, de id\u00e9n ism\u00e9t n\u00f6vekedni kezdett. Ebben az \u00e9vben eddig 84 ezren pr\u00f3b\u00e1ltak meg Magyarorsz\u00e1g ter\u00fclet\u00e9re bej\u00f6nni vagy a magyar hat\u00e1rt ostromolni - ismertette.\n\u00a0\u00a0\u00a0\u00a0A miniszter kiemelte, az afganiszt\u00e1ni helyzet mindenki sz\u00e1m\u00e1ra kih\u00edv\u00e1sokat jelent majd.\n\u00a0\u00a0\u00a0\u00a0Jelenleg senki nem tudja, h\u00e1nyan fognak megindulni Eur\u00f3pa ir\u00e1ny\u00e1ba, \u00e9s hogyan tudjuk teljes\u00edteni hat\u00e1rv\u00e9delmi k\u00f6telezetts\u00e9g\u00fcnket \u00fagy, hogy a menek\u00fclt\u00fcgyi elv\u00e1r\u00e1soknak is eleget tegy\u00fcnk - jegyezte meg.\n\u00a0\u00a0\u00a0\u00a0Pint\u00e9r S\u00e1ndor k\u00f6z\u00f6lte, \u00e1ttekintett\u00e9k a j\u00e1rv\u00e1ny\u00fcgyi helyzetet is. Mint mondta, a negyedik hull\u00e1m j\u00f6n, de a m\u00e1sodik \u00e9s harmadik hull\u00e1mban szerzett tapasztalatokat fel tudj\u00e1k haszn\u00e1lni, hogy a negyedik hull\u00e1mban a gazdas\u00e1g \u00e9p maradjon, \u00e9s az \u00e1llampolg\u00e1rok eg\u00e9szs\u00e9ge egyre kev\u00e9sb\u00e9 legyen vesz\u00e9lyeztetve. Az oltottakkal kapcsolatban jelezte, mivel \u0151k v\u00e9delemmel rendelkeznek, a korl\u00e1toz\u00e1sukat \"a legkev\u00e9sb\u00e9 szeretn\u00e9k bevezetni\".\n\u00a0\u00a0\u00a0\u00a0Ales Hojs szlov\u00e9n bel\u00fcgyminiszter a sajt\u00f3t\u00e1j\u00e9koztat\u00f3n arr\u00f3l besz\u00e9lt, meglep\u0151d\u00f6tt azon, mennyi illeg\u00e1lis migr\u00e1ns \u00e9rkezik Magyarorsz\u00e1gra naponta, \u00e9s kiemelte, teljesen egyet\u00e9rt az elfogadott nyilatkozat tartalm\u00e1val, hogy a hat\u00e1rokat meg kell v\u00e9deni. Sz\u00f3lt arr\u00f3l is, hogy nagyon j\u00f3 volt eddig is az egy\u00fcttm\u0171k\u00f6d\u00e9s a szomsz\u00e9dos orsz\u00e1gokkal, az EU-val \u00e9s Magyarorsz\u00e1ggal a pand\u00e9mia idej\u00e9n is.\n\u00a0\u00a0\u00a0\u00a0Roman Mikulec szlov\u00e1k bel\u00fcgyminiszter arr\u00f3l besz\u00e9lt, a tan\u00e1cskoz\u00e1son egyet\u00e9rt\u00e9s volt abban is, hogy elutas\u00edtj\u00e1k az illeg\u00e1lis migr\u00e1ci\u00f3 politikai c\u00e9l\u00fa felhaszn\u00e1l\u00e1s\u00e1t, ahogyan azt Feh\u00e9roroszorsz\u00e1g csin\u00e1lja. Hozz\u00e1tette: fontos, hogy t\u00e1mogass\u00e1k az Afganiszt\u00e1nnal szomsz\u00e9dos orsz\u00e1gokat \u00e9s a tranzitorsz\u00e1gokat, hogy megv\u00e9dhess\u00e9k Eur\u00f3p\u00e1t a migr\u00e1ci\u00f3t\u00f3l. Fontosnak nevezte a schengeni \u00f6vezet b\u0151v\u00edt\u00e9s\u00e9t Rom\u00e1ni\u00e1val, Bulg\u00e1ri\u00e1val \u00e9s Horv\u00e1torsz\u00e1ggal.\n\u00a0\u00a0\u00a0\u00a0Jir\u00ed Nov\u00e1cek cseh bel\u00fcgyminiszter-helyettes elmondta: mindenki sz\u00e1m\u00e1ra fontos, hogy ne ism\u00e9tl\u0151dj\u00f6n meg a 2015-\u00f6s migr\u00e1ci\u00f3s v\u00e1ls\u00e1g. Felk\u00e9sz\u00fclt\u00fcnk a megold\u00e1sok keres\u00e9s\u00e9re \u00e9s arra, hogy ott ny\u00fajtsanak seg\u00edts\u00e9get, ahol sz\u00fcks\u00e9ges - mondta.\n\u00a0\u00a0\u00a0\u00a0Bartosz Grodecki lengyel bel\u00fcgyi \u00e1llamtitk\u00e1r is a V4-es k\u00f6z\u00f6s fell\u00e9p\u00e9s sz\u00fcks\u00e9gess\u00e9g\u00e9t emelte ki az illeg\u00e1lis migr\u00e1ci\u00f3 ellen. Mint mondta, ennek j\u00f3 eszk\u00f6ze a most elfogadott k\u00f6z\u00f6s nyilatkozat, amellyel az EU bel- \u00e9s igazs\u00e1g\u00fcgyi minisztereinek p\u00e9nteki tan\u00e1csokoz\u00e1s\u00e1n a visegr\u00e1di orsz\u00e1gok egys\u00e9gesen tudnak fell\u00e9pni. Hozz\u00e1tette: precedens n\u00e9lk\u00fcli, \"hibrid h\u00e1bor\u00fa\" folyik Lengyelorsz\u00e1g ellen, Feh\u00e9roroszorsz\u00e1g kihaszn\u00e1lja az illeg\u00e1lis migr\u00e1ci\u00f3t a nyom\u00e1sgyakorl\u00e1s \u00e9rdek\u00e9ben.\n\u00a0\u00a0\u00a0\nMTI 2021. okt\u00f3ber 5.,\n\n"}]