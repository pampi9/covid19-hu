[{"date": "2021-10-15 09:40", "url": "https://koronavirus.gov.hu/cikkek/orban-viktor-harmadik-oltas-feler-egy-eletbiztositassal", "h1": "Orb\u00e1n Viktor: a harmadik olt\u00e1s fel\u00e9r egy \u00e9letbiztos\u00edt\u00e1ssal", "body": "\nA harmadik olt\u00e1s fel\u00e9r egy \u00e9letbiztos\u00edt\u00e1ssal - jelentette ki Orb\u00e1n Viktor minisztereln\u00f6k p\u00e9nteken, a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban. Hozz\u00e1tette, a h\u00e9tv\u00e9g\u00e9n kapja meg a koronav\u00edrus elleni olt\u00e1s harmadik adagj\u00e1t. A minisztereln\u00f6k besz\u00e9lt arr\u00f3l is, hogy a rezsiharc eredm\u00e9ny\u00e9t meg kell v\u00e9deni, mert Br\u00fcsszel \u00e1rat emelne az \u00e1ram \u00e9s az \u00fczemanyag eset\u00e9ben is azzal az indokl\u00e1ssal, hogy kl\u00edmav\u00e9delmet kell folytatni.\n\n\nA korm\u00e1nyf\u0151 a koronav\u00edrus-j\u00e1rv\u00e1nnyal kapcsolatban azt hangs\u00falyozta, hogy a harmadik olt\u00e1s fel\u00e9r egy \u00e9letbiztos\u00edt\u00e1ssal. Hozz\u00e1tette, \u0151 maga a h\u00e9tv\u00e9g\u00e9n kapja meg a vakcina harmadik adagj\u00e1t.\n\u00a0\u00a0\u00a0\u00a0Kijelentette: j\u00e1rv\u00e1ny negyedik hull\u00e1ma \"lassan beker\u00edti Magyarorsz\u00e1got, kelet fel\u0151l mindenk\u00e9ppen\", megjegyezve, a szomsz\u00e9dos Rom\u00e1ni\u00e1ban - ahol a magyarorsz\u00e1gi 59 helyett csak 29 sz\u00e1zal\u00e9k az \u00e1toltotts\u00e1g - riaszt\u00f3 a helyzet. Hozz\u00e1tette: Magyarorsz\u00e1g \u00fagy d\u00f6nt\u00f6tt, hogy teljes\u00edti a rom\u00e1nok k\u00e9r\u00e9s\u00e9t, \u00e9s a hat\u00e1rhoz k\u00f6zeli k\u00e9t k\u00f3rh\u00e1zban egyel\u0151re \u00f6tven beteget ell\u00e1t.\n\u00a0\u00a0\u00a0\u00a0A minisztereln\u00f6k arra biztatott mindenkit, fontolja meg a maszkhaszn\u00e1latot, noha - tette hozz\u00e1 - az \u00f6nmag\u00e1ban nem v\u00e9d meg a fert\u0151z\u00e9s ellen, csak az olt\u00e1s. Kifejtette, az olt\u00e1s m\u0171k\u00f6dik, a beoltottak k\u00f6z\u00f6tt egy sz\u00e1zal\u00e9kn\u00e1l kisebb a koronav\u00edrusban megbeteged\u0151k ar\u00e1nya.\n\u00a0\u00a0\u00a0\u00a0Azt is mondta, hogy a negyedik hull\u00e1m nem ker\u00fclhet\u0151 el, a v\u00edrus delta vari\u00e1nsa sokkal agressz\u00edvabb a kor\u00e1bbiakn\u00e1l. \u00cdgy a vesz\u00e9ly is sokkal nagyobb, ez\u00e9rt arra k\u00e9rte az embereket, ne kock\u00e1ztassanak, oltass\u00e1k be magukat.\n\u00a0\u00a0\u00a0\u00a0Kijelentette: Magyarorsz\u00e1g ny\u00e1ron f\u00f6lk\u00e9sz\u00fclt arra, hogy egy nagyon er\u0151s \u0151szi j\u00e1rv\u00e1nyhull\u00e1mot is kezelni tudjon an\u00e9lk\u00fcl, hogy az orsz\u00e1g m\u0171k\u00f6d\u00e9s\u00e9t le kellene \u00e1ll\u00edtani; van vakcina, k\u00f3rh\u00e1zi \u00e1gy, l\u00e9legeztet\u0151g\u00e9p, gy\u00f3gyszer, \u00e1pol\u00f3 \u00e9s orvos is. Ugyanakkor jelezte: itthon a negyedik hull\u00e1m egyel\u0151re m\u00e9g nem \u00e9rte el azt a szintet, mint sz\u00e1mos m\u00e1s orsz\u00e1gban.\n\u00a0\nRem\u00e9ny\u00fcnk van saj\u00e1t vakcin\u00e1ra\nMagyarorsz\u00e1gnak minden rem\u00e9nye megvan arra, hogy legyen saj\u00e1t fejleszt\u00e9s\u0171 vakcin\u00e1ja, amit a magyar olt\u00f3anyaggy\u00e1r gy\u00e1rthatna. Ez azonban m\u00e9g nem biztos, \u00edgy a gy\u00e1r m\u0171k\u00f6d\u00e9se \u00e9rdek\u00e9ben biztos\u00edtani kell, hogy a m\u00e1shol fejlesztett vakcin\u00e1kb\u00f3l is legyen megrendel\u00e9s - fejtette ki azzal kapcsolatban, hogy ak\u00e1r m\u00e1r id\u00e9n megkaphatja Magyarorsz\u00e1g a Szputnyik olt\u00e1s technol\u00f3gi\u00e1j\u00e1t.\n\u00a0\nA rezsiharc eredm\u00e9ny\u00e9t meg kell v\u00e9deni\n\u00a0\u00a0\u00a0\u00a0Elmondta: Br\u00fcsszel meg akarja ad\u00f3ztatni egy bonyolult rendszer bevezet\u00e9s\u00e9vel azokat az embereket \u00e9s csal\u00e1dokat, akiknek saj\u00e1t aut\u00f3juk \u00e9s lak\u00e1suk van, a visegr\u00e1di orsz\u00e1gok azonban ennek ellen\u00e1llnak, \u00e9s a j\u00f6v\u0151 h\u00e9ten esed\u00e9kes eur\u00f3pai cs\u00facstal\u00e1lkoz\u00f3n semmik\u00e9ppen nem j\u00e1rulnak hozz\u00e1 olyan d\u00f6nt\u00e9sekhez, amelyek tov\u00e1bb emeln\u00e9k a villany \u00e9s a g\u00e1z \u00e1r\u00e1t.\n\u00a0\u00a0\u00a0\u00a0A kl\u00edmav\u00e9delem j\u00f3 dolog - jegyezte meg Orb\u00e1n Viktor, hangs\u00falyozva, hogy annak k\u00f6lts\u00e9geit nem a lakoss\u00e1ggal, hanem a k\u00e1rosanyag-kibocs\u00e1t\u00f3 nagy c\u00e9gekkel kell megfizettetni.\n\u00a0\u00a0\u00a0\u00a0Ehhez az \u00e1rszab\u00e1lyoz\u00e1si rendszer \u00e1talak\u00edt\u00e1sa, a spekul\u00e1ci\u00f3s elemek kik\u00fcsz\u00f6b\u00f6l\u00e9se sz\u00fcks\u00e9ges - jegyezte meg, megeml\u00edtve, nem szabad a p\u00e9nzt\u0151k\u00e9t beengedni erre a ter\u00fcletre, mert abb\u00f3l baj sz\u00e1rmazik.\n\u00a0\u00a0\u00a0\u00a0Kiemelte: B\u00e9csben vagy Berlinben k\u00e9tszer-h\u00e1romszor annyit fizetnek az emberek a villany\u00e9rt, a g\u00e1z\u00e9rt, mint Budapesten, Sv\u00e9dorsz\u00e1gban pedig a budapesti g\u00e1z\u00e1r nyolcszoros\u00e1t fizetik.\n\u00a0\u00a0\u00a0\u00a0Eml\u00e9keztetett arra, hogy a 2010-ben fel\u00e1ll\u00f3 korm\u00e1ny egyik els\u0151 k\u00fczdelme a Br\u00fcsszellel \u00e9veken \u00e1t v\u00edvott rezsiharc volt. Megeml\u00edtette: a piaci \u00e1rak eset\u00e9n \u00e9vente 380-400 ezer forinttal fizetne t\u00f6bbet a mostanin\u00e1l egy \u00e1tlagos magyar csal\u00e1d. Hangs\u00falyozta, a Gyurcs\u00e1ny-Bajnai-korm\u00e1nyok mintegy tizen\u00f6t alkalommal adtak enged\u00e9lyt a nemzetk\u00f6zi multic\u00e9geknek az \u00e1rak emel\u00e9s\u00e9re, \u00e9s a \"Gyurcs\u00e1ny-f\u00e9le er\u0151csoport\" a parlamentben most is azt k\u00f6veteli, hogy a korm\u00e1ny vezesse be a piaci \u00e1rat a g\u00e1z- \u00e9s az \u00e1ramszolg\u00e1ltat\u00e1s tekintet\u00e9ben.\n\u00a0\u00a0\u00a0\u00a0\nBr\u00fcsszel r\u00e1nk akarja er\u0151ltetni a migr\u00e1ci\u00f3t\u00a0\u00e9s a kv\u00f3t\u00e1t\u00a0\n\n\u00a0\u00a0\u00a0\u00a0A korm\u00e1nyf\u0151 a migr\u00e1ci\u00f3r\u00f3l sz\u00f3lva \u00fagy \u00e9rt\u00e9kelt: a nyugat-eur\u00f3paiak feladt\u00e1k azt a rem\u00e9nyt, hogy a \"saj\u00e1t nemzet\u00fck asszonyai \u00e9s f\u00e9rfiai\" a demogr\u00e1fiai v\u00e1ls\u00e1gon \u00farr\u00e1 tudnak lenni. \"Azt mondt\u00e1k, hogy ha nem megy, ha nem sz\u00fcletik el\u00e9g gyerek, n\u00e9met, belga vagy francia, p\u00f3tolni kell a hi\u00e1nyz\u00f3kat. Hi\u00e1nyzik egy n\u00e9met, j\u00f3 lesz helyette egy afrikai vagy j\u00f3 lesz egy \u00e1zsiai. Darab, darab, a sz\u00e1ll\u00edt\u00f3szalag mellett ez is j\u00f3, az is j\u00f3.\" - fogalmazott. Szerinte ez egy olyan gondolkod\u00e1sm\u00f3d, amely a magyar embert \"mellbe v\u00e1gja\".\n\u00a0\u00a0\u00a0\u00a0Hangs\u00falyozta: Magyarorsz\u00e1g ezzel szemben m\u00e9g harcol, hogy siker\u00fclj\u00f6n elmozd\u00edtani azokat az akad\u00e1lyokat, amelyek miatt v\u00e9g\u00fcl kevesebb gyermek sz\u00fcletik, mint amennyit a fiatalok v\u00e1llalni akarnak.\n\u00a0\u00a0\u00a0\u00a0\u00dagy v\u00e9lte, a \"nyugati g\u0151gb\u0151l\" fakad az, hogy a migr\u00e1nsokkal kapcsolatos politik\u00e1t Magyarorsz\u00e1gra akarj\u00e1k er\u0151ltetni, mert a nyugatiak nem \u00e9rik be azzal, hogy sikeresek, ahhoz is ragaszkodnak, hogy nekik van igazuk. Nekik nem el\u00e9g, hogy szabadok, \u00fagy \u00e9lhetnek, ahogy \u0151k akarnak, \u00e9s olyan d\u00f6nt\u00e9seket hozhatnak, amit a saj\u00e1t n\u00e9p\u00fck k\u00edv\u00e1n, \u0151k azt is akarj\u00e1k, hogy ismerje el mindenki, hogy az \u0151 d\u00f6nt\u00e9s\u00fck az egyetlen j\u00f3 d\u00f6nt\u00e9s, \u00e9s ut\u00e1na vegye is \u00e1t, teh\u00e1t meg akarj\u00e1k nek\u00fcnk mondani, hogy hogyan \u00e9lj\u00fcnk - fejtette ki a minisztereln\u00f6k, aki szerint min\u00e9l nagyobb egy ilyen gondolkod\u00e1s\u00fa orsz\u00e1g, ann\u00e1l nagyobb vesz\u00e9lyt jelent Magyarorsz\u00e1gra.\n\u00a0\u00a0\u00a0\u00a0A korm\u00e1nyf\u0151 arra is kit\u00e9rt: a n\u00e9metek a bar\u00e1taink, \u00e9s \"sok sz\u00e9p \u00e9vet h\u00faztunk le vel\u00fck egy\u00fctt\", de az ut\u00f3bbi id\u0151ben p\u00e9ld\u00e1ul a migr\u00e1ci\u00f3 k\u00e9rd\u00e9s\u00e9ben N\u00e9metorsz\u00e1g egy \"n\u00e9met Eur\u00f3p\u00e1t\" akar megval\u00f3s\u00edtani, amelyben \u0151k akarj\u00e1k megmondani, hogy milyennek kell lennie Eur\u00f3p\u00e1nak. Kijelentette: Magyarorsz\u00e1g szervezi az ellen\u00e1ll\u00e1st, 12 orsz\u00e1g most k\u00f6z\u00f6sen \u00edrt egy levelet arr\u00f3l, hogy a k\u00f6telez\u0151 kv\u00f3t\u00e1k helyett milyen l\u00e9p\u00e9seket kellene tenni Eur\u00f3pa k\u00fcls\u0151 hat\u00e1rainak v\u00e9delme \u00e9rdek\u00e9ben.\n\u00a0\u00a0\u00a0\u00a0\u00dagy fogalmazott: \"vir\u00e1gcsokrokkal, pl\u00fcssmacikkal\" \u00e9s \"fogad\u00f3bizotts\u00e1gokkal\" nem lehet megv\u00e9deni hat\u00e1rt, a hat\u00e1rra r\u00e1t\u00e1mad\u00f3, a ker\u00edt\u00e9sen \u00e1tjutni akar\u00f3 migr\u00e1nsokat meg kell \u00e1ll\u00edtani.\n\nMTI 2021. okt\u00f3ber 15.\n\n"}]