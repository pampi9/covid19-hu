[{"date": "2021-10-29 20:32", "url": "https://koronavirus.gov.hu/cikkek/kormany-e-mailben-biztat-harmadik-oltas-felvetelere", "h1": "A korm\u00e1ny e-mailben biztat a harmadik olt\u00e1s felv\u00e9tel\u00e9re", "body": "\nA korm\u00e1ny e-mailben juttat el felh\u00edv\u00e1st t\u00f6bb milli\u00f3 magyar embernek az olt\u00e1si programmal kapcsolatban. Ebben a kabinet a harmadik olt\u00e1s felv\u00e9tel\u00e9re biztatja a kor\u00e1bban beoltottakat.\n\nAz e-mailben felh\u00edvjuk az oltottak figyelm\u00e9t, hogy a v\u00e9d\u0151olt\u00e1s ut\u00e1n kialakul\u00f3 v\u00e9detts\u00e9g n\u00e9h\u00e1ny h\u00f3nap eltelt\u00e9vel gyeng\u00fclhet. Ez minden vakcin\u00e1ra igaz. Ez\u00e9rt a r\u00e9gebben oltottak sz\u00e1m\u00e1ra is kiemelten fontos az ism\u00e9tl\u0151 olt\u00e1s.\u00a0\u00a0\n\nMagyarorsz\u00e1g az els\u0151k k\u00f6z\u00f6tt tette lehet\u0151v\u00e9 a\u00a0harmadik olt\u00e1s felv\u00e9tel\u00e9t, \u00e9s\u00a0az eddig beoltott\u00a0\u00a05 milli\u00f3 950 ezer emberb\u0151l 1 milli\u00f3 191 ezren m\u00e1r fel is vett\u00e9k azt. \u0150k jelent\u0151sen v\u00e9dettebbek a betegs\u00e9g s\u00falyos lefoly\u00e1sa ellen.\n\nJavasoljuk, hogy aki elm\u00falt 18 \u00e9ves, \u00e9s m\u00e1r t\u00f6bb mint 4 h\u00f3napja vette fel kor\u00e1bbi olt\u00e1s\u00e1t, jelentkezzen az ism\u00e9tl\u0151 harmadik olt\u00e1sra is. Ennek bead\u00e1s\u00e1t a h\u00e1ziorvost\u00f3l lehet k\u00e9rni, emellett az interneten is lehet id\u0151pontot foglalni valamely k\u00f3rh\u00e1zi olt\u00f3pontra. Ezt ezen az oldalon lehet\u00a0megtenni:\u00a0www.eeszt.gov.hu/hu/web/guest/covid-oltas-idopontfoglalas.\n\nA korm\u00e1ny arra is felh\u00edvja a figyelmet, hogy a legnagyobb vesz\u00e9lyben tov\u00e1bbra is a beoltatlanok vannak. Arra k\u00e9rj\u00fck \u0151ket, hogy saj\u00e1t \u00e9let\u00fck \u00e9s eg\u00e9szs\u00e9g\u00fck v\u00e9delme \u00e9rdek\u00e9ben miel\u0151bb vegy\u00e9k fel az olt\u00e1st. Tov\u00e1bbra is az olt\u00e1s jelenti a leger\u0151sebb v\u00e9delmet a v\u00edrus ellen.\n(MTI)\n\n"}]