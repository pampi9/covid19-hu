[{"date": "2021-10-19 17:17", "url": "https://koronavirus.gov.hu/cikkek/oktober-23-nemzeti-unnep-vegre-korlatozasok-nelkul-emlekezhetunk", "h1": "Okt\u00f3ber 23. nemzeti \u00fcnnep - V\u00e9gre korl\u00e1toz\u00e1sok n\u00e9lk\u00fcl eml\u00e9kezhet\u00fcnk", "body": "\nId\u00e9n ism\u00e9t m\u00e1r el\u0151z\u0151 nap elkezd\u0151dnek az 1956-os forradalom \u00e9s szabads\u00e1gharc \u00fcnnepi megeml\u00e9kez\u00e9sei, okt\u00f3ber 23-\u00e1n Orb\u00e1n Viktor minisztereln\u00f6k rendhagy\u00f3 helysz\u00ednen mondja el besz\u00e9d\u00e9t - k\u00f6z\u00f6lte a nemzetk\u00f6zi kommunik\u00e1ci\u00f3\u00e9rt \u00e9s kapcsolatok\u00e9rt felel\u0151s \u00e1llamtitk\u00e1r kedden Budapesten. Kiemelte: a j\u00e1rv\u00e1ny\u00fcgyi szakemberek \u00e9s az operat\u00edv t\u00f6rzs \u00e1ll\u00e1spontja szerint korl\u00e1toz\u00e1sok n\u00e9lk\u00fcl is biztons\u00e1gosan lebonyol\u00edthat\u00f3k az \u00fcnnepi rendezv\u00e9nyek.\n\n\nAz \u00e1llamtitk\u00e1r k\u00f6z\u00f6lte: mik\u00e9nt kor\u00e1bban m\u00e1r t\u00f6bb rendezv\u00e9ny - mint p\u00e9ld\u00e1ul az augusztus 20-i esem\u00e9nysorozat vagy a Nemzetk\u00f6zi Eucharisztikus Kongresszus - eset\u00e9ben, \u00fagy a nemzeti \u00fcnnepi \u00e1llami \u00e9s \u00f6nkorm\u00e1nyzati rendezv\u00e9nyekre, valamint a j\u00f6v\u0151 h\u00e9ten a mindenszentek \u00e9s halottak napja alkalm\u00e1b\u00f3l tartand\u00f3 egyh\u00e1zi, \u00e1llami, \u00f6nkorm\u00e1nyzati megeml\u00e9kez\u00e9sekre, temet\u0151l\u00e1togat\u00e1sokra sem lesznek \u00e9rv\u00e9nyesek a koronav\u00edrus-j\u00e1rv\u00e1ny miatti korl\u00e1toz\u00e1sok.\n\u00a0\u00a0\u00a0\u00a0Kov\u00e1cs Zolt\u00e1n\u00a0sajt\u00f3t\u00e1j\u00e9koztat\u00f3j\u00e1n elmondta: az \u00fcnnep biztons\u00e1gos lebonyol\u00edt\u00e1s\u00e1\u00e9rt felel\u0151s operat\u00edv t\u00f6rzs kedden elfogadta a k\u00f6zponti rendezv\u00e9nyek biztos\u00edt\u00e1si terv\u00e9t. \"Eml\u00e9kezzenek min\u00e9l t\u00f6bben!\" - k\u00e9rte az \u00e1llamtitk\u00e1r, kiemelve: id\u00e9n nemcsak a forradalom 65. \u00e9vfordul\u00f3j\u00e1ra, hanem az 50. \u00e9vfordul\u00f3n t\u00f6rt\u00e9nt atrocit\u00e1sokra is eml\u00e9keznek.\n\u00a0\u00a0\u00a0\u00a0\u00a0\u00a0\u00a0\u00a0Az \u00e1llamtitk\u00e1r a programokat ismertetve elmondta: id\u00e9n ism\u00e9t k\u00e9tnapos megeml\u00e9kez\u00e9ssorozattal k\u00e9sz\u00fclnek az 1956-os forradalom \u00e9s szabads\u00e1gharc \u00e9vfordul\u00f3j\u00e1ra. A k\u00f6zponti rendezv\u00e9nyek okt\u00f3ber 22-\u00e9n, p\u00e9nteken 14 \u00f3rakor kezd\u0151dnek a m\u0171egyetemi eml\u00e9km\u0171n\u00e9l, ahol a R\u00e1k\u00f3czi Sz\u00f6vets\u00e9g k\u00e9pvisel\u0151i is csatlakoznak a megeml\u00e9kez\u00e9shez, majd egy\u00fctt vonulnak \u00e1t a m\u0171egyetemi \u00fcnneps\u00e9gre. Onnan 16 \u00f3rakor indul el a hagyom\u00e1nyos f\u00e1kly\u00e1s menet a Bem t\u00e9rre, ahol 17 \u00f3rakor kezd\u0151dik a megeml\u00e9kez\u00e9s.\n\u00a0\u00a0\u00a0\u00a0Szombaton, okt\u00f3ber 23-\u00e1n a hagyom\u00e1nyoknak megfelel\u0151en reggel a Parlament el\u0151tti Kossuth Lajos t\u00e9ren kezd\u0151dnek a programok a z\u00e1szl\u00f3felvon\u00e1ssal. Az Orsz\u00e1gh\u00e1zban 10 \u00e9s 16 \u00f3ra k\u00f6z\u00f6tt meg lehet tekinteni a Szent Koron\u00e1t.\n\u00a0\u00a0\u00a0\u00a0D\u00e9lut\u00e1n f\u00e9l 4-kor rendhagy\u00f3 helysz\u00ednen, az Andr\u00e1ssy \u00fat \u00e9s a Bajcsy-Zsilinszky \u00fat sark\u00e1n fel\u00e1ll\u00edtand\u00f3 sz\u00ednpadn\u00e1l folytat\u00f3dik a megeml\u00e9kez\u00e9s, amelyen Orb\u00e1n Viktor minisztereln\u00f6k mond \u00fcnnepi besz\u00e9det.\n\u00a0\u00a0\u00a0\u00a0Kov\u00e1cs Zolt\u00e1n\u00a0kiemelte, nem v\u00e9letlen a helysz\u00ednv\u00e1laszt\u00e1s, hiszen ott 15 \u00e9vvel ezel\u0151tt, az 50. \u00e9vfordul\u00f3n \"a b\u00e9k\u00e9s eml\u00e9kez\u0151ket \u00e9s \u00fcnnepl\u0151ket brut\u00e1lis rend\u0151rrohammal vert\u00e9k sz\u00e9t\". Erre is reflekt\u00e1l az \u00e1llami rendezv\u00e9ny - hangs\u00falyozta az \u00e1llamtitk\u00e1r, aki 2006. okt\u00f3ber 23-\u00e1t a \"modernkori magyar t\u00f6rt\u00e9nelem legsz\u00e9gyenteljesebb\" napj\u00e1nak nevezte.\n\u00a0\u00a0\u00a0\u00a0Kit\u00e9rt arra is, hogy ehhez az \u00fcnneps\u00e9ghez csatlakozik a 14 \u00f3rakor a M\u0171egyetemt\u0151l indul\u00f3 B\u00e9kemenet is, de az - emelte ki - nem az \u00e1llami rendezv\u00e9nyek r\u00e9sze. Ezzel egy\u00fctt biztos\u00edtj\u00e1k az \u00fcnnepi rendezv\u00e9nyek, \u00edgy a B\u00e9kemenet b\u00e9k\u00e9s, biztons\u00e1gos, zavartalan lebonyol\u00edt\u00e1s\u00e1t is - tette hozz\u00e1.\n\u00a0\u00a0\u00a0\u00a0A Terror H\u00e1za M\u00fazeumn\u00e1l, az \u00daj k\u00f6ztemet\u0151 gy\u00e1szparkj\u00e1ban, a 300-as parcell\u00e1n\u00e1l \u00e9s a Kossuth t\u00e9ren is lesznek elemei a k\u00f6zponti rendezv\u00e9nyeknek. F\u00e9nyfest\u00e9s is lesz okt\u00f3ber 22-\u00e9n \u00e9s 23-\u00e1n este t\u00f6bb helysz\u00ednen, k\u00f6zt\u00fck a K\u00fclgazdas\u00e1gi \u00e9s K\u00fcl\u00fcgyminiszt\u00e9rium, a Terror H\u00e1za M\u00fazeum falain, valamint a Nagy Imre-szoborn\u00e1l - ismertette a r\u00e9szleteket az \u00e1llamtitk\u00e1r.\n\u00a0\u00a0\u00a0\u00a0Kov\u00e1cs Zolt\u00e1n\u00a0k\u00e9rd\u00e9sre v\u00e1laszolva elmondta: az \u00e1ltala vezetett operat\u00edv t\u00f6rzs inform\u00e1ci\u00f3i szerint mintegy 400-450 \u00e1llami, \u00f6nkorm\u00e1nyzati, valamint a gy\u00fclekez\u00e9si t\u00f6rv\u00e9ny hat\u00e1lya al\u00e1 es\u0151 egy\u00e9b rendezv\u00e9ny lesz. Azzal kapcsolatban, hogy az ellenz\u00e9ki p\u00e1rtok is hirdettek meg rendezv\u00e9nyt okt\u00f3ber 23-\u00e1ra, az operat\u00edv t\u00f6rzs vezet\u0151je azt mondta: nincs olyan inform\u00e1ci\u00f3juk, amely szerint b\u00e1rmilyen p\u00e1rhuzamosan tartott rendezv\u00e9ny megzavarn\u00e1 a k\u00f6zponti programokat.\n\u00a0\u00a0\u00a0\u00a0Az \u00fcnnep biztons\u00e1gos lebonyol\u00edt\u00e1s\u00e1\u00e9rt felel\u0151s operat\u00edv t\u00f6rzs \u00e9s a benne r\u00e9szt vev\u0151 szervezetek tov\u00e1bbra is az\u00e9rt dolgoznak, hogy mindenki m\u00e9lt\u00f3s\u00e1gteljesen, a lehet\u0151 legnagyobb biztons\u00e1gban \u00fcnnepelhessen. \"Ami 2006. okt\u00f3ber 23-\u00e1n el\u0151fordult, az m\u00e9g egyszer nem fordulhat el\u0151\" - sz\u00f6gezte le az \u00e1llamtitk\u00e1r.\n\u00a0\u00a0\u00a0\u00a01956 okt\u00f3ber\u00e9ben Magyarorsz\u00e1gon b\u00e9k\u00e9s t\u00fcntet\u00e9ssel kezd\u0151d\u0151, fegyveres felkel\u00e9ssel folytat\u00f3d\u00f3 forradalom bontakozott ki a R\u00e1kosi M\u00e1ty\u00e1s nev\u00e9vel \u00f6sszefon\u00f3d\u00f3 kommunista diktat\u00fara \u00e9s a szovjet megsz\u00e1ll\u00e1s ellen. Az Orsz\u00e1ggy\u0171l\u00e9s 1991-ben nyilv\u00e1n\u00edtotta hivatalos nemzeti \u00fcnnepp\u00e9 okt\u00f3ber 23-\u00e1t, amit a 2012-es alapt\u00f6rv\u00e9ny is meger\u0151s\u00edtett.\n\u00a0\u00a0\u00a0\u00a0\nMTI 2021. okt\u00f3ber 19.\n\n"}]