[{"date": "2021-10-20 18:55", "url": "https://koronavirus.gov.hu/cikkek/itm-500-milliard-forintos-adocsokkentes-vallalkozasoknak-minimalberemeles-erdekeben", "h1": "ITM: 500 milli\u00e1rd forintos ad\u00f3cs\u00f6kkent\u00e9s a v\u00e1llalkoz\u00e1soknak a minim\u00e1lb\u00e9remel\u00e9s \u00e9rdek\u00e9ben", "body": "\n\u00a0\u00dajabb t\u00e1rgyal\u00e1si fordul\u00f3val folytat\u00f3dtak a k\u00f6telez\u0151 legkisebb b\u00e9rekkel kapcsolatos egyeztet\u00e9sek a Versenyszf\u00e9ra \u00e9s a Korm\u00e1ny \u00c1lland\u00f3 Konzult\u00e1ci\u00f3s F\u00f3rum\u00e1n - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) szerd\u00e1n az MTI-vel.\n\n\nBod\u00f3 S\u00e1ndor, az ITM foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra a k\u00f6zlem\u00e9ny szerint elmondta: a korm\u00e1ny t\u00e1mogatja azt a munk\u00e1ltat\u00f3i javaslatot, amely szerint j\u00f6v\u0151 janu\u00e1rt\u00f3l megsz\u0171nne a 1,5 sz\u00e1zal\u00e9kos szakk\u00e9pz\u00e9si hozz\u00e1j\u00e1rul\u00e1s, emellett k\u00e9sz 2,5 sz\u00e1zal\u00e9kponttal cs\u00f6kkenteni a szoci\u00e1lis hozz\u00e1j\u00e1rul\u00e1si ad\u00f3t. Az egyszer\u0171s\u00edtett form\u00e1ban megval\u00f3sul\u00f3, \u00f6sszesen 4 sz\u00e1zal\u00e9kpontos ad\u00f3cs\u00f6kkent\u00e9s \u00f6nmag\u00e1ban mintegy 500 milli\u00e1rd forintot hagyna a v\u00e1llalkoz\u00e1sokn\u00e1l, amelyet a c\u00e9gek a b\u00e9remel\u00e9sek finansz\u00edroz\u00e1s\u00e1ra ford\u00edthatn\u00e1nak.\n\u00a0\u00a0\u00a0\u00a0A szakir\u00e1ny\u00fa oktat\u00e1st vagy du\u00e1lis k\u00e9pz\u00e9st v\u00e9gz\u0151 gazd\u00e1lkod\u00f3k a m\u00e1r elfogadott szab\u00e1lyok szerint 2022. janu\u00e1r 1-j\u00e9t\u0151l a kor\u00e1bbiakkal l\u00e9nyeg\u00e9ben azonos kedvezm\u00e9nyt \u00e9rv\u00e9nyes\u00edthetnek a szoci\u00e1lis hozz\u00e1j\u00e1rul\u00e1si ad\u00f3b\u00f3l. \u00cdgy a szakk\u00e9pz\u00e9ssel foglalkoz\u00f3 v\u00e1llalkoz\u00e1sok a t\u00f6bbiek\u00e9vel megegyez\u0151 m\u00e9rt\u00e9k\u0171 ad\u00f3cs\u00f6kkent\u00e9sben r\u00e9szes\u00fclhetnek.\n\u00a0\u00a0\u00a0\u00a0A korm\u00e1ny az \u00f6nkorm\u00e1nyzatok k\u00f6lts\u00e9gvet\u00e9si stabilit\u00e1s\u00e1t is figyelembe v\u00e9ve megfontolja a kor\u00e1bbi kamarai javaslatot, amely a helyi ipar\u0171z\u00e9si ad\u00f3 idei m\u00e9rs\u00e9kl\u00e9s\u00e9t kiterjeszten\u00e9 2022-re. Az int\u00e9zked\u00e9ssel a magyar munkav\u00e1llal\u00f3k k\u00e9tharmad\u00e1nak keny\u00e9rkeresetet biztos\u00edt\u00f3 kkv-szektor c\u00e9gei tov\u00e1bbi 150 milli\u00e1rd forintot takar\u00edthatn\u00e1nak meg.\n\u00a0\u00a0\u00a0\u00a0Bod\u00f3 S\u00e1ndor meger\u0151s\u00edtette: \"A korm\u00e1ny a dolgoz\u00f3k megbecs\u00fclts\u00e9g\u00e9nek adja \u00fajabb jel\u00e9t azzal, hogy a minim\u00e1lb\u00e9r 200 ezer forintra emel\u00e9s\u00e9vel ar\u00e1nyos n\u00f6veked\u00e9st javasol a garant\u00e1lt b\u00e9rminimum eset\u00e9ben is. 2022 janu\u00e1r elsej\u00e9t\u0151l \u00edgy egy l\u00e9p\u00e9sben 260 ezer forintra, a 2010-es \u00e9rt\u00e9k k\u00f6zel h\u00e1romszoros\u00e1ra emelkedhetne a szakmunk\u00e1s b\u00e9rminimum \u00f6sszege. A minim\u00e1lb\u00e9r-t\u00e1rgyal\u00e1sok a miel\u0151bbi, ak\u00e1r m\u00e1r novemberi megegyez\u00e9s \u00e9rdek\u00e9ben a j\u00f6v\u0151 h\u00e9ten folytat\u00f3dnak.\" - olvashat\u00f3 a k\u00f6zlem\u00e9nyben.\n\nMTI 2021. okt\u00f3ber 20.\n\n"}]