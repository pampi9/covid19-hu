[{"date": "2021-10-16 15:17", "url": "https://koronavirus.gov.hu/cikkek/ujabb-kozel-800-ezer-antigen-gyorstesztet-kapnak-haziorvosok-koronavirus-gyanus-betegek", "h1": "\u00dajabb k\u00f6zel 800 ezer antig\u00e9n gyorstesztet kapnak a h\u00e1ziorvosok a koronav\u00edrus-gyan\u00fas betegek tesztel\u00e9s\u00e9re", "body": "\n\u00dajabb k\u00f6zel 800 ezer antig\u00e9n gyorstesztet biztos\u00edt a korm\u00e1ny a h\u00e1ziorvosoknak, hogy ezzel is seg\u00edtse a j\u00e1rv\u00e1ny megf\u00e9kez\u00e9s\u00e9t. A h\u00e1ziorvosok eddig is v\u00e9geztek gyorstesztet most m\u00e9g t\u00f6bb lehet\u0151s\u00e9g\u00fck lesz arra, hogy kisz\u0171rj\u00e9k koronav\u00edrus-gyan\u00fas betegeket a nagysz\u00e1m\u00fa szezon\u00e1lis l\u00e9g\u00fati betegs\u00e9gek t\u00fcneteivel jelentkez\u0151k k\u00f6z\u00fcl. A koronav\u00edrus gyan\u00far\u00f3l tov\u00e1bbra is a h\u00e1ziorvos d\u00f6nt.\n\n\nTov\u00e1bbra is koronav\u00edrus-fert\u0151z\u00e9s gyan\u00faj\u00e1ra utal\u00f3 t\u00fcnet: a sz\u00e1raz k\u00f6h\u00f6g\u00e9s, l\u00e1z, neh\u00e9zl\u00e9gz\u00e9s, hirtelen szagl\u00e1sveszt\u00e9s, vagy \u00edz\u00e9rz\u00e9s zavara. Emellett a h\u00e1ziorvos szakmai tapasztalata alapj\u00e1n egy\u00e9b t\u00fcnetet is gyan\u00fasnak \u00edt\u00e9lhet.\nTov\u00e1bb\u00e1 minden olyan esetben el kell v\u00e9gezni a tesztet, ha a\u00a0t\u00fcnetes beteg eg\u00e9szs\u00e9g\u00fcgyi dolgoz\u00f3, vagy szoci\u00e1lis dolgoz\u00f3, vagy szoci\u00e1lis gondozott, vagy szoros kontaktja igazolt koronav\u00edrus-fert\u0151z\u00f6ttnek, vagy j\u00e1r\u00f3beteg- vagy fekv\u0151beteg ell\u00e1t\u00e1sra szorul.\nKoronav\u00edrus-gyan\u00fas beteg eset\u00e9n a gyors diagn\u00f3zis fel\u00e1ll\u00edt\u00e1sa \u00e9rdek\u00e9ben a h\u00e1ziorvos a beteg jelentkez\u00e9sekor v\u00e9gezze el az antig\u00e9n gyorstesztet a h\u00e1ziorvosi rendel\u0151ben. A k\u00f6r\u00fclm\u00e9nyek figyelembe v\u00e9tel\u00e9vel azonban d\u00f6nthet \u00fagy, hogy \u00e1tir\u00e1ny\u00edtja a p\u00e1cienst a rendelkez\u00e9sre \u00e1ll\u00f3 statikus mintav\u00e9teli pontokon t\u00f6rt\u00e9n\u0151 PCR-tesztre is, illetve ha a beteg \u00e1llapota sz\u00fcks\u00e9gess\u00e9 teszi, akkor otthoni mintav\u00e9telez\u00e9ssel a PCR-tesztet tov\u00e1bbra is elv\u00e9gzi a ment\u0151 a h\u00e1ziorvos megrendel\u00e9s\u00e9re. A PCR-mintav\u00e9telez\u00e9st emellett hat\u00f3s\u00e1gi \u00e1ron tov\u00e1bbra is v\u00e9geznek az erre kijel\u00f6lt eg\u00e9szs\u00e9g\u00fcgyi szolg\u00e1ltat\u00f3k.\u00a0\nIgazolt fert\u0151z\u00e9s eset\u00e9n a hat\u00f3s\u00e1gi h\u00e1zi karant\u00e9n tov\u00e1bbra is 10 nap.\nA\u00a0l\u00e9g\u00fati t\u00fcnetekkel rendelkez\u0151 p\u00e1cienseket tov\u00e1bbra is arra k\u00e9rj\u00fck, hogy lehet\u0151leg el\u0151zetesen telefonon jelentkezzenek h\u00e1ziorvosukn\u00e1l, aki kik\u00e9rdez\u00e9s\u00fcket k\u00f6vet\u0151en eld\u00f6nti, hogy indokoltnak l\u00e1tja-e a tesztel\u00e9st, illetve sz\u00fcks\u00e9g eset\u00e9n megszervezi a t\u00fcnetes rendel\u0151i betegvizsg\u00e1lat\u00e1t illetve sz\u00fcks\u00e9g eset\u00e9n k\u00f3rh\u00e1zi ell\u00e1t\u00e1s\u00e1t.\nMindemellett tov\u00e1bbra is felh\u00edvjuk a figyelmet, hogy a v\u00edrus ellen a v\u00e9d\u0151olt\u00e1s jelenti a leger\u0151sebb v\u00e9delmet. A betegs\u00e9g s\u00falyos lefoly\u00e1s\u00e1nak a beoltatlanok vannak legink\u00e1bb kit\u00e9ve.\u00a0A beoltottak kevesebb mint 1%-a betegszik meg, \u00e9s a betegs\u00e9g lefoly\u00e1sa az oltottakn\u00e1l \u00e1ltal\u00e1ban j\u00f3val enyh\u00e9bb.\nA\u00a0www.vakcinainfo.gov.hu\u00a0regisztr\u00e1ci\u00f3s honlap \u00e9s a \u00a0www.eeszt.gov.hu\u00a0online id\u0151pontfoglal\u00f3 tov\u00e1bbra is nyitva \u00e1ll. Az id\u0151pontfoglal\u00f3ban minden \u00e9rv\u00e9nyes regisztr\u00e1ci\u00f3val rendelkez\u0151 tud olt\u00e1sra id\u0151pontot foglalni els\u0151, elmaradt m\u00e1sodik \u00e9s harmadik olt\u00e1sra is.\u00a0\n\n"}]