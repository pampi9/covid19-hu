[{"date": "2021-10-07 10:19", "url": "https://koronavirus.gov.hu/cikkek/nemzeti-konzultacio-nem-engedjuk-be-az-lmbtq-propagandat-az-ovodaba-es-az-iskolaba", "h1": "Nemzeti konzult\u00e1ci\u00f3 - Nem engedj\u00fck be az LMBTQ propagand\u00e1t az \u00f3vod\u00e1ba \u00e9s az iskol\u00e1ba", "body": "\nA j\u00e1rv\u00e1ny ut\u00e1ni \u00e9letr\u0151l sz\u00f3l\u00f3 nemzeti konzult\u00e1ci\u00f3 eredm\u00e9ny\u00e9t is szem el\u0151tt tartja a korm\u00e1ny, amikor kitart amellett, hogy nem engedj\u00fck be az LMBTQ propagand\u00e1t az \u00f3vod\u00e1ba \u00e9s az iskol\u00e1ba. A balliber\u00e1lisok \u00e9s Br\u00fcsszel - egyre t\u00f6bb eszk\u00f6zzel - arra akarj\u00e1k r\u00e1b\u00edrni a korm\u00e1nyt, hogy h\u00e1tr\u00e1ljon meg a gyermekv\u00e9delmi t\u00f6rv\u00e9ny \u00fcgy\u00e9ben - mondta a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter parlamenti \u00e1llamtitk\u00e1ra cs\u00fct\u00f6rt\u00f6k\u00f6n a korm\u00e1ny Facebook-oldal\u00e1n megosztott vide\u00f3ban.\n\n\nZsig\u00f3\u00a0R\u00f3bert hangs\u00falyozta, a politikai t\u00e1mad\u00e1sok, a m\u00e9diat\u00e1mad\u00e1sok, a k\u00f6telezetts\u00e9gszeg\u00e9si elj\u00e1r\u00e1s mellett Br\u00fcsszel m\u00e1r p\u00e9nz\u00fcgyileg is \"zsarolja\" Magyarorsz\u00e1got: visszatartja a haz\u00e1nknak j\u00e1r\u00f3 p\u00e9nzeket.\n\u00a0\u00a0\u00a0\u00a0\"Hi\u00e1ba fenyegetnek, hi\u00e1ba zsarolnak benn\u00fcnket, nem engedj\u00fck be az LMBTQ-aktivist\u00e1kat az \u00f3vod\u00e1kba \u00e9s az iskol\u00e1kba\" - emelte ki az \u00e1llamtitk\u00e1r.\n\u00a0\u00a0\u00a0\u00a0Hozz\u00e1tette, a korm\u00e1ny kitart amellett, hogy meg kell f\u00e9kezni a gyerekekre ir\u00e1nyul\u00f3 egyre agressz\u00edvebb szexu\u00e1lis propagand\u00e1t, \u00e9s ebben a nemzeti konzult\u00e1ci\u00f3 is seg\u00edti, hiszen a v\u00e1laszad\u00f3k 97 sz\u00e1zal\u00e9ka egyet\u00e9rtett a korm\u00e1nnyal ebben.\n\u00a0\u00a0\u00a0\u00a0\"A korm\u00e1ny ennek megfelel\u0151en minden vit\u00e1t v\u00e1llal a t\u00f6rv\u00e9nyr\u0151l. Arr\u00f3l a t\u00f6rv\u00e9nyr\u0151l, ami nem sz\u00f3l m\u00e1sr\u00f3l, minthogy tilos a gyermekekre ir\u00e1nyul\u00f3 szexu\u00e1lis propaganda az \u00f3vod\u00e1kban, az iskol\u00e1kban \u00e9s a m\u00e9di\u00e1ban\" - jelentette ki a politikus.\n\u00a0\u00a0\u00a0\u00a0Zsig\u00f3\u00a0R\u00f3bert \u00fagy folytatta, a korm\u00e1ny tervei szerint Eur\u00f3p\u00e1ban els\u0151k\u00e9nt a magyar emberek mondhatj\u00e1k el orsz\u00e1gos n\u00e9pszavaz\u00e1son, hogy mit gondolnak err\u0151l. \"Addig is minden csat\u00e1t v\u00e1llalunk a magyar gyermekek v\u00e9delm\u00e9ben\" - fogalmazott az \u00e1llamtitk\u00e1r.\n\n\n\nMTI 2021. okt\u00f3ber 7.,\n\n"}]