[{"date": "2021-10-07 19:29", "url": "https://koronavirus.gov.hu/cikkek/kormanyszovivo-diakmunkara-jar-az-szja-kedvezmeny-az-arvaellatast-kapok-kapnak", "h1": "Korm\u00e1nysz\u00f3viv\u0151: di\u00e1kmunk\u00e1ra is j\u00e1r az szja-kedvezm\u00e9ny, az \u00e1rvaell\u00e1t\u00e1st kap\u00f3k is kapnak nyugd\u00edjpr\u00e9miumot", "body": "\nNemcsak a norm\u00e1l munkaviszonyra, de di\u00e1kmunk\u00e1ra \u00e9s a gyakornoki \u00e1ll\u00e1sokra is vonatkozik a 25 \u00e9v alattiak szem\u00e9lyi j\u00f6vedelemad\u00f3-kedvezm\u00e9nye, \u00e9s az \u00e1rvaell\u00e1t\u00e1st kap\u00f3k is megkapj\u00e1k a nyugd\u00edjpr\u00e9miumot - t\u00f6bbek k\u00f6zt err\u0151l besz\u00e9lt Szentkir\u00e1lyi Alexandra korm\u00e1nysz\u00f3viv\u0151 a k\u00f6z\u00f6ss\u00e9gi oldal\u00e1ra cs\u00fct\u00f6rt\u00f6k\u00f6n felt\u00f6lt\u00f6tt, Korm\u00e1nyinf\u00f3 Plusz nev\u0171 vide\u00f3j\u00e1ban, amelyben \u00e1llampolg\u00e1rok \u00e1ltal feltett k\u00e9rd\u00e9sekre v\u00e1laszolt.\n\n\n\n\n\n\nArra a k\u00e9rd\u00e9sre, hogy azokra a 25 \u00e9v alattiakra is vonatkozik-e az szja-kedvezm\u00e9ny, akik a fels\u0151oktat\u00e1sban tanulnak, azt mondta: igen, ha van j\u00f6vedelme vagy fizet\u00e9se a hallgat\u00f3nak, \u00edgy janu\u00e1rt\u00f3l t\u00f6bb t\u00edzezer forinttal n\u0151 a 25 \u00e9v alatti fiatalok keresete. Nekik j\u00f6v\u0151re m\u00e1r egy\u00e1ltal\u00e1n nem kell szem\u00e9lyi j\u00f6vedelemad\u00f3t fizetni. Ilyen Magyarorsz\u00e1g t\u00f6rt\u00e9net\u00e9ben m\u00e9g soha nem volt - tette hozz\u00e1.\n\t\t\tM\u00e1r lehet tervezgetni, hogy ki mire k\u00f6lti azt a pluszp\u00e9nzt ami egy \u00e1tlagfizet\u00e9s eset\u00e9n a havi plusz 40 ezer forintot is el\u00e9ri - fogalmazott.\n\t\t\tArra a felvet\u00e9sre, hogy az ad\u00f3visszat\u00e9r\u00edt\u00e9s annak is j\u00e1r-e, aki havonta ig\u00e9nybe veszi a csal\u00e1di ad\u00f3kedvezm\u00e9nyt, \u00fagy v\u00e1laszolt: persze, hiszen \u00e9pp az a c\u00e9l, hogy a gyermekes, dolgoz\u00f3 sz\u00fcl\u0151ket t\u00e1mogass\u00e1k, \u00e9s a gyermekes csal\u00e1dokat tudj\u00e1k meger\u0151s\u00edteni a j\u00e1rv\u00e1ny okozta neh\u00e9zs\u00e9gek k\u00f6zepette. Ezt a t\u00e1mogat\u00e1st is a j\u00f3 gazdas\u00e1gi teljes\u00edtm\u00e9ny teszi lehet\u0151v\u00e9 - fogalmazott a korm\u00e1nysz\u00f3viv\u0151, hozz\u00e1t\u00e9ve: a csal\u00e1di ad\u00f3visszat\u00e9r\u00e9s alapja az id\u00e9n befizetett szem\u00e9lyi j\u00f6vedelemad\u00f3, \u00e9s annak is j\u00e1r, aki ig\u00e9nybe vette a csal\u00e1di ad\u00f3kedvezm\u00e9nyt. Ezt a 2021-ben t\u00e9nylegesen befizetett ad\u00f3 alapj\u00e1n sz\u00e1molj\u00e1k ki, az \u00f6sszege a 2020. decemberi adatok alapj\u00e1n sz\u00e1molt \u00e9ves \u00e1tlagb\u00e9r ad\u00f3szintje lesz - mondta.\n\t\t\tHozz\u00e1tette: minden sz\u00fcl\u0151, aki csal\u00e1di p\u00f3tl\u00e9kra jogosult, sz\u00e1molhat az ad\u00f3visszat\u00e9r\u00edt\u00e9ssel, \u00edgy az is, akinek a gyermeke elm\u00falt 18 \u00e9ves, de m\u00e9g k\u00f6z\u00e9piskol\u00e1ban tanul. Az \u00e9rintettek t\u00f6bbs\u00e9g\u00e9nek semmit nem kell tenni\u00fck, 2022. febru\u00e1r 15-ig automatikusan k\u00e9zhez kapj\u00e1k a nekik j\u00e1r\u00f3 \u00f6sszeget.\n\t\t\tA Stop, Gyurcs\u00e1ny! Stop, Kar\u00e1csony! pet\u00edci\u00f3 c\u00e9lj\u00e1t firtat\u00f3 k\u00e9rd\u00e9sre azt mondta: \u0151t is elkeser\u00edti, hogy 15 \u00e9vvel az \u0151sz\u00f6di besz\u00e9d ut\u00e1n egy\u00e1ltal\u00e1n m\u00e9g felmer\u00fcl az a baloldalon, hogy Gyurcs\u00e1ny Ferencet seg\u00edts\u00e9k vissza a hatalomba. \"Ez\u00e9rt \u00edrtam al\u00e1 \u00e9n is a korm\u00e1nyp\u00e1rtok pet\u00edci\u00f3j\u00e1t, mert sokakkal egy\u00fctt aggodalommal l\u00e1tom azt, hogy a baloldalon ugyanaz a Gyurcs\u00e1ny Ferenc akar visszat\u00e9rni, aki egyszer m\u00e1r t\u00f6nkretette az orsz\u00e1got, a p\u00e9nz\u00fcgyi \u00f6sszeoml\u00e1s sz\u00e9l\u00e9re sodorta Magyarorsz\u00e1got, aki elvette a csal\u00e1dt\u00e1mogat\u00e1sokat, az otthonteremt\u00e9ri t\u00e1mogat\u00e1sokat, aki elad\u00f3s\u00edtotta az orsz\u00e1got, a csal\u00e1dokat, egekbe emelte a rezsit \u00e9s az ad\u00f3kat\" - fogalmazott. Hozz\u00e1tette: sokakkal egy\u00fctt nem szeretn\u00e9, hogyha a l\u00e1nya egy bev\u00e1ndorl\u00f3orsz\u00e1gban n\u0151ne fel. \"Mert ha a baloldal ker\u00fcl hatalomra, akkor \u0151k bizony v\u00e9grehajtan\u00e1k Br\u00fcsszel megrendel\u00e9seit a migr\u00e1nsok betelep\u00edt\u00e9s\u00e9re\" - mondta, arra biztatva m\u00e1sokat, hogy aki szeretn\u00e9 valamilyen form\u00e1ban kifejezni, hogy nem k\u00e9r a m\u00faltb\u00f3l, a Gyurcs\u00e1ny-korszakb\u00f3l, - m\u00e9g akkor sem, hogyha azt \u00faj arcokkal pr\u00f3b\u00e1lj\u00e1k eladni -, az \u00edrja al\u00e1 ezt a pet\u00edci\u00f3t.\n\t\t\tSzentkir\u00e1lyi Alexandra igennel v\u00e1laszolt arra a k\u00e9rd\u00e9sre, hogy az \u00e1rvas\u00e1gi ell\u00e1t\u00e1st kap\u00f3k is megkapj\u00e1k-e a nyugd\u00edjpr\u00e9miumot. Minden nyugd\u00edjszer\u0171 ell\u00e1t\u00e1sban r\u00e9szes\u00fcl\u0151 megkapja a nyugd\u00edjpr\u00e9miumot, nemcsak az \u00f6regs\u00e9gi nyugd\u00edjban r\u00e9szes\u00fcl\u0151k - tette hozz\u00e1. Ismertette: a pr\u00e9mium m\u00e9rt\u00e9ke a gazdas\u00e1gi n\u00f6veked\u00e9snek k\u00f6sz\u00f6nhet\u0151en egys\u00e9gesen 80 ezer forint mindenki sz\u00e1m\u00e1ra, \u00e9s a nyugd\u00edjkieg\u00e9sz\u00edt\u00e9ssel egy\u00fctt kapj\u00e1k az \u00e9rintettek. Besz\u00e9lt arr\u00f3l is, hogy 435 ezer ember a nyugd\u00edjt\u00f6rv\u00e9ny miatt enn\u00e9l kevesebbet kapott volna, de a gazdas\u00e1gi teljes\u00edtm\u00e9ny\u00e9nek k\u00f6sz\u00f6nhet\u0151en a korm\u00e1ny mindenkinek ki tudja fizetni a teljes \u00f6sszeget. Kit\u00e9rt arra is, hogy a korm\u00e1ny v\u00e1llalta a baloldal \u00e1ltal elvett 13. havi nyugd\u00edj vissza\u00e9p\u00edt\u00e9s\u00e9t is. Az eredeti terv k\u00e9theti nyugd\u00edj febru\u00e1ri kifizet\u00e9se, de ha a gazdas\u00e1gban minden j\u00f3l megy, akkor ak\u00e1r egy teljes havi nyugd\u00edjat is kifizethetnek - mondta.\n\t\t\t\u00a0A hitelmorat\u00f3rumban marad\u00e1sra vonatkoz\u00f3 k\u00e9rd\u00e9sre azt v\u00e1laszolta: okt\u00f3ber 31. ut\u00e1n ez m\u00e1r nem automatikus, akik jogosultak r\u00e1 \u00e9s hosszabb\u00edtani szeretn\u00e9k a morat\u00f3riumot 2022. j\u00fanius v\u00e9g\u00e9ig, azoknak most nyilatkozniuk kell a bankjuk fel\u00e9.\n\t\t\tArra a k\u00e9rd\u00e9sre, hogy a korm\u00e1ny a koronav\u00edrus negyedik hull\u00e1m\u00e1ban tervez-e valamilyen szigor\u00edt\u00e1st, azt mondta: a korm\u00e1ny figyelemmel k\u00f6veti a j\u00e1rv\u00e1nyhelyzetet, \u00e9s ha sz\u00fcks\u00e9ges, tov\u00e1bbi d\u00f6nt\u00e9seket hoz. \u00dagy folytatta: a helyzet most m\u00e1r teljesen m\u00e1s, mint a kor\u00e1bbi j\u00e1rv\u00e1nyhull\u00e1mok eset\u00e9n, amikor m\u00e9g nem volt vakcina, \u00e9s ez\u00e9rt a v\u00e9delmet csak a korl\u00e1toz\u00e1sok jelentett\u00e9k. A korl\u00e1toz\u00e1sok viszont komolyan f\u00e9kezik \u00e9s f\u00e9kezt\u00e9k a gazdas\u00e1got, ez\u00e9rt az a c\u00e9l, hogy ne a korl\u00e1toz\u00e1sokkal, hanem az olt\u00e1ssal tudjunk v\u00e9dekezni - h\u00fazta al\u00e1 Szentkir\u00e1lyi Alexandra.\n\t\t\t\u00a0A z\u00f6ld csokr\u00f3l azt mondta: okt\u00f3ber 1-j\u00e9t\u0151l \u00faj, z\u00f6ld otthonok \u00e9p\u00edt\u00e9s\u00e9hez \u00e9s v\u00e1s\u00e1rl\u00e1s\u00e1hoz ig\u00e9nyelhet\u0151 maximum 2,5 sz\u00e1zal\u00e9kos kamat mellett, \u00e9s a legmagasabb t\u00e1mogat\u00e1si \u00f6sszeg 70 milli\u00f3 forint lehet. A megl\u00e9v\u0151 otthonok fel\u00faj\u00edt\u00e1s\u00e1ra tov\u00e1bbra is rendelkez\u00e9sre \u00e1llnak a k\u00fcl\u00f6nb\u00f6z\u0151 csal\u00e1dt\u00e1mogat\u00e1sok, \u00fagy mint az otthonfel\u00faj\u00edt\u00e1si t\u00e1mogat\u00e1s vagy a csok - tette hozz\u00e1.\n\t\t\tAz egyszer haszn\u00e1latos m\u0171anyagokra vonatkoz\u00f3 k\u00e9rd\u00e9sre, miszerint sok helyen haszn\u00e1lj\u00e1k m\u00e9g \u0151ket, azt mondta: a tilt\u00e1s az \u00fajabb k\u00e9szletek beszerz\u00e9s\u00e9re vonatkozik. A m\u00e1r megl\u00e9v\u0151 k\u00e9szleteket m\u00e9g fel lehet haszn\u00e1lni, a keresked\u0151k teh\u00e1t el tudj\u00e1k m\u00e9g adni azokat.\n\t\t\tMTI 2021. okt\u00f3ber 7.\n\n\n\n\u00a0\n\n"}]