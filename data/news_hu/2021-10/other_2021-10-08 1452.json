[{"date": "2021-10-08 14:52", "url": "https://koronavirus.gov.hu/cikkek/kormanyszovivo-jovo-ev-kozepeig-meghosszabbitjak-hitelmoratoriumot", "h1": "Korm\u00e1nysz\u00f3viv\u0151: j\u00f6v\u0151 \u00e9v k\u00f6zep\u00e9ig meghosszabb\u00edtj\u00e1k a hitelmorat\u00f3riumot", "body": "\nA kabinet 2022. j\u00fanius 30-ig meghosszabb\u00edtja a r\u00e1szorul\u00f3k seg\u00edt\u00e9s\u00e9re bevezetett hitelmorat\u00f3riumot - jelentette be a korm\u00e1ny Facebook-oldal\u00e1n k\u00f6zz\u00e9tett p\u00e9nteki vide\u00f3\u00fczenet\u00e9ben Szentkir\u00e1lyi Alexandra korm\u00e1nysz\u00f3viv\u0151.\n\n\nJelezte, hogy ezt a l\u00e9p\u00e9st a nemzeti konzult\u00e1ci\u00f3ban a r\u00e9sztvev\u0151k 91 sz\u00e1zal\u00e9ka is t\u00e1mogatta.\n\u00a0\u00a0\u00a0\u00a0A korm\u00e1nysz\u00f3viv\u0151 utalt arra, hogy a gyermeket nevel\u0151k, a nyugd\u00edjasok, a munkan\u00e9lk\u00fcliek \u00e9s a k\u00f6zfoglalkoztatottak mellett azok \u00e9lhetnek e lehet\u0151s\u00e9ggel, akiknek a j\u00e1rv\u00e1ny alatt cs\u00f6kkent a j\u00f6vedelme. Hozz\u00e1tette: azok a v\u00e1llalkoz\u00e1sok is k\u00e9rhetik a hosszabb\u00edt\u00e1st, amelyeknek \u00e1rbev\u00e9tele legal\u00e1bb negyed\u00e9vel alul m\u00falta az el\u0151z\u0151 \u00e9vit.\n\u00a0\u00a0\u00a0\u00a0Szentkir\u00e1lyi Alexandra arra eml\u00e9keztetett: a morat\u00f3rium fenntart\u00e1sa nem automatikus, ez\u00e9rt az \u00e9rintetteknek nyilatkozniuk kell bankjuk fel\u00e9. Akik k\u00e9pesek erre, mindenk\u00e9ppen \u00e9rdemes folytatniuk a r\u00e9szletek fizet\u00e9s\u00e9t - hangs\u00falyozta.\n\u00a0\u00a0\u00a0\u00a0Biztat\u00f3nak nevezte, hogy a gazdas\u00e1g sikeres \u00fajraind\u00edt\u00e1s\u00e1nak eredm\u00e9nyek\u00e9nt t\u00f6bben dolgoznak, mint a j\u00e1rv\u00e1ny kezdet\u00e9n, folytat\u00f3dik a b\u00e9rek emelked\u00e9se, a gyermekes csal\u00e1dok pedig t\u00f6bb sz\u00e1zezer forintot kapnak vissza j\u00f6v\u0151 \u00e9v elej\u00e9n.\n\u00a0\u00a0\u00a0\u00a0Mindezek seg\u00edtik, hogy a magyar lakoss\u00e1g meger\u0151s\u00f6dj\u00f6n, \u00e9s a hiteleket is rendezni tudja - \u00e9rt\u00e9kelt Szentkir\u00e1lyi Alexandra.\n\u00a0\u00a0\u00a0\u00a0Eml\u00e9keztetett arra: a 2008-as v\u00e1ls\u00e1g idej\u00e9n t\u00f6bb sz\u00e1zezer csal\u00e1d nem tudta fizetni hitel\u00e9t. Az akkori korm\u00e1ny azonban mindennem\u0171 t\u00e1mogat\u00e1s n\u00e9lk\u00fcl hagyta ezeket az embereket, m\u00edg a jelenlegi korm\u00e1ny hitelt\u00f6rleszt\u00e9si morat\u00f3riuma seg\u00edti a koronav\u00edrus-j\u00e1rv\u00e1ny miatt bajba ker\u00fclteket - h\u00edvta fel a figyelmet.\n\u00a0\u00a0\u00a0\u00a02010 \u00f3ta lez\u00e1rtuk a devizahitel-korszakot, \u00e9s j\u00f3val nagyobb biztons\u00e1gban vannak a hitelesek - id\u00e9zte fel a korm\u00e1nysz\u00f3viv\u0151 a vide\u00f3\u00fczenetben.\n\nMTI 2021. okt\u00f3ber 8.\n\n"}]