[{"date": "2021-10-30 09:46", "url": "https://koronavirus.gov.hu/cikkek/novak-katalin-jovore-mintegy-3500-milliardot-fordit-kormany-csaladokra", "h1": "Nov\u00e1k Katalin: j\u00f6v\u0151re mintegy 3500 milli\u00e1rdot ford\u00edt a korm\u00e1ny a csal\u00e1dokra", "body": "\nJ\u00f6v\u0151re m\u00e1r a GDP 6,2 sz\u00e1zal\u00e9k\u00e1t, mintegy 3500 milli\u00e1rd forintot ford\u00edt a korm\u00e1ny a csal\u00e1dokra - nyilatkozta a Magyar Nemzetnek Nov\u00e1k Katalin, \u00e9s hangs\u00falyozta: mindez j\u00f3 befektet\u00e9s, ami megt\u00e9r\u00fcl majd.\n\n\n\n\n\n\nA napilap szombati sz\u00e1m\u00e1ban megjelent interj\u00faban Nov\u00e1k Katalin azzal kapcsolatban, hogy a baloldal szerint v\u00e1laszt\u00e1si k\u00f6lts\u00e9gvet\u00e9st k\u00e9sz\u00edtett a korm\u00e1ny, azt mondta: 2010 \u00f3ta minden \u00e9vben n\u00f6velt\u00e9k a csal\u00e1dt\u00e1mogat\u00e1sokra ford\u00edtott \u00f6sszeget, ami igazolja, milyen jelent\u0151s a csal\u00e1dok ir\u00e1nti elk\u00f6telezetts\u00e9ge a korm\u00e1nynak. \"Nem most kezdt\u00fck el ezt a munk\u00e1t, hanem folyamatosan \u00e9s dinamikusan emelkedtek a forr\u00e1sok. J\u00f6v\u0151re m\u00e1r 3500 milli\u00e1rd forint k\u00f6r\u00fcl lesz a csal\u00e1dok t\u00e1mogat\u00e1s\u00e1ra ford\u00edtott \u00f6sszeg, ami 2010-ben ennek alig t\u00f6bb mint negyede, mind\u00f6ssze 960 milli\u00e1rd forint volt. Ez azt jelenti, hogy 2022-ben a GDP 6,2 sz\u00e1zal\u00e9k\u00e1t ford\u00edtjuk erre a c\u00e9lra, ami nemzetk\u00f6zileg is kiemelked\u0151\" - k\u00f6z\u00f6lte.\n\t\t\tMint mondta, nem p\u00e9nzoszt\u00e1sr\u00f3l van sz\u00f3, hanem j\u00f3l v\u00e9giggondolt l\u00e9p\u00e9sekr\u0151l, hiszen 2010 \u00f3ta k\u00f6vetkezetesen cs\u00f6kkentik a j\u00f6vedelmeket terhel\u0151 ad\u00f3kat. \"Eml\u00e9kszem, amikor bevezett\u00fck az egykulcsos szem\u00e9lyi j\u00f6vedelemad\u00f3t, a huhog\u00f3k azt mondt\u00e1k, ez t\u00f6nkreteszi majd a k\u00f6lts\u00e9gvet\u00e9st, m\u00e9gis n\u0151ttek az ad\u00f3bev\u00e9telek \u00e9s a fogyaszt\u00e1s. Most is arra sz\u00e1m\u00edtunk, hogy valamilyen m\u00f3don megjelenik majd a gazdas\u00e1gban az a p\u00e9nz, amit a csal\u00e1dok meg tudnak takar\u00edtani. Most sem megszor\u00edt\u00e1sokban gondolkodunk, hanem igyeksz\u00fcnk n\u00f6velni az emberek mozg\u00e1ster\u00e9t. Term\u00e9szetesen egy vil\u00e1gj\u00e1rv\u00e1ny gazdas\u00e1gi bizonytalans\u00e1got is jelent, de m\u00e1ra a gazdas\u00e1g n\u00f6veked\u00e9se el\u00e9rte a j\u00e1rv\u00e1ny el\u0151tti szintet, \u00e9s a foglalkoztatotts\u00e1gi adatok is kiv\u00e1l\u00f3ak. A mostani t\u00e1mogat\u00e1sokra is befektet\u00e9sk\u00e9nt gondolunk, amely k\u00e9s\u0151bb megt\u00e9r\u00fcl majd\" - fogalmazott a miniszter.\n\t\t\tAz \u00fajabb \u00f6tvenmilli\u00e1rd forintos b\u00f6lcs\u0151defejleszt\u00e9si p\u00e1ly\u00e1zatokkal kapcsolatban elmondta: az el\u0151zetes \u00fctemterv szerint haladnak a b\u00f6lcs\u0151de\u00e9p\u00edt\u00e9sek, \u00e9s ez azt jelenti, hogy 2022 v\u00e9g\u00e9re minimum hetvenezer f\u00e9r\u0151hely lesz teljesen k\u00e9szen vagy \u00e9p\u00edt\u00e9s alatt. A lez\u00e1rt p\u00e1ly\u00e1zatokn\u00e1l nagyj\u00e1b\u00f3l 66 ezer f\u00e9r\u0151helyn\u00e9l j\u00e1rnak, itt a fenntart\u00f3k m\u00e1r \u00e9p\u00edtik az \u00faj \u00e9p\u00fcleteket vagy m\u00e1r b\u0151v\u00edtett\u00e9k a f\u00e9r\u0151helyeik sz\u00e1m\u00e1t.\n\t\t\tA miniszter szerint az a fontos, hogy minden b\u00f6lcs\u0151d\u00e9s kor\u00fa gyermekn\u00e9l, ahol a sz\u00fcl\u0151k ig\u00e9nylik, legyen el\u00e9rhet\u0151 b\u00f6lcs\u0151dei hely. Ehhez sz\u00fcks\u00e9ges a v\u00e1llalati szf\u00e9ra szerepv\u00e1llal\u00e1sa is. N\u00f6velni kell a munkahelyi b\u00f6lcs\u0151d\u00e9k sz\u00e1m\u00e1t, de \u00e9rdekes m\u00f3don erre a munkaad\u00f3k eddig nem igaz\u00e1n rezon\u00e1ltak.\n\t\t\tAzzal kapcsolatban, hogy az Id\u0151sek Tan\u00e1csa hogyan fogadja a 13. havi nyugd\u00edj vissza\u00e9p\u00edt\u00e9s\u00e9t, Nov\u00e1k Katalin elmondta: egy\u00f6ntet\u0171en pozit\u00edv a fogadtat\u00e1s. \u00dagy \u00e9rzik, hogy most visszakapnak valamit, amit kor\u00e1bban elvettek t\u0151l\u00fck. Amikor a baloldal megsz\u00fcntette a 13. havi nyugd\u00edjat, az nagyon f\u00e1j\u00f3 pont volt sz\u00e1mukra.\n\t\t\tAzon persze mindig lehet vitatkozni, hogy mennyivel kellene, lehetne m\u00e9g t\u00f6bbet adni, de amikor elvesznek egy m\u00e1r l\u00e9tez\u0151 jogosults\u00e1got - ahogy egy\u00e9bk\u00e9nt a csal\u00e1di ad\u00f3kedvezm\u00e9nyt, a gyes harmadik \u00e9v\u00e9t is megsz\u00fcntett\u00e9k, az otthonteremt\u00e9si t\u00e1mogat\u00e1sokkal egy\u00fctt -, az egy olyan sokk, melynek a hat\u00e1sa hosszan megmarad a k\u00f6z\u00f6ss\u00e9gben. \u00cdgy a nyugd\u00edjasok k\u00e1rp\u00f3tl\u00e1sa az anyagi vonatkoz\u00e1s mellett j\u00f3v\u00e1t\u00e9teli k\u00e9rd\u00e9s is - jelentette ki.\n\t\t\tMint mondta, azon dolgoznak, hogy meglegyen a mozg\u00e1ster\u00fck a teljes 13. havi nyugd\u00edj vissza\u00e9p\u00edt\u00e9s\u00e9hez, de j\u00e1rv\u00e1nyhelyzet van. \"Ki gondolta volna k\u00e9t \u00e9ve, hogy h\u00f3napokra be kell z\u00e1rk\u00f3znunk, \u00e9s teljes gazdas\u00e1gi szegmensek \u00e1llnak majd le? Nem szeretn\u00e9nk teh\u00e1t elhamarkodott \u00edg\u00e9reteket tenni. Az Orb\u00e1n-korm\u00e1ny egyik legnagyobb \u00e9rt\u00e9ke a hiteless\u00e9ge. Kor\u00e1bban is megtartottuk az \u00edg\u00e9reteinket, \u00e9s ez\u00e9rt fontos most is, hogyan fogalmazunk. Biztosan teh\u00e1t csak az \u00e9v v\u00e9ge fel\u00e9 lehet majd err\u0151l nyilatkozni. A k\u00e9theti plusznyugd\u00edj viszont m\u00e1r most is biztos, hogy meg\u00e9rkezik febru\u00e1rban a nyugd\u00edjasokhoz\" - mondta Nov\u00e1k Katalin.\n\t\t\tA miniszter az interj\u00faban arr\u00f3l is besz\u00e9lt: nem v\u00e9letlen, hogy a baloldalon nincsenek csal\u00e1dpolitikusok, mert ez a t\u00e9ma nekik nem fontos. Szoci\u00e1lpolitik\u00e1val foglalkoz\u00f3 szakemberek vannak a baloldalon, de olyan csal\u00e1dpolitikai f\u00f3kusz\u00fa karaktereket, akik nem a szeg\u00e9nys\u00e9gpolitika r\u00e9szek\u00e9nt tekintenek a csal\u00e1dpolitik\u00e1ra, hanem a k\u00f6z\u00e9poszt\u00e1llyal is foglalkozn\u00e1nak, nem tal\u00e1lunk k\u00f6z\u00f6tt\u00fck. A baloldalnak megvan a k\u00e9plete: ugyanazt csin\u00e1ln\u00e1k, amit Nyugat-Eur\u00f3p\u00e1ban az elvbar\u00e1taik, akik, mivel nem sz\u00fcletik el\u00e9g gyermek, azt a megold\u00e1st v\u00e1lasztj\u00e1k, hogy bev\u00e1ndorl\u00f3kkal p\u00f3tolj\u00e1k \u0151ket\n\n\t\t\tMTI 2021. okt\u00f3ber 30.\u00a0\n\n\n\n\n\n\n\n\n\n\n"}]