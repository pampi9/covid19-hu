[{"date": "2021-10-04 20:05", "url": "https://koronavirus.gov.hu/cikkek/szijjarto-magyarorszag-2030-ra-gdp-je-3-szazalekat-fogja-kutatas-fejlesztesre-forditani", "h1": "Szijj\u00e1rt\u00f3: Magyarorsz\u00e1g 2030-ra GDP-je 3 sz\u00e1zal\u00e9k\u00e1t fogja kutat\u00e1s-fejleszt\u00e9sre ford\u00edtani", "body": "\nMagyarorsz\u00e1g korm\u00e1nya sz\u00e1mos int\u00e9zked\u00e9ssel t\u00e1mogatja a kutat\u00e1s-fejleszt\u00e9si (K+F) tev\u00e9kenys\u00e9get, f\u0151 c\u00e9lja, hogy az erre ford\u00edtott \u00f6sszeg 2030-ra el\u00e9rje a brutt\u00f3 hazai term\u00e9k (GDP) 3 sz\u00e1zal\u00e9k\u00e1t - jelentette ki a t\u00e1rca szerint Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n a Szellemi Tulajdon Vil\u00e1gszervezet\u00e9nek (WIPO) genfi \u00fcl\u00e9s\u00e9n.\n\nA k\u00f6zlem\u00e9ny szerint besz\u00e9d\u00e9ben a k\u00fcl\u00fcgyminiszter arr\u00f3l sz\u00e1molt be, hogy a koronav\u00edrus-j\u00e1rv\u00e1ny sz\u00e1mos tanuls\u00e1ggal szolg\u00e1lt a vil\u00e1g sz\u00e1m\u00e1ra \u00e9s vil\u00e1gosan megmutatta az innov\u00e1ci\u00f3 fontoss\u00e1g\u00e1t. Ezzel kapcsolatban pedig k\u00f6sz\u00f6netet mondott a kutat\u00f3i \u00e9s orvosi k\u00f6z\u00f6ss\u00e9gnek, ami\u00e9rt ilyen r\u00f6vid id\u0151 alatt siker\u00fclt kifejleszteni\u00fck az olt\u00f3anyagokat.\nLesz\u00f6gezte: a vakcin\u00e1k jelentik az egyetlen megold\u00e1st a v\u00e1ls\u00e1g eg\u00e9szs\u00e9g\u00fcgyi dimenzi\u00f3j\u00e1ra, \u00edgy a vil\u00e1g teljes lakoss\u00e1g\u00e1nak beolt\u00e1s\u00e1ra k\u00e9pesnek kell lennie a nemzetk\u00f6zi k\u00f6z\u00f6ss\u00e9gnek, azaz a sikeres v\u00e9dekez\u00e9s m\u00e1ra els\u0151sorban kapacit\u00e1s k\u00e9rd\u00e9se. Majd hozz\u00e1tette, hogy Magyarorsz\u00e1g ez\u00e9rt saj\u00e1t olt\u00f3anyaggy\u00e1rat \u00e9p\u00edt, \u00e9s rem\u00e9lhet\u0151leg m\u00e1s orsz\u00e1gok is hasonl\u00f3an tesznek.\nSzijj\u00e1rt\u00f3\u00a0P\u00e9ter hangs\u00falyozta, hogy nem szabad ideol\u00f3giai vagy politikai k\u00e9rd\u00e9sk\u00e9nt kezelni a k\u00fcl\u00f6nb\u00f6z\u0151 vakcin\u00e1kat, hiszen azok az \u00e9letment\u00e9s eszk\u00f6zei. A hat\u00f3s\u00e1goknak szakmai, t\u00e9nyeken alapul\u00f3 elj\u00e1r\u00e1st kell folytatniuk az enged\u00e9lyez\u00e9sek ter\u00e9n, kiz\u00e1rva minden egy\u00e9b szempontot - v\u00e9lekedett.\nAl\u00e1h\u00fazta: egyesek szeretn\u00e9k, ha a j\u00e1rv\u00e1nyra tekintettel feloldan\u00e1k a koronav\u00edrus elleni vakcin\u00e1k szabadalmi oltalm\u00e1t, azonban a magyar korm\u00e1ny szerint ez elt\u00e1ntor\u00edthatn\u00e1 a kutat\u00f3kat munk\u00e1juk folytat\u00e1s\u00e1t\u00f3l a j\u00f6v\u0151ben.\n\nV\u00e9gezet\u00fcl kiemelte, hogy a vil\u00e1ggazdas\u00e1g \u00e9s vil\u00e1gkereskedelem szempontj\u00e1b\u00f3l \"fekete \u00e9vnek\" sz\u00e1m\u00edt\u00f3 2020 ut\u00e1n \u00f6szt\u00f6n\u00f6zni kell a beruh\u00e1z\u00e1sokat, \u00edgy t\u00e1mogatva a munkahelyteremt\u00e9st, miut\u00e1n tavaly 140 milli\u00f3 ember v\u00e1lt munkan\u00e9lk\u00fcliv\u00e9 glob\u00e1lisan. Ehhez fontos a kis- \u00e9s k\u00f6zepes v\u00e1llalkoz\u00e1sok t\u00e1mogat\u00e1sa abban, hogy k\u00e9pesek legyenek k\u00fclf\u00f6ldi piacokra l\u00e9pni. Mint mondta, ez k\u00fcl\u00f6n\u00f6sen l\u00e9nyeges Magyarorsz\u00e1gon, amely a vil\u00e1g egyik legnyitottabb gazdas\u00e1ga, \u00edgy a korm\u00e1ny tov\u00e1bbra is nagy er\u0151kkel fogja seg\u00edteni a K+F-kapacit\u00e1sok fejleszt\u00e9s\u00e9t.\n\nMTI\n\n"}]