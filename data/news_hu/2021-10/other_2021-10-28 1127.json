[{"date": "2021-10-28 11:27", "url": "https://koronavirus.gov.hu/cikkek/kormanyinfo-munkaadok-eloirhatjak-koronavirus-elleni-vedooltast-", "h1": "Korm\u00e1nyinf\u00f3: Munkafelt\u00e9tel lehet a v\u00e9d\u0151olt\u00e1s \u00e9s maszkot kell viselni a t\u00f6megk\u00f6zleked\u00e9sben", "body": "\nA korm\u00e1ny d\u00f6nt\u00e9se \u00e9rtelm\u00e9ben a \u00a0j\u00e1rv\u00e1ny megf\u00e9kez\u00e9s\u00e9\u00e9rt a munkaad\u00f3k el\u0151\u00edrhatj\u00e1k a koronav\u00edrus elleni v\u00e9d\u0151olt\u00e1st a munkav\u00e9gz\u00e9s felt\u00e9telek\u00e9nt, ha a dolgoz\u00f3k biztons\u00e1ga ezt k\u00edv\u00e1nja - jelentette be a Minisztereln\u00f6ks\u00e9get vezet\u0151 miniszter a cs\u00fct\u00f6rt\u00f6ki Korm\u00e1nyinf\u00f3n. Az int\u00e9zked\u00e9s c\u00e9lja, hogy min\u00e9l t\u00f6bben olttass\u00e1k be magukat, hogy ez\u00e1ltal m\u00e9rs\u00e9kelni tudjuk a negyedik hull\u00e1mot. Guly\u00e1s Gergely elmondta azt is, hogy november 1-t\u0151l ism\u00e9t maszkot kell viselni a k\u00f6z\u00f6ss\u00e9gi k\u00f6zleked\u00e9si eszk\u00f6z\u00f6k\u00f6n, emellett l\u00e1togat\u00e1si tilalmat rendelnek el az eg\u00e9szs\u00e9g\u00fcgyi int\u00e9zm\u00e9nyekben.\n\n\n\u00a0\nA munk\u00e1ltat\u00f3k el\u0151\u00edrhatj\u00e1k az olt\u00e1s felv\u00e9tel\u00e9t dolgoz\u00f3iknak\nA korm\u00e1ny d\u00f6nt\u00e9se \u00e9rtelm\u00e9ben a munkaad\u00f3k el\u0151\u00edrhatj\u00e1k a koronav\u00edrus elleni v\u00e9d\u0151olt\u00e1st a munkav\u00e9gz\u00e9s felt\u00e9telek\u00e9nt, ha a dolgoz\u00f3k biztons\u00e1ga ezt k\u00edv\u00e1nja. Ezt az \u00e1llam mint munkaad\u00f3 is \u00e9rv\u00e9nyes\u00edteni fogja, az \u00f6nkorm\u00e1nyzatokn\u00e1l pedig a polg\u00e1rmester d\u00f6nthet az olt\u00e1s el\u0151\u00edr\u00e1s\u00e1r\u00f3l - tette hozz\u00e1.\n\u00a0\u00a0\u00a0\u00a0Elmondta: a kabinet szakemberekkel konzult\u00e1lva, az operat\u00edv t\u00f6rzs javaslat\u00e1ra hozta meg d\u00f6nt\u00e9seit, m\u00edg az olt\u00e1s el\u0151\u00edr\u00e1s\u00e1val kapcsolatos int\u00e9zked\u00e9st a munkaad\u00f3k szervezeteinek javaslat\u00e1ra hozt\u00e1k.\n\u00a0\u00a0\u00a0\u00a0Megism\u00e9telte: az olt\u00e1shoz k\u00e9pest minden m\u00e1s v\u00e9dekez\u00e9si m\u00f3d csak m\u00e1sodlagos hat\u00e9konys\u00e1g\u00fa az olt\u00e1shoz k\u00e9pest. Ez\u00e9rt minden olyan int\u00e9zked\u00e9s fontos, amely n\u00f6veli az oltottak sz\u00e1m\u00e1t - jelentette ki.\nRegisztr\u00e1ci\u00f3 olt\u00e1sra: www.vakcinainfo.gov.hu; Online id\u0151pontfoglal\u00f3: www.eeszt.gov.hu\u00a0\n\u00a0\nMaszkvisel\u00e9s a t\u00f6megk\u00f6zleked\u00e9sen \u00e9s l\u00e1togat\u00e1si tilalom a k\u00f3rh\u00e1zakban \nNovember 1-t\u0151l maszkot kell viselni a k\u00f6z\u00f6ss\u00e9gi k\u00f6zleked\u00e9si eszk\u00f6z\u00f6k\u00f6n, emellett l\u00e1togat\u00e1si tilalmat rendelnek el az eg\u00e9szs\u00e9g\u00fcgyi int\u00e9zm\u00e9nyekben, a szoci\u00e1lis int\u00e9zm\u00e9nyekben ut\u00f3bbir\u00f3l a vezet\u0151 d\u00f6nthet - sorolta a miniszter m\u00e9g a korm\u00e1ny d\u00f6nt\u00e9seit, amelyeket a j\u00e1rv\u00e1ny f\u00e9kez\u00e9se \u00e9rdek\u00e9ben hozott.\n\u00a0\u00a0\u00a0Hangs\u00falyozta: az int\u00e9zked\u00e9sek c\u00e9lja, hogy min\u00e9l t\u00f6bben olttass\u00e1k be magukat. A j\u00e1rv\u00e1ny-el\u0151rejelz\u00e9sek abban ugyanis egyet\u00e9rtenek, hogy a negyedik hull\u00e1m sor\u00e1n ugr\u00e1sszer\u0171en megn\u0151het a fert\u0151z\u00e9sek sz\u00e1ma, m\u00edg a k\u00f3rh\u00e1zba vagy l\u00e9legeztet\u0151g\u00e9pre ker\u00fcl\u0151k\u00e9 \u00e9s az elhunytak\u00e9 kisebb m\u00e9rt\u00e9kben, de n\u00f6vekedni fog, \u00edgy a helyzet int\u00e9zked\u00e9seket ig\u00e9nyel.\n\u00a0\u00a0\u00a0\u00a0A megbeteged\u00e9sek sz\u00e1ma azokban az orsz\u00e1gokban alacsonyabb, ahol magas az oltottak ar\u00e1nya, \u00e9s min\u00e9l alacsonyabb az \u00e1toltotts\u00e1g, ann\u00e1l tragikusabb a helyzet.\n\u00a0\nA c\u00e9l, hogy min\u00e9l t\u00f6bben olttass\u00e1k be magukat \u00e9s megf\u00e9kezz\u00fck negyedik j\u00e1rv\u00e1nyhull\u00e1mot\nA d\u00f6nt\u00e9s indokak\u00e9nt azt mondta, akkor tudj\u00e1k a negyedik hull\u00e1mot m\u00e9rs\u00e9kelni \u00e9s az \u00fajabb hull\u00e1mokat elker\u00fclni, ha az oltotts\u00e1g magasabb lesz.\n\u00a0\u00a0\u00a0\u00a0A munk\u00e1ltat\u00f3 \u00e1ltal elv\u00e1rt v\u00e9d\u0151olt\u00e1s al\u00f3l orvosi igazol\u00e1ssal kaphat felment\u00e9st az, akinek valamilyen betegs\u00e9ge miatt \u00e1rtalmas lenne az olt\u00e1s - r\u00e9szletezte.\n\u00a0\u00a0\u00a0\u00a0Ha valaki m\u00e9gsem veszi fel az olt\u00e1st, azt fizet\u00e9s n\u00e9lk\u00fcli szabads\u00e1gra lehet k\u00fcldeni, \u00e9s ha egy \u00e9vn\u00e9l tov\u00e1bb ez a helyzet fenn\u00e1ll \u00e9s a szab\u00e1lyoz\u00e1st indokolt fenntartani, a munkaviszonyt is meg lehet sz\u00fcntetni - mondta.\n\u00a0\u00a0\u00a0Elmondta, hogy az olt\u00e1s k\u00f6telez\u0151v\u00e9 t\u00e9tel\u00e9nek lehet\u0151s\u00e9g\u00e9t a munkahelyeken a Magyar Kereskedelmi \u00e9s Iparkamara \u00e9s a turizmus ter\u00fclet\u00e9n t\u00f6bb mint t\u00edz szervezet k\u00e9rte.\n\u00a0\u00a0\u00a0\u00a0K\u00f6z\u00f6lte, a rendelkez\u00e9s addig marad \u00e9letben, am\u00edg \"a j\u00e1rv\u00e1ny vel\u00fcnk van\".\n\u00a0\u00a0\u00a0\u00a0Ez a rendelkez\u00e9s az ir\u00e1nyad\u00f3 az \u00e1llami c\u00e9gekn\u00e9l \u00e9s a nagy \u00e1llami alrendszerekn\u00e9l, \u00edgy a pedag\u00f3gusokn\u00e1l is - mondta.\n\u00a0\u00a0\u00a0\u00a0A miniszter elmondta, a k\u00f6zszf\u00e9ra oltotts\u00e1ga l\u00e9nyegesen magasabb, mint a t\u00e1rsadalom\u00e9 \u00e1ltal\u00e1ban, de a fegyveres test\u00fcletekn\u00e9l alacsonyabb az oltotts\u00e1g. K\u00f6zl\u00e9se szerint nem mer\u00fclt fel, hogy az \u00e1llamigazgat\u00e1sban lehet\u0151v\u00e9 tegy\u00e9k az otthoni munkav\u00e9gz\u00e9st.\n\u00a0\u00a0\u00a0\u00a0Felid\u00e9zte, n\u00e9h\u00e1ny k\u00f3rh\u00e1z m\u00e1r elrendelte a l\u00e1togat\u00e1si tilalmat, ugyanakkor megmaradnak olyan kiv\u00e9telek, mint a haldokl\u00f3k l\u00e1togat\u00e1sa. M\u0171t\u00e9tek elhalaszt\u00e1sa vagy a kiskunhalasi j\u00e1rv\u00e1nyk\u00f3rh\u00e1z megnyit\u00e1sa nem mer\u00fclt fel, mert nagy sz\u00e1mban van szabad k\u00f3rh\u00e1zi \u00e1gy - k\u00f6z\u00f6lte.\n\u00a0\u00a0\u00a0\u00a0A miniszter kijelentette, \"b\u0151ven elegend\u0151 l\u00e9legeztet\u0151g\u00e9p \u00e1ll rendelkez\u00e9sre\" Magyarorsz\u00e1gon, amikor pedig ezen eszk\u00f6z\u00f6k esetleges t\u00fal\u00e1razotts\u00e1g\u00e1r\u00f3l k\u00e9rdezt\u00e9k, k\u00f6z\u00f6lte, a v\u00e1s\u00e1rl\u00e1s idej\u00e9n az \u00e1r \"a szabadrabl\u00e1s keretei k\u00f6z\u00f6tt meghat\u00e1rozott volt\". Eml\u00e9keztetett: a beszerz\u00e9sek idej\u00e9n voltak olyan becsl\u00e9sek, hogy ak\u00e1r egyszerre 10 ezer ember g\u00e9pi l\u00e9legeztet\u00e9s\u00e9re is sz\u00fcks\u00e9g lehet\n\u00a0\nAz olt\u00e1s a leghat\u00e9konyabb fegyver a v\u00edrus ellen\nMinden olyan int\u00e9zked\u00e9s, ami az olt\u00e1s ir\u00e1nti kedvet cs\u00f6kkenti \u00e9s m\u00e1s, alternat\u00edv megold\u00e1sokat k\u00f6nny\u00edt meg, az rossz \u00e9s helytelen - fogalmazott Guly\u00e1s Gergely, megeml\u00edtve: a kabinet \u00e1ll\u00e1spontja pedig tov\u00e1bbra is az, hogy magasabb oltotts\u00e1gi mutat\u00f3val lehet g\u00e1tat vetni a j\u00e1rv\u00e1ny terjed\u00e9s\u00e9nek.\nK\u00f6z\u00f6lte: ha technikailag megoldhat\u00f3, a korm\u00e1ny egy\u00fcttm\u0171k\u00f6dik abban is ak\u00e1r, hogy a nagyfoglalkoztat\u00f3k dolgoz\u00f3i sz\u00e1m\u00e1ra kihelyezett olt\u00f3pontokat rendezzenek be. A v\u00e9detts\u00e9gi igazolv\u00e1nyok k\u00fclf\u00f6ldi elfogad\u00e1s\u00e1r\u00f3l a miniszter \u00fagy nyilatkozott, k\u00e9ts\u00e9gk\u00edv\u00fcl az a biztos, ha valakinek k\u00e9t olt\u00e1sa van, olyan vakcin\u00e1val, amelyet az adott orsz\u00e1g elfogad.\n\u00a0\u00a0\u00a0\u00a0Az orsz\u00e1got lez\u00e1rni semmilyen k\u00f6r\u00fclm\u00e9nyek k\u00f6z\u00f6tt nem akarj\u00e1k - jelentette ki Guly\u00e1s Gergely a tov\u00e1bbi j\u00e1rv\u00e1ny\u00fcgyi int\u00e9zked\u00e9sekre vonatkoz\u00f3 k\u00e9rd\u00e9sre v\u00e1laszolva.\n\u00a0\u00a0\u00a0\u00a0Sz\u00f3lt arr\u00f3l, hogy 2022 v\u00e9g\u00e9re kell k\u00e9sz lennie a debreceni olt\u00f3anyaggy\u00e1rnak, \u00e9s a c\u00e9l az, hogy legyen koronav\u00edrus elleni magyar vakcina, am\u00edg nincs ilyen, b\u00e9rgy\u00e1rt\u00e1sra kell berendezkedni, licencet kell v\u00e1s\u00e1rolni.\n\u00a0\u00a0\u00a0\u00a0Eml\u00e9keztetett arra, hogy Rom\u00e1ni\u00e1t\u00f3l 50 koronav\u00edrusos beteget vett \u00e1t Magyarorsz\u00e1g \u00e1pol\u00e1sra. Hozz\u00e1tette: \u00fajabb k\u00e9r\u00e9s m\u00e1s orsz\u00e1gt\u00f3l nem \u00e9rkezett.\n\u00a0\nA migr\u00e1ci\u00f3s nyom\u00e1s tov\u00e1bb fog er\u0151s\u00f6dni\n\u00a0\u00a0\u00a0A miniszter arr\u00f3l is besz\u00e9lt, hogy eg\u00e9sz Eur\u00f3p\u00e1ban ism\u00e9t nagy a migr\u00e1ci\u00f3s nyom\u00e1s \u00e9s v\u00e1rhat\u00f3an tov\u00e1bb fog er\u0151s\u00f6dni.\n\u00a0\u00a0\u00a0\u00a0Azt mondta: j\u00f3 lenne, ha az Eur\u00f3pai Bizotts\u00e1g a migr\u00e1ci\u00f3 p\u00e1rtj\u00e1r\u00f3l a k\u00fcls\u0151 hat\u00e1rv\u00e9delem p\u00e1rtj\u00e1ra \u00e1llna, mert ha nem akarjuk, hogy a j\u00e1rv\u00e1ny \u00e9s a gazdas\u00e1g \u00fajraind\u00edt\u00e1s\u00e1nak idej\u00e9n destabiliz\u00e1l\u00f3djon Eur\u00f3pa, hat\u00e9kony hat\u00e1rv\u00e9delemre \u00e9s ehhez megfelel\u0151 eur\u00f3pai hozz\u00e1j\u00e1rul\u00e1sra van sz\u00fcks\u00e9g.\n\u00a0\u00a0\u00a0\u00a0A korm\u00e1ny lev\u00e9lben fordul a bizotts\u00e1ghoz, hogy legal\u00e1bb r\u00e9szben t\u00e9r\u00edtse meg az EU a ker\u00edt\u00e9s\u00e9p\u00edt\u00e9s \u00e1r\u00e1t - k\u00f6z\u00f6lte.\n\u00a0\u00a0\u00a0\u00a0Kifejtette: az afganiszt\u00e1ni helyzet \u00e9s a feh\u00e9rorosz hat\u00e1ron t\u00f6rt\u00e9ntek miatt er\u0151s\u00f6dik a migr\u00e1ci\u00f3s nyom\u00e1s. Most a napi \u00e1tlag az illeg\u00e1lis hat\u00e1r\u00e1tl\u00e9p\u00e9seket tekintve 319 eset, tavaly, az \u00e9v hasonl\u00f3 id\u0151szak\u00e1ban 97-en k\u00eds\u00e9relt\u00e9k ezt meg - k\u00f6z\u00f6lte.\n\u00a0\nBr\u00fcsszel tov\u00e1bbra is bev\u00e1ndorl\u00e1sp\u00e1rti\n\n\u00a0\u00a0\u00a0\u00a0\u00dagy v\u00e9lte, Eur\u00f3p\u00e1ban \u00fajrakezd\u0151d\u00f6tt a migr\u00e1ci\u00f3 kezel\u00e9s\u00e9vel kapcsolatos vita, \u00e9s egyel\u0151re a bizotts\u00e1g sajn\u00e1latos m\u00f3don a migr\u00e1ci\u00f3 p\u00e1rtj\u00e1n \u00e1ll. A test\u00fclet bel\u00fcgyi biztosa n\u00e9h\u00e1ny nappal ezel\u0151tt arr\u00f3l besz\u00e9lt, hogy a j\u00e1rv\u00e1ny ut\u00e1ni helyre\u00e1ll\u00edt\u00e1s csak akkor lehets\u00e9ges, ha abban a migr\u00e1nsok \u00e9s a migr\u00e1nsszervezetek is r\u00e9szt vesznek, migr\u00e1nsok n\u00e9lk\u00fcl nem tudtunk volna megbirk\u00f3zni a j\u00e1rv\u00e1nnyal, a t\u00e1rsadalmaknak sz\u00fcks\u00e9g\u00fck van a migr\u00e1ci\u00f3ra, \u00e9s nem kell f\u00e9lni t\u0151le - id\u00e9zte fel a miniszter.\n\u00a0\u00a0\u00a0\u00a0Azt mondta: \u00fagy t\u0171nik, a bizotts\u00e1g egyel\u0151re m\u00e9g nem l\u00e1tja a helyes v\u00e1laszt, egyre t\u00f6bben azonban igen, Manfred Weber, az Eur\u00f3pai N\u00e9pp\u00e1rt frakci\u00f3vezet\u0151je p\u00e9ld\u00e1ul egy\u00e9rtelm\u0171v\u00e9 tette, hogy t\u00e1mogatja a fizikai hat\u00e1rok l\u00e9tes\u00edt\u00e9s\u00e9t \u00e9s azt, hogy az EU j\u00e1ruljon hozz\u00e1 a k\u00fcls\u0151 hat\u00e1rok v\u00e9delm\u00e9hez.\nYlva Johanssonnak, az Eur\u00f3pai Bizotts\u00e1gi bel\u00fcgyi biztos\u00e1nak migr\u00e1ci\u00f3t t\u00e1mogat\u00f3 nyilatkozat\u00e1r\u00f3l azt mondta, minden orsz\u00e1gnak saj\u00e1t mag\u00e1nak kell eld\u00f6ntenie, hogy sz\u00fcks\u00e9ge van-e a migr\u00e1nsokra. Magyarorsz\u00e1g mindig is toler\u00e1ns volt, nem gondolja, hogy meg kellene mondania m\u00e1s uni\u00f3s tag\u00e1llamoknak, hogyan d\u00f6ntsenek a migr\u00e1ci\u00f3r\u00f3l.\n\u00a0\u00a0\u00a0\u00a0K\u00f6z\u00f6lte, Magyarorsz\u00e1g 2016-ban n\u00e9pszavaz\u00e1st is tartott err\u0151l a k\u00e9rd\u00e9sr\u0151l, ahol a v\u00e1laszt\u00f3polg\u00e1rok soha nem l\u00e1tott sz\u00e1mban utas\u00edtott\u00e1k el a migr\u00e1ci\u00f3t. Szerinte 1989 \u00f3ta sem n\u00e9pszavaz\u00e1son, sem orsz\u00e1ggy\u0171l\u00e9si v\u00e1laszt\u00e1son egyetlenegy k\u00e9rd\u00e9s vagy p\u00e1rt sem kapott akkora t\u00e1mogat\u00e1st, mint a migr\u00e1ci\u00f3 elutas\u00edt\u00e1sa.\n\u00a0\nM\u00e1rki-Zay bev\u00e1ndorl\u00e1sp\u00e1rti baloldali\n\u00a0\u00a0\u00a0\u00a0Guly\u00e1s Gergely 2022-ben durva kamp\u00e1nyra sz\u00e1m\u00edt, mert a 2002 \u00e9s 2010 k\u00f6z\u00f6tti, illetve a mostani korm\u00e1ny teljes\u00edtm\u00e9ny\u00e9t \u00f6sszehasonl\u00edtva, a polg\u00e1ri korm\u00e1ny tev\u00e9kenys\u00e9ge eredm\u00e9nyesebb. Ez\u00e9rt a politikai ellenfeleiknek az az \u00e9rdeke, min\u00e9l durv\u00e1bb, v\u00e1daskod\u00e1ssal, r\u00e1galommal teli kamp\u00e1ny legyen - k\u00f6z\u00f6lte.\n\u00a0\u00a0\u00a0\u00a0\u00a0Guly\u00e1s Gergely annak a v\u00e9lem\u00e9ny\u00e9nek adott hangot, hogy M\u00e1rki-Zay P\u00e9ter ellenz\u00e9ki minisztereln\u00f6k-jel\u00f6lt is a baloldal azon r\u00e9sz\u00e9hez tartozik, amely \"felt\u00e9tlen t\u00e1mogat\u00f3ja a migr\u00e1ci\u00f3nak\", az ellenz\u00e9k gy\u0171l\u00f6let elleni k\u00fczdelm\u00e9r\u0151l sz\u00f3lva pedig megeml\u00edtette: e t\u00e9ren eredm\u00e9nyt \u00e9rhetnek el a baloldalon, \"ha \u00f6nmagukat le\u00e1ll\u00edtj\u00e1k\". \u00a0A M\u00e1rki-Zay P\u00e9ter \u00e1ltal nyilv\u00e1noss\u00e1gra hozott, \u0151t lej\u00e1ratni c\u00e9lz\u00f3, \u00e1ll\u00edt\u00e1sa szerint a Fidesz \u00e1ltal k\u00e9sz\u00edtett dosszi\u00e9r\u00f3l azt mondta: a korm\u00e1nyf\u0151jel\u00f6ltet \"m\u00e9g a saj\u00e1tja is kinevett\u00e9k\" miatta. A nyilv\u00e1noss\u00e1gra hozott inform\u00e1ci\u00f3k a sajt\u00f3ban megtal\u00e1lhat\u00f3k. \"Nem \u00e9rdemes egym\u00e1st ennyire len\u00e9zni\" - fogalmazott.\n\n\u00a0\n\u00a0\n\u00a0\n\n"}]