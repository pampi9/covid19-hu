[{"date": "2021-10-06 14:02", "url": "https://koronavirus.gov.hu/cikkek/tortenelmi-rekordon-az-europai-energiaarak-kormany-megvedi-rezsicsokkentest", "h1": "T\u00f6rt\u00e9nelmi rekordon az eur\u00f3pai energia\u00e1rak - A korm\u00e1ny megv\u00e9di a rezsics\u00f6kkent\u00e9st", "body": "\nA magyar emberek \u00e9s v\u00e1llalkoz\u00e1sok energia\u00e1rait m\u00e1ig v\u00e9di a korm\u00e1ny, mert ez a korm\u00e1ny a rezsics\u00f6kkent\u00e9s korm\u00e1nya \u2013 jelentette ki Schanda Tam\u00e1s, az Innov\u00e1ci\u00f3s \u00e9s Technol\u00f3giai Miniszt\u00e9rium \u00e1llamtitk\u00e1ra, szerd\u00e1n a n\u00f6vekv\u0151 eur\u00f3pai \u00a0energia\u00e1rakkal kapcsolatban. Az eur\u00f3pai \u00e1rrobban\u00e1s \u00a0az uni\u00f3s korm\u00e1nyf\u0151k tal\u00e1lkoz\u00f3j\u00e1n is t\u00e9ma. Orb\u00e1n Viktor minisztereln\u00f6k szerint Br\u00fcsszel hib\u00e1ja is, hogy egekbe vannak az energia \u00e1rak. \u00a0R\u00e1ad\u00e1sul egy kl\u00edmav\u00e9delmi javaslatnak \u00e1lc\u00e1zott javaslat keret\u00e9ben Br\u00fcsszel tov\u00e1bbi ad\u00f3kat akar kivetni a g\u00e9pkocsi- \u00e9s lak\u00e1stulajdonosokra. A korm\u00e1nyf\u0151 egy\u00e9rtelm\u0171v\u00e9 tette, azon fog dolgozni, hogy Br\u00fcsszel ne emelje az energia\u00e1rakat.\n\n\nAz energia\u00e1rak t\u00f6rt\u00e9nelmi cs\u00facsokat \u00e9rtek el az EU-ban, a f\u00f6ldg\u00e1z \u00e9s az \u00e1ram vil\u00e1gpiaci \u00e1ra t\u00f6bbsz\u00f6r\u00f6s\u00e9re n\u0151tt az elm\u00falt h\u00f3napokban. Mindez a rezsid\u00edjak jelent\u0151s m\u00e9rt\u00e9k\u0171 megemelked\u00e9s\u00e9hez vezetett sz\u00e1mos uni\u00f3s tag\u00e1llamban, ugyanis az energiaszolg\u00e1ltat\u00f3k r\u00f6gt\u00f6n a lakoss\u00e1gra h\u00e1r\u00edtott\u00e1k a terheket.\nA n\u00f6vekv\u0151 energia\u00e1rakkal kapcsolatban Schanda Tam\u00e1s az ITM \u00e1llamtitk\u00e1ra kijelentette, hogy a magyar emberek \u00e9s v\u00e1llalkoz\u00e1sok energia\u00e1rait m\u00e1ig v\u00e9di a korm\u00e1ny, mert ez a korm\u00e1ny a rezsics\u00f6kkent\u00e9s korm\u00e1nya.\u00a0 Kifejtette, azt is, hogy a korm\u00e1ny beavatkoz\u00e1s\u00e1nak k\u00f6sz\u00f6nhet\u0151en Eur\u00f3p\u00e1ban ma is a magyar lakoss\u00e1g fizeti a legolcs\u00f3bb g\u00e1z \u00e1rat \u00e9s a m\u00e1sodik legolcs\u00f3bb \u00e1ram \u00e1rat, ellent\u00e9tben a 2010 el\u0151tti id\u0151szakkal, amikor h\u00e1romszoros\u00e1ra emelt\u00e9k a g\u00e1z \u00e1r\u00e1t, az \u00e1ram\u00e9t pedig a dupl\u00e1j\u00e1ra. 2013-14-ben 25%-kal cs\u00f6kkentett\u00fck a g\u00e1z, az \u00e1ram \u00e9s a t\u00e1vh\u0151 \u00e1r\u00e1t. A rezsics\u00f6kkent\u00e9st azonban nem volt el\u00e9g egyszer megl\u00e9pni,\u00a0 az alacsony \u00e1rakat, az\u00f3ta is t\u00f6bb fronton v\u00e9deni kell.\u00a0 V\u00e9deni kell a vil\u00e1gpiaci \u00e1rak emelked\u00e9s\u00e9t\u0151l \u00e9s v\u00e9deni kell a br\u00fcsszeli pr\u00f3b\u00e1lkoz\u00e1sokt\u00f3l is. A korm\u00e1ny \u00e1ltal bevezetett rezsics\u00f6kkent\u00e9ssel a csal\u00e1dok minden \u00e9vben \u00e1tlagosan k\u00f6r\u00fclbel\u00fcl 200 ezer forintot sp\u00f3rolnak.\nAz \u00e1llamtitk\u00e1r besz\u00e1molt arr\u00f3l is, hogy Br\u00fcsszel a kl\u00edmav\u00e1ltoz\u00e1sra hivatkozva olyan \u00faj ad\u00f3kat akar r\u00e1nk k\u00e9nyszer\u00edteni, ami a magyar csal\u00e1dok rezsij\u00e9t emeln\u00e9 meg, mindez sz\u00e1munkra elfogadhatatlan.\u00a0A korm\u00e1ny szerint most, a koronav\u00edrus-j\u00e1rv\u00e1ny ut\u00e1ni gazdas\u00e1gi \u00fajraind\u00edt\u00e1s sor\u00e1n sem engedhetj\u00fck meg, hogy a magyar emberekre h\u00e1r\u00edts\u00e1k a br\u00fcsszeli kl\u00edmav\u00e9delmi javaslatok \u00e9s az energiapiacokon bek\u00f6vetkezett v\u00e1ltoz\u00e1sok \u00e1r\u00e1t.\nA j\u00e1rv\u00e1ny ut\u00e1ni \u00e9letr\u0151l sz\u00f3l\u00f3 nemzeti konzult\u00e1ci\u00f3ban v\u00e1laszad\u00f3k 99%-a nyilatkozott \u00fagy, hogy a k\u00f6rnyezetszennyez\u00e9s \u00e1r\u00e1t a k\u00f6rnyezetrombol\u00f3 nagyv\u00e1llalatokkal kell megfizettetni nem a magyar csal\u00e1dokkal, ez\u00e9rt a korm\u00e1ny ezt az \u00e1ll\u00e1spontot k\u00e9pviseli a br\u00fcsszeli vit\u00e1kban.\n\nMagyarorsz\u00e1g \u00e1ll\u00e1spontja szerint az Eur\u00f3pai Uni\u00f3nak v\u00e1ltoztatnia kell az energia\u00e1rakkal kapcsolatos politik\u00e1j\u00e1n - jelentette ki\u00a0Orb\u00e1n\u00a0Viktor minisztereln\u00f6k szerd\u00e1n a szlov\u00e9niai Brd\u00f3ban az eur\u00f3pai uni\u00f3s tagorsz\u00e1gok \u00e9s a nyugat-balk\u00e1ni t\u00e9rs\u00e9get alkot\u00f3 orsz\u00e1gok \u00e1llam-, illetve korm\u00e1nyf\u0151inek tal\u00e1lkoz\u00f3j\u00e1t megel\u0151z\u0151en. A\u00a0korm\u00e1nyf\u0151 \u00fagy v\u00e9li, legal\u00e1bb r\u00e9szben az Eur\u00f3pai Bizotts\u00e1g hib\u00e1ja, hogy az \u00e1rak megemelkedtek.\u00a0Meg kell v\u00e1ltoztatni bizonyos szab\u00e1lyoz\u00e1sokat, k\u00fcl\u00f6nben mindenki h\u00e1tr\u00e1nyt fog szenvedni - fogalmazott.\nOrb\u00e1n\u00a0Viktor azt is lesz\u00f6gezte, hogy Magyarorsz\u00e1got az \u00e1remelked\u00e9s egyel\u0151re nem \u00e9rinti, mert az \u00e1rak nem emelkedhetnek a megszabott fels\u0151 hat\u00e1rn\u00e1l magasabbra. Az Eur\u00f3pai Bizotts\u00e1g javasolta, \u00fagynevezett z\u00f6ld meg\u00e1llapod\u00e1s azonban k\u00f6zvetett ad\u00f3z\u00e1st rejt mag\u00e1ban a lak\u00e1stulajdonosok \u00e9s az aut\u00f3tulajdonosok sz\u00e1m\u00e1ra, ez Magyarorsz\u00e1g sz\u00e1m\u00e1ra elfogadhatatlan - tette hozz\u00e1.\nAz EU-tagorsz\u00e1gok vezet\u0151i kedd esti munkavacsor\u00e1jukon kit\u00e9rtek az emelked\u0151 energia\u00e1rak k\u00e9rd\u00e9s\u00e9re is, \u00e9s uni\u00f3s r\u00e9szr\u0151l jelezt\u00e9k, hogy a k\u00f6vetkez\u0151 hetekben behat\u00f3bban is foglalkoznak ezzel a t\u00e9m\u00e1val.\n\n"}]