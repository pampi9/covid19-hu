[{"date": "2021-10-21 15:20", "url": "https://koronavirus.gov.hu/cikkek/kormanyinfo-koronavirus-elleni-vedekezesben-legfontosabb-az-oltas", "h1": "Korm\u00e1nyinf\u00f3: A koronav\u00edrus elleni v\u00e9dekez\u00e9sben a legfontosabb az olt\u00e1s", "body": "\nA koronav\u00edrus elleni v\u00e9dekez\u00e9sben a legfontosabb az olt\u00e1s, b\u00e1rki hordhat maszkot, de ilyen k\u00f6telez\u0151 d\u00f6nt\u00e9st a korm\u00e1ny nem hozott. Meger\u0151s\u00edtette: a gy\u00fclekez\u00e9si jog korl\u00e1toz\u00e1sok n\u00e9lk\u00fcl gyakorolhat\u00f3 okt\u00f3ber 23-\u00e1n - \u00a0k\u00f6z\u00f6lte a Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6k\u00f6n a Korm\u00e1nyinf\u00f3n.\n\n\n\u00a0\nA leghat\u00e9konyabb fegyver a v\u00edrus ellen az olt\u00e1s\nGuly\u00e1s Gergely a sajt\u00f3t\u00e1j\u00e9koztat\u00f3n a j\u00e1rv\u00e1nnyal kapcsolatban kifejtette, hogy a koronav\u00edrus elleni v\u00e9dekez\u00e9sben a legfontosabb az olt\u00e1s, b\u00e1rki hordhat maszkot, de egyel\u0151re ilyen k\u00f6telez\u0151 d\u00f6nt\u00e9st a korm\u00e1ny nem hozott. Meger\u0151s\u00edtette: a gy\u00fclekez\u00e9si jog korl\u00e1toz\u00e1sok n\u00e9lk\u00fcl gyakorolhat\u00f3 okt\u00f3ber 23-\u00e1n. Regisztr\u00e1ci\u00f3 olt\u00e1sra: www.vakcinainfo.gov.hu; Online id\u0151pontfoglal\u00f3: www.eeszt.gov.hu\n\u00a0\nEU-cs\u00facs \u2013 a korm\u00e1ny elk\u00f6telezett a rezsics\u00f6kkent\u00e9s megv\u00e9d\u00e9se mellett \nBr\u00fcsszel a kl\u00edmav\u00e9delemre hivatkozva megad\u00f3ztatn\u00e1 az emberek lak\u00e1sait \u00e9s aut\u00f3it; a magyar korm\u00e1ny ezt elutas\u00edtja, \u00e9s elk\u00f6telezett a rezsics\u00f6kkent\u00e9s eredm\u00e9nyeinek megv\u00e9d\u00e9se mellett - k\u00f6z\u00f6lte a Minisztereln\u00f6ks\u00e9get vezet\u0151 miniszter.\nElmondta: a cs\u00fct\u00f6rt\u00f6k\u00f6n kezd\u0151d\u0151 br\u00fcsszeli EU-cs\u00facs legfontosabb t\u00e9m\u00e1ja az energia\u00e1rak k\u00e9rd\u00e9se lesz, mert egyfajta \"rezsikr\u00edzis\" van mindenhol Eur\u00f3p\u00e1ban a \"hihetetlen magas, \u00e9gbe sz\u00f6k\u00f6tt\" energiak\u00f6lts\u00e9gek miatt.\n\u00a0\u00a0\u00a0\u00a0Guly\u00e1s\u00a0Gergely azt mondta, ennek a vil\u00e1gpiaci \u00e1rak mellett a legf\u0151bb oka az, hogy az Eur\u00f3pai Bizotts\u00e1g \u00e1tgondolatlan energiapolitik\u00e1t folytat. A legnagyobb vesz\u00e9ly az, hogy a bizotts\u00e1g r\u00e1terheln\u00e9 az \u00e1remel\u00e9seket a fogyaszt\u00f3kra, megad\u00f3ztatva a lak\u00e1sokat \u00e9s az aut\u00f3kat - tette hozz\u00e1. A miniszter szerint ez ny\u00edlt t\u00e1mad\u00e1s a rezsics\u00f6kkent\u00e9s ellen.\n\u00a0\u00a0\u00a0\u00a0K\u00f6z\u00f6lte: a visegr\u00e1di orsz\u00e1gok v\u00e9t\u00f3zni fognak ebben az \u00fcgyben, el fogj\u00e1k utas\u00edtani az err\u0151l sz\u00f3l\u00f3 br\u00fcsszeli javaslatot. A magyar korm\u00e1ny a \"lehet\u0151 leghat\u00e1rozottabban elk\u00f6telezett\" a rezsics\u00f6kkent\u00e9s eredm\u00e9nyeinek megv\u00e9d\u00e9se mellett - sz\u00f6gezte le.\n\u00a0\u00a0\u00a0\u00a0\u00dagy \u00e9rt\u00e9kelt: Eur\u00f3pai Bizotts\u00e1g az elm\u00falt id\u0151szakban hozott int\u00e9zked\u00e9sei hozz\u00e1j\u00e1rultak a v\u00e1ls\u00e1g kialakul\u00e1s\u00e1hoz, Br\u00fcsszel ugyanis a kl\u00edmav\u00e9delemre hivatkozva er\u0151ltette a hagyom\u00e1nyos eur\u00f3pai energiatermel\u00e9s le\u00e9p\u00edt\u00e9s\u00e9t, a g\u00e1z- \u00e9s \u00e1rampiacot \u00e1tmenet n\u00e9lk\u00fcl liberaliz\u00e1lta. Emellett - folytatta -, amikor m\u00e1r tavaly \u00e9rz\u00e9kelhet\u0151ek voltak a v\u00e1ls\u00e1g el\u0151jelei - mert a t\u00e1roz\u00f3i szint rekordalacsony volt, a kereslet er\u0151s\u00f6d\u00f6tt, a k\u00edn\u00e1lat cs\u00f6kkent, a hossz\u00fa t\u00e1v\u00fa g\u00e1zszerz\u0151d\u00e9sek pedig kifut\u00f3ban voltak - akkor Br\u00fcsszel f\u00e9l \u00e9ven kereszt\u00fcl semmit nem tett, az Eur\u00f3p\u00e1t nyersanyaggal ell\u00e1t\u00f3 partnerekkel \u00e9rdemi egyeztet\u00e9st nem folytatott.\n\u00a0\u00a0\u00a0\u00a0Guly\u00e1s\u00a0Gergely szerint az Eur\u00f3pai Bizotts\u00e1g javaslata most az eur\u00f3pai uni\u00f3s kibocs\u00e1jt\u00e1skereskedelmi rendszert (ETS) ki akarja terjeszteni a k\u00f6z\u00fati k\u00f6zleked\u00e9sre, az aut\u00f3kra, a k\u00f6z\u00e9p\u00fcletekre \u00e9s a csal\u00e1di h\u00e1zakra \u00e9s a fogyaszt\u00f3kra is.\n\u00a0\nMagyarorsz\u00e1gon a legalacsonyabb a g\u00e1z \u00e9s a villany lakoss\u00e1gi \u00e1ra, m\u00edg a kor\u00e1bbi korm\u00e1ny az energiac\u00e9gek oldal\u00e1n \u00e1llt\n\n\u00a0\u00a0\u00a0\u00a0Ez - mondta - azt jelenten\u00e9, hogy Br\u00fcsszel megad\u00f3ztatn\u00e1 az emberek lak\u00e1sait \u00e9s aut\u00f3it, ahelyett, hogy \u00e9rv\u00e9nyes\u00edten\u00e9 a szennyez\u0151 fizet elv\u00e9t, \u00e9s a multinacion\u00e1lis v\u00e1llalatokkal fizettetn\u00e9 meg a k\u00f6rnyezetszennyez\u00e9s k\u00f6lts\u00e9geit.\n\u00a0\u00a0\u00a0\u00a0Kifejtette: a f\u00f6ldg\u00e1z \u00e1ra az eur\u00f3pai piacokon egy \u00e9v alatt 400 sz\u00e1zal\u00e9kkal, m\u00edg a villamosenergia \u00e1ra 80-100 sz\u00e1zal\u00e9kkal n\u0151tt, \u00e9s Magyarorsz\u00e1gon k\u00edv\u00fcl minden eur\u00f3pai orsz\u00e1gban emelkedett a rezsi \u00e1ra.\n\u00a0\u00a0\u00a0\u00a0Felh\u00edvta a figyelmet arra: Magyarorsz\u00e1gon a legalacsonyabb a g\u00e1z \u00e9s a villany lakoss\u00e1gi \u00e1ra, a lakoss\u00e1gi fogyaszt\u00f3k eset\u00e9ben Budapesten egy kilowatt\u00f3ra \u00e1ram \u00e1ra 10 eur\u00f3, B\u00e9csben ennek t\u00f6bb mint k\u00e9tszeres\u00e9t, Berlinben pedig majdnem h\u00e1rom \u00e9s f\u00e9lszerszeres\u00e9t kell fizetni. Hozz\u00e1tette: a g\u00e1z egys\u00e9g\u00e1ra a magyar f\u0151v\u00e1rosban 2,87 eur\u00f3, B\u00e9csben h\u00e1romszor ennyit, Berlinben t\u00f6bb mint dupl\u00e1j\u00e1t fizetik a fogyaszt\u00f3k, m\u00edg Sv\u00e9dorsz\u00e1gban nyolcszor ennyit kell fizetni a g\u00e1z\u00e9rt.\n\u00a0\u00a0\u00a0\u00a0Jelezte: ha a baloldal \u00e1ltal is er\u0151ltetett piaci \u00e1rakat vezetn\u00e9 be a korm\u00e1ny, akkor egy \u00e1tlagos magyar csal\u00e1d 386 ezer forinttal fizetne t\u00f6bbet \u00e9vente, mint most, amikor a nemzetk\u00f6zi \u00e1ram\u00e1r 40 sz\u00e1zal\u00e9k\u00e1t \u00e9s a g\u00e1z piaci \u00e1r\u00e1nak 30 sz\u00e1zal\u00e9k\u00e1t fizetik a fogyaszt\u00f3k. \u00a0\u00a0\u00a0\u00a0Eml\u00e9keztetett: a baloldali korm\u00e1nyok a multinacion\u00e1lis c\u00e9gek \u00e9s a nagy energiac\u00e9gek p\u00e1rtj\u00e1n \u00e1lltak a magyar fogyaszt\u00f3kkal szemben, 2002 \u00e9s a 2010 k\u00f6z\u00f6tt 15-sz\u00f6r adtak enged\u00e9lyt az \u00e1ram \u00e9s a g\u00e1z \u00e1r\u00e1nak emel\u00e9s\u00e9re. A g\u00e1z \u00e1ra \u00edgy 206 sz\u00e1zal\u00e9kkal, \u00e1ram\u00e9 pedig 97 sz\u00e1zal\u00e9kkal emelkedett, m\u00edg az elm\u00falt 8 \u00e9vben a rezsik\u00f6lts\u00e9gek nem n\u0151ttek, hanem cs\u00f6kkentek - sz\u00f6gezte le.\n\u00a0\u00a0\u00a0\u00a0Guly\u00e1s\u00a0Gergely azt is vesz\u00e9lyesnek nevezte, hogy Br\u00fcsszel 2035-ig betiltan\u00e1 a benzines \u00e9s a d\u00edzellel \u00fczemel\u0151 aut\u00f3kat. Kiemelte: Budapest baloldali vezet\u00e9se m\u00e1r most a d\u00edzelek betilt\u00e1s\u00e1r\u00f3l besz\u00e9l, dug\u00f3d\u00edjat akar bevezetni, mik\u00f6zben a multinacion\u00e1lis c\u00e9gek k\u00f6vetkezm\u00e9nyek n\u00e9lk\u00fcl szennyezhetik a k\u00f6rnyezetet.\n\u00a0\nA migr\u00e1ci\u00f3s nyom\u00e1s rendk\u00edv\u00fcli m\u00e9rt\u00e9kben megn\u0151tt\n\u00a0\u00a0\u00a0\u00a0Eml\u00e9keztetett arra, hogy a nap folyam\u00e1n k\u00e9tnapos uni\u00f3s cs\u00facstal\u00e1lkoz\u00f3 kezd\u0151dik Br\u00fcsszelben az \u00e1llam- \u00e9s a korm\u00e1nyf\u0151k r\u00e9szv\u00e9tel\u00e9vel, a tan\u00e1cskoz\u00e1son Magyarorsz\u00e1gnak is lesznek javaslatai.\n\u00a0\u00a0\u00a0\u00a0Elmondta, az a magyar k\u00e9r\u00e9s, hogy \u00fagy m\u00f3dos\u00edts\u00e1k az uni\u00f3s jogszab\u00e1lyokat, hogy a tranzitz\u00f3n\u00e1kat vissza lehessen \u00e1ll\u00edtani. Nincs enn\u00e9l hat\u00e9konyabb m\u00f3dja a v\u00e9dekez\u00e9snek - fogalmazott.\n\u00a0\u00a0\u00a0\u00a0Azt javasolta, mindenhol az Eur\u00f3pai Uni\u00f3 hat\u00e1rain k\u00edv\u00fcl d\u00f6ntsenek a menek\u00fcltst\u00e1tuszr\u00f3l, mert neh\u00e9z kitoloncolni azt, aki egyszer uni\u00f3s ter\u00fcletre l\u00e9pett.\n\u00a0\u00a0\u00a0\u00a0Guly\u00e1s\u00a0Gergely k\u00f6z\u00f6lte, a javaslatok az\u00e9rt is indokoltak, mert a migr\u00e1ci\u00f3s nyom\u00e1s rendk\u00edv\u00fcli m\u00e9rt\u00e9kben megn\u0151tt.\n\u00a0\u00a0\u00a0\u00a0Kifejtette: tavaly janu\u00e1r \u00e9s okt\u00f3ber k\u00f6zepe k\u00f6z\u00f6tt k\u00f6zel 28 ezren pr\u00f3b\u00e1lt\u00e1k meg enged\u00e9ly n\u00e9lk\u00fcl \u00e9s eredm\u00e9nytelen\u00fcl \u00e1tl\u00e9pni a magyar hat\u00e1rt. Id\u00e9n ugyanebben az id\u0151szakban 91 500-an pr\u00f3b\u00e1lkoztak az enged\u00e9ly n\u00e9lk\u00fcli hat\u00e1r\u00e1tl\u00e9p\u00e9ssel, k\u00f6zt\u00fck 82 ezren a magyar-szerb hat\u00e1ron, de a ker\u00edt\u00e9snek k\u00f6sz\u00f6nhet\u0151en Magyarorsz\u00e1g \u0151ket t\u00e1vol tudta tartani.\n\u00a0\u00a0\u00a0\u00a0A hat\u00e1rv\u00e9delemmel foglalkoz\u00f3 rend\u0151r\u00f6k \u00e9s az \u0151ket seg\u00edt\u0151 katon\u00e1k biztos\u00edtj\u00e1k a d\u00e9li hat\u00e1r v\u00e9delm\u00e9t; ker\u00edt\u00e9s n\u00e9lk\u00fcl a hat\u00e1r v\u00e9delm\u00e9re itt biztosan nem lenne hasonl\u00f3 hat\u00e9konys\u00e1ggal lehet\u0151s\u00e9g - mondta.\n\u00a0\u00a0\u00a0\u00a0Guly\u00e1s\u00a0Gergely k\u00f6z\u00f6lte, a j\u00f3l mutatja a visegr\u00e1di n\u00e9gyek egy\u00fcttm\u0171k\u00f6d\u00e9s\u00e9t, hogy okt\u00f3ber 15-t\u0151l k\u00e9t h\u00f3napon kereszt\u00fcl 50 f\u0151s cseh rend\u0151ri kontingens is seg\u00edti a magyar hat\u00e1rv\u00e9delmet.\n\u00a0\u00a0\u00a0\u00a0A miniszter szerint Br\u00fcsszelnek nem s\u00fajtani kell a hat\u00e1raikat megv\u00e9d\u0151 \u00e1llamokat, hanem seg\u00edteni. Magyarorsz\u00e1g egyetlen fill\u00e9rt sem kapott ker\u00edt\u00e9s\u00e9p\u00edt\u00e9sre, holott nemcsak saj\u00e1t, hanem az EU hat\u00e1rait is v\u00e9di - mutatott r\u00e1.\n\u00a0\u00a0\u00a0\u00a0Hozz\u00e1tette: az 588 milli\u00e1rd forinthoz, amit Magyarorsz\u00e1g eddig hat\u00e1rv\u00e9delemre k\u00f6lt\u00f6tt, h\u00e9tmilli\u00e1rd forinttal j\u00e1rult hozz\u00e1 az EU.\n\u00a0\u00a0\u00a0\u00a0Ez elfogadhatatlan - hangoztatta, megjegyezve: Magyarorsz\u00e1g nem politikai t\u00e1mogat\u00e1st kapott, hanem politikai t\u00e1mad\u00e1sokkal szembes\u00fclt Br\u00fcsszelb\u0151l.\n\n"}]