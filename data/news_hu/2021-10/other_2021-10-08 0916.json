[{"date": "2021-10-08 09:16", "url": "https://koronavirus.gov.hu/cikkek/orban-viktor-az-oltas-mukodik", "h1": "Orb\u00e1n Viktor: az olt\u00e1s m\u0171k\u00f6dik  ", "body": "\nM\u00e1r a sokadik vari\u00e1ns tombol, \u00e9s v\u00e1rhat\u00f3an lesznek \u00fajabbak is, az \u0151szi id\u0151j\u00e1r\u00e1s miatt pedig gyorsabban terjed a k\u00f3rokoz\u00f3. Amit azonban minden orvos biztosan mond, hogy az olt\u00e1s m\u0171k\u00f6dik, \u00e9s a harmadik jobb, ha van, mint ha nincs - mondta Orb\u00e1n Viktor minisztereln\u00f6k a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban p\u00e9nteken. A korm\u00e1nyf\u0151 besz\u00e1molt arr\u00f3l is, hogy j\u00f6v\u0151 h\u00e9ten \u0151 is felveszi a harmadik v\u00e9d\u0151olt\u00e1st. K\u00f6z\u00f6lte, hogy a magyar gazdas\u00e1g teljes\u00edtm\u00e9nye el\u00e9rte a j\u00e1rv\u00e1ny el\u0151tti szintet, ez\u00e9rt lehet\u0151s\u00e9g ny\u00edlik sok olyan l\u00e9p\u00e9sre, amelyre eddig nem lehetett gondolni: nyolcvanezer forintos nyugd\u00edjpr\u00e9miumot adnak, a csal\u00e1dok visszakapj\u00e1k a 2021-ben befizetett ad\u00f3t \u00e9s lehet\u0151s\u00e9g van egyes szektorok b\u00e9r\u00e9nek megemel\u00e9s\u00e9re is.\n\n\n\u00a0\nA v\u00edrus ellen csak az olt\u00e1s seg\u00edt\n\u00a0\u00a0\u00a0Orb\u00e1n Viktor minisztereln\u00f6k is felveszi a koronav\u00edrus elleni harmadik v\u00e9d\u0151olt\u00e1st. A korm\u00e1nyf\u0151 besz\u00e1molt arr\u00f3l is, hogy j\u00f6v\u0151 h\u00e9ten adatja be \u00a0mag\u00e1nak felveszi a koronav\u00edrus elleni harmadik v\u00e9d\u0151olt\u00e1st. Mindenkinek azt tan\u00e1csolta, hogy vegye fel a harmadik olt\u00e1st.\n\u00a0\u00a0\u00a0\u00a0K\u00f6z\u00f6lte: a Covid-19 m\u00e9g fiatal v\u00edrus, \u00edgy senki nem tud semmi biztosat, de m\u00e1r a t\u00f6bbedik vari\u00e1ns tombol, \u00e9s v\u00e1rhat\u00f3an lesznek \u00fajabbak is.\n\u00a0\u00a0\u00a0\u00a0Amit azonban minden orvos biztosan mond, hogy az olt\u00e1s m\u0171k\u00f6dik, \u00e9s a harmadik jobb, ha van, mint ha nincs - fejtette ki.\n\u00a0\u00a0\u00a0\u00a0Hozz\u00e1tette: az \u0151szi id\u0151j\u00e1r\u00e1s miatt is gyorsabban terjed most a k\u00f3rokoz\u00f3.\nRegisztr\u00e1ci\u00f3 olt\u00e1sra: www.vakcinainfo.gov.hu\n\u00a0\nNyugd\u00edjpr\u00e9mium, csal\u00e1di ad\u00f3visszat\u00e9r\u00edt\u00e9s, fiatalok szja-mentess\u00e9ge\n\nA magyar gazdas\u00e1g teljes\u00edtm\u00e9nye el\u00e9rte a j\u00e1rv\u00e1ny el\u0151tti szintet, ez\u00e9rt lehet\u0151s\u00e9g ny\u00edlik sok olyan l\u00e9p\u00e9sre, amelyre eddig nem lehetett gondolni.\u00a0A korm\u00e1nyf\u0151\u00a0kifejtette: nyolcvanezer forintos nyugd\u00edjpr\u00e9miumot adnak, \u00e9s a csal\u00e1dok visszakapj\u00e1k a 2021-ben befizetett ad\u00f3t.\nA korm\u00e1nyf\u0151 k\u00f6z\u00f6lte: egymilli\u00f3 fiatalt \u00e9rint majd, hogy nem kell szja-t fizetnie.\n\u00a0\u00a0\u00a0\u00a0Az\u00e9rt is k\u00fczdenek, hogy a 13. havi nyugd\u00edj eg\u00e9sz\u00e9t visszaadhass\u00e1k - mondta. Ennek a felt\u00e9telei most m\u00e9g nincsenek meg, de ha a k\u00f6vetkez\u0151 h\u00f3napokban mindenki j\u00f3l teszi a dolg\u00e1t az orsz\u00e1gban, akkor lehet\u0151v\u00e9 v\u00e1lik - fogalmazott.\n\u00a0\u00a0 Megjegyezte: ha pedig a minim\u00e1lb\u00e9rt val\u00f3ban fel tudj\u00e1k emelni 200 ezer forintra - ami azt jelenten\u00e9, hogy a minim\u00e1lb\u00e9r magasabb lesz, mint a Gyurcs\u00e1ny-Bajnai-korm\u00e1ny idej\u00e9n az \u00e1tlagb\u00e9r volt -, \"akkor egy sz\u00e9p \u00e9vet z\u00e1rhatunk majd\".\n\u00a0\nLehet\u0151s\u00e9g van sokak b\u00e9r\u00e9nek megemel\u00e9s\u00e9re \nBejelentette: 2022. janu\u00e1r 1-j\u00e9t\u0151l megemelik \"az \u00e1pol\u00f3n\u0151k b\u00e9r\u00e9t 21 sz\u00e1zal\u00e9kkal, a b\u00f6lcs\u0151dei dolgoz\u00f3k\u00e9t h\u00fasszal, a szoci\u00e1lis vil\u00e1gban dolgoz\u00f3k\u00e9t h\u00fasz sz\u00e1zal\u00e9kkal, \u00e9s a kult\u00far\u00e1ban dolgoz\u00f3k\u00e9t is\" h\u00fasz sz\u00e1zal\u00e9kkal.\n\u00a0\u00a0 A minisztereln\u00f6k elmondta: a pedag\u00f3gusoknak igazuk van, mert \u0151k voltak az els\u0151k, akikn\u00e9l b\u00e9rrendez\u00e9st hajtottak v\u00e9gre 2013-2014 k\u00f6r\u00fcl. Akkor egy nagyar\u00e1ny\u00fa emel\u00e9s t\u00f6rt\u00e9nt, de id\u0151k\u00f6zben a t\u00f6bbi b\u00e9r emelkedett, infl\u00e1ci\u00f3 is volt, \u00edgy \u0151k h\u00e1tr\u00e1bb sorol\u00f3dtak. Ez nem igazs\u00e1gos, \u00e9s a pedag\u00f3gusoknak igazuk van, hogy \u0151k is b\u00e9rrendez\u00e9st akarnak - jelentette ki.\n\u00a0\u00a0\u00a0\u00a0\u00dagy v\u00e9lte, a k\u00f6vetkez\u0151 \u00e9vben lehets\u00e9ges egy 10 sz\u00e1zal\u00e9kos emel\u00e9s, \u00e9s 2023 janu\u00e1rj\u00e1ban - ha \u00edgy megy tov\u00e1bb a gazdas\u00e1g teljes\u00edtm\u00e9nye -, lehet nagyobb b\u00e9rrendez\u00e9st is csin\u00e1lni. Most sztr\u00e1jkra k\u00e9sz\u00fcl\u0151dnek a pedag\u00f3gusok, \u00edgy t\u00e1rgyalni fognak egym\u00e1ssal \u00e9s megpr\u00f3b\u00e1lnak egy hosszabb t\u00e1v\u00fa meg\u00e1llapod\u00e1st tet\u0151 al\u00e1 hozni - k\u00f6z\u00f6lte.\n\u00a0\nKi kell tartani a rezsics\u00f6kkent\u00e9s mellett\n\n\u00a0\u00a0\u00a0\u00a0A korm\u00e1nyf\u0151 r\u00e1mutatott arra, hogy sz\u00e1mos eur\u00f3pai orsz\u00e1gban alakult ki rezsiv\u00e1ls\u00e1g, miut\u00e1n a br\u00fcsszeli b\u00fcrokrat\u00e1k szerint \u00fagy \u00e9rhet\u0151 el az \u00e1t\u00e1ll\u00e1s a meg\u00fajul\u00f3 energi\u00e1kra, ha emelkednek az \u00e1rak.\n\u00a0\u00a0\u00a0\u00a0Sz\u00e1nd\u00e9kosan emelik az \u00e1rakat - hangs\u00falyozta Orb\u00e1n Viktor hozz\u00e1t\u00e9ve: a k\u00e9rd\u00e9s a politikai t\u00e1borok k\u00f6z\u00f6tt is egy harc, a baloldal most is piaci \u00e1rakat szorgalmaz Magyarorsz\u00e1gon.\n\u00a0\u00a0\u00a0\u00a0K\u00f6z\u00f6lte: a korm\u00e1ny ezt elutas\u00edtotta, megv\u00e9dte az alacsony rezsiszintet a parlamentben is, de ha elfogadta volna, hogy visszat\u00e9rjenek oda, ahol a Gyurcs\u00e1ny-Bajnai-korszakban voltak, akkor t\u00f6bb mint 360-370 ezer forinttal kellene t\u00f6bbet fizetnie egy \u00e1tlagos csal\u00e1dnak, havi 32 ezer forinttal t\u00f6bb hi\u00e1nyozna a csal\u00e1di kassz\u00e1b\u00f3l.\n\u00a0\u00a0\u00a0\u00a0Kifejtette: a rezsi rendk\u00edv\u00fcl \u00e9rz\u00e9keny dolog az olyan orsz\u00e1goknak, mint Magyarorsz\u00e1g, \"a magyar csal\u00e1dokat a rezsi\u00e1r meg tudja gy\u00f6t\u00f6rni\". \"Mi azt mondjuk, hogy a rezsit cs\u00f6kkenteni kell, meg kell v\u00e9deni a csal\u00e1dok szoci\u00e1lis helyzet\u00e9t\", Br\u00fcsszel szerint viszont akkor lehet r\u00e1k\u00e9nyszer\u00edteni a gazdas\u00e1gokat arra, hogy \u00e1t\u00e1lljanak a kev\u00e9sb\u00e9 szennyez\u0151 energi\u00e1kra, ha felemelik az \u00e1rakat - magyar\u00e1zta. Hozz\u00e1tette: Br\u00fcsszel \"nem a megold\u00e1s, hanem maga a probl\u00e9ma\".\n\u00a0\u00a0 Kiemelte: Magyarorsz\u00e1g, Lengyelorsz\u00e1g \u00e9s Csehorsz\u00e1g k\u00f6veteli, hogy vonj\u00e1k vissza azokat a szab\u00e1lyokat, amelyek hozz\u00e1j\u00e1rultak a mostani magas \u00e1rakhoz. Ennek \u00e9rdek\u00e9ben t\u00f6bb javaslatot is tettek m\u00e1r, \u00e9s a k\u00e9t h\u00e9t m\u00falva esed\u00e9kes cs\u00facson a rezsik\u00e9rd\u00e9st ism\u00e9t napirendre kell t\u0171zni - f\u0171zte hozz\u00e1.\n\u00a0\n\n\u00a0\nBr\u00fcsszel az LMBTQ miatt tart vissza p\u00e9nzeket\nOrb\u00e1n Viktor kifejtette: a magyar gazdas\u00e1g val\u00f3ban j\u00f3 \u00e1llapotban van, de az \u00e1llamad\u00f3ss\u00e1g magas, 75 \u00e9s 80 sz\u00e1zal\u00e9k k\u00f6z\u00f6tti s\u00e1vban mozog. \"Amikor egy orsz\u00e1gnak van 75-80 sz\u00e1zal\u00e9knyi \u00e1llamad\u00f3ss\u00e1ga, akkor lehet, hogy a gazdas\u00e1g j\u00f3l teljes\u00edt, de a j\u00e9g a talpa alatt v\u00e9kony\" - fogalmazott. Hozz\u00e1tette: \"itt nagyon \u00e9szn\u00e9l kell lenni, itt egy elhib\u00e1zott gazdas\u00e1gpolitikai d\u00f6nt\u00e9s, egy rossz \u00fctemez\u00e9s beszak\u00edtja alattunk a jeget\".\n\u00a0\u00a0\u00a0\u00a0\u00dagy v\u00e9lte, musz\u00e1j a b\u00e9remel\u00e9seket, a gazdas\u00e1gi teljes\u00edtm\u00e9nyb\u0151l fakad\u00f3 bev\u00e9teleket \u00fagy felhaszn\u00e1lni, hogy k\u00f6zben ad\u00f3ss\u00e1got is tudjanak cs\u00f6kkenteni, \u00e9s vissza kell vinni az \u00e1llamad\u00f3ss\u00e1got az 50 sz\u00e1zal\u00e9k k\u00f6r\u00fcli szintre.\n\u00a0\u00a0\u00a0\u00a0Kit\u00e9rt r\u00e1: ami a br\u00fcsszeli p\u00e9nzeket illeti, \u00fagy d\u00f6nt\u00f6ttek, hogy a tag\u00e1llamok k\u00f6z\u00f6sen vesznek fel p\u00e9nzt a vil\u00e1gpiacr\u00f3l, \u00e9s ezt, bizonyos c\u00e9lokra meghat\u00e1rozva, odaadj\u00e1k a tag\u00e1llamoknak, hogy gyorsan ki tudjanak keveredni a v\u00e1ls\u00e1gb\u00f3l. N\u00e9h\u00e1nyan - k\u00f6zt\u00fck Magyarorsz\u00e1g - m\u00e9g mindig nem kapt\u00e1k meg a p\u00e9nzt, ami nem fair, \"ez azt jelenti, hogy nincs egyenl\u0151 verseny\" - mutatott r\u00e1.\n\u00a0\u00a0\u00a0\u00a0K\u00f6z\u00f6lte: az EU azt mondja, hogy akkor adja oda Magyarorsz\u00e1gnak a p\u00e9nzt, ha beengedj\u00fck az iskol\u00e1kba az LMBTQ-aktivist\u00e1kat. \"Szerencs\u00e9re a magyar gazdas\u00e1g j\u00f3l teljes\u00edt, \u00e9s olyan \u00e1ron nem akarjuk t\u0151l\u00fck elfogadni a p\u00e9nzt, hogy k\u00f6zben \u00e1tengedj\u00fck a gyerekeink szexu\u00e1lis nevel\u00e9s\u00e9t\" - jelentette ki. Hozz\u00e1f\u0171zte: ez a p\u00e9nz j\u00e1r nek\u00fcnk, csak ez a vita id\u0151ben egy cs\u00fasz\u00e1st eredm\u00e9nyez.\n\u00a0\nA minisztereln\u00f6k azt is megjegyezte: Karik\u00f3 Katalin \"a mi h\u0151s\u00fcnk, \u00e9s megmentette az emberis\u00e9g sok milli\u00f3 tagj\u00e1nak az \u00e9let\u00e9t\". \"Lehet, hogy ez\u00e9rt nem j\u00e1r Nobel-d\u00edj\", de h\u0151sies munk\u00e1t v\u00e9gzett, \u00e9s \"nagyon b\u00fcszk\u00e9k is vagyunk r\u00e1\" - jelentette ki.\n\u00a0\u00a0\u00a0\u00a0Elmondta: ugyanakkor van egy nemzetk\u00f6zi verseny, ahol fiatal szakmunk\u00e1sok m\u00e9rik \u00f6ssze az erej\u00fcket, \u00e9s itt a magyar fiatalok taroltak. Magyarorsz\u00e1g j\u00f6v\u0151je nemcsak a Nobel-d\u00edjasokon m\u00falik, hanem azon is, hogy lesznek-e vil\u00e1gsz\u00ednvonal\u00fa szakmunk\u00e1saink - v\u00e9lte a minisztereln\u00f6k.\n\n"}]