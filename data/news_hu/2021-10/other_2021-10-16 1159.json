[{"date": "2021-10-16 11:59", "url": "https://koronavirus.gov.hu/cikkek/nav-minden-2021-ben-csaladi-kedvezmenyre-jogosult-gyermekes-szulonek-jar-az-ado-visszaterites", "h1": "NAV: minden, 2021-ben csal\u00e1di kedvezm\u00e9nyre jogosult gyermekes sz\u00fcl\u0151nek j\u00e1r az ad\u00f3-visszat\u00e9r\u00edt\u00e9s", "body": "\nMinden, 2021-ben csal\u00e1di kedvezm\u00e9nyre jogosult gyermekes sz\u00fcl\u0151nek j\u00e1r az ad\u00f3-visszat\u00e9r\u00edt\u00e9s. Ha valaki \u00fagynevezett \u00f6sszevontan ad\u00f3z\u00f3 j\u00f6vedelemb\u0151l szerez id\u00e9n bev\u00e9telt - ilyen sok m\u00e1s mellett a munkab\u00e9r -, a levont szem\u00e9lyi j\u00f6vedelemad\u00f3t visszakapja - mondta Tam\u00e1sn\u00e9 Czinege Csilla, a P\u00e9nz\u00fcgyminiszt\u00e9rium helyettes \u00e1llamtitk\u00e1ra, a Nemzeti Ad\u00f3- \u00e9s V\u00e1mhivatal (NAV) ad\u00f3szakmai \u00fcgyei\u00e9rt felel\u0151s vezet\u0151helyettese az Origo c\u00edm\u0171 internetes lapnak adott interj\u00faj\u00e1ban.\n\n\nA helyettes \u00e1llamtitk\u00e1r a szombaton megjelent interj\u00faban felh\u00edvta a figyelmet, hogy az egyszer\u0171s\u00edtett k\u00f6ztehervisel\u00e9si hozz\u00e1j\u00e1rul\u00e1s (ekh\u00f3) szerint ad\u00f3z\u00f3k j\u00f6vedelm\u00e9b\u0151l 9,5 sz\u00e1zal\u00e9k k\u00f6zteher sz\u00e1m\u00edt szja-nak, \u0151k ahhoz jutnak hozz\u00e1.\nAzok pedig, akik a kisad\u00f3z\u00f3 v\u00e1llalkoz\u00e1sok t\u00e9teles ad\u00f3j\u00e1t (kata) alkalmazz\u00e1k, az id\u00e9n befizetett t\u00e9teles ad\u00f3 negyed\u00e9re sz\u00e1m\u00edthatnak - tette hozz\u00e1.\nJelezte azt is, hogy a NAV 2022. febru\u00e1r 15-ig automatikusan kiutalja a p\u00e9nzt azoknak a sz\u00fcl\u0151knek, akiknek j\u00f6vedelm\u00e9b\u0151l \u00e9v k\u00f6zben a munk\u00e1ltat\u00f3, a kifizet\u0151 levonja az szja-t, az ekh\u00f3t. Azoknak az \u00e9rintetteknek nincs teend\u0151j\u00fck, akiknek a csal\u00e1dip\u00f3tl\u00e9k-foly\u00f3s\u00edt\u00e1si adatokb\u00f3l az ad\u00f3hivatal ismeri a belf\u00f6ldi banksz\u00e1mlasz\u00e1mukat, a postai c\u00edm\u00fcket.\nAzok, akiknek a sz\u00e1mlasz\u00e1m\u00e1t vagy a c\u00edm\u00e9t a NAV nem ismeri, az \u00e9v v\u00e9g\u00e9ig nyilatkozatot tehetnek. Ehhez a \"VISSZADO\" jelz\u00e9s\u0171 nyomtatv\u00e1nyt kell kit\u00f6lteni, a dokumentumot okt\u00f3ber 31-t\u0151l december 31-ig lehet elektronikusan vagy pap\u00edron beny\u00fajtani a hivatalhoz. Aki idej\u00e9ben nyilatkozik, febru\u00e1r 15-ig k\u00e9zhez kapja a visszat\u00e9r\u00edt\u00e9st - emelte ki Tam\u00e1sn\u00e9 Czinege Csilla.\nHozz\u00e1tette, a kat\u00e1soknak is ki kell t\u00f6lteni\u00fck az eml\u00edtett nyomtatv\u00e1nyt, \u00e9s el kell juttatniuk okt\u00f3ber 31. \u00e9s december 31. k\u00f6z\u00f6tt a NAV-hoz, hogy febru\u00e1r 15-ig megkapj\u00e1k a nekik j\u00e1r\u00f3 visszat\u00e9r\u00edt\u00e9st.\nHa valaki lek\u00e9si a hat\u00e1rid\u0151t, a szem\u00e9lyij\u00f6vedelemad\u00f3-bevall\u00e1sban veheti ig\u00e9nybe a visszat\u00e9r\u00edt\u00e9st. A NAV j\u00f6v\u0151re is elk\u00e9sz\u00edti a bevall\u00e1si tervezetet, \u00e9s ezt szeretn\u00e9k a szok\u00e1sosn\u00e1l hamarabb megtenni. Az ad\u00f3bevall\u00e1s ett\u0151l f\u00fcggetlen\u00fcl b\u00e1rmikor beny\u00fajthat\u00f3, nem sz\u00fcks\u00e9ges megv\u00e1rni a m\u00e1jus 20-i hat\u00e1rid\u0151t - mondta a helyettes \u00e1llamtitk\u00e1r, aki fontos pontnak nevezte, hogy ebben az esetben a visszat\u00e9r\u00edt\u00e9st a NAV az \u00e1ltal\u00e1nos szab\u00e1lyok szerint, a bevall\u00e1s be\u00e9rkez\u00e9s\u00e9t\u0151l sz\u00e1m\u00edtott harminc napon bel\u00fcl, de legkor\u00e1bban 2022. m\u00e1rcius elsej\u00e9n utalja ki.\n\u00dagy folytatta: az egy\u00e9ni v\u00e1llalkoz\u00f3k, az \u0151stermel\u0151k \u00e9s azok, akik maguk fizetik be az \u00f6sszevont ad\u00f3alapba tartoz\u00f3 j\u00f6vedelm\u00fck ut\u00e1n az ad\u00f3t, az ad\u00f3bevall\u00e1sban k\u00e9rhetik a visszat\u00e9r\u00edt\u00e9st. A NAV a rendelkez\u00e9s\u00e9re \u00e1ll\u00f3 adatokkal kit\u00f6ltve \u00e9vek \u00f3ta elk\u00e9sz\u00edti az egy\u00e9ni v\u00e1llalkoz\u00f3knak \u00e9s az \u0151stermel\u0151knek is a bevall\u00e1stervezetet, mely az eSZJA fel\u00fclet\u00e9n online kieg\u00e9sz\u00edthet\u0151 \u00e9s bek\u00fcldhet\u0151 - eml\u00e9keztetett a helyettes \u00e1llamtitk\u00e1r.\nK\u00e9rd\u00e9sre v\u00e1laszolva hangs\u00falyozta azt is, hogy az szja-visszat\u00e9r\u00edt\u00e9s a csal\u00e1dokat seg\u00edt\u0151 \u00e1ltal\u00e1nos int\u00e9zked\u00e9s. A l\u00e9nyege az, hogy az arra jogosult sz\u00fcl\u0151k az \u00e1tlagb\u00e9r ad\u00f3tartalm\u00e1ig visszakapj\u00e1k a befizetett szem\u00e9lyi j\u00f6vedelemad\u00f3jukat. Ha a visszat\u00e9r\u00edt\u00e9s valakin\u00e9l kevesebb, mint a j\u00f6vedelm\u00e9t terhel\u0151 ad\u00f3 teljes \u00f6sszege, akkor nincs akad\u00e1lya, hogy az ad\u00f3j\u00e1b\u00f3l \u00f6nk\u00e9ntes p\u00e9nzt\u00e1ri megtakar\u00edt\u00e1sra ford\u00edtson \u00f6sszeget.\nA helyettes \u00e1llamtitk\u00e1r nemmel v\u00e1laszolt arra a k\u00e9rd\u00e9sre, hogy - a sajt\u00f3ban elterjedt inform\u00e1ci\u00f3k szerint - vissza kell-e fizetni m\u00e1jus 20-ig a febru\u00e1r 15-\u00e9n megkapott szja-visszat\u00e9r\u00edt\u00e9st. \"A helyzet itt nagyon egyszer\u0171: akit\u0151l \u00e9v k\u00f6zben szab\u00e1lyosan vont\u00e1k le az ad\u00f3el\u0151legeket, annak az visszaj\u00e1r, vagyis azt nem kell visszafizetni a m\u00e1jus 20-ai bevall\u00e1si hat\u00e1rid\u0151ig se\" - fogalmazott Tam\u00e1sn\u00e9 Czinege Csilla.\nK\u00f6z\u00f6lte azt is, a NAV megkezdte az el\u0151k\u00e9sz\u00fcleteket, az informatikai rendszerek felk\u00e9sz\u00edt\u00e9s\u00e9t. \"A hat\u00e1rid\u0151ket a hivatal tartani fogja, fennakad\u00e1s nem lesz\" - \u00edg\u00e9rte a helyettes \u00e1llamtitk\u00e1r.\n\nMTI\n\n"}]