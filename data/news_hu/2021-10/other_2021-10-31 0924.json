[{"date": "2021-10-31 09:24", "url": "https://koronavirus.gov.hu/cikkek/merkely-bela-az-elso-ket-oltas-rendkivul-fontos", "h1": "Merkely B\u00e9la: az els\u0151 k\u00e9t olt\u00e1s rendk\u00edv\u00fcl fontos", "body": "\nA koronav\u00edrus elleni els\u0151 k\u00e9t olt\u00e1s rendk\u00edv\u00fcl fontos, hiszen nagyj\u00e1b\u00f3l a tized\u00e9re, huszad\u00e1ra tudja cs\u00f6kkenteni a k\u00f3rh\u00e1zba ker\u00fcl\u00e9s, a s\u00falyos lefoly\u00e1s\u00fa megbeteged\u00e9s val\u00f3sz\u00edn\u0171s\u00e9g\u00e9t - mondta el a Semmelweis Egyetem rektora a Kossuth r\u00e1di\u00f3 Vas\u00e1rnapi \u00fajs\u00e1g c\u00edm\u0171 m\u0171sor\u00e1ban.\n\nMerkely B\u00e9la hozz\u00e1tette: az oltottak sz\u00e1m\u00e1val p\u00e1rhuzamosan az \u00e1tfert\u0151z\u00f6ttek\u00e9 is folyamatosan n\u0151. Az elm\u00falt k\u00e9t h\u00e9tben az indiai vari\u00e1ns R-\u00e9rt\u00e9ke 1,5-et \u00e9rt el, azaz egy megbetegedett szem\u00e9ly m\u00e1sf\u00e9l embert tud megfert\u0151zni. Egy oltottak \u00e9s v\u00e9dettek n\u00e9lk\u00fcli k\u00f6rnyezetben ez a sz\u00e1m ak\u00e1r nyolc is lehetne - fejtette ki.\n\u00a0\u00a0\u00a0\u00a0Kit\u00e9rt arra, hogy a fert\u0151z\u00f6ttek sz\u00e1m\u00e1nak ugr\u00e1sszer\u0171 emelked\u00e9s\u00e9t l\u00e1tjuk, amely a j\u00e1rv\u00e1ny gyorsul\u00e1s\u00e1t igazolja. Hozz\u00e1f\u0171zte: a k\u00f3rh\u00e1zi fert\u0151z\u00f6ttek sz\u00e1ma egyel\u0151re nem \u00e9ri el azt, amely tavaly ugyanebben az id\u0151szakban volt, ezzel egy\u00fctt szeretn\u00e9k ezt a mutat\u00f3t a lehet\u0151 legink\u00e1bb cs\u00f6kkenteni \u00e9s az eg\u00e9szs\u00e9g\u00fcgy leterhel\u00e9s\u00e9t kord\u00e1ban tartani.\n\u00a0\u00a0\u00a0\u00a0Merkely B\u00e9la kiemelte: az oltottak eset\u00e9ben sokkal kisebb az es\u00e9ly arra, hogy s\u00falyosan megbetegedjenek, azonban a 70 \u00e9s 80 \u00e9v f\u00f6l\u00f6ttiek, k\u00fcl\u00f6n\u00f6sen ha ehhez valamilyen t\u00e1rsbetegs\u00e9g is j\u00e1r, olt\u00e1s mellett is megfert\u0151z\u0151dhetnek, adott esetben k\u00f3rh\u00e1zba ker\u00fclhetnek.\n\u00a0\u00a0\u00a0\u00a0Hatvan \u00e9v alatt k\u00e9t olt\u00e1ssal gyakorlatilag extr\u00e9m ritk\u00e1n ker\u00fclnek s\u00falyos megbeteged\u00e9ssel k\u00f3rh\u00e1zba. N\u00e9gy egyetem adatai alapj\u00e1n olyan szem\u00e9ly sincs, aki fiatalon, k\u00e9t olt\u00e1ssal l\u00e9legeztet\u0151g\u00e9pre ker\u00fclt volna - h\u00edvta fel a figyelmet az olt\u00e1s fontoss\u00e1g\u00e1ra.\n\u00a0\u00a0\u00a0\u00a0Mint elhangzott, minden beteg, aki l\u00e9legeztet\u0151g\u00e9pen van, oltatlan, vagyis abba a 38 sz\u00e1zal\u00e9kba tartozik, aki m\u00e9g nem vette fel az els\u0151 k\u00e9t olt\u00e1st Magyarorsz\u00e1gon.\n\u00a0\u00a0\u00a0\u00a0Olyan szem\u00e9ly, aki m\u00e9g nem betegedett meg, nem tudja megakad\u00e1lyozni a ny\u00e1lkah\u00e1rty\u00e1n kereszt\u00fcl t\u00f6rt\u00e9n\u0151 megfert\u0151z\u0151d\u00e9st. Az olt\u00e1s az olykor nagyon s\u00falyos lefoly\u00e1s\u00fa megbeteged\u00e9st n\u00e1th\u00e1v\u00e1 vagy r\u00f6vid ideig tart\u00f3 l\u00e1zzal j\u00e1r\u00f3 fels\u0151 l\u00e9g\u00fati megbeteged\u00e9ss\u00e9 tudja szel\u00edd\u00edteni - sz\u00f6gezte le.\n\n\u00a0\u00a0\u00a0\u00a0Merkely B\u00e9la szerint a harmadik olt\u00e1s mindenk\u00e9ppen javasolt a 60 \u00e9v feletti lakoss\u00e1gnak, a 60 \u00e9v alatti, valamilyen kr\u00f3nikus betegs\u00e9gben szenved\u0151knek, valamint azok sz\u00e1m\u00e1ra is, akik olyan k\u00f6zegben tart\u00f3zkodnak, ahol nagyon sok emberrel tal\u00e1lkoznak. Ut\u00f3bbi \u00e9rv\u00e9nyes p\u00e9ld\u00e1ul az eg\u00e9szs\u00e9g\u00fcgyben dolgoz\u00f3kra, a pedag\u00f3gusokra \u00e9s az \u00f3vod\u00e1kban tev\u00e9kenyked\u0151kre. Az \u0151 eset\u00fckben minden tekintetben hasznos a harmadik olt\u00e1s, de azon 60 \u00e9v alattiak sz\u00e1m\u00e1ra is van \u00e9rtelme, akik tartanak a megbeteged\u00e9st\u0151l.\n\u00a0\u00a0\u00a0\u00a0A Semmelweis Egyetem rektora besz\u00e9lt arr\u00f3l is, hogy Nagy-Britanni\u00e1ban a magas \u00e1toltotts\u00e1g mellett az a t\u00edpus\u00fa megfert\u0151z\u0151d\u00e9s domin\u00e1l, ahol nincsenek jelent\u0151s klinikai t\u00fcnetek \u00e9s a k\u00f3rh\u00e1zba ker\u00fcltek sz\u00e1ma az \u00f6sszmegbeteged\u00e9sekhez k\u00e9pest l\u00e9nyegesen alacsonyabb, mint az els\u0151, a m\u00e1sodik vagy a harmadik hull\u00e1mban. \"Ilyesmit v\u00e1runk Magyarorsz\u00e1gon is\" - tette hozz\u00e1.\n\u00a0\u00a0\u00a0\u00a0\"\u00dagy t\u0171nik, hogy az er\u0151sebb fert\u0151z\u0151k\u00e9pess\u00e9ggel rendelkez\u0151 indiai vari\u00e1ns egy bizonyos m\u00e9rt\u00e9kig, bizonyos szem\u00e9lyekn\u00e9l ki tudja ker\u00fclni az olt\u00e1st. Izraelben azt tudt\u00e1k el\u00e9rni, hogy a harmadik olt\u00e1s vissza\u00e1ll\u00edtotta a k\u00e9t olt\u00e1sn\u00e1l ismert, brit mut\u00e1nssal vagy vuhani v\u00edrussal szembeni hat\u00e9konys\u00e1got, azaz 93-95 sz\u00e1zal\u00e9kra tudta visszaemelni a v\u00e9detts\u00e9get\" - mondta Merkely B\u00e9la.\nMTI\n\n"}]