[{"date": "2021-10-13 14:04", "url": "https://koronavirus.gov.hu/cikkek/szijjarto-magyarorszag-50-beteget-vesz-romaniatol-intenziv-ellatasra", "h1": "Szijj\u00e1rt\u00f3: Magyarorsz\u00e1g 50 beteget vesz \u00e1t Rom\u00e1ni\u00e1t\u00f3l intenz\u00edv ell\u00e1t\u00e1sra", "body": "\nMagyarorsz\u00e1g seg\u00edt Rom\u00e1ni\u00e1nak \u00e9s 50 koronav\u00edrusos beteget vesz \u00e1t intenz\u00edv ell\u00e1t\u00e1sra - mondta Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter szerd\u00e1n Budapesten.\n\n\nA t\u00e1rcavezet\u0151 kiemelte: Rom\u00e1ni\u00e1ban rendk\u00edv\u00fcl komoly kih\u00edv\u00e1sokkal k\u00fczdenek a j\u00e1rv\u00e1nyhelyzet tekintet\u00e9ben, \"nagyon sok a s\u00falyos beteg, nagyon sok a napi esetsz\u00e1m\". Az elm\u00falt napokban folyamatosan egyeztettek Kelemen Hunor minisztereln\u00f6k-helyettessel \u00e9s Cseke Attila eg\u00e9szs\u00e9g\u00fcgyi miniszterrel abban a k\u00e9rd\u00e9sben, hogy Magyarorsz\u00e1g mik\u00e9nt tudna seg\u00edts\u00e9get ny\u00fajtani Rom\u00e1ni\u00e1nak ebben a rendk\u00edv\u00fcl neh\u00e9z helyzetben - k\u00f6z\u00f6lte.\n\u00a0\u00a0\u00a0\u00a0Elmondta: kor\u00e1bban l\u00e9legeztet\u0151g\u00e9peket \u00e9s favipiravir hat\u00f3anyag\u00fa gy\u00f3gyszert is k\u00fcldtek, azonban enn\u00e9l egy nagyobb k\u00e9r\u00e9se is volt a rom\u00e1niai korm\u00e1nynak. Ez arra vonatkozott, hogy Magyarorsz\u00e1g vegyen \u00e1t s\u00falyosan beteg koronav\u00edrusos fert\u0151z\u00f6tteket intenz\u00edv kezel\u00e9sre, ugyanis \"a rom\u00e1niai eg\u00e9szs\u00e9g\u00fcgyi ell\u00e1t\u00f3rendszer leterhelts\u00e9ge sok esetben m\u00e1r a hat\u00e1ron mozog\" - mutatott r\u00e1.\n\u00a0\u00a0\u00a0\u00a0A miniszter hangs\u00falyozta: ez\u00e9rt \u00fagy d\u00f6nt\u00f6ttek, hogy seg\u00edtenek Rom\u00e1ni\u00e1nak, \u00e9s 50 covidos beteget vesznek \u00e1t intenz\u00edv ell\u00e1t\u00e1sra; \u0151ket a szegedi \u00e9s a debreceni klinik\u00e1k veszik \u00e1t.\n\u00a0\u00a0\u00a0\u00a0Kit\u00e9rt arra: jelenleg a rom\u00e1niai eg\u00e9szs\u00e9g\u00fcgyi miniszt\u00e9rium \u00e9s magyar oldalr\u00f3l az Orsz\u00e1gos K\u00f3rh\u00e1zi F\u0151igazgat\u00f3s\u00e1g egyeztet a technikai r\u00e9szletekr\u0151l, amelyek k\u00f6z\u00e9 tartozik az, hogy milyen \u00e1llapot\u00fa betegeket vesznek \u00e1t kezel\u00e9sre. A k\u00f3rh\u00e1zi diagn\u00f3zisok magyar nyelvre t\u00f6rt\u00e9n\u0151 gyorsford\u00edt\u00e1s\u00e1nak k\u00e9rd\u00e9s\u00e9r\u0151l is egyeztetnek, valamint arr\u00f3l, hogy a betegek \u00e1tsz\u00e1ll\u00edt\u00e1sa mikor kezd\u0151dhet meg - fejtette ki Szijj\u00e1rt\u00f3 P\u00e9ter.\n\nMTI 2021. okt\u00f3ber 13.\n\n"}]