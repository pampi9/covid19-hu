[{"date": "2021-10-21 17:10", "url": "https://koronavirus.gov.hu/cikkek/orban-viktor-timmermans-tevekenysege-megemeli-az-energiaarakat", "h1": "Orb\u00e1n Viktor: Timmermans tev\u00e9kenys\u00e9ge megemeli az energia\u00e1rakat", "body": "\nMeg\u00f6li az eur\u00f3pai k\u00f6z\u00e9poszt\u00e1lyt, amit az Eur\u00f3pai Bizotts\u00e1g \u00e9s annak aleln\u00f6ke, Frans Timmermans z\u00f6ld meg\u00e1llapod\u00e1s\u00e9rt felel\u0151s biztos a Fit for 55 nev\u0171 \u00faj kl\u00edmacsomagj\u00e1val csin\u00e1l - jelentette ki az energi\u00e1rak emelked\u00e9s\u00e9vel kapcsolatban Orb\u00e1n Viktor minisztereln\u00f6k cs\u00fct\u00f6rt\u00f6k\u00f6n, az eur\u00f3pai uni\u00f3s tag\u00e1llamok vezet\u0151inek k\u00e9tnapos br\u00fcsszeli cs\u00facstal\u00e1lkoz\u00f3j\u00e1ra \u00e9rkezve.\n\n\nA minisztereln\u00f6k \u00fagy v\u00e9lekedett: a bizotts\u00e1g \u00e9s Frans Timmermans tev\u00e9kenys\u00e9ge megemeli az enrgia\u00e1rakat, aminek a jelei m\u00e1r most l\u00e1that\u00f3k, \u00e9s a tervek tov\u00e1bbi \u00e1remelked\u00e9shez fognak vezetni. Lerombolja a k\u00f6z\u00e9poszt\u00e1lyt, holott az eg\u00e9sz eur\u00f3pai demokr\u00e1cia a k\u00f6z\u00e9poszt\u00e1lyon \u00e1ll vagy bukik - figyelmeztetett.\n\u00a0\u00a0\u00a0\u00a0\"Az eur\u00f3pai demokr\u00e1ci\u00e1t sodorj\u00e1k vesz\u00e9lyebe azok, akik az egekbe emelik az \u00e1ramnak \u00e9s a g\u00e1znak az \u00e1r\u00e1t. Ez\u00e9rt ezeket a terveket vissza kell vonni \u00e9s \u00fajra kell gondolni\" - fogalmazott.\n\u00a0\u00a0\u00a0\u00a0Jellemz\u0151nek nevezte, hogy azon \u00edg\u00e9retek ellen\u00e9re, hogy minden tagorsz\u00e1g hat\u00e1stanulm\u00e1nyt kap arr\u00f3l, hogy a bizotts\u00e1gi javaslatok mik\u00e9nt \u00e9rintik majd az egyes tag\u00e1llamokat, semmilyen hat\u00e1stanulm\u00e1ny nem k\u00e9sz\u00fclt. Semmilyen jelent\u00e9s nem \u00e9rkezett, sz\u00e1m\u00edt\u00e1sok n\u00e9lk\u00fcl akar az uni\u00f3s bizotts\u00e1g cselekedni, sz\u00e9tveri az eur\u00f3pai gazdas\u00e1got - mondta. Ennek mindenk\u00e9ppen meg\u00e1lljt kell parancsolni - tette hozz\u00e1 Orb\u00e1n Viktor.\n\u00a0\u00a0\u00a0\u00a0A minisztereln\u00f6k arr\u00f3l is besz\u00e9lt, hogy boszork\u00e1ny\u00fcld\u00f6z\u00e9s folyik Eur\u00f3p\u00e1ban Lengyelorsz\u00e1g ellen, az igazs\u00e1g a lengyelek oldal\u00e1n van, ki fogunk \u00e1llni a lengyelek mellett.\n\u00a0\u00a0\u00a0\u00a0Hangs\u00falyozta: azokban az \u00fcgyekben, amelyet a nemzeti parlamentek nem adtak \u00e1t az Eur\u00f3pai Uni\u00f3nak, semmi keresnival\u00f3ja az uni\u00f3 egyetlen int\u00e9zm\u00e9ny\u00e9nek sem; azok az \u00fcgyek a nemzeti alkotm\u00e1nyokra \u00e9s b\u00edr\u00f3s\u00e1gokra tartoznak. \"Lopakod\u00f3 hat\u00e1sk\u00f6rb\u0151v\u00edt\u00e9s zajlik az EU r\u00e9sz\u00e9r\u0151l, aminek v\u00e9gre meg\u00e1lljt kell parancsolni. A lengyelek v\u00e9gre vett\u00e9k a b\u00e1tors\u00e1got \u00e9s megnyitott\u00e1k ezt a csat\u00e1t. Ott a hely\u00fcnk mellett\u00fck\" - tette hozz\u00e1 Orb\u00e1n Viktor.\n\u00a0\u00a0\u00a0\u00a0K\u00e9rd\u00e9sre v\u00e1laszolva hozz\u00e1tette: nincs sz\u00fcks\u00e9g semmif\u00e9le szankci\u00f3ra Lengyelorsz\u00e1g ellen. Lengyelorsz\u00e1g az egyik legjobb orsz\u00e1g Eur\u00f3p\u00e1ban - mondta.\n\nA j\u00e1rv\u00e1ny ut\u00e1ni \u00e9letr\u0151l sz\u00f3l\u00f3 nemzeti konzult\u00e1ci\u00f3n a v\u00e1laszad\u00f3k 99%-a t\u00e1mogatta a korm\u00e1ny \u00e1ll\u00e1spontj\u00e1t abban, hogy Br\u00fcsszel ne a csal\u00e1dok rezsij\u00e9t emelje, hanem a k\u00f6rnyezetszennyez\u0151 multikkal fizetesse meg a k\u00f6rnyezetrombol\u00f3 tev\u00e9kenys\u00e9g\u00fck \u00e1r\u00e1t.\n\n"}]