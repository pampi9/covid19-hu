[{"date": "2021-10-07 09:41", "url": "https://koronavirus.gov.hu/cikkek/szijjarto-magyarorszag-masfel-evvel-vilaggazdasagi-folyamatok-elott-jar", "h1": "Szijj\u00e1rt\u00f3: Magyarorsz\u00e1g m\u00e1sf\u00e9l \u00e9vvel a vil\u00e1ggazdas\u00e1gi folyamatok el\u0151tt j\u00e1r", "body": "\nMagyarorsz\u00e1g a hat\u00e9kony v\u00e1laszint\u00e9zked\u00e9seknek k\u00f6sz\u00f6nhet\u0151en mintegy m\u00e1sf\u00e9l \u00e9vvel a vil\u00e1ggazdas\u00e1gi folyamatok el\u0151tt j\u00e1r a koronav\u00edrus-v\u00e1ls\u00e1got k\u00f6vet\u0151 helyre\u00e1ll\u00edt\u00e1s tekintet\u00e9ben - jelentette ki a t\u00e1rca szerint Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter cs\u00fct\u00f6rt\u00f6k\u00f6n.\n\n\nA k\u00f6zlem\u00e9ny szerint a General Electric (GE) beruh\u00e1z\u00e1sbejelent\u0151 sajt\u00f3t\u00e1j\u00e9koztat\u00f3j\u00e1n Szijj\u00e1rt\u00f3 P\u00e9ter elmondta, hogy az amerikai ipari konglomer\u00e1tum t\u00edzmilli\u00e1rd forintos beruh\u00e1z\u00e1ssal az \u00e9v v\u00e9g\u00e9ig sz\u00e1z \u00faj munkahelyet l\u00e9tes\u00edt Veresegyh\u00e1zon, ahol ipari g\u00e1zturbin\u00e1k alkatr\u00e9szeinek el\u0151\u00e1ll\u00edt\u00e1sa \u00e9s fel\u00faj\u00edt\u00e1sa zajlik.\n\u00a0\u00a0\u00a0\u00a0Besz\u00e9d\u00e9ben arr\u00f3l sz\u00e1molt be, hogy a szak\u00e9rt\u0151k szerint a vil\u00e1ggazdas\u00e1g 2022 v\u00e9g\u00e9re fogja el\u00e9rni a j\u00e1rv\u00e1ny el\u0151tti teljes\u00edtm\u00e9ny\u00e9t, azonban Magyarorsz\u00e1gon ez m\u00e1r az idei els\u0151 f\u00e9l\u00e9v v\u00e9g\u00e9re megval\u00f3sult.\n\u00a0\u00a0\u00a0\u00a0Ennek oka egyr\u00e9szt az, hogy mik\u00f6zben glob\u00e1lisan 114 milli\u00f3an v\u00e1ltak munkan\u00e9lk\u00fcliv\u00e9, Magyarorsz\u00e1gon t\u00f6bben dolgoznak, mint a rendszerv\u00e1lt\u00e1s \u00f3ta b\u00e1rmikor, hiszen a v\u00e1ls\u00e1g alatt is folyamatosan b\u0151v\u00edtett\u00e9k kapacit\u00e1saikat az itteni v\u00e1llalatok. M\u00e1sr\u00e9szt az olt\u00e1si kamp\u00e1nnyal siker\u00fclt k\u00f6r\u00fclbel\u00fcl k\u00e9t h\u00f3nap el\u0151nyre szert tenni a t\u00f6bbi eur\u00f3pai uni\u00f3s orsz\u00e1ggal szemben - k\u00f6z\u00f6lte.\n\u00a0\u00a0\u00a0\u00a0Szijj\u00e1rt\u00f3 P\u00e9ter kiemelte: a j\u00e1rv\u00e1ny idej\u00e9n 22 amerikai v\u00e1llalat hajtott v\u00e9gre beruh\u00e1z\u00e1sokat Magyarorsz\u00e1gon mintegy 42 milli\u00e1rd forint \u00e9rt\u00e9kben, amihez a korm\u00e1ny 16 milli\u00e1rd forinttal j\u00e1rult hozz\u00e1, \u00edgy megv\u00e9dve t\u00f6bb mint 14 ezer munkahelyet.\n\u00a0\u00a0\u00a0\u00a0\"Abban, hogy a magyar gazdas\u00e1g az EU leggyorsabban n\u00f6vekv\u0151 gazdas\u00e1ga lehetett, az amerikai c\u00e9geknek is jelent\u0151s szerepe van\" - fogalmazott.\n\u00a0\u00a0\u00a0\u00a0Elmondta, hogy Magyarorsz\u00e1gon 1200 amerikai v\u00e1llalat mintegy 106 ezer embernek ad munk\u00e1t. A visszajelz\u00e9sek alapj\u00e1n pedig ezek a c\u00e9gek \u00e9rt\u00e9kelik a \"j\u00f3zan \u00e9szre alap\u00edtott gazdas\u00e1gpolitikai d\u00f6nt\u00e9seket\" \u00e9s Eur\u00f3pa legalacsonyabb ad\u00f3it - tette hozz\u00e1.\n\u00a0\u00a0\u00a0\u00a0Ennek kapcs\u00e1n hangs\u00falyozta, hogy el\u0151z\u0151 napi p\u00e1rizsi t\u00e1rgyal\u00e1sain k\u00f6zel jutottak a kompromisszumhoz a glob\u00e1lis t\u00e1rsas\u00e1giad\u00f3-minimumr\u00f3l oly m\u00f3don, hogy az ne vesz\u00e9lyeztesse a magyarorsz\u00e1gi beruh\u00e1z\u00e1sokat \u00e9s munkahelyeket.\n\u00a0\u00a0\u00a0\u00a0A miniszter szavai szerint j\u00f3r\u00e9szt a GE-nek k\u00f6sz\u00f6nhet\u0151, hogy Magyarorsz\u00e1g tavaly a vil\u00e1g 22. legnagyobb g\u00e1zturbina-export\u0151re volt. Tudatta, hogy 2021 els\u0151 h\u00e9t h\u00f3napj\u00e1ban a kivitel \u00e9rt\u00e9ke 260 milli\u00f3 doll\u00e1r volt, \u00edgy \u00e9v v\u00e9g\u00e9re minden bizonnyal rekordot fog d\u00f6nteni az \u00e1gazat teljes\u00edtm\u00e9nye.\n\u00a0\u00a0\u00a0\u00a0Lesz\u00f6gezte: Magyarorsz\u00e1g elk\u00f6telezett a kl\u00edmav\u00e1ltoz\u00e1s elleni k\u00fczdelem mellett, de ehhez sz\u00fcks\u00e9g van a nukle\u00e1ris energi\u00e1ra is, amit a vil\u00e1gnak fel kell ismernie.\n\u00a0\u00a0\u00a0\u00a0A GE \u00f6t gy\u00e1rral \u00e9s h\u00e1rom kutat\u00e1s-fejleszt\u00e9si k\u00f6zponttal rendelkezik Magyarorsz\u00e1gon, \u00f6sszesen nagyj\u00e1b\u00f3l n\u00e9gyezer embernek adva munk\u00e1t.\n\nMTI 2021. okt\u00f3ber 7.\n\n"}]