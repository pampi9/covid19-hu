[{"date": "2021-10-01 09:58", "url": "https://koronavirus.gov.hu/cikkek/orban-viktor-80-ezer-forint-nyugdijpremiumot-kap-minden-nyugdijas", "h1": "Orb\u00e1n Viktor: 80 ezer forint nyugd\u00edjpr\u00e9miumot kap minden nyugd\u00edjas", "body": "\nEgys\u00e9gesen nyolcvanezer forint lesz a nyugd\u00edjpr\u00e9mium, amelyet novemberben fizetnek ki az \u00e9rintetteknek - jelentette be a minisztereln\u00f6k p\u00e9nteken a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nA korm\u00e1nyf\u0151 a j\u00e1rv\u00e1nnyal kapcsolatban meger\u0151s\u00edtette: a korm\u00e1ny felk\u00e9sz\u00fclt a negyedik hull\u00e1mra, 17 milli\u00f3 vakcin\u00e1t halmozott fel.\n\u00a0\u00a0\u00a0\u00a0Orb\u00e1n Viktor ism\u00e9t mindenkit arra k\u00e9rt, hogy oltassa be mag\u00e1t, mert - hangs\u00falyozta - enn\u00e9l a v\u00edrusn\u00e1l nincs ny\u00e1jimmunit\u00e1s, ez a v\u00edrus mindenkit meg fog tal\u00e1lni, aki nincs beoltva. \"Nem az olt\u00e1s a kock\u00e1zat, hanem az oltatlans\u00e1g\" - jelentette ki.\nA gazdas\u00e1gi n\u00f6veked\u00e9snek k\u00f6sz\u00f6nhet\u0151 a magas nyugd\u00edjpr\u00e9mium\n\u00a0\n\u00a0\u00a0\u00a0\u00a0Orb\u00e1n Viktor kiemelte: 435 ezer ember a nyugd\u00edjt\u00f6rv\u00e9ny miatt enn\u00e9l kevesebbet kapott volna, de a gazdas\u00e1g teljes\u00edtm\u00e9ny\u00e9nek k\u00f6sz\u00f6nhet\u0151en a korm\u00e1ny mindenkinek ki tudja fizetni egys\u00e9gesen a 80 ezer forintos \u00f6sszeget.\n\u00a0\u00a0\u00a0\u00a0Mivel az infl\u00e1ci\u00f3 magasabb az \u00e9v elej\u00e9n v\u00e1rtn\u00e1l, \u00e9s az infl\u00e1ci\u00f3 kompenz\u00e1l\u00e1s\u00e1nak csak a fel\u00e9t adt\u00e1k oda j\u00falius elsej\u00e9ig az id\u0151seknek, most az \u00e9v m\u00e1sodik fel\u00e9re es\u0151, a v\u00e1rakoz\u00e1sn\u00e1l magasabb infl\u00e1ci\u00f3 miatt is korrig\u00e1lni kell a nyugd\u00edjakat - tette hozz\u00e1 a korm\u00e1nyf\u0151, aki k\u00f6z\u00f6lte: ez\u00e9rt \"sz\u00e9p sz\u00e1mmal\" lesznek olyan nyugd\u00edjasok, akik a 80 ezer forintos nyugd\u00edjpr\u00e9miumon fel\u00fcl a korrekci\u00f3val egy\u00fctt sz\u00e1zezer forint k\u00f6r\u00fcli egyszeri kieg\u00e9sz\u00edt\u00e9st is kaphatnak.\nVisszaadjuk a 13. havi nyugd\u00edjat is\n\n\u00a0\u00a0\u00a0\u00a0Hozz\u00e1tette: ha a korm\u00e1ny gazdas\u00e1gi n\u00f6veked\u00e9st t\u00e1mogat\u00f3 politik\u00e1ja sikeres lesz a k\u00f6vetkez\u0151 h\u00e1rom h\u00f3napban is, akkor arra is l\u00e1t es\u00e9lyt, hogy a k\u00f6vetkez\u0151 \u00e9v elej\u00e9n a 13. havi nyugd\u00edjnak m\u00e1r ne csak k\u00e9t het\u00e9t, hanem egy eg\u00e9sz havi nyugd\u00edjat tudjanak visszaadni valamikor febru\u00e1r elej\u00e9n. Jelezte: ez m\u00e9g egy\u00e1ltal\u00e1n nem bizonyos, \"dolgozni kell \u00e9rte, harcolni kell \u00e9rte, nem lehetetlen\".\nJ\u00f6n a csal\u00e1di ad\u00f3visszat\u00e9r\u00edt\u00e9s\n\n\u00a0\u00a0\u00a0\u00a0Orb\u00e1n Viktor meger\u0151s\u00edtette: az 5,5 sz\u00e1zal\u00e9kos gazdas\u00e1gi n\u00f6veked\u00e9s, amelyet a korm\u00e1ny felt\u00e9tlen\u00fcl szabott a gyermeket nevel\u0151 csal\u00e1dok ad\u00f3visszat\u00e9r\u00edt\u00e9s\u00e9hez, mindenk\u00e9ppen meglesz. Ez\u00e9rt - folytatta - \u00f6sszess\u00e9g\u00e9ben 1 milli\u00f3 900 ezer gyermeket nevel\u0151 ember vissza fogja kapni a befizetett ad\u00f3j\u00e1t febru\u00e1r k\u00f6zep\u00e9ig. A minisztereln\u00f6k azt k\u00e9rte az ad\u00f3hivatalt\u00f3l, hogy febru\u00e1r 15-ig fizess\u00e9k ki a visszat\u00e9r\u00edt\u00e9st, \u00e9s \u00fagy l\u00e1tja, van es\u00e9ly arra, hogy ez meg is val\u00f3suljon.\nA baloldal v\u00e9get vetne az olcs\u00f3 rezsinek\n\n\u00a0\u00a0\u00a0\u00a0Orb\u00e1n Viktor arr\u00f3l is besz\u00e9lt: amit a baloldal mond, azt jelenten\u00e9, hogy Magyarorsz\u00e1gon az olcs\u00f3 rezsinek v\u00e9ge, \u00e9s a rezsics\u00f6kkent\u00e9st visszacsin\u00e1ln\u00e1k. Kiemelte: a rezsi vil\u00e1gpiaci \u00e1rakhoz val\u00f3 igaz\u00edt\u00e1sa azt jelenten\u00e9, hogy visszacsin\u00e1ln\u00e1k a rezsics\u00f6kkent\u00e9st, \"visszamenn\u00e9nk oda, ahol 2010 el\u0151tt voltunk\".\n\u00a0\u00a0\u00a0\u00a0Hozz\u00e1tette: \u00e1ltal\u00e1noss\u00e1gban az a baj a magyar politik\u00e1val, hogy nem a j\u00f6v\u0151r\u0151l vitatkoznak, hanem arr\u00f3l, hogy visszaj\u00f6jj\u00f6n-e a m\u00falt, mert a Gyurcs\u00e1ny-Bajnai-korm\u00e1ny ismert alakjai szeretn\u00e9nek visszat\u00e9rni a magyar politika \u00e9l\u00e9re. Ha visszaj\u00f6nnek, akkor visszaj\u00f6nnek a magas \u00e1rak - \u00e9rt\u00e9kelt.\n\u00a0\u00a0\u00a0\u00a0Felid\u00e9zte: 2002 \u00e9s 2010 k\u00f6z\u00f6tt mindig az\u00e9rt ostorozta a Gyurcs\u00e1ny-Bajnai-korm\u00e1nyt, mert t\u00f6bbsz\u00f6r\u00f6s\u00e9re emelt\u00e9k a g\u00e1z \u00e9s az \u00e1ram \u00e1r\u00e1t. A baloldali korm\u00e1nyok alatt a nagy nemzetk\u00f6zi c\u00e9gek j\u00f3l j\u00e1rtak, a csal\u00e1dok meg rosszul j\u00e1rtak - jelentette ki.\n\u00a0\u00a0\u00a0\u00a0Hangs\u00falyozta: 2010-ben ezzel is szak\u00edtani kellett, a nemzetk\u00f6zi c\u00e9gekkel \u00e9s Br\u00fcsszellel is csat\u00e1t kellett v\u00edvni a rezsi\u00e1rak befagyaszt\u00e1sa, r\u00f6gz\u00edt\u00e9se \u00e9rdek\u00e9ben. \u00cdgy jutottunk el oda, hogy ma Magyarorsz\u00e1gon a h\u00e1ztart\u00e1sok sz\u00e1m\u00e1ra a g\u00e1z a legolcs\u00f3bb Eur\u00f3p\u00e1ban, az \u00e1ram pedig a m\u00e1sodik legolcs\u00f3bb - emelte ki a minisztereln\u00f6k, hozz\u00e1t\u00e9ve: Magyarorsz\u00e1g ezt \u00fagy \u00e9ri el, hogy nincs saj\u00e1t energiaforr\u00e1sa. Ezzel szemben - folytatta - Nyugat-Eur\u00f3p\u00e1ban ma olyan \u00e1remel\u00e9sek vannak, \"amit mi el sem tudunk k\u00e9pzelni\".\n\u00a0\u00a0\u00a0\u00a0Az oroszokkal k\u00f6t\u00f6tt g\u00e1zsz\u00e1ll\u00edt\u00e1si szerz\u0151d\u00e9sr\u0151l sz\u00f3lva kiemelte: valamivel alacsonyabb \u00e1ron \u00e1llapodtak meg 15 \u00e9vre, mint az el\u0151z\u0151 hossz\u00fa t\u00e1v\u00fa szerz\u0151d\u00e9s \u00e1ra volt, \u00fagy, hogy k\u00f6zben az eg\u00e9sz vil\u00e1gon felfel\u00e9 mennek az \u00e1rak. Ez - mondta - megint egy brav\u00far, ami a k\u00fcl\u00fcgyi t\u00e1rc\u00e1t, illetve a t\u00e1rgyal\u00f3 deleg\u00e1ci\u00f3t dics\u00e9ri. Hozz\u00e1tette: az oroszok is korrektek voltak, \u00e9s siker\u00fclt egy megb\u00edzhat\u00f3 partnerekhez m\u00e9lt\u00f3, k\u00f6lcs\u00f6n\u00f6s szempontokat is tiszteletben tart\u00f3 meg\u00e1llapod\u00e1st k\u00f6tni. G\u00e1z kell, ez a realit\u00e1s, ez\u00e9rt az oroszokkal szembeni politikai kritik\u00e1kat, \u00e9s az energiaell\u00e1t\u00e1s, az energiabiztons\u00e1g k\u00e9rd\u00e9s\u00e9t nem lehet \u00f6sszekeverni - sz\u00f6gezte le Orb\u00e1n Viktor.\n\u00a0\u00a0\u00a0\u00a0Azt, hogy Ukrajna felsz\u00f3lalt a magyar-orosz g\u00e1zszerz\u0151d\u00e9s ellen, a korm\u00e1nyf\u0151 \u00fagy komment\u00e1lta: sajnos az ukr\u00e1nok szempontjait Magyarorsz\u00e1g nem tudja figyelembe venni. \"\u00c9n tisztelem Ukrajn\u00e1t \u00e9s sok sikert k\u00edv\u00e1nok az ukr\u00e1n embereknek, de g\u00e1z\u00fcgyben nem az ukr\u00e1n emberek \u00e9rdek\u00e9hez, hanem a magyar emberek \u00e9rdek\u00e9hez kell igazodni\" - jelentette ki.\nA migr\u00e1ci\u00f3 miatt is sz\u00fcks\u00e9g van az \u00fct\u0151k\u00e9pes hadseregre\n\n\u00a0\u00a0\u00a0\u00a0A hader\u0151fejleszt\u00e9sr\u0151l tartott cs\u00fct\u00f6rt\u00f6ki kihelyezett korm\u00e1ny\u00fcl\u00e9sr\u0151l a minisztereln\u00f6k azt mondta: \u00e1ttekintett\u00e9k a hadiipar \u00e9p\u00edt\u00e9s\u00e9t, a hader\u0151 technol\u00f3giai fejleszt\u00e9s\u00e9t, \u00e9s azt is, hol tartanak a katon\u00e1k toborz\u00e1s\u00e1ban, kik\u00e9pz\u00e9s\u00e9ben \u00e9s felszerel\u00e9s\u00e9ben; valamint d\u00f6nt\u00e9seket hoztak a k\u00f6vetkez\u0151 \u00e9v fejleszt\u00e9si l\u00e9p\u00e9seir\u0151l.\n\u00a0\u00a0\u00a0\u00a0Hangs\u00falyozta: a vesz\u00e9lyek kor\u00e1t \u00e9lj\u00fck, a migr\u00e1ci\u00f3ban is sz\u00fcks\u00e9g van egy \u00fct\u0151k\u00e9pes, j\u00f3l m\u0171k\u00f6d\u0151 hadseregre, mert a hat\u00e1rv\u00e9delmet ma katon\u00e1k n\u00e9lk\u00fcl nem tudn\u00e1k megoldani. Arra is a kit\u00e9rt, hogy Br\u00fcsszelt\u0151l nagyon kev\u00e9s p\u00e9nzt kapott Magyarorsz\u00e1g a hat\u00e1rv\u00e9delemre.\n\n"}]