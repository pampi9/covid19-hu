[{"date": "2021-10-14 10:12", "url": "https://koronavirus.gov.hu/cikkek/szijjarto-magyarorszag-meg-iden-megkapja-szputnyik-vakcina-gyartasahoz-szukseges-technologiat", "h1": "Szijj\u00e1rt\u00f3: Magyarorsz\u00e1g m\u00e9g id\u00e9n megkapja a Szputnyik-vakcina gy\u00e1rt\u00e1s\u00e1hoz sz\u00fcks\u00e9ges technol\u00f3gi\u00e1t", "body": "\nL\u00e9trej\u00f6tt a politikai meg\u00e1llapod\u00e1s arr\u00f3l, hogy Magyarorsz\u00e1g m\u00e9g id\u00e9n megkapja az orosz Szputnyik koronav\u00edrus elleni vakcina gy\u00e1rt\u00e1s\u00e1hoz sz\u00fcks\u00e9ges technol\u00f3gi\u00e1t a jelenleg \u00e9p\u00fcl\u0151 Nemzeti Olt\u00f3anyaggy\u00e1r sz\u00e1m\u00e1ra - k\u00f6z\u00f6lte a t\u00e1rca szerint Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter cs\u00fct\u00f6rt\u00f6k\u00f6n Moszkv\u00e1ban.\n\n\nA k\u00f6zlem\u00e9ny szerint a t\u00e1rcavezet\u0151 a Mihail Murasko orosz eg\u00e9szs\u00e9g\u00fcgyi miniszterrel folytatott t\u00e1rgyal\u00e1s\u00e1t k\u00f6vet\u0151en kijelentette: Magyarorsz\u00e1g kifejezetten j\u00f3l j\u00e1rt azzal, hogy magas szint\u0171 eg\u00e9szs\u00e9g\u00fcgyi egy\u00fcttm\u0171k\u00f6d\u00e9st alak\u00edtott ki Oroszorsz\u00e1ggal. Mint mondta, a korm\u00e1ny ennek k\u00f6sz\u00f6nhet\u0151en v\u00e1s\u00e1rolhatott egymilli\u00f3 ember eg\u00e9szs\u00e9g\u00e9nek \u00e9s \u00e9let\u00e9nek meg\u00f3v\u00e1s\u00e1hoz sz\u00fcks\u00e9ges vakcin\u00e1t, ami jelent\u0151sen hozz\u00e1j\u00e1rult ahhoz, hogy tavasszal Magyarorsz\u00e1g folytatta le a leggyorsabb olt\u00e1si kamp\u00e1nyt Eur\u00f3p\u00e1ban.\n\u00a0\u00a0\u00a0\u00a0\"Most meg\u00e1llapodtunk abban, hogy az olt\u00f3anyagokkal kapcsolatos egy\u00fcttm\u0171k\u00f6d\u00e9st \u00faj, magasabb dimenzi\u00f3ba l\u00e9ptetj\u00fck\" - jelentette be miut\u00e1n cs\u00fct\u00f6rt\u00f6k\u00f6n Moszkv\u00e1ban politikai megegyez\u00e9s sz\u00fcletett a Szputnyik gy\u00e1rt\u00e1s\u00e1hoz sz\u00fcks\u00e9ges technol\u00f3giatranszfer idei lebonyol\u00edt\u00e1s\u00e1r\u00f3l.\n\u00a0\u00a0\u00a0\u00a0Kiemelte, hogy az orosz vakcin\u00e1ra vil\u00e1gszerte nagy a kereslet, \u00edgy Magyarorsz\u00e1gnak komoly gazdas\u00e1gi \u00e9rdeke f\u0171z\u0151dik ahhoz, hogy kivegye a r\u00e9sz\u00e9t a k\u00e9sz\u00edtm\u00e9ny gy\u00e1rt\u00e1s\u00e1b\u00f3l, \u00e9s ez\u00e1ltal glob\u00e1lis piacra l\u00e9p\u00e9s\u00e9b\u0151l.\n\u00a0\u00a0\u00a0\u00a0Mihail Murasko arr\u00f3l t\u00e1j\u00e9koztatta Szijj\u00e1rt\u00f3 P\u00e9tert, hogy felgyorsul az Eg\u00e9szs\u00e9g\u00fcgyi Vil\u00e1gszervezet (WHO) elj\u00e1r\u00e1sa a Szputnyik-vakcina elismer\u00e9s\u00e9re. Az orosz korm\u00e1ny ugyanis szerd\u00e1n \u00edrja al\u00e1 azt a meg\u00e1llapod\u00e1st a szervezettel, amelynek alapj\u00e1n lebonyol\u00edtj\u00e1k ezt az elj\u00e1r\u00e1st.\n\u00a0\u00a0\u00a0\u00a0A k\u00fclgazdas\u00e1gi \u00e9s k\u00fcl\u00fcgyminiszter hangs\u00falyozta: Magyarorsz\u00e1g pozit\u00edv tapasztalatokat szerzett az orosz olt\u00f3anyag alkalmaz\u00e1sa ter\u00e9n, \u00e9s a WHO elj\u00e1r\u00e1sa sor\u00e1n sz\u00edvesen bocs\u00e1tja rendelkez\u00e9sre az err\u0151l sz\u00f3l\u00f3 adatokat.\n\u00a0\u00a0\u00a0\u00a0K\u00f6z\u00f6lte, hogy november v\u00e9g\u00e9re \u00f6sszeh\u00edvt\u00e1k a magyar-orosz gazdas\u00e1gi vegyes bizotts\u00e1g \u00fcl\u00e9s\u00e9t, amelynek t\u00e1rseln\u00f6ke Mihail Murasko, \u00e9s ott tiszt\u00e1zz\u00e1k majd a Szputnyik magyarorsz\u00e1gi gy\u00e1rt\u00e1s\u00e1nak r\u00e9szleteit is.\n\nMTI 2021. okt\u00f3ber 14.\n\n"}]