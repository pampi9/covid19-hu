[{"date": "2021-10-01 09:32", "url": "https://koronavirus.gov.hu/cikkek/izer-norbert-megjelent-csaladi-adovisszateritesrol-szolo-kormanyrendelet", "h1": "Izer Norbert: megjelent a csal\u00e1di ad\u00f3visszat\u00e9r\u00edt\u00e9sr\u0151l sz\u00f3l\u00f3 korm\u00e1nyrendelet", "body": "\nA gyermekes kat\u00e1soknak, ekhosoknak, egy\u00e9ni v\u00e1llalkoz\u00f3knak \u00e9s \u0151stermel\u0151knek is j\u00e1r az ad\u00f3visszat\u00e9r\u00edt\u00e9s. A sz\u00fcl\u0151k t\u00f6bbs\u00e9ge m\u00e1r 2022. febru\u00e1r 15-ig visszakapja a 2021-ben befizetett szem\u00e9lyi j\u00f6vedelemad\u00f3j\u00e1t - t\u00e1j\u00e9koztatta Izer Norbert az MTI-t.\n\n\nA legt\u00f6bb sz\u00fcl\u0151nek semmilyen teend\u0151je nem lesz - hangs\u00falyozta a P\u00e9nz\u00fcgyminiszt\u00e9rium ad\u00f3\u00fcgyek\u00e9rt felel\u0151s \u00e1llamtitk\u00e1ra, hozz\u00e1t\u00e9ve, hogy a Nemzeti Ad\u00f3- \u00e9s V\u00e1mhivatal (NAV) automatikusan k\u00e9zbes\u00edti a visszaj\u00e1r\u00f3 \u00f6sszeget febru\u00e1r 15-ig. A nagy t\u00f6bbs\u00e9g mindenf\u00e9le adminisztr\u00e1ci\u00f3t\u00f3l mentesen jut a p\u00e9nz\u00e9hez: \u0151k azok, akik a csal\u00e1di p\u00f3tl\u00e9kot kapj\u00e1k, \u00e9s jellemz\u0151en b\u00e9rb\u0151l, fizet\u00e9sb\u0151l \u00e9lnek - mondta Izer Norbert. Az \u00e9rintettek sz\u00e1ma el\u00e9g magas, hiszen jelenleg t\u00f6bb mint egymilli\u00f3 sz\u00fcl\u0151 kap csal\u00e1di p\u00f3tl\u00e9kot - jegyezte meg az \u00e1llamtitk\u00e1r, hozz\u00e1t\u00e9ve, hogy ezeket az adatokat a Kincst\u00e1r \u00e1tadja az ad\u00f3hivatalnak. \u00cdgy az ad\u00f3visszat\u00e9r\u00edt\u00e9s a legegyszer\u0171bb m\u00f3don, pontosan \u00fagy \u00e9rkezik meg febru\u00e1r 15-ig, ahogy a csal\u00e1di p\u00f3tl\u00e9k is: akinek banksz\u00e1ml\u00e1ra, annak a NAV \u00e1tutalja a visszaj\u00e1r\u00f3 ad\u00f3 \u00f6sszeg\u00e9t, akinek a post\u00e1s viszi, az, az ad\u00f3visszat\u00e9r\u00edt\u00e9st is k\u00e9szp\u00e9nzben kapja - r\u00e9szletezte Izer Norbert.\n\u00a0\u00a0\u00a0\u00a0A magyar ad\u00f3visszat\u00e9r\u00edt\u00e9s az Eur\u00f3pai Uni\u00f3ban a legsz\u00e9lesebb k\u00f6r\u0171, csal\u00e1doknak j\u00e1r\u00f3 ad\u00f3\u00fcgyi int\u00e9zked\u00e9s, hiszen nemcsak annak a sz\u00fcl\u0151nek j\u00e1r vissza az ad\u00f3, aki a csal\u00e1di p\u00f3tl\u00e9kot kapja, hanem annak is, aki szint\u00e9n jogosult az ell\u00e1t\u00e1sra, \u00edgy p\u00e9ld\u00e1ul a h\u00e1zast\u00e1rsnak is. De nemzetk\u00f6zi \u00f6sszehasonl\u00edt\u00e1sban nemcsak ebben egyed\u00fcl\u00e1ll\u00f3 a magyar csal\u00e1di ad\u00f3visszat\u00e9r\u00edt\u00e9s, hanem az ig\u00e9nybev\u00e9tel\u00e9nek egyszer\u0171s\u00e9g\u00e9ben is - sz\u00f6gezte le az \u00e1llamtitk\u00e1r. Azoknak is rendk\u00edv\u00fcl k\u00f6nny\u0171 dolguk lesz, akikr\u0151l nem \u00e1ll rendelkez\u00e9sre a 2021-ben befizetett ad\u00f3 visszat\u00e9r\u00edt\u00e9shez minden adat, \u00edgy annak a h\u00e1zast\u00e1rsnak, aki jogosult a csal\u00e1di p\u00f3tl\u00e9kra, de azt nem neki foly\u00f3s\u00edtj\u00e1k, sz\u00fcks\u00e9ges a sz\u00e1mlasz\u00e1m megad\u00e1sa ahhoz, hogy a NAV vissza tudja utalni az ad\u00f3t. Ehhez mind\u00f6ssze egy egyszer\u0171 nyilatkozatot kell kit\u00f6lteni, ami otthonr\u00f3l, k\u00e9nyelmesen online is megtehet\u0151 - magyar\u00e1zta Izer Norbert. \u00cdgy azok a sz\u00fcl\u0151k is, akik december 31-ig elk\u00fcldik nyilatkozatukat, 2022. febru\u00e1r 15-ig megkapj\u00e1k a csal\u00e1di ad\u00f3visszat\u00e9r\u00edt\u00e9st - \u00f6sszegezte az \u00e1llamtitk\u00e1r.\n\u00a0\u00a0\u00a0\u00a0Nem esnek el a kedvezm\u00e9nyt\u0151l azok sem, akik jogosultak a kedvezm\u00e9nyre, de az automatikus visszat\u00e9r\u00edt\u00e9shez az id\u00e9n \u00e9v v\u00e9g\u00e9ig m\u00e9g semmilyen inform\u00e1ci\u00f3 nem \u00e1ll az ad\u00f3hivatal rendelkez\u00e9s\u00e9re - h\u00fazta al\u00e1 Izer Norbert. Mint mondta, \u0151k az \u00e9ves ad\u00f3bevall\u00e1sukban \u00e9rv\u00e9nyes\u00edthetik a csal\u00e1di ad\u00f3visszat\u00e9r\u00edt\u00e9st, amelyet ak\u00e1r m\u00e1r m\u00e1rcius 1-\u00e9n k\u00e9zhez is kaphatnak.\n\u00a0\u00a0\u00a0\u00a0Az ad\u00f3visszat\u00e9r\u00edt\u00e9st az \u00fagynevezett \u00f6sszevontan ad\u00f3z\u00f3 j\u00f6vedelemb\u0151l lehet \u00e9rv\u00e9nyes\u00edteni, tipikusan ilyen a munka-, a v\u00e1llalkoz\u00f3i \u00e9s mez\u0151gazdas\u00e1gi \u0151stermel\u0151i j\u00f6vedelem, illetve ide tartozik az ingatlan b\u00e9rbead\u00e1sb\u00f3l sz\u00e1rmaz\u00f3 j\u00f6vedelem is - magyar\u00e1zta Izer Norbert. De a gyermeket nevel\u0151 kat\u00e1sok \u00e9s ekhosok is visszakapj\u00e1k befizetett ad\u00f3juk egy r\u00e9sz\u00e9t. A kat\u00e1soknak t\u00e9teles ad\u00f3juk egynegyede, az ekhosoknak a j\u00f6vedelm\u00fckb\u0151l levont ad\u00f3 mintegy k\u00e9tharmada (az ekho-alap 9,5 sz\u00e1zal\u00e9ka) j\u00e1r vissza - tette hozz\u00e1.\n\u00a0\u00a0\u00a0\u00a0A koronav\u00edrus-v\u00e1ls\u00e1g az egyh\u00e1zakat \u00e9s a civil szervezeteket sem k\u00edm\u00e9lte, ez\u00e9rt a csal\u00e1di ad\u00f3visszat\u00e9r\u00edt\u00e9s miatt kiesend\u0151 egy sz\u00e1zal\u00e9kok k\u00f6lts\u00e9gvet\u00e9si t\u00e1mogat\u00e1sk\u00e9nt t\u00f6rt\u00e9n\u0151 visszap\u00f3tl\u00e1s\u00e1val seg\u00edti az \u00e9rintett szervezeteket a korm\u00e1ny - emelte ki Izer Norbert. A sz\u00fcl\u0151k ugyanis m\u00e9g a sz\u00e1mukra visszat\u00e9r\u00edtend\u0151 ad\u00f3 terh\u00e9re is rendelkezhetnek annak 1+1 sz\u00e1zal\u00e9k\u00e1r\u00f3l- jegyezte meg.\n\nMTI 2021. okt\u00f3ber 1.\n\n"}]