[{"date": "2021-10-28 22:42", "url": "https://koronavirus.gov.hu/cikkek/megjelentek-vedelmi-intezkedesekrol-szolo-rendeletek", "h1": "Megjelentek a v\u00e9delmi int\u00e9zked\u00e9sekr\u0151l sz\u00f3l\u00f3 rendeletek", "body": "\nA koronav\u00edrus-j\u00e1rv\u00e1ny negyedik hull\u00e1m\u00e1nak megf\u00e9kez\u00e9s\u00e9re a korm\u00e1ny \u00fajabb v\u00e9delmi int\u00e9zked\u00e9sekr\u0151l d\u00f6nt\u00f6tt. November elsej\u00e9t\u0151l ism\u00e9t k\u00f6telez\u0151 a maszkvisel\u00e9s a t\u00f6megk\u00f6zleked\u00e9si eszk\u00f6z\u00f6k\u00f6n, az \u00e1toltotts\u00e1g n\u00f6vel\u00e9se \u00e9rdek\u00e9ben a munk\u00e1ltat\u00f3k el\u0151\u00edrhatj\u00e1k az olt\u00e1s felv\u00e9tel\u00e9t dolgoz\u00f3iknak. Az \u00e1llami szf\u00e9r\u00e1ban elv\u00e1rt az olt\u00e1s felv\u00e9tele, az \u00f6nkorm\u00e1nyzatokn\u00e1l a k\u00e9rd\u00e9sben a polg\u00e1rmesterek d\u00f6nthetnek. A Korm\u00e1nyinf\u00f3n m\u00e1r bejelentett int\u00e9zked\u00e9sekr\u0151l sz\u00f3l\u00f3 korm\u00e1nyrendeletek megjelentek a Magyar K\u00f6zl\u00f6nyben.\n\nNovember 1-j\u00e9t\u0151l a kor\u00e1bban m\u00e1r megszokott szab\u00e1lyok szerint \u00fajra maszkot kell viselni a t\u00f6megk\u00f6zleked\u00e9si eszk\u00f6z\u00f6k\u00f6n, p\u00e1lyaudvarokon \u00e9s meg\u00e1ll\u00f3helyeken. A maszkvisel\u00e9s al\u00f3l ez\u00fattal is felment\u00e9st kapnak a 6 \u00e9v alatti gyermekek,\u00a0\u00a0az \u00e9rtelmi vagy pszichoszoci\u00e1lis fogyat\u00e9koss\u00e1ggal, illetve az autizmus spektrumzavarral \u00e9l\u0151 szem\u00e9lyek.\nAz olt\u00e1s a leger\u0151sebb\u00a0 v\u00e9delem\nA korm\u00e1ny tov\u00e1bbra is v\u00e9d\u0151olt\u00e1s\u00a0 miel\u0151bbi felv\u00e9tel\u00e9re k\u00e9ri a beoltatlanokat, a most terjed\u0151 deltav\u00edrus mut\u00e1ns ugyanis a beoltatlanokra\u00a0 a legvesz\u00e9lyesebb, a v\u00e9d\u0151olt\u00e1s a leghat\u00e9konyabb a v\u00edrus ellen.\u00a0 Min\u00e9l t\u00f6bben vagyunk beoltva, ann\u00e1l sikeresebben tudjuk megv\u00e9deni az orsz\u00e1got a j\u00e1rv\u00e1ny \u00fajabb hull\u00e1ma ellen.\u00a0\nMunkahelyek v\u00e9delme\nAz \u00e1toltotts\u00e1g n\u00f6vel\u00e9se\u00a0 \u00e9s a munkahelyek v\u00e9delme \u00e9rdek\u00e9ben a korm\u00e1ny lehet\u0151v\u00e9 teszi a munk\u00e1ltat\u00f3knak, hogy a munkahely \u00e9s a munkak\u00f6r saj\u00e1toss\u00e1gaira tekintettel a munkav\u00e9gz\u00e9s felt\u00e9telek\u00e9nt el\u0151\u00edrj\u00e1k a koronav\u00edrus elleni v\u00e9d\u0151olt\u00e1s felv\u00e9tel\u00e9t dolgoz\u00f3ik sz\u00e1m\u00e1ra, ak\u00e1r minden dolgoz\u00f3t\u00f3l elv\u00e1rt egys\u00e9ges munkafelt\u00e9telk\u00e9nt, ak\u00e1r \u2013 munkak\u00f6rt\u0151l f\u00fcgg\u0151en \u2013 egy\u00e9ni munkafelt\u00e9telk\u00e9nt.\nA m\u00e9g beoltatlan dolgoz\u00f3knak a munk\u00e1ltat\u00f3 45 napos hat\u00e1rid\u0151t \u00e1llap\u00edthat meg az\u00a0 els\u0151 olt\u00e1s felv\u00e9tel\u00e9re.\u00a0 Az olt\u00e1st elv\u00e1r\u00f3 munk\u00e1ltat\u00f3knak elektronikus \u00faton (e-mail) vagy pap\u00edr alapon t\u00e1j\u00e9koztatni kell a foglalkoztatottat az int\u00e9zked\u00e9sr\u0151l, a hat\u00e1rid\u0151r\u0151l \u00e9s a v\u00e9d\u0151olt\u00e1s felv\u00e9tele elmarad\u00e1s\u00e1nak lehets\u00e9ges jogk\u00f6vetkezm\u00e9nyeir\u0151l. Nem v\u00e1rhat\u00f3 el a v\u00e9d\u0151olt\u00e1s felv\u00e9tele att\u00f3l a dolgoz\u00f3t\u00f3l, akin\u00e9l orvosi igazol\u00e1ssal al\u00e1t\u00e1masztottan ellenjavallt a v\u00e9d\u0151olt\u00e1s. Ha a dolgoz\u00f3 a v\u00e9d\u0151olt\u00e1st a munk\u00e1ltat\u00f3 \u00e1ltal meghat\u00e1rozott hat\u00e1rid\u0151n bel\u00fcl nem veszi fel, akkor a munk\u00e1ltat\u00f3 fizet\u00e9s n\u00e9lk\u00fcli szabads\u00e1got rendelhet el, \u00e9s ha egy \u00e9ven bel\u00fcl tov\u00e1bbra sem veszi fel az olt\u00e1st, akkor a jogviszony\u00e1t felment\u00e9ssel, illetve felmond\u00e1ssal azonnali hat\u00e1llyal megsz\u00fcntetheti.\n\u00c1llami dolgoz\u00f3k\nA Magyar \u00c1llam, az \u00e1llamigazgat\u00e1s, a k\u00f6zigazgat\u00e1s, a honv\u00e9delem, a rendv\u00e9delem, a szoci\u00e1lis ell\u00e1t\u00e1s,\u00a0 a k\u00f6zoktat\u00e1s, a szakk\u00e9pz\u00e9s, a fels\u0151oktat\u00e1s \u00e9s a kultur\u00e1lis int\u00e9zm\u00e9nyek zavartalan m\u0171k\u00f6d\u00e9se \u00e9rdek\u00e9ben az \u00e1llami szf\u00e9r\u00e1ban alkalmazottakn\u00e1l elv\u00e1rt a v\u00e9d\u0151olt\u00e1s felv\u00e9tele.\nAz eg\u00e9szs\u00e9g\u00fcgyi dolgoz\u00f3k ut\u00e1n teh\u00e1t a korm\u00e1nytisztvisel\u0151kt\u0151l, honv\u00e9delmi, rendv\u00e9delmi, az \u00e1llami fenntart\u00e1s\u00fa szoci\u00e1lis \u00e9s gyermekv\u00e9delmi int\u00e9zm\u00e9nyek\u00a0 dolgoz\u00f3it\u00f3l, az \u00e1llami fenntart\u00e1s\u00fa kultur\u00e1lis \u00e9s fels\u0151oktat\u00e1si int\u00e9zm\u00e9nyek dolgoz\u00f3it\u00f3l, az ad\u00f3hivatali dolgoz\u00f3kt\u00f3l, az \u00e1llami fenntart\u00e1s\u00fa \u00e1ltal\u00e1nos \u00e9s k\u00f6z\u00e9piskol\u00e1k dolgoz\u00f3it\u00f3l is elv\u00e1rt az olt\u00e1s felv\u00e9tele.\nAz olt\u00e1si programnak k\u00f6sz\u00f6nhet\u0151en ezekben a szf\u00e9r\u00e1kban m\u00e1r eleve magas az \u00e1toltotts\u00e1g, hiszen az elm\u00falt h\u00f3napokban c\u00e9lzott olt\u00e1si akci\u00f3k zajlottak.\nTerm\u00e9szetesen az \u00e1llami szf\u00e9r\u00e1ban is \u00e9rv\u00e9nyes, hogy nem v\u00e1rhat\u00f3 el a v\u00e9d\u0151olt\u00e1s felv\u00e9tele att\u00f3l a dolgoz\u00f3t\u00f3l, akin\u00e9l az orvosi igazol\u00e1ssal al\u00e1t\u00e1masztottan ellenjavallt. Amennyiben az \u00e1llami alkalmazott \u00fcgyfelekkel rendszeresen tal\u00e1lkozik, a v\u00e9d\u0151olt\u00e1st f\u0151szab\u00e1ly szerint 2021. december 15-ig fel kell vennie, egy\u00e9b esetben legk\u00e9s\u0151bb 2022. janu\u00e1r 31-ig. Az \u00e1llami szf\u00e9r\u00e1ban dolgoz\u00f3t, aki hat\u00e1rid\u0151ig nem oltatja be mag\u00e1t, fizet\u00e9s n\u00e9lk\u00fcli szabads\u00e1gra kell k\u00fcldeni \u00e9s egy \u00e9v m\u00falva jogviszonya megsz\u00fcntethet\u0151. A r\u00e9szben vagy eg\u00e9szben \u00e1llami tulajdonban l\u00e9v\u0151 gazdas\u00e1gi t\u00e1rsas\u00e1gn\u00e1l foglalkoztatottakn\u00e1l a munk\u00e1ltat\u00f3 d\u00f6nti el, hogy elv\u00e1rja vagy sem a v\u00e9d\u0151olt\u00e1s felv\u00e9tel\u00e9t.\n\u00d6nkorm\u00e1nyzati dolgoz\u00f3k\nAz \u00f6nkorm\u00e1nyzati szf\u00e9r\u00e1ban\u00a0 a polg\u00e1rmesteri hivatalok \u00e9s \u00f6nkorm\u00e1nyzati fenntart\u00e1s\u00fa k\u00f6znevel\u00e9si, szoci\u00e1lis, kultur\u00e1lis \u00e9s egy\u00e9b int\u00e9zm\u00e9nyek\u00a0 eset\u00e9n a polg\u00e1rmester d\u00f6nthet arr\u00f3l, hogy kinek \u00edrja el\u0151 a v\u00e9d\u0151olt\u00e1s felv\u00e9tel\u00e9t. Az els\u0151 olt\u00e1s felv\u00e9tel\u00e9re legal\u00e1bb 45 napos hat\u00e1rid\u0151t \u00e1llap\u00edthat meg.\nMind a versenyszf\u00e9r\u00e1ban, mint az \u00e1llami, mind az \u00f6nkorm\u00e1nyzati szf\u00e9r\u00e1ban \u00e9rv\u00e9nyes, hogy a gyesen, gyeden l\u00e9v\u0151 foglalkoztatottak, valamint a m\u00e1s okb\u00f3l tart\u00f3s t\u00e1vollev\u0151 sz\u00e1m\u00e1ra nem \u00edrhat\u00f3 el\u0151 a v\u00e9d\u0151olt\u00e1s felv\u00e9tele.\nFolyamatosan nyitva a regisztr\u00e1ci\u00f3s \u00e9s id\u0151pontfoglal\u00f3 honlap\nFelh\u00edvjuk a m\u00e9g beoltatlanok figyelm\u00e9t, hogy nem kell megv\u00e1rni, am\u00edg munk\u00e1ltat\u00f3juk az olt\u00e1s felv\u00e9tel\u00e9re k\u00e9ri \u0151ket. A\u00a0www.vakcinainfo.gov.hu\u00a0regisztr\u00e1ci\u00f3s honlap folyamatosan nyitva \u00e1ll,\u00a0az \u00e9rv\u00e9nyes regisztr\u00e1ci\u00f3val rendelkez\u0151k jelentkezhetnek a v\u00e9d\u0151olt\u00e1sra h\u00e1ziorvosukn\u00e1l vagy ak\u00e1r az interneten is foglalhatnak id\u0151pontot k\u00f3rh\u00e1zi olt\u00f3pontra. Honlap:\u00a0www.eeszt.gov.hu\nA megjelent korm\u00e1nyrendeleteket a Magyar K\u00f6zl\u00f6ny\u00a02021. \u00e9vi 197. sz\u00e1m\u00e1ban\u00a0olvashatj\u00e1k.\n(kormany.hu)\n\n"}]