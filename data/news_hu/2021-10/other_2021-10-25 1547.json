[{"date": "2021-10-25 15:47", "url": "https://koronavirus.gov.hu/cikkek/szijjarto-sikeresnek-bizonyult-kormany-valsagkezelesi-strategiaja", "h1": "Szijj\u00e1rt\u00f3: sikeresnek bizonyult a korm\u00e1ny v\u00e1ls\u00e1gkezel\u00e9si strat\u00e9gi\u00e1ja", "body": "\nSikeresnek bizonyult a koronav\u00edrus-j\u00e1rv\u00e1ny negat\u00edv gazdas\u00e1gi hat\u00e1sainak csillap\u00edt\u00e1s\u00e1t, a t\u00f6meges munkan\u00e9lk\u00fclis\u00e9g megel\u0151z\u00e9s\u00e9t c\u00e9lz\u00f3 magyar korm\u00e1nyzati strat\u00e9gia - jelentette ki Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n.\n\n\nA t\u00e1rcavezet\u0151 a NATURTEX v\u00e1llalatcsoport \u00faj szegedi gy\u00e1rt\u00f3- \u00e9s iroda\u00e9p\u00fclet\u00e9nek \u00e1tad\u00e1s\u00e1n vett r\u00e9szt. A 3,8 milli\u00e1rd forintos fejleszt\u00e9shez az \u00e1llam 1,4 milli\u00e1rd forint t\u00e1mogat\u00e1st ny\u00fajtott, ami\u00e9rt cser\u00e9be a c\u00e9g k\u00f6telezetts\u00e9get v\u00e1llalt 164 munkahely meg\u0151rz\u00e9s\u00e9re, illetve 150 \u00faj munkav\u00e1llal\u00f3 foglalkoztat\u00e1s\u00e1ra.\n\u00a0\u00a0\u00a0\u00a0A projekt eredm\u00e9nyek\u00e9nt a vil\u00e1g t\u00f6bb mint 40 orsz\u00e1g\u00e1ban jelen l\u00e9v\u0151, 85 sz\u00e1zal\u00e9kos exporth\u00e1nyaddal rendelkez\u0151 NATURTEX \u00e9ves kapacit\u00e1sa mintegy 40 sz\u00e1zal\u00e9kkal b\u0151v\u00fcl.\n\u00a0\u00a0\u00a0\u00a0Besz\u00e9d\u00e9ben kiemelte, hogy a koronav\u00edrus-vil\u00e1gj\u00e1rv\u00e1ny miatt \"egyed\u00fcl\u00e1ll\u00f3\" volt az elm\u00falt id\u0151szak, amilyenre a \"mi nemzed\u00e9k\u00fcnk \u00e9let\u00e9ben nem igaz\u00e1n volt m\u00e9g p\u00e9lda\".\n\u00a0\u00a0\u00a0\u00a0Glob\u00e1lisan 114 milli\u00f3 munkahely sz\u0171nt meg, 40 sz\u00e1zal\u00e9kkal visszaestek a beruh\u00e1z\u00e1sok \u00e9s 5 sz\u00e1zal\u00e9kkal cs\u00f6kkent a vil\u00e1gkereskedelem volumene. Ezzel szemben Magyarorsz\u00e1gon az el\u0151z\u0151 negyed\u00e9vben 18 sz\u00e1zal\u00e9kos volt a gazdas\u00e1gi n\u00f6veked\u00e9s, tavaly beruh\u00e1z\u00e1si rekord sz\u00fcletett, tov\u00e1bb\u00e1 4,7 milli\u00f3an dolgoznak, t\u00f6bben, mint a rendszerv\u00e1lt\u00e1s \u00f3ta b\u00e1rmikor.\n\u00a0\u00a0\u00a0\u00a0Lesz\u00f6gezte: fentiek egy\u00e9rtelm\u0171en a t\u00f6meges munkan\u00e9lk\u00fclis\u00e9g megel\u0151z\u00e9s\u00e9re, az emberek munk\u00e1ban tart\u00e1s\u00e1ra \u00f6sszpontos\u00edt\u00f3 magyar strat\u00e9gia sikeress\u00e9g\u00e9t bizony\u00edtj\u00e1k.\n\u00a0\u00a0\u00a0\u00a0Szijj\u00e1rt\u00f3 P\u00e9ter hangs\u00falyozta, hogy fontos szerepet t\u00f6ltenek be a magyar gazdas\u00e1gban a csal\u00e1di tulajdonban l\u00e9v\u0151, vid\u00e9ki v\u00e1llalkoz\u00e1sok, amelyek a vil\u00e1gpiacon is egyre versenyk\u00e9pesebb term\u00e9keket \u00e1ll\u00edtanak el\u0151. Az ilyen t\u00e1rsas\u00e1gokat a \"j\u00f6v\u0151beli gazdas\u00e1gi n\u00f6veked\u00e9s z\u00e1logainak\" nevezte, mondv\u00e1n, azok mindig szem el\u0151tt fogj\u00e1k tartani a helyi k\u00f6z\u00f6ss\u00e9gek \u00e9rdekeit.\n\u00a0\u00a0\u00a0\u00a0A miniszter arr\u00f3l is besz\u00e1molt, hogy a magyar textilipar termel\u00e9si \u00e9rt\u00e9ke az idei \u00e9v els\u0151 nyolc h\u00f3napj\u00e1ban 13 sz\u00e1zal\u00e9kkal n\u0151tt, s az \u00e1gazat t\u00f6bb mint 43 ezer embernek ad munk\u00e1t az orsz\u00e1gban.\n\u00a0\u00a0\u00a0\u00a0V\u00e9gezet\u00fcl pedig k\u00f6z\u00f6lte, hogy Csongr\u00e1d-Csan\u00e1d megy\u00e9ben az ut\u00f3bbi m\u00e1sf\u00e9l \u00e9vben harminc beruh\u00e1z\u00e1s indult meg a korm\u00e1ny \u00e1ltal a legnehezebb id\u0151szakban meghirdetett t\u00e1mogat\u00e1si programnak k\u00f6sz\u00f6nhet\u0151en, \u00f6sszesen 15 milli\u00e1rd forint \u00e9rt\u00e9kben. Ehhez az \u00e1llam hatmilli\u00e1rd forintot biztos\u00edtott, ami hozz\u00e1j\u00e1rult 4700 munkahely meg\u00f3v\u00e1s\u00e1hoz.\n\nMTI 2021. okt\u00f3ber 25.\n\n"}]