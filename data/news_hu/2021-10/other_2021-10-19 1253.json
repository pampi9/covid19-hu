[{"date": "2021-10-19 12:53", "url": "https://koronavirus.gov.hu/cikkek/varga-mihaly-negyedik-hullam-nem-huzza-le-gazdasagot", "h1": "Varga Mih\u00e1ly: a negyedik hull\u00e1m nem h\u00fazza le a gazdas\u00e1got", "body": "\nA j\u00e1rv\u00e1ny 4. hull\u00e1ma a magas \u00e1toltotts\u00e1g miatt a korm\u00e1ny v\u00e1rakoz\u00e1sai szerint gyeng\u00e9bb lesz, \u00edgy id\u00e9n v\u00e1ltozatlanul 7 sz\u00e1zal\u00e9k k\u00f6r\u00fcli gazdas\u00e1gi n\u00f6veked\u00e9sre \u00e9s 7,5 sz\u00e1zal\u00e9k k\u00f6r\u00fcli hi\u00e1nyra lehet sz\u00e1m\u00edtani - mondta Varga Mih\u00e1ly p\u00e9nz\u00fcgyminiszter a Portfolio Budapest Economic Forum c\u00edm\u0171 konferenci\u00e1j\u00e1n Budapesten kedden.\n\n\u00a0\nKiemelte: a korm\u00e1ny sz\u00e1nd\u00e9ka, hogy a deficit visszat\u00e9rjen a kor\u00e1bbi, 3 sz\u00e1zal\u00e9k alatti tartom\u00e1nyba. A fokozatoss\u00e1g ugyanakkor nagyon fontos, hogy \"ne ind\u00edtsunk el \u00fajabb recesszi\u00f3s hull\u00e1mot\" - h\u00fazta al\u00e1.\n\u00a0\u00a0\u00a0\u00a0A monet\u00e1ris politika l\u00e9p\u00e9sei \"megalapozottak \u00e9s id\u0151szer\u0171ek\" voltak, a magyar gazdas\u00e1gban az infl\u00e1ci\u00f3s k\u00f6rnyezet 2020 el\u0151tt sem volt kifejezetten alacsony, \u00e9s erre a j\u00e1rv\u00e1ny m\u00e9g \"r\u00e1tett egy lap\u00e1ttal\" - jegyezte meg a p\u00e9nz\u00fcgyminiszter. Az infl\u00e1ci\u00f3t az \u00fajranyit\u00e1ssal egy\u00fctt j\u00e1r\u00f3 keresleti elindul\u00e1s, az energia\u00e1rak vil\u00e1gpiaci emelked\u00e9se \u00e9s a kont\u00e9nerhi\u00e1ny f\u0171ti - tette hozz\u00e1.\n\u00a0\u00a0\u00a0\u00a0Varga Mih\u00e1ly szerint a monet\u00e1ris politik\u00e1nak \u00e9s fisk\u00e1lis politik\u00e1nak egy\u00fctt kell dolgoznia, hogy az infl\u00e1ci\u00f3 a 3 sz\u00e1zal\u00e9kos tartom\u00e1nyba visszat\u00e9rjen. A korm\u00e1ny arra sz\u00e1m\u00edt, hogy a dr\u00e1gul\u00e1s m\u00e9rt\u00e9ke 2022 elej\u00e9t\u0151l cs\u00f6kken\u00e9snek indul, 2022 nyar\u00e1ra normaliz\u00e1l\u00f3dik a helyzet, az \u00e9v v\u00e9g\u00e9re pedig el\u00e9rhet\u0151 a c\u00e9l.\n\u00a0\u00a0\u00a0\u00a0Magyarorsz\u00e1g felmin\u0151s\u00edt\u00e9s\u00e9r\u0151l sz\u00f3lva a t\u00e1rcavezet\u0151 megeml\u00edtette, hogy az elm\u00falt m\u00e1sf\u00e9l \u00e9vben ritkas\u00e1gnak sz\u00e1m\u00edtott egy orsz\u00e1g ad\u00f3sbesorol\u00e1s\u00e1nak jav\u00edt\u00e1sa. A Moody's azzal indokolta l\u00e9p\u00e9s\u00e9t, hogy a gazdas\u00e1gi helyre\u00e1ll\u00e1s igen gyors volt, tov\u00e1bb\u00e1 az \u00e1llamad\u00f3ss\u00e1g radik\u00e1lis cs\u00f6kken\u00e9se v\u00e1rhat\u00f3 - id\u00e9zte fel.\n\u00a0\u00a0\u00a0\u00a0A korm\u00e1ny elk\u00f6telezett sz\u00e1nd\u00e9ka, hogy id\u00e9n m\u00e1r kism\u00e9rt\u00e9kben ugyan, de cs\u00f6kkenjen az ad\u00f3ss\u00e1gmutat\u00f3, amely a gazdas\u00e1gv\u00e9delmi int\u00e9zked\u00e9sek miatt a GDP 80 sz\u00e1zal\u00e9k\u00e1ra ugrott fel - jegyezte meg a p\u00e9nz\u00fcgyminiszter. \u00d6sszehasonl\u00edt\u00e1sk\u00e9ppen azt is elmondta, hogy az eur\u00f3pai uni\u00f3s \u00e1tlag a GDP 100 sz\u00e1zal\u00e9ka felett \u00e1ll.\n\u00a0\u00a0\u00a0\u00a0Az uni\u00f3s vit\u00e1k az Eur\u00f3pai Bizotts\u00e1ggal id\u00e9n \u00e9v v\u00e9g\u00e9ig v\u00e1rhat\u00f3an kifutnak, \u00e9s az orsz\u00e1g hozz\u00e1f\u00e9rhet a helyre\u00e1ll\u00edt\u00e1si program forr\u00e1saihoz - mutatott r\u00e1 Varga Mih\u00e1ly azt is hozz\u00e1t\u00e9ve, hogy ezek a vit\u00e1k \"politikailag motiv\u00e1ltak\". Eml\u00e9keztetett arra: kor\u00e1bban is l\u00e1that\u00f3 volt, hogy a t\u00e1rgyal\u00e1sok elh\u00faz\u00f3dnak, \u00edgy az \u00e1llam \"j\u00f3 id\u0151ben\", szeptember elej\u00e9n 4,5 milli\u00e1rd eur\u00f3 finansz\u00edroz\u00e1st szerzett a piacr\u00f3l, \u00edgy a beruh\u00e1z\u00e1si programokat el tudta ind\u00edtani. Az ut\u00f3bbi t\u00edz \u00e9v munk\u00e1ja nem volt hi\u00e1baval\u00f3, az \u00e1llamad\u00f3ss\u00e1g devizaar\u00e1ny\u00e1nak cs\u00f6kkent\u00e9se nagyobb mozg\u00e1steret teremtett az orsz\u00e1gnak a j\u00e1rv\u00e1ny okozta v\u00e1ls\u00e1g kezel\u00e9s\u00e9ben - f\u0171zte hozz\u00e1.\n\u00a0\u00a0\u00a0\u00a0A k\u00fcls\u0151 k\u00f6rnyezetet a k\u00f6zelj\u00f6v\u0151ben a jelek szerint a folyamatos roml\u00e1s jellemzi majd, a Fed v\u00e1rhat\u00f3an elindul a sokak \u00e1ltal v\u00e1rt monet\u00e1ris szigor\u00edt\u00e1si p\u00e1ly\u00e1n \u00e9s az EKB is k\u00f6veti majd, az energia \u00e9s a sz\u00e1ll\u00edt\u00e1s k\u00f6lts\u00e9gei magas szinten maradnak, a fizet\u00e9si m\u00e9rleg roml\u00e1s\u00e1t okozz\u00e1k, tov\u00e1bb\u00e1 sz\u00e1molni kell a k\u00ednai ingatlanpiaci hat\u00e1ssal \u00e9s a kereskedelmi h\u00e1bor\u00fak k\u00f6vetkezm\u00e9nyeivel is - ecsetelte a miniszter. Ett\u0151l f\u00fcggetlen\u00fcl a magyar gazdas\u00e1g visszat\u00e9r arra a n\u00f6veked\u00e9si p\u00e1ly\u00e1ra, amelyen 2019 el\u0151tt j\u00e1rt, csak kicsit m\u00e1s szerkezetben - \u00f6sszegezte a miniszter.\n\nMTI 2021. okt\u00f3ber 19.\n\n"}]