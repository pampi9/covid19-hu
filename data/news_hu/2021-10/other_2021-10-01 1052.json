[{"date": "2021-10-01 10:52", "url": "https://koronavirus.gov.hu/cikkek/novak-minden-eddiginel-magasabb-nyugdijpremium-erkezik", "h1": "Nov\u00e1k: minden eddigin\u00e9l magasabb nyugd\u00edjpr\u00e9mium \u00e9rkezik", "body": "\nId\u00e9n minden eddigin\u00e9l magasabb nyugd\u00edjpr\u00e9miumra sz\u00e1m\u00edthatnak a nyugd\u00edjban vagy nyugd\u00edjszer\u0171 ell\u00e1t\u00e1sban r\u00e9szes\u00fcl\u0151 emberek - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter a Facebook-oldal\u00e1ra felt\u00f6lt\u00f6tt vide\u00f3ban p\u00e9nteken, az id\u0151sek vil\u00e1gnapj\u00e1n.\n\n\nNov\u00e1k Katalin felid\u00e9zte Orb\u00e1n Viktor minisztereln\u00f6k reggeli bejelent\u00e9s\u00e9t, amelynek \u00e9rtelm\u00e9ben nyolcvanezer forint lesz a nyugd\u00edjpr\u00e9mium.\n\u00a0\u00a0\u00a0\u00a0A miniszter kiemelte: az\u00e9rt ny\u00edlik lehet\u0151s\u00e9g a megszokott nyugd\u00edjkorrekci\u00f3 mellett nyugd\u00edjpr\u00e9miumot is adni az id\u0151seknek, mert a gazdas\u00e1g egyre jobban m\u0171k\u00f6dik, a magyar emberek teljes\u00edtm\u00e9nye n\u00f6vekszik.\n\u00a0\u00a0\u00a0\u00a0A kieg\u00e9sz\u00edt\u0151 nyugd\u00edjemel\u00e9s \u00e9s a nyugd\u00edjpr\u00e9mium kifizet\u00e9s\u00e9t k\u00f6vet\u0151en j\u00f6v\u0151re a korm\u00e1ny folytatja a tizenharmadik havi nyugd\u00edj vissza\u00e9p\u00edt\u00e9s\u00e9t - k\u00f6z\u00f6lte Nov\u00e1k Katalin.\n\u00a0\u00a0\u00a0\u00a0\"Az volt a v\u00e1llal\u00e1sunk, hogy amit a baloldal elvett, mi visszaadjuk id\u0151s honfit\u00e1rsainknak\" - fogalmazott.\n\u00a0\u00a0\u00a0\u00a0J\u00f6v\u0151re legal\u00e1bb k\u00e9theti tizenharmadik havi nyugd\u00edjat fognak fizetni, de mindent megtesznek az\u00e9rt, hogy a juttat\u00e1s \u00f6sszege enn\u00e9l is nagyobb legyen - hangs\u00falyozta.\n\u00a0\u00a0\u00a0\u00a0A miniszter az id\u0151seket k\u00f6sz\u00f6ntve arra biztatta \u0151ket, hogy k\u00e9rj\u00e9k a koronav\u00edrus elleni v\u00e9d\u0151olt\u00e1st.\n\nMTI 2021. okt\u00f3ber 1.\n\n"}]