[{"date": "2021-10-20 14:18", "url": "https://koronavirus.gov.hu/cikkek/varga-mihaly-2020-koltsegvetes-biztos-alapot-teremtett-jarvany-elleni-vedekezeshez", "h1": "Varga Mih\u00e1ly: a 2020-as k\u00f6lts\u00e9gvet\u00e9s biztos alapot teremtett a j\u00e1rv\u00e1ny elleni v\u00e9dekez\u00e9shez", "body": "\nA 2020-as k\u00f6lts\u00e9gvet\u00e9s biztos alapot teremtett a j\u00e1rv\u00e1ny elleni v\u00e9dekez\u00e9shez \u00e9s a gazdas\u00e1g \u00fajraind\u00edt\u00e1s\u00e1hoz - mondta Varga Mih\u00e1ly p\u00e9nz\u00fcgyminiszter a 2020-as k\u00f6zponti k\u00f6lts\u00e9gvet\u00e9s v\u00e9grehajt\u00e1s\u00e1r\u00f3l sz\u00f3l\u00f3 el\u0151terjeszt\u00e9st ismertetve az Orsz\u00e1ggy\u0171l\u00e9s szerdai \u00fcl\u00e9s\u00e9n.\n\n\nVarga\u00a0Mih\u00e1ly p\u00e9nz\u00fcgyminiszter expoz\u00e9j\u00e1ban azt mondta: a 2020-as k\u00f6lts\u00e9gvet\u00e9s biztos alapot teremtett a j\u00e1rv\u00e1ny elleni v\u00e9dekez\u00e9shez \u00e9s a gazdas\u00e1g \u00fajraind\u00edt\u00e1s\u00e1hoz.\n\u00a0\u00a0\u00a0\u00a0A t\u00e1rcavezet\u0151 kiemelte: az elm\u00falt m\u00e1sf\u00e9l \u00e9vet kimagasl\u00f3 k\u00fczdelem \u00e9s teljes\u00edtm\u00e9ny jellemezte, \u00edgy olyan eredm\u00e9nyeket \u00e9rt el az orsz\u00e1g, amelyekre mindenki b\u00fcszke lehet. Ezeket az eredm\u00e9nyeket \"annak ellen\u00e9re vagy annak k\u00f6sz\u00f6nhet\u0151en\" \u00e9rt\u00fck el, hogy a baloldal sem a j\u00e1rv\u00e1ny elleni v\u00e9dekez\u00e9sben, sem a gazdas\u00e1g \u00fajraind\u00edt\u00e1s\u00e1ban nem vett r\u00e9szt - jegyezte meg.\n\u00a0\u00a0\u00a0\u00a0Hangs\u00falyozta: Magyarorsz\u00e1g a gazdas\u00e1g \u00fajraind\u00edt\u00e1s\u00e1ban l\u00e9p\u00e9sel\u0151nyt szerzett az Eur\u00f3pai Uni\u00f3ban, \u00e9s a n\u00f6veked\u00e9s m\u00e9rt\u00e9ke rekordmagass\u00e1g\u00fa lehet id\u00e9n. T\u00f6bb mint 4,7 milli\u00f3an dolgoznak, a munkan\u00e9lk\u00fclis\u00e9gi r\u00e1ta 4 sz\u00e1zal\u00e9kra cs\u00f6kkent, egy l\u00e9p\u00e9sre vagyunk a teljes foglalkoztatotts\u00e1gt\u00f3l - mutatott r\u00e1.\n\u00a0\u00a0\u00a0\u00a0Varga\u00a0Mih\u00e1ly k\u00f6zl\u00e9se szerint mindez annak k\u00f6sz\u00f6nhet\u0151, hogy a v\u00e1ls\u00e1got nem megszor\u00edt\u00e1sokkal, hanem t\u00e1mogat\u00f3 k\u00f6lts\u00e9gvet\u00e9si politik\u00e1val kezelt\u00e9k.\n\u00a0\u00a0\u00a0\u00a0Kifejtette: mindenkinek a szok\u00e1sosn\u00e1l sokkal t\u00f6bbet kellett tennie, hogy v\u00e9dekezzenek a j\u00e1rv\u00e1ny ellen, majd \u00fajraind\u00edthass\u00e1k a gazdas\u00e1gi \u00e9letet, \u00e9s ez a munka meghozta az eredm\u00e9ny\u00e9t.\n\u00a0\u00a0\u00a0\u00a0\u00dagy \u00e9rt\u00e9kelt: ha baloldali korm\u00e1ny lenne hatalmon, a kapkod\u00e1st, d\u00f6nt\u00e9sk\u00e9ptelens\u00e9get k\u00f6vet\u0151en megszor\u00edt\u00e1sok, ad\u00f3emel\u00e9sek, elbocs\u00e1t\u00e1sok \u00e9s hatalmas visszaes\u00e9s k\u00f6vetkezett volna. A jelenlegi kedvez\u0151 helyzet annak k\u00f6sz\u00f6nhet\u0151, hogy most nem baloldali korm\u00e1ny van - mondta.\n\u00a0\u00a0\u00a0\u00a0K\u00f6z\u00f6lte: a korm\u00e1ny folytatta az ad\u00f3cs\u00f6kkent\u00e9seket, t\u00e1mogatta a csal\u00e1dokat, a munkahelyteremt\u00e9st, a beruh\u00e1z\u00e1sokat, mert \u00edgy teremthetnek er\u0151s, a kih\u00edv\u00e1sokkal szemben ellen\u00e1ll\u00f3 gazdas\u00e1got \u00e9s a 21. sz\u00e1zadban is boldogul\u00f3 nemzetet.\n\u00a0\u00a0\u00a0\u00a0A t\u00e1rcavezet\u0151 kit\u00e9rt arra: a fisk\u00e1lis politika j\u00f3l vizsg\u00e1zott a v\u00e1ls\u00e1ghelyzetben, \u00e9s az\u00e9rt dolgoznak, hogy tov\u00e1bb cs\u00f6kkenthess\u00e9k Magyarorsz\u00e1g ad\u00f3ss\u00e1g\u00e1t, k\u00f6lts\u00e9gvet\u00e9si hi\u00e1ny\u00e1t \u00e9s k\u00fcls\u0151 s\u00e9r\u00fcl\u00e9kenys\u00e9g\u00e9t. K\u00fcls\u0151 szemmel is elismer\u00e9sre m\u00e9lt\u00f3 a magyar gazdas\u00e1g teljes\u00edtm\u00e9nye, ezt a felmin\u0151s\u00edt\u00e9sek is mutatj\u00e1k - mondta\u00a0Varga\u00a0Mih\u00e1ly.\n\u00a0\u00a0\u00a0\u00a0\u00dagy l\u00e1tja, az el\u00e9rt eredm\u00e9nyeknek akkor van \u00e9rtelm\u00fck, ha az emberek k\u00f6zvetlen\u00fcl is \u00e9rz\u00e9kelni tudj\u00e1k ezeket, ez\u00e9rt a korm\u00e1ny arr\u00f3l d\u00f6nt\u00f6tt, hogy a csal\u00e1doknak visszaadja a befizetett szja-t, nyugd\u00edjpr\u00e9miumot fizet \u00e9s elengedi a 25 \u00e9v alattiak sz\u00e1m\u00e1ra a szem\u00e9lyi j\u00f6vedelemad\u00f3t (szja).\n\u00a0\u00a0\u00a0\u00a0Hangs\u00falyozta: a v\u00e1ls\u00e1gb\u00f3l azok az orsz\u00e1gok tudtak a legkisebb vesztes\u00e9ggel kil\u00e9pni, amelyek kiegyens\u00falyozott gazdas\u00e1got \u00e9p\u00edtettek, a j\u00e1rv\u00e1ny kit\u00f6r\u00e9sekor gyors \u00e9s hat\u00e1rozott l\u00e9p\u00e9seket tettek, k\u00e9pesek nemzeti \u00e9rdekeik k\u00e9pviselet\u00e9re, tov\u00e1bb\u00e1 a v\u00e1ls\u00e1g idej\u00e9n is beruh\u00e1z\u00e1sokkal k\u00e9sz\u00fcltek a j\u00f6v\u0151re. Magyarorsz\u00e1gon ellen\u00e1ll\u00f3, kiegyens\u00falyozott szerkezet\u0171 gazdas\u00e1got \u00e9rt a j\u00e1rv\u00e1ny, megt\u00e9r\u00fclt az elm\u00falt \u00e9vtized munk\u00e1ja, a k\u00f6lts\u00e9gvet\u00e9sre t\u00e1maszkodva lehetett a sz\u00fcks\u00e9ges l\u00e9p\u00e9seket megtenni - jelentette ki.\n\u00a0\u00a0\u00a0\u00a0Varga\u00a0Mih\u00e1ly arr\u00f3l is besz\u00e9lt, hogy a csal\u00e1dok t\u00e1mogat\u00e1s\u00e1nak k\u00f6lts\u00e9gvet\u00e9se volt a 2020-as, \u00e9s ezen a j\u00e1rv\u00e1ny sem v\u00e1ltoztatott. Emellett a korm\u00e1ny int\u00e9zked\u00e9sei a munkav\u00e1llal\u00f3kat is seg\u00edtett\u00e9k \u00e9s hozz\u00e1j\u00e1rultak a t\u00e1rsadalmi, gazdas\u00e1gi k\u00e1rok m\u00e9rs\u00e9kl\u00e9s\u00e9hez, a munkahelyek meg\u0151rz\u00e9s\u00e9hez - tette hozz\u00e1.\n\u00a0\u00a0\u00a0\u00a0K\u00f6z\u00f6lte: sok kritika \u00e9rte a korm\u00e1ny \u00e1ltal megval\u00f3s\u00edtott, valamint t\u00e1mogatott beruh\u00e1z\u00e1sokat, de a beruh\u00e1z\u00e1sok munkahelyeket \u00f3vnak meg \u00e9s hoznak l\u00e9tre, seg\u00edtik a felk\u00e9sz\u00fcl\u00e9st a j\u00f6v\u0151re \u00e9s hozz\u00e1j\u00e1rulnak a versenyk\u00e9pess\u00e9g jav\u00edt\u00e1s\u00e1hoz. A v\u00e1ls\u00e1gkezel\u00e9s egyik fontos eszk\u00f6ze volt az ad\u00f3k tov\u00e1bbi cs\u00f6kkent\u00e9se is - f\u0171zte hozz\u00e1.\n\u00a0\u00a0\u00a0\u00a0Megjegyezte: a korm\u00e1ny \u00e1ltal ind\u00edtott \u00e1tfog\u00f3 eg\u00e9szs\u00e9g\u00fcgyi b\u00e9remel\u00e9si programot is a 2020-as k\u00f6lts\u00e9gvet\u00e9sben tudt\u00e1k megalapozni.\n\nMTI 2021. okt\u00f3ber 20.\n\n"}]