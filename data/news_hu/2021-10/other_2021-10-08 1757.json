[{"date": "2021-10-08 17:57", "url": "https://koronavirus.gov.hu/cikkek/varga-mihaly-iden-7-75-szazalekkal-nohet-gazdasag", "h1": "Varga Mih\u00e1ly: id\u00e9n 7-7,5 sz\u00e1zal\u00e9kkal n\u0151het a gazdas\u00e1g", "body": "\nA gazdas\u00e1g gyorsan vissza tudta nyerni azt a n\u00f6veked\u00e9si k\u00e9pess\u00e9g\u00e9t, amellyel a j\u00e1rv\u00e1ny el\u0151tt rendelkezett, id\u00e9n v\u00e1rhat\u00f3an 7-7,5 sz\u00e1zal\u00e9kkal, j\u00f6v\u0151re 5,5-6 sz\u00e1zal\u00e9kkal n\u00f6vekedhet a GDP - mondta\u00a0Varga Mih\u00e1ly\u00a0p\u00e9nz\u00fcgyminiszter az Amerikai Kereskedelmi Kamara \u00fczleti f\u00f3rum\u00e1n p\u00e9nteken Budapesten.\n\n\n\u00a0Hozz\u00e1tette: az uni\u00f3s \u00e1tlagn\u00e1l magasabb - a m\u00e1sodik negyed\u00e9vben k\u00f6zel 18 sz\u00e1zal\u00e9kos, az \u00e9v els\u0151 fel\u00e9ben 7,6 sz\u00e1zal\u00e9kos - volt a n\u00f6veked\u00e9s m\u00e9rt\u00e9ke Magyarorsz\u00e1gon, \u00edgy \u00fajra felz\u00e1rk\u00f3z\u00e1si p\u00e1ly\u00e1ra ker\u00fclt az orsz\u00e1g.\n\u00a0\u00a0\u00a0\u00a0Az orsz\u00e1g gazdas\u00e1ga meghaladta a 2019. \u00e9vi kibocs\u00e1t\u00e1si szintet, ami abb\u00f3l a szempontb\u00f3l is nagy \u00e9rdem, hogy a GDP 8-10 sz\u00e1zal\u00e9k\u00e1t ad\u00f3 turizmus szektor m\u00e9g nem \u00e9rte el a j\u00e1rv\u00e1ny el\u0151tti szintet - jegyezte meg.\n\u00a0\u00a0\u00a0\u00a0Varga Mih\u00e1ly\u00a0elmondta, hogy n\u00e9gy olyan vesz\u00e9lyforr\u00e1st l\u00e1tnak, amelyek a gazdas\u00e1g kil\u00e1t\u00e1sait kedvez\u0151tlen\u00fcl befoly\u00e1solhatj\u00e1k, ezek az energia\u00e1rak megugr\u00e1sa, az infl\u00e1ci\u00f3 megemelked\u00e9se, a v\u00edrushelyzet roml\u00e1sa \u00e9s az alapanyaghi\u00e1nyok.\n\u00a0\u00a0\u00a0\u00a0A monet\u00e1ris szigor\u00edt\u00e1s az infl\u00e1ci\u00f3s adatokat l\u00e1tv\u00e1n helyes ir\u00e1ny, ugyanakkor figyeli kell arra, hogy ne k\u00f6vess\u00fck el ugyanazt a hib\u00e1t, mint a 2008-2009-es v\u00e1ls\u00e1got k\u00f6vet\u0151en, amikor a monet\u00e1ris \u00e9s a fisk\u00e1lis politika \"t\u00fals\u00e1gosan gyorsan z\u00e1rt vissza\" - v\u00e9lekedett a p\u00e9nz\u00fcgyminiszter.\n\u00a0\u00a0\u00a0\u00a0A p\u00e9nz\u00fcgyi t\u00e1rca vezet\u0151je elmondta, hogy \u00e1llami oldalr\u00f3l a GDP 6 sz\u00e1zal\u00e9k\u00e1t k\u00f6ltik a beruh\u00e1z\u00e1sok \u00f6szt\u00f6nz\u00e9s\u00e9re; a magyarorsz\u00e1gi beruh\u00e1z\u00e1si r\u00e1ta 27,5 sz\u00e1zal\u00e9kon \u00e1ll, amellyel Magyarorsz\u00e1g az uni\u00f3s \u00e9lmez\u0151nyben szerepel.\n\u00a0\u00a0\u00a0\u00a0A munkaer\u0151piacr\u00f3l besz\u00e9lve a miniszter megjegyezte, hogy \"gyorsan tudott regener\u00e1l\u00f3dni\", ma m\u00e1r 4,7 milli\u00f3 ember dolgozik az orsz\u00e1gban, ami egymilli\u00f3val t\u00f6bb a 2010-es szinthez viszony\u00edtva.\n\u00a0\u00a0\u00a0\u00a0A sikeres devizak\u00f6tv\u00e9ny-kibocs\u00e1t\u00e1ssal a korm\u00e1ny piaci forr\u00e1sb\u00f3l p\u00f3tolhatja a kies\u0151 uni\u00f3s forr\u00e1sokat - mutatott r\u00e1\u00a0Varga Mih\u00e1ly. Megjegyezte, hogy a t\u00e1rgyal\u00e1sok az Eur\u00f3pai Uni\u00f3val m\u00e9g nem z\u00e1rultak le a 2500 milli\u00e1rd forintos programr\u00f3l, az uni\u00f3s j\u00f3v\u00e1hagy\u00e1s politikai vit\u00e1k miatt k\u00e9sik. Hozz\u00e1tette: 13 orsz\u00e1g programj\u00e1t m\u00e1r j\u00f3v\u00e1hagyt\u00e1k uni\u00f3s szinten, \"nem engedhetj\u00fck meg magunknak, hogy lemaradjunk a versenyben\".\n\u00a0\u00a0\u00a0\u00a0A felmin\u0151s\u00edt\u00e9s \u00e9s a kil\u00e1t\u00e1sok pozit\u00edvra jav\u00edt\u00e1sa egy l\u00e9p\u00e9sben a Moody's hitelmin\u0151s\u00edt\u0151 int\u00e9zm\u00e9ny r\u00e9sz\u00e9r\u0151l meglepet\u00e9s volt a korm\u00e1ny sz\u00e1m\u00e1ra - mondta v\u00e9g\u00fcl a p\u00e9nz\u00fcgyminiszter. M\u00e9g messze van az orsz\u00e1g a \"tripla A\" besorol\u00e1st\u00f3l, a gazdas\u00e1gi folyamatok ugyanakkor lehet\u0151v\u00e9 teszik ennek a c\u00e9lnak a kit\u0171z\u00e9s\u00e9t - tette hozz\u00e1.\n\u00a0\nMTI 2021. okt\u00f3ber 8.\n\n"}]