[{"date": "2021-10-05 12:24", "url": "https://koronavirus.gov.hu/cikkek/novak-katalin-az-oltassal-lehet-leghatekonyabban-vedekezni-jarvany-ellen", "h1": "Nov\u00e1k Katalin: az olt\u00e1ssal lehet a leghat\u00e9konyabban v\u00e9dekezni a j\u00e1rv\u00e1ny ellen", "body": "\nTov\u00e1bbra is az olt\u00e1ssal lehet a leghat\u00e9konyabban v\u00e9dekezni a j\u00e1rv\u00e1ny ellen, ez\u00e9rt folyamatosak az err\u0151l sz\u00f3l\u00f3 kamp\u00e1nyok \u2013 jelentett\u00e9k ki a k\u00f6z\u00f6ss\u00e9gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs z\u00e1r\u00f3 \u00fcl\u00e9se ut\u00e1n tartott budapesti sajt\u00f3t\u00e1j\u00e9koztat\u00f3n. A csal\u00e1dok\u00e9rt felel\u0151s t\u00e1rca n\u00e9lk\u00fcli miniszter k\u00f6z\u00f6lte azt is, hogy f\u00e9lmilli\u00e1rd forint t\u00f6bbletforr\u00e1st biztos\u00edt a korm\u00e1ny az Akt\u00edv Magyarorsz\u00e1g programnak, a k\u00f6z\u00f6ss\u00e9gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs pedig befejezi a munk\u00e1j\u00e1t, mert a k\u00f6z\u00f6ss\u00e9gi \u00e9let \u00fajraindult, m\u00e1r csak a m\u0171k\u00f6dtet\u00e9s\u00e9t kell biztos\u00edtani, ami a korm\u00e1ny feladata.\n\n\n\u00a0\nA k\u00f6z\u00f6ss\u00e9gi \u00e9let \u00fajraindult\nNov\u00e1k Katalin csal\u00e1dok\u00e9rt felel\u0151s t\u00e1rca n\u00e9lk\u00fcli miniszter k\u00f6z\u00f6lte, hogy a k\u00f6z\u00f6ss\u00e9gi \u00e9let \u00fajraind\u00edt\u00e1s\u00e1\u00e9rt felel\u0151s operat\u00edv t\u00f6rzs befejezi a munk\u00e1j\u00e1t, mert a k\u00f6z\u00f6ss\u00e9gi \u00e9let \u00fajraindult, m\u00e1r csak a m\u0171k\u00f6dtet\u00e9s\u00e9t kell biztos\u00edtani, ami a korm\u00e1ny feladata.\n\u00a0\u00a0\u00a0\u00a0Az operat\u00edv t\u00f6rzs j\u00fanius 15-\u00e9n kezdte meg munk\u00e1j\u00e1t, \u00f6sszesen 13 alkalommal \u00fcl\u00e9sezett, amelyeken t\u00f6bb mint nyolcvan javaslatot t\u00e1rgyaltak, \u00e9s t\u00f6bb mint harminc d\u00f6nt\u00e9st jelentettek be, t\u00f6bb mint 100 milli\u00e1rd forint \u00e9rt\u00e9k\u0171 t\u00e1mogat\u00e1sr\u00f3l, beruh\u00e1z\u00e1sr\u00f3l - mondta.\n\u00a0\u00a0\u00a0\u00a0\nAz olt\u00e1s a leghat\u00e9konyabb v\u00e9delem a v\u00edrus ellen\nA j\u00e1rv\u00e1ny negyedik hull\u00e1m\u00e1val \u00f6sszef\u00fcgg\u0151 k\u00e9rd\u00e9sekre v\u00e1laszolva felh\u00edvta a figyelmet arra, hogy tov\u00e1bbra is az olt\u00e1ssal lehet a leghat\u00e9konyabban v\u00e9dekezni a j\u00e1rv\u00e1ny ellen, ez\u00e9rt folyamatosak az err\u0151l sz\u00f3l\u00f3 kamp\u00e1nyok, \u00e9s a m\u00e9g be nem oltott id\u0151seket felkerest\u00e9k. Regisztr\u00e1ci\u00f3 olt\u00e1sra: www.vakcinainfo.gov.hu\n\u00a0\u00a0\u00a0\u00a0Az eg\u00e9szs\u00e9g\u00fcgyben az \u00e1toltotts\u00e1g 98 sz\u00e1zal\u00e9kos, vagyis a dolgoz\u00f3k t\u00falnyom\u00f3 t\u00f6bbs\u00e9ge be van oltva. Azoknak, akiknek k\u00f6telez\u0151v\u00e9 tett\u00e9k az olt\u00e1st, a harmadik olt\u00e1s nem k\u00f6telez\u0151 - tudatta.\n\u00a0\u00a0\u00a0\u00a0Hozz\u00e1tette: \u0151 a harmadik olt\u00e1st is beadatta mag\u00e1nak.\n\u00a0\nT\u00e1mogatjuk az akt\u00edv programot k\u00edn\u00e1l\u00f3 oszt\u00e1lykir\u00e1ndul\u00e1sok szervez\u00e9s\u00e9t\n\u00a0\u00a0\u00a0\u00a0F\u00e9lmilli\u00e1rd forint t\u00f6bbletforr\u00e1st biztos\u00edt a korm\u00e1ny az Akt\u00edv Magyarorsz\u00e1g programnak. R\u00e9v\u00e9sz M\u00e1riusz akt\u00edv Magyarorsz\u00e1g\u00e9rt felel\u0151s korm\u00e1nybiztos azt mondta, hogy a forr\u00e1sb\u00f3l olyan programokat t\u00e1mogatnak, amelyek ahhoz j\u00e1rulnak hozz\u00e1, hogy a gyerekek k\u00f6z\u00f6ss\u00e9gben, a term\u00e9szetben legyenek, \u00e9s k\u00f6zben mozogjanak is.\n\u00a0\u00a0\u00a0\u00a0A tervek szerint \u00e9v v\u00e9g\u00e9ig legal\u00e1bb \u00f6tvenezer gyermeknek biztos\u00edtanak ingyenes, egynapos, akt\u00edv oszt\u00e1lykir\u00e1ndul\u00e1st, amelyen a tan\u00e1roknak \u00e9s a gyerekeknek is mozogniuk kell - emelte ki, hozz\u00e1f\u0171zve: emellett tavasszal t\u00f6bbnapos oszt\u00e1lykir\u00e1ndul\u00e1st is szeretn\u00e9nek szervezni iskol\u00e1knak.\n\u00a0\u00a0\u00a0\u00a0Ismertette: a v\u00e1ndort\u00e1borprogramban id\u00e9n 15 ezer gyermek vett r\u00e9szt, j\u00f6v\u0151re viszont 20-22 ezer gyermeket szeretn\u00e9nek t\u00e1boroztatni.\n\u00a0\u00a0\u00a0\u00a0A tervezett programok k\u00f6z\u00f6tt eml\u00edtette, hogy az utcai fut\u00f3fesztiv\u00e1lok mint\u00e1j\u00e1ra v\u00edzit\u00fara-fesztiv\u00e1lokat szeretn\u00e9nek ind\u00edtani, \u00e9s nyolc helyen Balaton-\u00e1tevez\u00e9st szervezni az orsz\u00e1gban. A forr\u00e1sb\u00f3l tov\u00e1bb\u00e1 csal\u00e1di h\u00e9tv\u00e9g\u00e9ket, kalandt\u00far\u00e1kat \u00e9s a Muzsik\u00e1l az erd\u0151 rendezv\u00e9nysorozatot is t\u00e1mogatj\u00e1k - tette hozz\u00e1.\n\u00a0\u00a0\u00a0\u00a0R\u00e9v\u00e9sz M\u00e1riusz besz\u00e1molt arr\u00f3l is: a m\u0171j\u00e9gp\u00e1lyaprogramra p\u00e9ntekig jelentkeznek azok a telep\u00fcl\u00e9sek, amelyeken az elm\u00falt \u00e9vekben nem \u00fczemelt j\u00e9gp\u00e1lya, \u00e9s v\u00e1llalj\u00e1k, hogy december 20-ig meg\u00e9p\u00edtenek egy 15-sz\u00f6r 30 m\u00e9terest, \u00e9s azt febru\u00e1r v\u00e9g\u00e9ig \u00fczemeltetik.\n\u00a0\u00a0\u00a0\u00a0A programmal 10-20 m\u0171j\u00e9gp\u00e1lya \u00e9p\u00fclhet meg - tette hozz\u00e1.\n\u00a0\u00a0\u00a0\u00a0A korm\u00e1nybiztos k\u00e9rd\u00e9sre v\u00e1laszolva elmondta: a programok f\u0151k\u00e9nt szabadleveg\u0151n t\u00f6rt\u00e9nnek, ez\u00e9rt b\u00edzik benne, hogy nem kell majd azokat elhalasztani a koronav\u00edrus-j\u00e1rv\u00e1ny miatt.\n\n\u00a0Nov\u00e1k Katalin csal\u00e1dok\u00e9rt felel\u0151s t\u00e1rca n\u00e9lk\u00fcli miniszter az operat\u00edv t\u00f6rzs \u00fcl\u00e9s\u00e9r\u0151l besz\u00e1molva ismertette tov\u00e1bb\u00e1: 56-tal n\u00f6velik az \u00f6r\u00f6kbefogad\u00e1sban dolgoz\u00f3k sz\u00e1m\u00e1t, \u00edgy az \u00f6r\u00f6kbefogad\u00e1si tan\u00e1csad\u00f3k sz\u00e1ma 39-cel, az \u00f6r\u00f6kbefogad\u00e1si feladatokat ell\u00e1t\u00f3 pszichol\u00f3gusok sz\u00e1ma pedig 17-tel n\u0151.\n\u00a0\u00a0\u00a0\u00a0Erre az\u00e9rt van sz\u00fcks\u00e9g, mert ar\u00e1nytalan a dolgoz\u00f3kra nehezed\u0151 munkateher - tette hozz\u00e1, hangs\u00falyozva: a c\u00e9l, hogy az \u00f6r\u00f6kbefogad\u00e1sra v\u00e1r\u00f3 gyermekek min\u00e9l hamarabb \u00f6r\u00f6kbefogad\u00f3 sz\u00fcl\u0151kre tal\u00e1ljanak.\n\u00a0\u00a0\u00a0\u00a0Besz\u00e1molt arr\u00f3l is, hogy a 14 \u00e9v alattiak eset\u00e9n janu\u00e1r elsej\u00e9ig t\u00fcrelmi id\u0151t vezetnek be az okm\u00e1nyolvas\u00f3 rendszerrel kapcsolatban, \u00edgy nekik addig nem kell bemutatniuk szem\u00e9lyi igazolv\u00e1nyukat a sz\u00e1ll\u00e1shelyeken. Erre azt van sz\u00fcks\u00e9g, mert vannak olyan 14 \u00e9vn\u00e9l fiatalabbak, akiknek m\u00e9g nincs szem\u00e9lyi igazolv\u00e1nyuk - tette hozz\u00e1.\n\u00a0\u00a0\u00a0Nov\u00e1k Katalin k\u00e9rd\u00e9sre azt felelte: a k\u00f6vetkez\u0151 id\u0151szakban t\u00f6bbi k\u00f6z\u00f6tt az \u00f6r\u00f6kbefogad\u00e1s rendszer\u00e9nek \u00e1ttekint\u00e9s\u00e9vel, csal\u00e1dokat t\u00e1mogat\u00f3 d\u00f6nt\u00e9sekkel \u00e9s nemzetk\u00f6zi feladatokkal foglalkozik majd.\n\u00a0\u00a0\u00a0\u00a0A Fidesz tiszt\u00faj\u00edt\u00f3 tan\u00e1cskoz\u00e1s\u00e1t \u00e9rint\u0151 k\u00e9rd\u00e9sre \u00fagy reag\u00e1lt: nem indul \u00fajra aleln\u00f6kjel\u00f6ltk\u00e9nt a kongresszuson.\n\u00a0\u00a0\u00a0\u00a0Az \u00f6r\u00f6kbefogad\u00e1ssal kapcsolatos k\u00e9rd\u00e9sekre azt v\u00e1laszolta: els\u0151sorban h\u00e1zasp\u00e1rt keresnek sz\u00fcl\u0151k\u00e9nt a gyermekeknek, de ha nem tal\u00e1lnak, az egyed\u00fcl\u00e1ll\u00f3knak is nyitott a lehet\u0151s\u00e9g, \u00e9s szeretn\u00e9k nekik is k\u00f6nnyebb\u00e9 tenni az \u00f6r\u00f6kbefogad\u00e1st.\nA helyre\u00e1ll\u00edt\u00e1si alappal kapcsolatban azt mondta: b\u00edzik benne, hogy hamarosan megsz\u00fcletik a meg\u00e1llapod\u00e1s. A korm\u00e1nyon nem fog m\u00falni, b\u00e1rmilyen k\u00e9rd\u00e9se is van az Eur\u00f3pai Bizotts\u00e1gnak, v\u00e1laszolnak r\u00e1 - jelentette ki Nov\u00e1k Katalin.\n\u00a0\n\n"}]