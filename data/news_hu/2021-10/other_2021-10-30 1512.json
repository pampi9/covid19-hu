[{"date": "2021-10-30 15:12", "url": "https://koronavirus.gov.hu/cikkek/nnk-vezeto-dont-szocialis-intezmenyekben-az-elhagyasi-es-latogatasi-tilalomrol-hetfotol", "h1": "NNK: a vezet\u0151 d\u00f6nt a szoci\u00e1lis int\u00e9zm\u00e9nyekben az elhagy\u00e1si \u00e9s l\u00e1togat\u00e1si tilalomr\u00f3l h\u00e9tf\u0151t\u0151l", "body": "\nMagyarorsz\u00e1g \u00f6sszes szakos\u00edtott ell\u00e1t\u00e1st ny\u00fajt\u00f3 szoci\u00e1lis int\u00e9zm\u00e9ny\u00e9ben az int\u00e9zm\u00e9ny vezet\u0151je saj\u00e1t hat\u00e1sk\u00f6rben d\u00f6nthet \u00e9s rendelhet el az int\u00e9zm\u00e9nyre vonatkoz\u00f3an elhagy\u00e1si \u00e9s l\u00e1togat\u00e1si tilalmat h\u00e9tf\u0151t\u0151l - k\u00f6z\u00f6lte a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) szombaton az MTI-vel.\n\n\n\n\n\n\nA k\u00f6zlem\u00e9ny szerint a vezet\u0151knek a d\u00f6nt\u00e9s el\u0151tt figyelembe kell venni\u00fck, hogy a gondozotti l\u00e9tsz\u00e1m \u00f6t sz\u00e1zal\u00e9k\u00e1t meghaladja-e a koronav\u00edrus-fert\u0151z\u00f6ttek sz\u00e1ma az egy \u00e9p\u00fcletben l\u00e9v\u0151 bentlak\u00f3k k\u00f6r\u00e9ben, \u00e9s az izol\u00e1ci\u00f3 biztos\u00edthat\u00f3-e a t\u00f6bbi gondozott\u00f3l \u00e9s azok l\u00e1togat\u00f3it\u00f3l.\n\t\t\tJelezt\u00e9k, hogy a j\u00e1rv\u00e1ny kor\u00e1bbi hull\u00e1mait\u00f3l elt\u00e9r\u0151en a szoci\u00e1lis int\u00e9zm\u00e9nyek is j\u00f3val v\u00e9dettebbek a v\u00edrus ellen; az olt\u00e1si program keret\u00e9ben a szoci\u00e1lis gondozottak \u00e9s dolgoz\u00f3k az els\u0151k k\u00f6z\u00f6tt kapt\u00e1k meg az olt\u00e1st az \u00e9v elej\u00e9n, k\u00f6z\u00fcl\u00fck sokan m\u00e1r a harmadik olt\u00e1st is felvett\u00e9k.\n\t\t\tA gondozottak olt\u00e1sa ig\u00e9ny szerint tov\u00e1bbra is biztos\u00edtott, a cs\u00fct\u00f6rt\u00f6k\u00f6n megjelent jogszab\u00e1ly szerint az \u00e1llami fenntart\u00e1s\u00fa szoci\u00e1lis int\u00e9zm\u00e9nyekben dolgoz\u00f3k sz\u00e1m\u00e1ra m\u00e1r munkafelt\u00e9tel az olt\u00e1s felv\u00e9tele - mutattak r\u00e1.\n\t\t\t\u00dagy folytatt\u00e1k, ha az int\u00e9zm\u00e9nyvezet\u0151 l\u00e1togat\u00e1si \u00e9s int\u00e9zm\u00e9nyelhagy\u00e1si tilalmat rendel el, az nem terjed ki a h\u00e1romszor oltott gondozottakra \u00e9s a h\u00e1romszor oltott l\u00e1togat\u00f3ikra.\n\t\t\tAz oltotts\u00e1g t\u00e9ny\u00e9t minden esetben igazolni kell - hangs\u00falyozt\u00e1k.\n\t\t\tFelment\u00e9s adhat\u00f3 tov\u00e1bb\u00e1 abban az esetben, ha valaki v\u00e9gst\u00e1dium\u00fa hozz\u00e1tartoz\u00f3j\u00e1t\u00f3l szeretne elb\u00facs\u00fazni. Az int\u00e9zm\u00e9ny a l\u00e1togat\u00e1si \u00e9s int\u00e9zm\u00e9nyelhagy\u00e1si tilalom idej\u00e9n is k\u00f6teles a kapcsolattart\u00e1s lehet\u0151s\u00e9g\u00e9t biztos\u00edtani az erre vonatkoz\u00f3 szakmai szab\u00e1lyok szerint - \u00edrt\u00e1k.\n\t\t\tKiemelt\u00e9k, hogy int\u00e9zm\u00e9nyelhagy\u00e1si tilalom eset\u00e9n csak indokolt esetben, p\u00e9ld\u00e1ul munkav\u00e9gz\u00e9s, vagy eg\u00e9szs\u00e9g\u00fcgyi ell\u00e1t\u00e1s miatt, vagy az int\u00e9zm\u00e9nyvezet\u0151 enged\u00e9ly\u00e9vel k\u00fcl\u00f6n\u00f6sen indokolt esetben lehet elhagyni az int\u00e9zm\u00e9nyt, illetve a fogyat\u00e9kos szem\u00e9lyek, a pszichi\u00e1triai \u00e9s szenved\u00e9lybetegek ell\u00e1t\u00e1s\u00e1t biztos\u00edt\u00f3 int\u00e9zm\u00e9nyek szervezett szabadid\u0151s c\u00e9llal hagyhat\u00f3k el.\n\t\t\tTov\u00e1bbra sem jelenti az int\u00e9zm\u00e9ny elhagy\u00e1s\u00e1t, ha valaki az int\u00e9zm\u00e9ny kertj\u00e9ben, ter\u00fclet\u00e9n tart\u00f3zkodik, \u00edgy arra a korl\u00e1toz\u00e1s sem vonatkozik - f\u0171zt\u00e9k hozz\u00e1.\n\t\t\tAz NNK k\u00f6z\u00f6lte azt is, hogy a betegek v\u00e9delme \u00e9s a j\u00e1rv\u00e1ny megf\u00e9kez\u00e9se \u00e9rdek\u00e9ben rendelte el az orsz\u00e1gos tisztif\u0151orvos november 1-j\u00e9t\u0151l, h\u00e9tf\u0151t\u0151l a l\u00e1togat\u00e1si tilalmat Magyarorsz\u00e1g valamennyi fekv\u0151beteg szakell\u00e1t\u00e1st ny\u00fajt\u00f3 int\u00e9zm\u00e9ny\u00e9ben.\n\t\t\tM\u00fcller Cec\u00edlia hat\u00e1rozat\u00e1nak indokl\u00e1s\u00e1ban kifejtette: a koronav\u00edrus okozta j\u00e1rv\u00e1ny negyedik hull\u00e1m\u00e1ra \u00e9s a fert\u0151z\u00f6tt szem\u00e9lyek sz\u00e1m\u00e1nak n\u00f6veked\u00e9s\u00e9re tekintettel, az eg\u00e9szs\u00e9g\u00fcgyi ell\u00e1t\u00f3rendszer m\u0171k\u00f6d\u0151k\u00e9pess\u00e9g\u00e9nek meg\u0151rz\u00e9se \u00e9s folyamatos biztos\u00edt\u00e1sa \u00e9rdek\u00e9ben j\u00e1rv\u00e1ny\u00fcgyi \u00e9rdekb\u0151l ism\u00e9telten sz\u00fcks\u00e9gess\u00e9 v\u00e1lt a fekv\u0151betegell\u00e1t\u00f3 int\u00e9zm\u00e9nyekben a l\u00e1togat\u00e1si tilalom elrendel\u00e9se.\n\t\t\tA l\u00e1togat\u00e1si tilalom nem \u00e9rinti a k\u00fcl\u00f6n\u00f6sen m\u00e9lt\u00e1nyoland\u00f3 eseteket, p\u00e9ld\u00e1ul a v\u00e9gst\u00e1diumban l\u00e9v\u0151 betegekt\u0151l val\u00f3 b\u00facs\u00faz\u00e1st. A l\u00e1togat\u00e1si tilalom alatt a kiskor\u00fa, valamint az \u00e9rtelmi fogyat\u00e9koss\u00e1ggal \u00e9l\u0151 beteg mellett ott lehet sz\u00fcl\u0151je, t\u00f6rv\u00e9nyes k\u00e9pvisel\u0151je, valamint a sz\u00fcl\u0151 n\u0151 mellett is folyamatosan tart\u00f3zkodhat egy nagykor\u00fa szem\u00e9ly a vaj\u00fad\u00e1s \u00e9s a sz\u00fcl\u00e9s alatt.\n\t\t\tEzekben az esetekben a szolg\u00e1ltat\u00f3 k\u00f6teles megfelel\u0151 v\u00e9d\u0151\u00f6lt\u00f6zetet biztos\u00edtani a l\u00e1togat\u00f3knak. A l\u00e1togat\u00e1si tilalom november 1-j\u00e9t\u0151l visszavon\u00e1sig \u00e9rv\u00e9nyes - k\u00f6z\u00f6lte az NNK.\n\n\t\t\tMTI 2021. okt\u00f3ber 30.\u00a0\n\n\n\n\n\n\n\n\n\n\n"}]