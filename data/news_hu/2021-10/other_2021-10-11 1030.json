[{"date": "2021-10-11 10:30", "url": "https://koronavirus.gov.hu/cikkek/varga-mihaly-ujabb-egeszsegipari-beruhazas-keszult-el", "h1": "Varga Mih\u00e1ly: \u00fajabb eg\u00e9szs\u00e9gipari beruh\u00e1z\u00e1s k\u00e9sz\u00fclt el", "body": "\nT\u00f6bb mint 4,4 milli\u00e1rd forintb\u00f3l fejlesztette gy\u00e1rt\u00e1s\u00e1t a magyar tulajdon\u00fa MouldTech Systems Kft., a zalaegerszegi beruh\u00e1z\u00e1st a korm\u00e1ny t\u00f6bb mint 3,5 milli\u00e1rd forinttal t\u00e1mogatta - k\u00f6z\u00f6lte a p\u00e9nz\u00fcgyminiszter a k\u00f6z\u00f6ss\u00e9gi oldal\u00e1n h\u00e9tf\u0151n.\n\n\nVarga Mih\u00e1ly a Facebook-oldal\u00e1ra felt\u00f6lt\u00f6tt vide\u00f3ban elmondta: a c\u00e9l az, hogy a szersz\u00e1mgy\u00e1rt\u00f3 c\u00e9g sz\u00fcks\u00e9g eset\u00e9n k\u00e9pes legyen gyorsan reag\u00e1lni egy-egy eg\u00e9szs\u00e9g\u00fcgyi hi\u00e1nyterm\u00e9k el\u0151\u00e1ll\u00edt\u00e1s\u00e1val.\n\u00a0\u00a0\u00a0\u00a0A p\u00e9nz\u00fcgyminiszter hangs\u00falyozta, Magyarorsz\u00e1gnak k\u00e9pesnek kell lennie a v\u00e9dekez\u00e9sben haszn\u00e1lt eszk\u00f6z\u00f6k kell\u0151 mennyis\u00e9g\u0171 gy\u00e1rt\u00e1s\u00e1ra.\n\u00a0\u00a0\u00a0\u00a0\"Ebben partnerre tal\u00e1ltunk a magyar ipar szerepl\u0151iben, amelyek vil\u00e1gsz\u00ednvonalon k\u00e9pesek az eszk\u00f6z\u00f6k gy\u00e1rt\u00e1s\u00e1ra, err\u0151l sz\u00f3l az Eg\u00e9szs\u00e9gipari t\u00e1mogat\u00e1si program\" - mondta a miniszter.\n\u00a0\u00a0\u00a0\u00a0\u00d6sszesen 83 eg\u00e9szs\u00e9gipari beruh\u00e1z\u00e1s val\u00f3sul meg 86 milli\u00e1rd forint \u00e9rt\u00e9kben, a korm\u00e1ny 66 milli\u00e1rd forintos t\u00e1mogat\u00e1s\u00e1val. Ezek k\u00f6z\u00fcl 41 m\u00e1r elk\u00e9sz\u00fclt, a megv\u00e9dett munkahelyek sz\u00e1ma meghaladja az 5700-at - ismertette a p\u00e9nz\u00fcgyminiszter.\n\n"}]