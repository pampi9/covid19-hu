[{"date": "2021-10-18 17:11", "url": "https://koronavirus.gov.hu/cikkek/itm-v4-orszagokban-munkahelyek-megorzese-jarvanykezeles-kozponti-eleme", "h1": "ITM: a V4 orsz\u00e1gokban a munkahelyek meg\u0151rz\u00e9se a j\u00e1rv\u00e1nykezel\u00e9s k\u00f6zponti eleme", "body": "\nA visegr\u00e1di orsz\u00e1gokban a j\u00e1rv\u00e1nykezel\u00e9s k\u00f6zponti eleme a munkahelyek meg\u0151rz\u00e9se \u00e9s \u00faj munkahelyek teremt\u00e9se - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra h\u00e9tf\u0151n Budapesten, a Visegr\u00e1di Csoport munka\u00fcgyi minisztereinek tal\u00e1lkoz\u00f3j\u00e1t k\u00f6vet\u0151en sajt\u00f3t\u00e1j\u00e9koztat\u00f3n.\n\n\nBod\u00f3 S\u00e1ndor kiemelte, a tan\u00e1cskoz\u00e1son kider\u00fclt, hogy a v\u00edrushelyzet mind a n\u00e9gy orsz\u00e1gban jobban s\u00fajtotta az alacsonyabb v\u00e9gzetts\u00e9g\u0171eket \u00e9s a 25 \u00e9v alatti fiatalokat. Egy\u00fattal\u00a0\u00a0meg\u00e1llap\u00edtott\u00e1k, hogy a t\u00e1vmunka most m\u00e1r tart\u00f3san jelen van, \u00e9s meg is marad a visegr\u00e1di orsz\u00e1gokban.\n\u00a0\u00a0\u00a0\u00a0Az \u00e1llamtitk\u00e1r az MTI-nek elmondta, az egyeztet\u00e9sen felmer\u00fclt, hogy a 25 \u00e9v alattiak egy szakm\u00e1val nem lehetnek biztons\u00e1gban, ez\u00e9rt sz\u00e1mukra is lehet\u0151s\u00e9get kell adni a munkahelyi bels\u0151 k\u00e9pz\u00e9sekben val\u00f3 r\u00e9szv\u00e9telre, mert ez lehet garancia arra, hogy tart\u00f3san tudjanak ott maradni az adott munkahelyen.\u00a0\u00a0\n\u00a0\u00a0\u00a0\u00a0Bod\u00f3 S\u00e1ndor k\u00f6z\u00f6lte, Magyarorsz\u00e1gon a munkahelyi k\u00e9pz\u00e9sek t\u00e1mogat\u00e1s\u00e1ra 70 milli\u00e1rd forint \u00e1ll rendelkez\u00e9sre, emellett a fiatalok foglalkoztat\u00e1s\u00e1t seg\u00edti majd a 25 \u00e9v alattiak szem\u00e9lyi j\u00f6vedelem ad\u00f3 mentess\u00e9ge, ami j\u00f6v\u0151re l\u00e9p hat\u00e1lyba.\n\u00a0\u00a0\u00a0\u00a0A tan\u00e1cskoz\u00e1son elfogadtak egy nyilatkozatot, amely \u00e9rtelm\u00e9ben a V4 orsz\u00e1gok egyebek mellett elk\u00f6telezettek a munkahelyek meg\u0151rz\u00e9se \u00e9s a foglalkoztat\u00e1si szempontb\u00f3l h\u00e1tr\u00e1nyos helyzet\u0171 csoportok seg\u00edt\u00e9se, valamint nemzeti \u00e9rt\u00e9keik v\u00e9delme mellett. A nyilatkozat az eur\u00f3pai minim\u00e1lb\u00e9rrel \u00f6sszef\u00fcgg\u0151 \u00e1ll\u00e1spontjukat is tartalmazza, amely szerint a V4-ek \u00fagy v\u00e9lik, hogy ez Magyarorsz\u00e1g \u00e9s a t\u00f6bbi visegr\u00e1di orsz\u00e1g sz\u00e1m\u00e1ra versenyh\u00e1tr\u00e1nyt jelentene - mondta Bod\u00f3 S\u00e1ndor.\n\nMTI 2021. okt\u00f3ber 18.\n\n"}]