[{"date": "2021-10-04 20:02", "url": "https://koronavirus.gov.hu/cikkek/novak-minden-jogosult-maximalis-nyugdijpremiumot-kap-novemberben", "h1": "Nov\u00e1k: minden jogosult maxim\u00e1lis nyugd\u00edjpr\u00e9miumot kap novemberben", "body": "\nMinden jogosult, 2,5 milli\u00f3 nyugd\u00edjban vagy nyugd\u00edjszer\u0171 ell\u00e1t\u00e1sban r\u00e9szes\u00fcl\u0151 ember maxim\u00e1lis, 80 ezer forintos nyugd\u00edjpr\u00e9miumot kap novemberben a megemelt \u00f6sszeg\u0171 ell\u00e1t\u00e1sa mellett - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter\u00a0az Id\u0151sek Tan\u00e1cs\u00e1nak \u00fcl\u00e9se ut\u00e1n.\n\nNov\u00e1k\u00a0Katalin hangs\u00falyozta, hogy ez 200 milli\u00e1rdnyi t\u00f6bbletbev\u00e9telt jelent az \u00e9rintetteknek.\nM\u00e9g a legalacsonyabb \u00f6sszeg\u0171 nyugd\u00edjban r\u00e9szes\u00fcl\u0151k is jogosultak a 80 ezer forintos nyugd\u00edjpr\u00e9miumra. Egy \u00e1tlagos nyugd\u00edjat kap\u00f3 ember nagyj\u00e1b\u00f3l 100 ezer forint t\u00f6bbletbev\u00e9telre sz\u00e1m\u00edthat novemberben, hiszen nyugd\u00edj-kieg\u00e9sz\u00edt\u00e9st is fizetnek - hangs\u00falyozta a miniszter.\nElmondta, kett\u0151s v\u00e1llal\u00e1suknak feleltek meg. Egyr\u00e9szt azt \u00edg\u00e9rt\u00e9k, hogy meg\u0151rzik a nyugd\u00edjak v\u00e1s\u00e1rl\u00f3\u00e9rt\u00e9k\u00e9t, m\u00e1sr\u00e9szt azt t\u0171zt\u00e9k ki c\u00e9lul, hogy a gazdas\u00e1g n\u00f6vekv\u0151 teljes\u00edtm\u00e9ny\u00e9b\u0151l min\u00e9l t\u00f6bbet \u00e9rezzenek a nyugd\u00edjasok.\nAz els\u0151 v\u00e1llal\u00e1st azzal tudt\u00e1k teljes\u00edteni, hogy a nyugd\u00edjak emel\u00e9se mindig k\u00f6veti az infl\u00e1ci\u00f3t. Az elm\u00falt \u00e9vtizedben nomin\u00e1lisan 44,7 sz\u00e1zal\u00e9kkal, v\u00e1s\u00e1rl\u00f3\u00e9rt\u00e9ken pedig 10 sz\u00e1zal\u00e9kkal n\u0151tt az ell\u00e1t\u00e1sok \u00f6sszege - k\u00f6z\u00f6lte. Megjegyezte, kieg\u00e9sz\u00edt\u0151 nyugd\u00edjemel\u00e9st is adnak id\u00e9n.\nA m\u00e1sik v\u00e1llal\u00e1ssal kapcsolatban jelezte: nyugd\u00edjpr\u00e9miumot fizetnek, amely minden eddigin\u00e9l magasabb lesz.\nFelid\u00e9zte, hogy tavaly a koronav\u00edrus-j\u00e1rv\u00e1ny gazdas\u00e1gi hat\u00e1sai miatt nem tudtak nyugd\u00edjpr\u00e9miumot adni, kor\u00e1bban viszont m\u00e1r h\u00e1romszor biztos\u00edtott\u00e1k a juttat\u00e1st, amelynek maxim\u00e1lis \u00f6sszege 2017-ben 12 ezer, 2018-ban 18 ezer, 2019-ben pedig 22 ezer forint volt.\nNov\u00e1k\u00a0Katalin kit\u00e9rt r\u00e1: v\u00e1llalt\u00e1k a baloldali korm\u00e1nyok \u00e1ltal megsz\u00fcntetett tizenharmadik havi nyugd\u00edj vissza\u00e9p\u00edt\u00e9s\u00e9t. Id\u00e9n m\u00e1r adtak egyhetit a juttat\u00e1sb\u00f3l, j\u00f6v\u0151re pedig legal\u00e1bb k\u00e9thetit fizetnek, de ak\u00e1r h\u00e1rom- vagy n\u00e9gyheti \u00f6sszeg is elk\u00e9pzelhet\u0151 - k\u00f6z\u00f6lte.\nKijelentette, a baloldal 2009-ben az\u00e9rt vezette be a nyugd\u00edjpr\u00e9miumot, hogy az ell\u00e1t\u00e1s \"sebtapaszk\u00e9nt\" szolg\u00e1ljon a tizenharmadik havi nyugd\u00edj megsz\u00fcntet\u00e9se ut\u00e1n. A baloldal azonban soha nem fizetett nyugd\u00edjpr\u00e9miumot, mert a gazdas\u00e1gi teljes\u00edtm\u00e9ny sosem volt olyan, hogy ezt lehet\u0151v\u00e9 tette volna - hangs\u00falyozta a miniszter, hozz\u00e1t\u00e9ve: nyugd\u00edjpr\u00e9mium akkor esed\u00e9kes, ha a gazdas\u00e1gi n\u00f6veked\u00e9s meghaladja a 3,5 sz\u00e1zal\u00e9kot.\nA polg\u00e1ri korm\u00e1ny \u00fagy ad nyugd\u00edjpr\u00e9miumot, hogy a tizenharmadik havi nyugd\u00edjat is biztos\u00edtja, teh\u00e1t nem helyettes\u00edti egym\u00e1st a k\u00e9t juttat\u00e1s - mondta.\nNov\u00e1k\u00a0Katalin arra is r\u00e1mutatott, hogy m\u00edg a baloldal mind a tizenharmadik havi nyugd\u00edjat, mind a nyugd\u00edjpr\u00e9miumot csup\u00e1n az \u00f6regs\u00e9gi nyugd\u00edjasoknak sz\u00e1nta, a mostani kabinet a nyugd\u00edjszer\u0171 ell\u00e1t\u00e1sban r\u00e9szes\u00fcl\u0151kre is kiterjesztette a szab\u00e1lyoz\u00e1st.\n\nElmondta, k\u00e9t \u00faj taggal b\u0151v\u00fclt az Id\u0151sek Tan\u00e1csa, miut\u00e1n az elm\u00falt k\u00e9t \u00e9vben szomor\u00fa vesztes\u00e9gek \u00e9rt\u00e9k a test\u00fcletet. M\u00e9sz\u00e1ros J\u00f3zsef, a Magyar \u00c1llamkincst\u00e1r kor\u00e1bbi vezet\u0151je, valamint a reform\u00e1tus egyh\u00e1z k\u00e9pviselet\u00e9ben Gy\u00fcgyei Attila ker\u00fclt be a gr\u00e9miumba - jelentette be a miniszter, jelezve, hogy a h\u00e9tf\u0151i tal\u00e1lkoz\u00f3 aprop\u00f3j\u00e1t az okt\u00f3ber 1-j\u00e9n tartott id\u0151sek vil\u00e1gnapja adta.\nNov\u00e1k\u00a0Katalin k\u00f6z\u00f6lte, hogy kit\u00fcntet\u00e9st alap\u00edtanak a tavasszal elhunyt Monspart Sarolta, a t\u00e1jfut\u00e1s vil\u00e1gbajnoka, a nemzet sportol\u00f3ja, az Id\u0151sek Tan\u00e1cs\u00e1nak tagja tisztelet\u00e9re. A Monspart Sarolta az id\u0151sek\u00e9rt d\u00edjat \u00e9vente h\u00e1rom olyan ember kaphatja majd meg, aki az id\u0151sek \u00e9rdek\u00e9ben dolgozik. Az 500 ezer forinttal j\u00e1r\u00f3 elismer\u00e9st id\u00e9n \u0151sszel adj\u00e1k \u00e1t el\u0151sz\u00f6r.\nA miniszter az Id\u0151sek Tan\u00e1cs\u00e1nak nev\u00e9ben felh\u00edvta a figyelmet a koronav\u00edrus elleni v\u00e9d\u0151olt\u00e1s fontoss\u00e1g\u00e1ra.\n\nMTI\n\n"}]