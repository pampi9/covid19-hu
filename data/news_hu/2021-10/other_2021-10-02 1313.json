[{"date": "2021-10-02 13:13", "url": "https://koronavirus.gov.hu/cikkek/kormanyszovivo-mar-csak-harom-honap-van-fiatalok-nagy-adocsokkenteseig", "h1": "Korm\u00e1nysz\u00f3viv\u0151: m\u00e1r csak h\u00e1rom h\u00f3nap van a fiatalok nagy ad\u00f3cs\u00f6kkent\u00e9s\u00e9ig", "body": "\nM\u00e1r csak h\u00e1rom h\u00f3nap van a nagy ad\u00f3cs\u00f6kkent\u00e9sig: janu\u00e1rt\u00f3l havi t\u00f6bb t\u00edzezer forinttal n\u0151 a 25 \u00e9v alatti fiatalok keresete - mondta Szentkir\u00e1lyi Alexandra k\u00f6z\u00f6ss\u00e9gi oldal\u00e1ra felt\u00f6lt\u00f6tt vide\u00f3j\u00e1ban.\n\n\nA korm\u00e1nysz\u00f3viv\u0151 megjegyezte: a 25 \u00e9v alatti fiataloknak j\u00f6v\u0151re m\u00e1r egy\u00e1ltal\u00e1n nem kell szem\u00e9lyi j\u00f6vedelemad\u00f3t fizetni\u00fck. \"Ilyen Magyarorsz\u00e1g t\u00f6rt\u00e9net\u00e9ben m\u00e9g soha nem volt\" - jelentette ki.\nSzentkir\u00e1lyi Alexandra \u00fagy fogalmazott, \"m\u00e1r lehet tervezgetni, hogy ki mire k\u00f6lti\" a pluszp\u00e9nzt, ami \"egy \u00e1tlagfizet\u00e9s eset\u00e9n a havi plusz 40 ezer forintot is el\u00e9ri\", vagyis \"ennyivel t\u00f6bb marad majd a fizet\u00e9sb\u0151l\". Hozz\u00e1tette: az ad\u00f3mentess\u00e9g a di\u00e1kmunk\u00e1ra \u00e9s a gyakornoki \u00e1ll\u00e1sokra is vonatkozik.\n\"A fiatalok ad\u00f3mentess\u00e9ge, az egyre t\u00f6bb munkalehet\u0151s\u00e9g, a n\u00f6vekv\u0151 b\u00e9rek, a sz\u00e9lesk\u00f6r\u0171 otthonteremt\u00e9si- \u00e9s csal\u00e1dt\u00e1mogat\u00e1sok olyan b\u0151kez\u0171 t\u00e1mogat\u00e1si rendszert \u00e9s j\u00f6v\u0151k\u00e9pet ny\u00fajtanak a magyar fiataloknak, amely sok, el\u0151tt\u00fck j\u00e1r\u00f3 gener\u00e1ci\u00f3nak nem adatott meg\" - jegyezte meg a korm\u00e1nysz\u00f3viv\u0151.\nSzentkir\u00e1lyi Alexandra hangs\u00falyozta: a korm\u00e1ny sz\u00e1m\u00edt a fiatalokra \u00e9s a fiatalok is sz\u00e1m\u00edthatnak a magyar korm\u00e1nyra.\n\nMTI\u00a0\n\n"}]