[{"date": "2021-10-12 10:15", "url": "https://koronavirus.gov.hu/cikkek/pm-250-milliard-forintot-folyosit-az-allamkincstar-nyugdijasoknak-novemberben", "h1": "PM: 250 milli\u00e1rd forintot foly\u00f3s\u00edt az \u00e1llamkincst\u00e1r a nyugd\u00edjasoknak novemberben", "body": "\nK\u00fcl\u00f6n juttat\u00e1sok c\u00edm\u00e9n 250 milli\u00e1rd forintot foly\u00f3s\u00edt\u00a0\u00a0az \u00e1llamkincst\u00e1r a nyugd\u00edjasoknak novemberben - olvashat\u00f3 a Magyar Nemzet keddi sz\u00e1m\u00e1ban, amelyben a P\u00e9nz\u00fcgyminiszt\u00e9rium parlamenti \u00e1llamtitk\u00e1ra kifejtette, hogy az \u00f6sszegb\u0151l k\u00e9tsz\u00e1zmilli\u00e1rdot tesz ki a gazdas\u00e1gi n\u00f6veked\u00e9snek k\u00f6sz\u00f6nhet\u0151 nyugd\u00edjpr\u00e9mium.\n\n\nA nyolcvanezer forintos juttat\u00e1st minden nyugd\u00edjszer\u0171 ell\u00e1t\u00e1sban r\u00e9szes\u00fcl\u0151 szem\u00e9ly megkapja. A kieg\u00e9sz\u00edt\u0151 emel\u00e9s \u00f6tvenmilli\u00e1rdot jelent a jogosultaknak - mondta a Mediaworks H\u00edrcentrum\u00e1nak nyilatkozva T\u00e1llai Andr\u00e1s.\n\u00a0\u00a0\u00a0\u00a0Mint fogalmazott: egy h\u00f3nap m\u00falva k\u00e9t jogc\u00edmen is k\u00fcl\u00f6n \u00f6sszeghez jutnak a nyugd\u00edjasok. November k\u00f6zep\u00e9n - a rendes havi ell\u00e1t\u00e1ssal egy\u00fctt - k\u00e9zhez kapj\u00e1k a jogosultak a kieg\u00e9sz\u00edt\u0151 nyugd\u00edjemel\u00e9st \u00e9s a nyugd\u00edjpr\u00e9miumot is.\n\u00a0\u00a0\u00a0\u00a0Az \u00e1llamtitk\u00e1r eml\u00e9kezetetett, hogy a nyugd\u00edjt\u00f6rv\u00e9ny alapj\u00e1n 435 ezer embert enn\u00e9l kisebb pr\u00e9mium illetett volna meg. \"A gazdas\u00e1g teljes\u00edtm\u00e9ny\u00e9nek k\u00f6sz\u00f6nhet\u0151en a korm\u00e1ny mindenkinek ki tudja fizetni a teljes \u00f6sszeget. A jogosultaknak ezen a c\u00edmen \u00f6sszesen 198,7 milli\u00e1rd forintot foly\u00f3s\u00edt a kincst\u00e1r\" - ismertette T\u00e1llai Andr\u00e1s, majd kiemelte: a juttat\u00e1st nemcsak az \u00f6regs\u00e9gi nyugd\u00edjat kap\u00f3k vehetik majd k\u00e9zhez.\n\u00a0\u00a0\u00a0\u00a0A politikus kit\u00e9rt arra, hogy Gyurcs\u00e1ny Ferenc korm\u00e1nya alatt megsz\u0171nt a 13. havi nyugd\u00edj, de a t\u00f6rv\u00e9nybe foglalt \u00edg\u00e9ret sem teljes\u00fclt, mely szerint nagy gazdas\u00e1gi n\u00f6veked\u00e9sn\u00e9l pr\u00e9miumot kapnak a nyugd\u00edjasok. \"Erre persze soha nem ker\u00fclt sor, mert a baloldal idej\u00e9n p\u00e9nz\u00fcgyi \u00e9s gazdas\u00e1gi \u00f6sszeoml\u00e1s sz\u00e9l\u00e9re ker\u00fclt az orsz\u00e1g. \u00cdg\u00e9ret\u00fck teh\u00e1t fel\u00e9rt a v\u00e1laszt\u00f3k f\u00e9lrevezet\u00e9s\u00e9vel\" - fogalmazott az \u00e1llamtitk\u00e1r.\n\u00a0\u00a0\u00a0\u00a0Hozz\u00e1f\u0171zte: a Fidesz-KDNP-korm\u00e1ny nemcsak hogy talpra \u00e1ll\u00edtotta a gazdas\u00e1got, de a jelent\u0151s gazdas\u00e1gi n\u00f6veked\u00e9sek miatt imm\u00e1r negyedik alkalommal fizeti ki a nyugd\u00edjpr\u00e9miumot, s j\u00f6v\u0151 febru\u00e1rban 13. havi nyugd\u00edjat is foly\u00f3s\u00edt.\n\u00a0\u00a0\u00a0\u00a0Az \u00e1llamtitk\u00e1r kit\u00e9rt a kieg\u00e9sz\u00edt\u0151 nyugd\u00edjemel\u00e9sre is, amely akkor j\u00e1r, ha az infl\u00e1ci\u00f3 magasabb ann\u00e1l, mint amivel kor\u00e1bban a p\u00e9nz\u00fcgyi korm\u00e1nyzat sz\u00e1molt. \"A ny\u00e1ron rendk\u00edv\u00fcli kieg\u00e9sz\u00edt\u0151 nyugd\u00edjemel\u00e9sr\u0151l hat\u00e1rozott a korm\u00e1ny, ilyenre kor\u00e1bban nem volt p\u00e9lda. \u00c1m - f\u0151k\u00e9nt a nemzetk\u00f6zi folyamatok miatt - most \u00fajabb kieg\u00e9sz\u00edt\u00e9sre kell sort ker\u00edteni\" - mondta a politikus. Majd hozz\u00e1tette: a kieg\u00e9sz\u00edt\u00e9s a nyugd\u00edjpr\u00e9miummal egy\u00fctt \u00e9rkezik majd meg, a nyugd\u00edjak \u00e9s a nyugd\u00edjszer\u0171 ell\u00e1t\u00e1sok novemberi kieg\u00e9sz\u00edt\u0151 emel\u00e9s\u00e9re 50,7 milli\u00e1rd forintot ford\u00edt a k\u00f6lts\u00e9gvet\u00e9s, amely 2,5 milli\u00f3 jogosult sz\u00e1m\u00e1ra tartalmazza a janu\u00e1rt\u00f3l j\u00e1r\u00f3 visszamen\u0151 emel\u00e9st \u00e9s az \u00e9v v\u00e9g\u00e9ig kifizetend\u0151 t\u00f6bbletet is.\n\nMTI 2021. okt\u00f3ber 12.\n\n"}]