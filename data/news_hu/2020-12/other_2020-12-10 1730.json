[{"date": "2020-12-10 17:30", "url": "https://koronavirus.gov.hu/cikkek/novak-katalin-ujabb-reszleteket-ismertetett-az-otthonteremtesi-programrol", "h1": "Nov\u00e1k Katalin \u00fajabb r\u00e9szleteket ismertetett az otthonteremt\u00e9si programr\u00f3l", "body": "\nNov\u00e1k Katalin ismertette az otthonteremt\u00e9si program \u00fajabb r\u00e9szleteit cs\u00fct\u00f6rt\u00f6k\u00f6n a Facebookon.\n\n\nA csal\u00e1dok\u00e9rt felel\u0151s t\u00e1rca n\u00e9lk\u00fcli miniszter a Facebook-oldal\u00e1ra feltett vide\u00f3ban jelezte, 2021. janu\u00e1r 1-j\u00e9n indul Magyarorsz\u00e1g t\u00f6rt\u00e9net\u00e9nek eddigi legnagyobb otthonteremt\u00e9si programja.\n\u00a0\u00a0\u00a0\u00a0A otthonfel\u00faj\u00edt\u00e1si t\u00e1mogat\u00e1s kapcs\u00e1n \u00e9rkezett k\u00e9rd\u00e9sekre v\u00e1laszolva a miniszter k\u00f6z\u00f6lte, ha haszon\u00e9lvezeti joggal terhelt az ingatlan, akkor is lehet \u00e9lni a t\u00e1mogat\u00e1ssal.\n\u00a0\u00a0\u00a0\u00a0Ugyanakkor az alap t\u00e1rsadalombiztos\u00edt\u00e1si (tb) befizet\u00e9s eset\u00e9n, vagyis ha mindk\u00e9t sz\u00fcl\u0151 csak a saj\u00e1t maga \u00e1ltal fizetett tb-vel rendelkezik, nem lehet ig\u00e9nybe venni az otthonfel\u00faj\u00edt\u00e1si t\u00e1mogat\u00e1st - tette hozz\u00e1.\nA l\u00edzinggel v\u00e1s\u00e1rolt \u00e9s m\u00e9g hitellel terhelt lak\u00e1s eset\u00e9n fontos szab\u00e1ly, hogy legal\u00e1bb 50 sz\u00e1zal\u00e9kos tulajdoni h\u00e1nyaddal kell rendelkeznie annak, aki ig\u00e9nybe venn\u00e9 az adott ingatlanra a fel\u00faj\u00edt\u00e1si t\u00e1mogat\u00e1st - h\u00edvta fel a figyelmet\u00a0Nov\u00e1k Katalin.\n\u00a0\u00a0\u00a0\u00a0Hozz\u00e1tette, a t\u00e1mogat\u00e1s akkor is ig\u00e9nyelhet\u0151, ha az adott lak\u00e1s jelz\u00e1loggal terhelt.\n\nMTI 2020. december 10.\n\n"}]