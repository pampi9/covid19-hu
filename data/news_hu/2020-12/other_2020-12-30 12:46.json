[{"date": "2020-12-30 12:46", "url": "https://koronavirus.gov.hu/cikkek/megerkezett-vakcinaszallitmany-budapesti-szent-janos-korhazba", "h1": "Meg\u00e9rkezett a vakcinasz\u00e1ll\u00edtm\u00e1ny a budapesti Szent J\u00e1nos K\u00f3rh\u00e1zba", "body": "\nMeg\u00e9rkezett a budapesti Szent J\u00e1nos K\u00f3rh\u00e1zba 3000 vakcina szerda d\u00e9lel\u0151tt - jelentette az M1 aktu\u00e1lis csatorna tud\u00f3s\u00edt\u00f3ja a helysz\u00ednr\u0151l.\n\nAz olt\u00f3anyagot egy megfelel\u0151en h\u0171t\u00f6tt, ellen\u0151rz\u00f6tt \u00e9s biztos\u00edtott helyis\u00e9gben t\u00e1rolj\u00e1k - k\u00f6z\u00f6lte.\nAz olt\u00e1s cs\u00fct\u00f6rt\u00f6k\u00f6n kezd\u0151dhet k\u00e9t olt\u00f3ponton a k\u00f3rh\u00e1z ter\u00fclet\u00e9n, majd k\u00e9t tov\u00e1bbi helysz\u00ednen a k\u00f6rny\u00e9ken. Els\u0151sorban a frontvonalban, a Covid-oszt\u00e1lyon dolgoz\u00f3kat oltj\u00e1k. A k\u00f3rh\u00e1z f\u0151igazgat\u00f3ja azt k\u00e9rte, hogy min\u00e9l t\u00f6bben jelentkezzenek, mert ez a leghat\u00e9konyabb m\u00f3dja a v\u00e9dekez\u00e9snek - mondta a tud\u00f3s\u00edt\u00f3.\nAki jelentkezik az olt\u00e1sra, annak nyilatkoznia kell, hogy \u00f6nk\u00e9nt adatja be, majd orvosi vizsg\u00e1laton vesz r\u00e9szt, t\u00f6bbek k\u00f6z\u00f6tt az esetleges allergi\u00e1r\u00f3l kell nyilatkoznia. Ha minden rendben van, beoltj\u00e1k a jelentkez\u0151t, majd f\u00e9l\u00f3r\u00e1s megfigyel\u00e9s k\u00f6vetkezik, hogy semmilyen komplik\u00e1ci\u00f3 ne l\u00e9phessen fel - ismertette.\nA k\u00f6vetkez\u0151 7-10 napban a J\u00e1nos k\u00f3rh\u00e1z dolgoz\u00f3i k\u00f6z\u00fcl mindenkit be tudnak oltani, aki jelentkezik - tette hozz\u00e1.\n\n\nMTI\n\n"}]