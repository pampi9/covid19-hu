[{"date": "2020-12-10 14:05", "url": "https://koronavirus.gov.hu/cikkek/gulyas-kormany-elkotelezett-abban-hogy-mielobb-biztositsa-az-oltast", "h1": "Guly\u00e1s: a korm\u00e1ny elk\u00f6telezett abban, hogy miel\u0151bb biztos\u00edtsa az olt\u00e1st ", "body": "\nA korm\u00e1ny elk\u00f6telezett abban, hogy a lehet\u0151 leggyorsabban, szervezetten, \u00e1llami programban biztos\u00edtsa a koronav\u00edrus elleni olt\u00e1st, amely \u00f6nk\u00e9ntes \u00e9s ingyenes lesz - jelentette ki a Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\n\nM\u00e1r lehet regisztr\u00e1lni a v\u00e9d\u0151olt\u00e1sra\n\nGuly\u00e1s Gergely k\u00e9rte, hogy aki r\u00e9szes\u00fclni szeretne az olt\u00e1sb\u00f3l, regisztr\u00e1ljon a vakcinainfo.gov.hu oldalon. A nyugd\u00edjasok lev\u00e9lben is el\u0151jegyezhetnek a vakcin\u00e1ra, a regisztr\u00e1ci\u00f3s \u00edvet p\u00e9ntekt\u0151l k\u00e9zbes\u00edtik nekik.\nA vakcinainfo.gov.hu oldalt az ig\u00e9nyek felm\u00e9r\u00e9se \u00e9rdek\u00e9ben m\u0171k\u00f6dtetik - jegyezte meg.\nHozz\u00e1tette: mind Keleten, mind Nyugaton komoly olt\u00f3anyag-fejleszt\u00e9sek zajlanak, \u00e9s rem\u00e9lni lehet, hogy az \u00e9v v\u00e9g\u00e9n vagy a j\u00f6v\u0151 \u00e9v elej\u00e9n \u00e9rkezhet Magyarorsz\u00e1gra bizonyos sz\u00e1m\u00fa vakcina.\nA vakcin\u00e1b\u00f3l els\u0151 k\u00f6rben a v\u00e9dekez\u00e9sben r\u00e9szt vev\u0151k kaphatnak, majd az id\u0151sek - tudatta.\nA miniszter sz\u00e1mos k\u00e9rd\u00e9st kapott a koronav\u00edrus elleni vakcin\u00e1val kapcsolatban is. Egyik v\u00e1lasz\u00e1ban amellett \u00e9rvelt: sz\u00fcks\u00e9g van k\u00f6zponti korm\u00e1nyzati kamp\u00e1nyra olt\u00e1s\u00fcgyben, mivel min\u00e9l t\u00f6bben fogj\u00e1k beoltatni magukat, ann\u00e1l el\u0151bb lesz v\u00e9ge a j\u00e1rv\u00e1nynak.\nHozz\u00e1tette: a k\u00f6zv\u00e9lem\u00e9ny-kutat\u00e1sok a lakoss\u00e1g 30 \u00e9s 60 sz\u00e1zal\u00e9ka k\u00f6z\u00e9 teszik azok ar\u00e1ny\u00e1t, akik hajland\u00f3ak beoltatni magukat, holott 60-70 sz\u00e1zal\u00e9kos r\u00e1t\u00e1ra volna sz\u00fcks\u00e9g a t\u00e1rsadalom immunit\u00e1s\u00e1hoz. Jelezte: ha van t\u00f6bb vakcina, akkor v\u00e1laszthat k\u00f6z\u00fcl\u00fck, aki beadatja mag\u00e1nak az ellenanyagot.\nArra a felvet\u00e9sre, lesz-e b\u00e1rmilyen szerepe a v\u00e9d\u0151olt\u00e1sok bead\u00e1sakor, hogy ki regisztr\u00e1lt a vakcinainfo.gov.hu-n, azt felelte: term\u00e9szetesen lesz, mert az \u00e1llamnak valahogyan inform\u00e1l\u00f3dnia kell arr\u00f3l, ki szeretn\u00e9 mag\u00e1t beoltatni.\nHogy mi\u00e9rt Rog\u00e1n Antal miniszt\u00e9riuma kezeli a vakcin\u00e1ra regisztr\u00e1l\u00f3k adatait, azt v\u00e1laszolta: mivel a j\u00e1rv\u00e1nnyal kapcsolatos \u00e1ltal\u00e1nos t\u00e1j\u00e9koztat\u00e1si feladatokat a Minisztereln\u00f6ki Kabinetiroda v\u00e9gzi, ez\u00e9rt ez a k\u00e9zenfekv\u0151 \u00e9s helyes megold\u00e1s.\u00a0\u00a0\u00a0\u00a0\nAz el\u0151\u00edr\u00e1sok betart\u00e1s\u00e1val \u00e9letek menthet\u0151k meg\nGuly\u00e1s Gergely k\u00f6z\u00f6lte: m\u00e9g nem telt el el\u00e9g id\u0151 ahhoz, hogy kijelenthet\u0151 legyen, az orsz\u00e1g t\u00fal van a fert\u0151z\u00e9sek sz\u00e1m\u00e1nak cs\u00facspontj\u00e1n.\nA korm\u00e1ny ugyanakkor b\u00edzik abban, hogy ez m\u00e1r megt\u00f6rt\u00e9nt vagy \"most vagyunk a plat\u00f3n\", \u00e9s m\u00e9rs\u00e9kl\u0151dni fog a fert\u0151z\u00e9sek \u00e9s az elhunytak sz\u00e1ma - mondta.\nFontosnak nevezte, hogy az eg\u00e9szs\u00e9g\u00fcgyi v\u00e9dekez\u00e9si k\u00e9pess\u00e9g fennmaradjon. Jelezte, hogy tov\u00e1bbra is valamivel kevesebb, mint 8 ezer embert \u00e1polnak k\u00f3rh\u00e1zban, \u00e9s a szabad l\u00e9legeztet\u0151g\u00e9p-kapacit\u00e1s is megnyugtat\u00f3.\nA koronav\u00edrus-tesztel\u00e9sr\u0151l a miniszter elmondta: Magyarorsz\u00e1g ma m\u00e1r a legt\u00f6bbet tesztel\u0151 orsz\u00e1gok k\u00f6z\u00e9 tartozik, sikeres volt k\u00e9t \u00fctemben a pedag\u00f3gusok tesztel\u00e9se, az eg\u00e9szs\u00e9g\u00fcgyi dolgoz\u00f3k\u00e9 is, a h\u00e9ten pedig a k\u00f6zigazgat\u00e1si dolgoz\u00f3k tesztel\u00e9se zajlik. Minden \u00e1llami alkalmazottra sor ker\u00fcl, \u00e9s ha kell, janu\u00e1rban is folytat\u00f3dnak a tesztel\u00e9sek - k\u00f6z\u00f6lte.\nRem\u00e9ny\u00e9t fejezte ki, hogy ha mindenki betartja a szab\u00e1lyokat, akkor \u00e9rdemben cs\u00f6kkenhet a fert\u0151z\u00e9sek sz\u00e1ma.\nAz el\u0151\u00edr\u00e1sok betart\u00e1s\u00e1val \u00e9letek menthet\u0151k meg - hangoztatta a Minisztereln\u00f6ks\u00e9g vezet\u0151je.\n\nA kar\u00e1csonyr\u00f3l december 21-\u00e9n v\u00e1rhat\u00f3 bejelent\u00e9s\nEml\u00e9keztetett, a korm\u00e1ny d\u00f6nt\u00e9se \u00e9rtelm\u00e9ben janu\u00e1r 11-ig tov\u00e1bbra is \u00e9rv\u00e9nyesek a korl\u00e1toz\u00e1sok, a kar\u00e1csonyi id\u0151szak szab\u00e1lyair\u00f3l pedig december 21-\u00e9n tesznek bejelent\u00e9st. Ezzel kapcsolatban \u00fagy fogalmazott: mindenki szeretn\u00e9, ha kar\u00e1csonykor a csal\u00e1dok egy\u00fctt lehetn\u00e9nek, \u00e9s olyan szab\u00e1lyokat lehetne elfogadni, amelyek egy vagy n\u00e9h\u00e1ny napra megk\u00f6nny\u00edtik a kapcsolattart\u00e1st.\nA legfontosabb azonban az, hogy a v\u00edrus terjed\u00e9se megakad\u00e1lyozhat\u00f3, lass\u00edthat\u00f3 legyen - jelezte Guly\u00e1s Gergely, meger\u0151s\u00edtve, hogy szilveszterkor nem lesz v\u00e1ltoztat\u00e1s a korl\u00e1toz\u00e1sokban, mert a nagy t\u00e1rsas\u00e1gi \u00f6sszej\u00f6vetelek t\u00f6bbhetes v\u00e9dekez\u00e9s eredm\u00e9nyeit sodorhatn\u00e1k vesz\u00e9lybe.\nK\u00f6z\u00f6lte azt is: a pet\u00e1rda- \u00e9s t\u0171zij\u00e1t\u00e9k-\u00e9rt\u00e9kes\u00edt\u00e9st betiltj\u00e1k id\u00e9n.\nAz id\u0151sek v\u00e1s\u00e1rl\u00e1si id\u0151s\u00e1vj\u00e1nak fel\u00fclvzsg\u00e1lat\u00e1r\u00f3l d\u00f6nt\u00e9s v\u00e1rhat\u00f3\nAz \u00fczletek december 24-i nyitvatart\u00e1s\u00e1r\u00f3l\u00a0Guly\u00e1s\u00a0Gergely azt k\u00f6z\u00f6lte: a kereskedelmi dolgoz\u00f3i szakszervezetnek igaza van abban, hogy ha az id\u0151sek v\u00e1s\u00e1rl\u00e1si s\u00e1vja hat\u00e1lyban marad, akkor megfontoland\u00f3, van-e \u00e9rtelme a december 24-i nyitvatart\u00e1snak. \u00cdgy a v\u00e1s\u00e1rl\u00e1si id\u0151s\u00e1vr\u00f3l sz\u00f3l\u00f3 korm\u00e1nyzati d\u00f6nt\u00e9s ut\u00e1n lehet hat\u00e1rozni a nyitvatart\u00e1sr\u00f3l - mondta.\nA boltokban val\u00f3 l\u00e9tsz\u00e1mkorl\u00e1toz\u00e1sra vonatkoz\u00f3 k\u00e9rd\u00e9sre azt mondta: l\u00e1tj\u00e1k azt a probl\u00e9m\u00e1t, hogy a boltokban id\u0151k\u00e9nt nagy t\u00f6megek vannak, \u00e9s az is igaz, hogy a kar\u00e1csony el\u0151tti id\u0151szakban ehhez az id\u0151sek v\u00e1s\u00e1rl\u00e1si id\u0151s\u00e1vja is hozz\u00e1j\u00e1rulhat, \u00edgy ezt a k\u00e9t probl\u00e9m\u00e1t egy\u00fctt \u00e9rdemes orvosolni. A korm\u00e1ny egyeztetett kereskedelmi szervezetekkel, Nov\u00e1k Katalin t\u00e1rca n\u00e9lk\u00fcli miniszter pedig ma egyeztet az Id\u0151s\u00fcgyi Tan\u00e1cs tagjaival, ezek eredm\u00e9nyek\u00e9nt pedig a korm\u00e1ny nyitott arra, hogy a jelenlegi szab\u00e1lyokon v\u00e1ltoztasson. Err\u0151l p\u00e9nteken vagy szombaton tudnak t\u00e1j\u00e9koztat\u00e1st adni.\nA pontos k\u00f3rh\u00e1zi sz\u00e1mokra vonatkoz\u00f3 k\u00e9rd\u00e9sre \u00fagy t\u00e1j\u00e9koztatott: a cs\u00fct\u00f6rt\u00f6ki adatok szerint 7869 koronav\u00edrus-megbetegedett van k\u00f3rh\u00e1zban, k\u00f6z\u00fcl\u00fck 994 embert \u00e1polnak intenz\u00edv oszt\u00e1lyon, \u00e9s 645-en vannak l\u00e9legeztet\u0151g\u00e9pen.\nAz influenza elleni olt\u00f3anyagokr\u00f3l elmondta: a k\u00e9szlet nagyj\u00e1b\u00f3l egyharmada - d\u00f6nt\u0151en a h\u00e1ziorvosokn\u00e1l - m\u00e9g rendelkez\u00e9sre \u00e1ll, \u00e9s tov\u00e1bbi t\u00f6bb sz\u00e1zezres sz\u00e1ll\u00edtm\u00e1ny \u00e9rkezik.\nGuly\u00e1s\u00a0Gergely a c\u00e9lzott t\u00f6meges tesztel\u00e9ssel kapcsolatban elmondta: az elm\u00falt 4 h\u00e9tben folyamatosak voltak a tesztel\u00e9sek, ezen a h\u00e9ten is tesztelnek m\u00e9g, \u00e9s ha sz\u00fcks\u00e9ges, akkor janu\u00e1rban is folytatni fogj\u00e1k. Hangs\u00falyozta: az eredm\u00e9nyek elismer\u00e9sre m\u00e9lt\u00f3ak, hiszen 18 ezer szolg\u00e1lati helyen siker\u00fclt a tesztel\u00e9seket lebonyol\u00edtani, ez pedig hozz\u00e1j\u00e1rult ahhoz, hogy Eur\u00f3p\u00e1ban Magyarorsz\u00e1g ma a legt\u00f6bbet tesztel\u0151 orsz\u00e1gok k\u00f6z\u00f6tt van.\nA t\u00e1pp\u00e9nzszab\u00e1lyokkal kapcsolatban k\u00f6z\u00f6lte: a korm\u00e1nyhivatalokat arra utas\u00edtotta a kabinet, hogy a t\u00e1pp\u00e9nzzel kapcsolatos elj\u00e1r\u00e1sokat l\u00e9nyegesen gyorsabban folytass\u00e1k le, \u00edgy ha munkahelyi megbeteged\u00e9sr\u0151l van sz\u00f3, akkor mindenki hozz\u00e1juthat a 100 sz\u00e1zal\u00e9kos t\u00e1pp\u00e9nzhez.\nJelent\u0151s orvosi \u00e9s \u00e1pol\u00f3i b\u00e9remel\u00e9s zajlik\nA miniszter val\u00f3tlannak nevezte az egyik k\u00e9rd\u00e9sben megfogalmazott adatokat, miszerint a koronav\u00edrus-j\u00e1rv\u00e1ny kit\u00f6r\u00e9se \u00f3ta a korm\u00e1ny 140 milli\u00e1rdot csoportos\u00edtott \u00e1t sport c\u00e9lokra, m\u00edg eg\u00e9szs\u00e9g\u00fcgyre csak 50 milli\u00e1rdot.\nElmondta: az eg\u00e9szs\u00e9g\u00fcgy felk\u00e9sz\u00edt\u00e9se a j\u00e1rv\u00e1ny elleni v\u00e9dekez\u00e9sre t\u00f6bb mint 500 milli\u00e1rd forintos r\u00e1ford\u00edt\u00e1st ig\u00e9nyelt. Hozz\u00e1tette: a jelent\u0151s orvosi b\u00e9remel\u00e9s a j\u00f6v\u0151 \u00e9vben \u00f6nmag\u00e1ban 300 milli\u00e1rd forintot jelent a k\u00f6lts\u00e9gvet\u00e9snek.\nKijelentette: soha egyetlen korm\u00e1nyzati id\u0151szakban sem ford\u00edtottak hasonl\u00f3 nagys\u00e1grend\u0171 \u00f6sszeget az eg\u00e9szs\u00e9g\u00fcgyre, soha nem volt ekkora orvosi \u00e9s \u00e1pol\u00f3i b\u00e9remel\u00e9s.\n2022-re \u00e1tlagosan k\u00e9t \u00e9s f\u00e9lszeres\u00e9t keresi majd egy \u00e1pol\u00f3 annak, amit 2016 el\u0151tt kapott. Hozz\u00e1tette: ebben a korm\u00e1nyzati ciklusban 72 sz\u00e1zal\u00e9kos b\u00e9remel\u00e9s val\u00f3sul meg.\nB\u00e9rt\u00e1mogat\u00e1si program\nArra az felvet\u00e9sre, hogy a vend\u00e9gl\u00e1t\u00f3sok szerint nagyon b\u00fcrokratikus a b\u00e9rt\u00e1mogat\u00e1s ig\u00e9nyl\u00e9se,\u00a0Guly\u00e1s\u00a0Gergely azt mondta:: minden egyszer\u0171s\u00edt\u00e9st p\u00e1rtolnak, \u00e9s ha vannak ilyen megalapozott v\u00e9lem\u00e9nyek, akkor az illet\u00e9kes szakt\u00e1rca nyitott arra, hogy a nyomtatv\u00e1nnyal kapcsolatban egyeztessen. Ugyanakkor jelezte: viszonylag r\u00f6vid id\u0151 alatt 4500 munk\u00e1ltat\u00f3nak siker\u00fclt 35 ezer munkav\u00e1llal\u00f3 eset\u00e9ben beny\u00fajtania k\u00e9relmet, \u00e9s 3,3 milli\u00e1rd forint \u00e9rt\u00e9kben ig\u00e9nyelni b\u00e9rt\u00e1mogat\u00e1st, amib\u0151l az l\u00e1tszik, hogy olyan nagy neh\u00e9zs\u00e9get a formanyomtatv\u00e1ny kit\u00f6lt\u00e9se nem jelent.\nFelh\u00edvta a figyelmet arra: a vesz\u00e9lyhelyzet meghosszabb\u00edt\u00e1s\u00e1val a kapcsol\u00f3d\u00f3 int\u00e9zked\u00e9sek is meghosszabbodnak, \u00edgy tov\u00e1bbra is b\u00e9rt\u00e1mogat\u00e1sban r\u00e9szes\u00fclnek a legink\u00e1bb \u00e9rintett \u00e1gazatok, vagyis j\u00e1rul\u00e9kfizet\u00e9si k\u00f6telezetts\u00e9g\u00fck nekik m\u00e9g janu\u00e1rban sincsen \u00e9s a b\u00e9rek 50 sz\u00e1zal\u00e9k\u00e1t is kifizeti az \u00e1llam.\nAd\u00f3emel\u00e9si stop az \u00f6nkorm\u00e1nyzatoknak\nA korm\u00e1ny vil\u00e1gos szab\u00e1lyt hozott, amely az \u00f6nkorm\u00e1nyzatoknak is megtiltja az ad\u00f3emel\u00e9st, \u00e9s ha ezt megpr\u00f3b\u00e1lj\u00e1k d\u00edjemel\u00e9ssel kij\u00e1tszani, akkor a korm\u00e1ny k\u00e9szen \u00e1ll arra, hogy ezeket is megtiltsa. A lakoss\u00e1gi terhek nem n\u00f6velhet\u0151k a koronav\u00edrus-j\u00e1rv\u00e1ny id\u0151szak\u00e1ban - sz\u00f6gezte le.\nGuly\u00e1s\u00a0Gergely \"sz\u00e9les k\u00f6rben elterjedt t\u00e9ved\u00e9snek\" nevezte, hogy a korm\u00e1ny a k\u00f6zm\u0171ad\u00f3t megemelte volna, szerinte a v\u00e1ltoz\u00e1ssal a legt\u00f6bb \u00f6nkorm\u00e1nyzatnak cs\u00f6kken a k\u00f6zm\u0171ad\u00f3 befizet\u00e9si k\u00f6telezetts\u00e9ge. Ez egy d\u00edjemel\u00e9s keveseknek, \u00e9s jelent\u0151s d\u00edjcs\u00f6kken\u00e9s sokaknak - \u00e9rt\u00e9kelt.\n\u00a0\n\u00a0 \u00a0 \u00a0\u00a0\nEU-cs\u00facs - Nincs az a p\u00e9nz, ami\u00e9rt Magyarorsz\u00e1g kivenn\u00e9 a r\u00e9sz\u00e9t 34 milli\u00f3 migr\u00e1ns vend\u00e9g\u00fcl l\u00e1t\u00e1s\u00e1b\u00f3l\nA Minisztereln\u00f6ks\u00e9get vezet\u0151 miniszter kit\u00e9rt arra is: a korm\u00e1ny \u00fcl\u00e9s\u00e9n Orb\u00e1n Viktor minisztereln\u00f6k t\u00e1j\u00e9koztat\u00e1st adott arr\u00f3l, hogy Magyarorsz\u00e1g intenz\u00edv t\u00e1rgyal\u00e1sokat folytatott eur\u00f3pai uni\u00f3s sz\u00f6vets\u00e9geseivel, ezek k\u00f6z\u00f6tt is Mateusz Morawieckilengyel korm\u00e1nyf\u0151vel, \u00e9s az uni\u00f3 soros eln\u00f6ks\u00e9g\u00e9t ad\u00f3 N\u00e9metorsz\u00e1g kancell\u00e1rj\u00e1val.\nGuly\u00e1s Gergely kiemelte: Angela Merkel kancell\u00e1rral \u00e9s a lengyel minisztereln\u00f6kkel folytatott egyeztet\u00e9sek eredm\u00e9nyesek voltak, \u00e9s van egy olyan meg\u00e1llapod\u00e1s, amely elfogadhat\u00f3 N\u00e9metorsz\u00e1g sz\u00e1m\u00e1ra, \u00e9s teljes\u00edti Magyarorsz\u00e1g \u00e9s Lengyelorsz\u00e1g valamennyi k\u00f6vetel\u00e9s\u00e9t.\nA t\u00e1rcavezet\u0151 szerint van es\u00e9ly arra, hogy a cs\u00fct\u00f6rt\u00f6ki eur\u00f3pai uni\u00f3s (EU-) cs\u00facstal\u00e1lkoz\u00f3n gy\u0151zelmet k\u00f6nyvelhessenek el, \u00e9s az \u00e1llam- \u00e9s korm\u00e1nyf\u0151k egyhang\u00falag fogadj\u00e1k el a lengyel \u00e9s magyar felt\u00e9teleket tartalmaz\u00f3 dokumentumot az EU k\u00f6vetkez\u0151 h\u00e9t\u00e9ves keretk\u00f6lts\u00e9gvet\u00e9s\u00e9vel \u00e9s a helyre\u00e1ll\u00edt\u00e1si alappal \u00f6sszef\u00fcgg\u00e9sben.\nA miniszter r\u00f6gz\u00edtette: c\u00e9ljuk mindv\u00e9gig vil\u00e1gos volt a t\u00e1rgyal\u00e1sok sor\u00e1n, nem lehet politikai felt\u00e9telekt\u0151l f\u00fcgg\u0151v\u00e9 tenni az eur\u00f3pai uni\u00f3s t\u00e1mogat\u00e1sokat; a bev\u00e1ndorl\u00e1s \u00fcgy\u00e9ben fenn\u00e1ll\u00f3 \u00e9s ezut\u00e1n is fennmarad\u00f3 vit\u00e1kat nem most kell eld\u00f6nteni, \u00e9s nem szabad \u00f6sszek\u00f6tni a k\u00f6lts\u00e9gvet\u00e9ssel.\nMagyarorsz\u00e1g egy\u00e9rtelm\u0171v\u00e9 tette: ezekben az \u00fcgyekben nem zsarolhat\u00f3. Politikai \u00e9s jogi garanci\u00e1kat k\u00e9rtek, hogy a magyar v\u00e1laszt\u00f3polg\u00e1rok d\u00f6nt\u00e9s\u00e9t senki ne hagyhassa figyelmen k\u00edv\u00fcl - jelentette ki. Utalva az uni\u00f3 migr\u00e1ci\u00f3s akci\u00f3terv\u00e9re, azt mondta: nincs az a p\u00e9nz, ami\u00e9rt Magyarorsz\u00e1g kivenn\u00e9 a r\u00e9sz\u00e9t 34 milli\u00f3 migr\u00e1ns vend\u00e9g\u00fcl l\u00e1t\u00e1s\u00e1b\u00f3l.\nGuly\u00e1s Gergely azt mondta: ez a vita mindenk\u00e9ppen megmarad, de azt a vesz\u00e9lyt, \u00fagy t\u0171nik, siker\u00fclt elh\u00e1r\u00edtani, hogy eszk\u00f6zk\u00e9nt a k\u00f6lts\u00e9gvet\u00e9st \u00e9s az \u00fajraind\u00edt\u00e1si alapot haszn\u00e1lj\u00e1k fel Magyarorsz\u00e1g \u00e9s Lengyelorsz\u00e1g sarokba szor\u00edt\u00e1s\u00e1ra. Rem\u00e9lik, hogy cs\u00fct\u00f6rt\u00f6k\u00f6n ennek megfelel\u0151 meg\u00e1llapod\u00e1s sz\u00fclethet - h\u00fazta al\u00e1.\nMegjegyezte: azon az \u00e1ll\u00e1sponton voltak - \u00e9s \u00fagy t\u0171nik, a n\u00e9met eln\u00f6ks\u00e9g ezt el is fogadta -, hogy Magyarorsz\u00e1g elk\u00f6telezett amellett, hogy az uni\u00f3b\u00f3l \u00e9rkez\u0151, az orsz\u00e1got megillet\u0151 forr\u00e1sokat pontos elsz\u00e1mol\u00e1s mellett haszn\u00e1lja fel. \"Elk\u00f6telezett haz\u00e1nk a korrupci\u00f3 elleni k\u00fczdelem mellett is\" - hangoztatta a miniszter, egy\u00fattal hozz\u00e1tette: nem lehet a jog\u00e1llamis\u00e1gra hivatkoz\u00e1ssal politikai k\u00e9rd\u00e9seket eld\u00f6nteni, \u00e9s ebben a korm\u00e1ny d\u00f6nt\u00e9si jog\u00e1t Br\u00fcsszelbe telep\u00edteni.\n\u00dagy l\u00e1tj\u00e1k, az a meg\u00e1llapod\u00e1s-tervezet, amelyet N\u00e9metorsz\u00e1g elfogadott \u00e9s amely Lengyelorsz\u00e1g \u00e9s Magyarorsz\u00e1g valamennyi k\u00f6vetel\u00e9s\u00e9t \"megnyugtat\u00f3 form\u00e1ban, kell\u0151 vil\u00e1goss\u00e1ggal tartalmazza, kell\u0151 garanci\u00e1t ny\u00fajt arra\", hogy a j\u00f6v\u0151ben se legyen p\u00e9nz\u00fcgyileg zsarolhat\u00f3 Magyarorsz\u00e1g bev\u00e1ndorl\u00e1s- vagy gender-\u00fcgyben - mutatott r\u00e1 Guly\u00e1s Gergely.\n\nA miniszter az EU-cs\u00facsra vonatkoz\u00f3 k\u00e9rd\u00e9sekre k\u00f6z\u00f6lte: a cs\u00fct\u00f6rt\u00f6ki uni\u00f3s cs\u00facstal\u00e1lkoz\u00f3 d\u00f6nt\u00e9s\u00e9t v\u00e1rja a korm\u00e1ny a magyar-lengyel v\u00e9t\u00f3 elh\u00e1r\u00edt\u00e1s\u00e1ra sz\u00fcletett megold\u00e1sr\u00f3l.\n\u00a0\u00a0\u00a0\u00a0A mi gyanakv\u00e1sunk kezdett\u0151l fogva az volt, hogy a fukar orsz\u00e1gok nem biztos, hogy akarj\u00e1k ezt a meg\u00e1llapod\u00e1st, \u00e9s eszk\u00f6zk\u00e9nt haszn\u00e1lj\u00e1k erre a k\u00f6z\u00e9p-eur\u00f3pai orsz\u00e1gok jog\u00e1llamis\u00e1g-k\u00e9rd\u00e9s\u00e9t; most kider\u00fcl, hogy mi az igazs\u00e1g - fogalmazott, eml\u00e9keztetve arra, Magyarorsz\u00e1g az eur\u00f3pai szolidarit\u00e1s jegy\u00e9ben elfogadta, hogy legyen hitelfelv\u00e9tellel j\u00e1r\u00f3 szolidarit\u00e1si alap.\nJoggal mondjuk azt, hogy ebben az esetben a magyar \u00e9s a lengyel \u00e1ll\u00e1spont gy\u0151z\u00f6tt - jelentette ki\u00a0Guly\u00e1s\u00a0Gergely, hozz\u00e1t\u00e9ve, a meg\u00e1llapod\u00e1s minden fontos szorgalmazott garanci\u00e1t tartalmaz. Szerinte a k\u00e9t \u00e1llam maxim\u00e1lis kompromisszumk\u00e9szs\u00e9g\u00e9nek k\u00f6sz\u00f6nhet\u0151, hogy siker\u00fclt meg\u00e1llapodni a szorgalmazott garanci\u00e1k dokumentumba foglal\u00e1s\u00e1val.\nAz eur\u00f3pai helyre\u00e1ll\u00edt\u00e1si alap leh\u00edv\u00e1s\u00e1hoz sz\u00fcks\u00e9ges reform- \u00e9s operat\u00edv tervek elk\u00e9sz\u00fcl\u00e9s\u00e9r\u0151l \u00fagy nyilatkozott: a korm\u00e1ny c\u00e9lja, hogy a lehet\u0151 leggyorsabban, janu\u00e1r elseje ut\u00e1n \"sok p\u00e1ly\u00e1zatot ki\u00edrjunk\". A forr\u00e1sokhoz jut\u00e1s, min\u00e9l t\u00f6bb nagy uni\u00f3s projekt elind\u00edt\u00e1sa a v\u00e1ls\u00e1g kezel\u00e9s\u00e9nek fontos eszk\u00f6ze - mutatott r\u00e1.\nA miniszter k\u00e9rd\u00e9sre v\u00e1laszolva p\u00e9ld\u00e1tlannak \u00e9s helytelennek nevezte azt, hogy az Orsz\u00e1ggy\u0171l\u00e9s eur\u00f3pai uni\u00f3s konzult\u00e1ci\u00f3s test\u00fclet\u00e9nek z\u00e1rt \u00fcl\u00e9se ut\u00e1n a r\u00e9sztvev\u0151 ellenz\u00e9ki p\u00e1rtok sajt\u00f3t\u00e1j\u00e9koztat\u00f3t tartottak. Szerinte ez\u00a0\u00a0t\u00f6nkreteszi azt a 2004 \u00f3ta fenn\u00e1ll\u00f3 a j\u00f3 gyakorlatot, amely szerint a mindenkori korm\u00e1ny az EU-s cs\u00facs el\u0151tt t\u00e1j\u00e9koztat\u00e1st ad a korm\u00e1ny\u00e1ll\u00e1spontr\u00f3l, \u00edgy az ellenz\u00e9ki p\u00e1rtok \u00e9rdemi inform\u00e1ci\u00f3khoz juthatnak \u00e9s k\u00e9rdezhetnek a minisztereln\u00f6kt\u0151l.\nMegjegyezte: ez a f\u00f3rum az\u00e9rt volt eddig \"term\u00e9keny\", mert mindenki meg\u00e1llapodott abban, hogy nem \u00e1llnak ki a sajt\u00f3 el\u00e9. Ez a parlament\u00e1ris forma abb\u00f3l indult ki, hogy \"el\u0151sz\u00f6r vagyunk magyarok\", \u00e9s csak azt k\u00f6vet\u0151en ellenz\u00e9kiek vagy korm\u00e1nyp\u00e1rtiak - mondta.\n\u00dagy v\u00e9lte: az ellenz\u00e9k alp\u00e1ri st\u00edlusban, hazug m\u00f3don interpret\u00e1lta a minisztereln\u00f6k \u00e1ltal elmondottakat, \u00edgy \u00e1t kell gondolni, hogy a test\u00fclet m\u0171k\u00f6d\u00e9s\u00e9nek ebben a form\u00e1ban van-e \u00e9rtelme.\nA Fidesz eur\u00f3pai n\u00e9pp\u00e1rti tags\u00e1g\u00e1nak \u00fcgy\u00e9ben a miniszter \u00fagy fogalmazott: a Fidesz t\u00f6bb politikai p\u00e1rtcsal\u00e1dban is lehetne, illetve a n\u00e9pp\u00e1rtban is maradhatna. \"Egyel\u0151re a n\u00e9pp\u00e1rttal val\u00f3 viszonyt szeretn\u00e9nk tiszt\u00e1zni, \u00e9s ha ez tiszt\u00e1zhat\u00f3 pozit\u00edv \u00e9rtelemben, akkor tudunk a n\u00e9pp\u00e1rt tagjai maradni, ha nem, akkor nyilv\u00e1n a konzervat\u00edv p\u00e1rtcsal\u00e1d is jelenthet alternat\u00edv\u00e1t\" - mondta. Szerinte azonban ma a n\u00e9pp\u00e1rtnak nagyobb sz\u00fcks\u00e9ge lenne a Fideszre, mint ford\u00edtva. \"Mi sz\u00edvesen seg\u00edt\u00fcnk a n\u00e9pp\u00e1rtnak, ha erre van ig\u00e9ny, de ha nincs, akkor term\u00e9szetesen m\u00e1s alternat\u00edv\u00e1k is vannak\" - tette hozz\u00e1.\nHat\u00e1ron t\u00fali magyarok\nA k\u00e1rp\u00e1taljai magyars\u00e1g helyzet\u00e9re vonatkoz\u00f3 k\u00e9rd\u00e9sre v\u00e1laszolva arr\u00f3l besz\u00e9lt: 2-3 \u00e9ve negat\u00edv folyamat indult el Ukrajn\u00e1ban a nyelvt\u00f6rv\u00e9ny k\u00f6r\u00fcli t\u00f6rt\u00e9n\u00e9sekkel, amit az k\u00f6vetett, hogy \"koncepci\u00f3s pereket ind\u00edtanak magyar politikai vezet\u0151k ellen\", er\u0151szakosan l\u00e9pnek fel szervezetekkel szemben.\nHozz\u00e1tette: ha Ukrajn\u00e1nak fontos a j\u00f3szomsz\u00e9di kapcsolat \u00e9s az euroatlanti integr\u00e1ci\u00f3, akkor a lehet\u0151 leghat\u00e1rozottabban fel kell l\u00e9pnie e jelens\u00e9gek ellen, mivel semmilyen csatlakoz\u00e1sukhoz Magyarorsz\u00e1g nem tud hozz\u00e1j\u00e1rulni, ha az ott \u00e9l\u0151 magyarokat nem tekintik teljes jog\u00fa \u00e1llampolg\u00e1rnak.\nA rom\u00e1n v\u00e1laszt\u00e1sok eredm\u00e9ny\u00e9t \u00e9rt\u00e9kelve a t\u00e1rcavezet\u0151 gratul\u00e1lt az RMDSZ-nek \u00e9s eln\u00f6k\u00e9nek az \"eg\u00e9szen rendk\u00edv\u00fcl neh\u00e9z helyzetben, saj\u00e1tos k\u00f6r\u00fclm\u00e9nyek k\u00f6z\u00f6tt\" el\u00e9rt sz\u00e9p eredm\u00e9nyhez. Hozz\u00e1tette: ugyan egy \"magyarellenes, magyargy\u0171l\u00f6l\u0151 p\u00e1rt is bejutott\" a bukaresti t\u00f6rv\u00e9nyhoz\u00e1sba, \"az RMDSZ n\u00e9lk\u00fcl ma jobbk\u00f6z\u00e9p korm\u00e1nyt\u00f6bbs\u00e9g nem teremthet\u0151\", vele igen, \u00edgy a p\u00e1rt kulcsszerepl\u0151 a koal\u00edci\u00f3s t\u00e1rgyal\u00e1sok sor\u00e1n.\n\n\n\n"}]