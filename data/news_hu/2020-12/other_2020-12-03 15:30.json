[{"date": "2020-12-03 15:30", "url": "https://koronavirus.gov.hu/cikkek/kormanyinfo-mindenhol-ahol-lehetoseg-van-ra-keleten-es-nyugaton-egyarant-le-kell-kotni", "h1": "Korm\u00e1nyinf\u00f3: Mindenhol, ahol lehet\u0151s\u00e9g van r\u00e1, Keleten \u00e9s Nyugaton egyar\u00e1nt, le kell k\u00f6tni a lehets\u00e9ges olt\u00f3anyag-kapacit\u00e1sokat", "body": "\nA koronav\u00edrus elleni vakcina el\u0151jegyz\u00e9s\u00e9re vonatkoz\u00f3 kamp\u00e1ny elindul\u00e1s\u00e1t jelentette be Guly\u00e1s Gergely Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n, amelyen arr\u00f3l is besz\u00e9lt, hogy a minisztereln\u00f6k konzult\u00e1ci\u00f3i ut\u00e1n sz\u00fcletik d\u00f6nt\u00e9s a december 11. ut\u00e1ni int\u00e9zked\u00e9sekr\u0151l. A vakcina-el\u0151jegyz\u00e9si kamp\u00e1nyr\u00f3l kifejtette: M\u00fcller Cec\u00edlia orsz\u00e1gos tisztif\u0151orvos a nyugd\u00edjasokat lev\u00e9lben fogja megkeresni, amelyben lesz egy regisztr\u00e1ci\u00f3s lap \u00e9s egy v\u00e1laszbor\u00edt\u00e9k, \u00e9s ezeket minden nyugd\u00edjas t\u00e9r\u00edt\u00e9smentesen visszak\u00fcldheti. J\u00f6v\u0151 h\u00e9tt\u0151l pedig m\u0171k\u00f6d\u00e9sbe l\u00e9p a vakcinainfo.gov.hu regisztr\u00e1ci\u00f3s honlap, amelyen b\u00e1rki el\u0151jegyezhet az olt\u00e1sra. \u00a0Guly\u00e1s Gergely hangs\u00falyozta: a v\u00e9d\u0151olt\u00e1sok bead\u00e1sa \u00f6nk\u00e9ntes \u00e9s az \u00e1tolt\u00e1s biztons\u00e1ga \u00e9rdek\u00e9ben \u00e1llamilag szervezett lesz, az \u00e1llamon k\u00edv\u00fcli szervezett olt\u00e1si programokr\u00f3l sz\u00f3l\u00f3 h\u00edrek nem felelnek meg a val\u00f3s\u00e1gnak.\n\nMagyarorsz\u00e1g \u00fajabb vakcinaprogramhoz csatlakozott\n\n\u00a0\u00a0\u00a0\u00a0Elmondta tov\u00e1bb\u00e1, hogy Magyarorsz\u00e1g \u00fajabb vakcinaprogramhoz csatlakozott, tov\u00e1bbi k\u00e9t vakcinagy\u00e1rt\u00f3 t\u00e1rsas\u00e1gn\u00e1l vettek el\u0151jegyz\u00e9sbe magyar ig\u00e9nyeket. Eml\u00e9keztetett, hogy a Pfizer gy\u00f3gyszergy\u00e1rt\u00f3 c\u00e9g olt\u00f3anyag\u00e1nak eur\u00f3pai sz\u00e1ll\u00edt\u00e1sa ak\u00e1r h\u00f3napokat is cs\u00faszhat. Ebb\u0151l is j\u00f3l l\u00e1tszik, ha azt akarjuk, hogy miel\u0151bb \u00e9s min\u00e9l t\u00f6bb olt\u00f3anyag \u00e1lljon rendelkez\u00e9sre, akkor mindenhol, ahol lehet\u0151s\u00e9g van r\u00e1, Keleten \u00e9s Nyugaton egyar\u00e1nt, le kell k\u00f6tni a lehets\u00e9ges olt\u00f3anyag-kapacit\u00e1sokat - mondta, kiemelve, hogy egy harmadik hull\u00e1m csak \u00edgy el\u0151zhet\u0151 meg.\n\u00a0\u00a0\u00a0\u00a0K\u00f6z\u00f6lte: Magyarorsz\u00e1g eddig 50 milli\u00e1rd forint\u00e9rt foglalt le vakcinakapacit\u00e1st.\nA december 11. ut\u00e1ni int\u00e9zked\u00e9sekr\u0151l\n\n\u00a0\u00a0\u00a0\u00a0A miniszter arr\u00f3l is besz\u00e9lt, hogy Orb\u00e1n Viktor minisztereln\u00f6k cs\u00fct\u00f6rt\u00f6kt\u0151l konzult\u00e1ci\u00f3kba kezd j\u00e1rv\u00e1ny\u00fcgyi szak\u00e9rt\u0151kkel, orvosokkal, az Eg\u00e9szs\u00e9g\u00fcgyi Tudom\u00e1nyos Tan\u00e1ccsal \u00e9s gazdas\u00e1gi \u00e9rdekk\u00e9pviseletekkel, ezut\u00e1n pedig az operat\u00edv t\u00f6rzs a korm\u00e1nyf\u0151 r\u00e9szv\u00e9tel\u00e9vel \u00e9rt\u00e9keli a helyzetet, majd d\u00f6nt\u00e9s sz\u00fcletik arr\u00f3l, milyen int\u00e9zked\u00e9sek l\u00e9pjenek \u00e9letbe december 11. - a most hat\u00e1lyos korl\u00e1toz\u00e1sok lej\u00e1rta - ut\u00e1n.\n\u00a0\u00a0\u00a0\u00a0Guly\u00e1s Gergely kit\u00e9rt arra is, hogy a mostani progn\u00f3zisok t\u00f6bbs\u00e9ge decemberre teszi a koronav\u00edrus-fert\u0151z\u00e9sek \u00e9s a hal\u00e1loz\u00e1sok sz\u00e1m\u00e1nak cs\u00facspontj\u00e1t.\n\n\n\nMagyarorsz\u00e1g a jobban teljes\u00edt\u0151 orsz\u00e1gok k\u00f6z\u00f6tt\n\n\u00a0\u00a0\u00a0\u00a0Ismertette: a fert\u0151z\u00f6ttek sz\u00e1m\u00e1t n\u00e9zve Magyarorsz\u00e1g a 12. helyen \u00e1ll az EU-s tag\u00e1llamok \u00f6sszevet\u00e9s\u00e9ben, ami egy helyet jelent\u0151 javul\u00e1s. Hozz\u00e1tette: az elhunytakat tekintve - ugyan napr\u00f3l napra szomor\u00fa rekord\u00e9rt\u00e9kek sz\u00fcletnek - a magyar adatok kedvez\u0151bbek uni\u00f3s \u00f6sszehasonl\u00edt\u00e1sban. Egymilli\u00f3 emberre vet\u00edtve az elhunytak sz\u00e1m\u00e1n\u00e1l az EU-s \u00e1tlag 613 ember, Magyarorsz\u00e1gon 526.\n\u00a0\u00a0\u00a0\u00a0A miniszter jelezte tov\u00e1bb\u00e1, hogy a megindult t\u00f6meges tesztel\u00e9sek k\u00f6vetkezt\u00e9ben a m\u00falt h\u00e9ten - egymilli\u00f3 emberre vet\u00edtve - Magyarorsz\u00e1gon volt az \u00f6t\u00f6dik legmagasabb a tesztek sz\u00e1ma az EU \u00e1tlag\u00e1ban. \u00cdgy ma a fert\u0151z\u00e9sek sz\u00e1m\u00e1ban a l\u00e1tencia nyilv\u00e1nval\u00f3an kisebb a kor\u00e1bbin\u00e1l - jegyezte meg a Minisztereln\u00f6ks\u00e9g vezet\u0151je, hozz\u00e1f\u0171zve, hogy a gyorstesztek m\u00e1r el\u00e9rhet\u0151ek a gy\u00f3gyszert\u00e1rakban, de term\u00e9szetesen az \u00edgy elk\u00e9sz\u00edtettek a statisztik\u00e1ba nem ker\u00fclhetnek bele.\nAz \u00fcnnepi id\u0151szakra vonatkoz\u00f3 speci\u00e1lis szab\u00e1lyokr\u00f3l k\u00e9s\u0151bb sz\u00fcletik d\u00f6nt\u00e9s\n\u00a0\u00a0\u00a0 Kit\u00e9rt arra is: a kar\u00e1csonyi \u00fcnnepekre k\u00fcl\u00f6n, speci\u00e1lis szab\u00e1lyokat \u00e9rdemes elfogadni, a korm\u00e1ny szerd\u00e1n t\u00e1rgyalt err\u0151l, de v\u00e9gleges d\u00f6nt\u00e9st nem hozott. El\u0151sz\u00f6r arr\u00f3l kell d\u00f6nteni, mi legyen december 11-e ut\u00e1n, majd v\u00e1rhat\u00f3an a j\u00f6v\u0151 h\u00e9ten tudnak arr\u00f3l hat\u00e1rozni, hogy a kar\u00e1csonyra, szilveszterre vonatkoz\u00f3 szab\u00e1lyok mik\u00e9nt alakuljanak.\n\nAd\u00f3emel\u00e9si stop az \u00f6nkorm\u00e1nyzatokn\u00e1l - a v\u00e1ls\u00e1gban cs\u00f6kkenteni kell az ad\u00f3kat\n\n\u00a0\u00a0\u00a0\u00a0Arr\u00f3l is besz\u00e9lt, hogy jelenleg keresni kell azokat az utakat \u00e9s lehet\u0151s\u00e9geket, amelyek a gazdas\u00e1g \u00fajraind\u00edt\u00e1s\u00e1t szolg\u00e1lj\u00e1k, \u00e9s nem szabad ad\u00f3t n\u00f6velni, hanem lehet\u0151leg cs\u00f6kkenteni kell. N\u00e9h\u00e1ny \u00f6nkorm\u00e1nyzatnak ezzel ellent\u00e9tes tervei lettek volna, de ezek megnehez\u00edten\u00e9k a mindennapi \u00e9letk\u00f6r\u00fclm\u00e9nyeket \u00e9s munkahelyeket vesz\u00e9lyeztetn\u00e9nek, ez\u00e9rt megengedhetetlenek - k\u00f6z\u00f6lte Guly\u00e1s Gergely. Hozz\u00e1f\u0171zte: \u00edgy a 2019. december 31-i szinten stabiliz\u00e1lt\u00e1k az ad\u00f3kat, enn\u00e9l magasabbat az \u00f6nkorm\u00e1nyzatok nem \u00e1llap\u00edthatnak meg.\n\u00a0\u00a0Guly\u00e1s Gergely Minisztereln\u00f6ks\u00e9get vezet\u0151 miniszter k\u00e9rd\u00e9sre v\u00e1laszolva meger\u0151s\u00edtette: az ipar\u0171z\u00e9si ad\u00f3 \u00fcgy\u00e9ben a korm\u00e1ny nem hozott semmilyen d\u00f6nt\u00e9st.\n\u00a0Azt, hogy megtiltott\u00e1k az \u00f6nkorm\u00e1nyzatoknak a helyi ad\u00f3k emel\u00e9s\u00e9t, a t\u00e1rcavezet\u0151 azzal indokolta: a korm\u00e1ny k\u00f6vetkezetes \u00e9s vil\u00e1gos \u00e1ll\u00e1spontja szerint a jelenlegi helyzetben a terheket nem szabad n\u00f6velni, azokat lehet\u0151leg cs\u00f6kkenteni kell.\nA c\u00e9lzott csoportos tesztel\u00e9sr\u0151l\n\u00a0\u00a0\u00a0 Arra a felvet\u00e9sre, hogy a k\u00edv\u00e1natosn\u00e1l kevesebben vesznek r\u00e9szt a koronav\u00edrus-tesztel\u00e9seken, nem tervezik-e k\u00f6telez\u0151v\u00e9 tenni azt, elmondta: a korm\u00e1nynak tov\u00e1bbra is az a hat\u00e1rozott \u00e1ll\u00e1spontja, hogy a r\u00e9szv\u00e9tel \u00f6nk\u00e9ntes. Az \u00e1ltal\u00e1nos iskolai tan\u00edt\u00f3k mintegy 27 sz\u00e1zal\u00e9ka, a szakiskolai pedag\u00f3gusoknak pedig 36 sz\u00e1zal\u00e9ka nem k\u00edv\u00e1nta mag\u00e1t a tesztel\u00e9snek al\u00e1vetni, k\u00e9nyszer\u00edteni azonban senkit nem tudnak \u00e9s nem is akarnak.\u00a0\u00a0\u00a0\n\nKiemelten fontos az id\u0151sek v\u00e9delme\n\u00a0\u00a0 \u00a0Az id\u0151sek v\u00e1s\u00e1rl\u00e1si id\u0151s\u00e1vj\u00e1nak tapasztalatait \u00f6sszess\u00e9g\u00e9ben pozit\u00edvnak nevezte, hangs\u00falyozva, hogy az id\u0151sek k\u00fcl\u00f6nleges v\u00e9delemre szorulnak a j\u00e1rv\u00e1ny miatt, ez\u00e9rt az \u0151 eg\u00e9szs\u00e9g\u00fck meg\u0151rz\u00e9se \u00e9rdek\u00e9ben el kell viselni az id\u0151s\u00e1v okozta kellemetlens\u00e9get.\n\nMik\u00f6zben Eur\u00f3pa a j\u00e1rv\u00e1ny ellen k\u00fczd, a Bizotts\u00e1g migr\u00e1ci\u00f3s akci\u00f3tervet k\u00e9sz\u00edt\n\n\u00a0\u00a0\u00a0\u00a0Guly\u00e1s Gergely eml\u00e9keztetett: az Eur\u00f3pai Bizotts\u00e1g a m\u00falt h\u00e9ten egy migr\u00e1ci\u00f3s akci\u00f3tervet hozott nyilv\u00e1noss\u00e1gra, ami az\u00e9rt is megd\u00f6bbent\u0151, mert mik\u00f6zben eg\u00e9sz Eur\u00f3pa a j\u00e1rv\u00e1ny ellen k\u00fczd, \u00e9s k\u00f6lts\u00e9gvet\u00e9si t\u00e1rgyal\u00e1sok is zajlanak, az uni\u00f3s test\u00fclet szerint erre van most sz\u00fcks\u00e9g. A dokumentum elker\u00fclhetetlen, feltart\u00f3ztathatatlan \u00e9s \u00e1lland\u00f3 jelens\u00e9gnek tekinti a bev\u00e1ndorl\u00e1st, a migr\u00e1ci\u00f3s biztos pedig 34 milli\u00f3 \u00e9rintettr\u0151l besz\u00e9lt, akiknek szavazati jogot \u00e9s lak\u00e1st biztos\u00edtan\u00e1nak - magyar\u00e1zta.\n\n\nK\u00f6vetkez\u0151 EU-s k\u00f6lts\u00e9gvet\u00e9s \u00e9s Br\u00fcsszel bev\u00e1ndorl\u00e1ssal kapcsolatos tervei\n\u00dagy v\u00e9lte, azoknak az orsz\u00e1goknak, amelyek szerint a bev\u00e1ndorl\u00e1s nem megold\u00e1s a demogr\u00e1fiai probl\u00e9m\u00e1kra, \u00e9s a saj\u00e1t \u00e9letk\u00f6r\u00fclm\u00e9nyeiket vesz\u00e9lyezteti, nemet kell mondaniuk a k\u00f6lts\u00e9gvet\u00e9ssel \u00f6sszek\u00f6t\u00f6tt kondicionalit\u00e1si rendeletre. Ha Magyarorsz\u00e1g nem tart ki a k\u00f6lts\u00e9gvet\u00e9si vit\u00e1ban, minden eszk\u00f6z\u00e9t elvesz\u00edti ahhoz, hogy meg tudja akad\u00e1lyozni az EU bev\u00e1ndorl\u00e1ssal kapcsolatos terveit - mondta. Hozz\u00e1tette: a baloldal eszk\u00f6zt keres arra, hogy a migr\u00e1ci\u00f3t elutas\u00edt\u00f3 orsz\u00e1gokat sakkban tartsa, \u00e9s ennek az eszk\u00f6znek az \u00e1lneve jog\u00e1llami kondicionalit\u00e1s.\n\u00a0\u00a0Kijelentette: a korm\u00e1ny teljesen elk\u00f6telezett, semmilyen kompromisszumra nem l\u00e1t lehet\u0151s\u00e9get a bev\u00e1ndorl\u00e1s \u00fcgy\u00e9ben, \u00e9s a k\u00f6lts\u00e9gvet\u00e9sn\u00e9l olyan jogi kateg\u00f3ri\u00e1k bevezet\u00e9se, amelyeket soha senki nem \u00edrt k\u00f6r\u00fcl, Magyarorsz\u00e1gnak \u00e9s Lengyelorsz\u00e1gnak nem elfogadhat\u00f3k.\n\u00a0\u00a0\u00a0\u00a0K\u00f6z\u00f6lte: a k\u00f6lts\u00e9gvet\u00e9shez \u00e9s a Next Generation uni\u00f3s alaphoz is egyhang\u00fas\u00e1gra van sz\u00fcks\u00e9g, Magyarorsz\u00e1g j\u00f3v\u00e1hagy\u00e1sa n\u00e9lk\u00fcl nem l\u00e9phet hat\u00e1lyba. Az alap hitelfelv\u00e9telt jelentene, amelyet Magyarorsz\u00e1g - b\u00e1r elviekben nem \u00e9rt vele egyet - a d\u00e9li tag\u00e1llamokkal v\u00e1llalt szolidarit\u00e1s jegy\u00e9ben el tud fogadni, de azt nem, hogy ehhez olyan t\u00f6bbletk\u00f6vetelm\u00e9nyeket \u00e1ll\u00edtsanak, amelyekkel a magyar korm\u00e1ny elvesz\u00edti a jogot arra, hogy a legfontosabb k\u00e9rd\u00e9sekben - p\u00e9ld\u00e1ul a bev\u00e1ndorl\u00e1s \u00fcgy\u00e9ben - \"mi d\u00f6nts\u00fcnk\" - fogalmazott.\n\nEU-s k\u00f6lts\u00e9gvet\u00e9s - Minden tag\u00e1llamnak joga van a v\u00e9t\u00f3hoz, tov\u00e1bb kell t\u00e1rgyalni\n\n\u00a0\u00a0\u00a0 Arra a felvet\u00e9sre, hogy megszavazza-e j\u00f6v\u0151 h\u00e9ten Orb\u00e1n Viktor az uni\u00f3s k\u00f6lts\u00e9gvet\u00e9st \u00e9s az uni\u00f3s seg\u00e9lyalapot, megism\u00e9telte: az el\u0151terjeszt\u00e9st nem tudj\u00e1k a jelenlegi form\u00e1ban elfogadni. Minden tag\u00e1llamnak joga van a v\u00e9t\u00f3hoz, \u00edgy Magyarorsz\u00e1gnak \u00e9s Lengyelorsz\u00e1gnak is. Ha eddig nem siker\u00fclt olyan megold\u00e1st tal\u00e1lni, ami mindenki sz\u00e1m\u00e1ra elfogadhat\u00f3, akkor tov\u00e1bb kell t\u00e1rgyalni - mondta.\nHangs\u00falyozta: Magyarorsz\u00e1g nyitott a tov\u00e1bbi t\u00e1rgyal\u00e1sokra, \"\u00fagy gondoljuk, lehetne megold\u00e1st tal\u00e1lni\", a jelenlegi rendelettervezet azonban nem jelent semmilyen megold\u00e1st. Hozz\u00e1tette: Magyarorsz\u00e1g nem esik el semmilyen t\u00e1mogat\u00e1st\u00f3l. Az 1800 milli\u00e1rdos alapb\u00f3l 1050 milli\u00e1rd eur\u00f3 a h\u00e9t\u00e9ves k\u00f6lts\u00e9gvet\u00e9si r\u00e9sz, \u00e9s 750 milli\u00e1rd az \u00faj nemzed\u00e9k alap, ut\u00f3bbi forr\u00e1sa hitel, ami a tag\u00e1llamok \u00e9s az uni\u00f3 k\u00f6z\u00f6s ad\u00f3ss\u00e1gfelv\u00e9tele - fejtette ki.\n\nMagyarorsz\u00e1g ma er\u0151s l\u00e1bakon \u00e1ll, de szolid\u00e1risak vagyunk a neh\u00e9z helyzetben l\u00e9v\u0151 d\u00e9li \u00e1llamokkal\n\u00a0\u00a0\u00a0 Magyarorsz\u00e1g szolid\u00e1ris a p\u00e9nz\u00fcgyileg nehezebb helyzetben l\u00e9v\u0151 d\u00e9li \u00e1llamokkal, ez\u00e9rt elfogadott egy olyan v\u00e1ls\u00e1gkezel\u00e9si m\u00f3dot, amivel alapvet\u0151en nem \u00e9rt egyet. A k\u00f6z\u00f6s hitelfelv\u00e9tellel k\u00f6z\u00f6s felel\u0151ss\u00e9get is v\u00e1llalnak, ad\u00f3ss\u00e1gk\u00f6z\u00f6ss\u00e9gbe ker\u00fclnek a p\u00e9nz\u00fcgyileg Magyarorsz\u00e1gn\u00e1l \u00e9s a nyugati orsz\u00e1gokn\u00e1l l\u00e9nyegesen bizonytalanabb alapokon \u00e1ll\u00f3 d\u00e9li tag\u00e1llamokkal - fejtette ki Guly\u00e1s Gergely.\nMagyarorsz\u00e1g janu\u00e1r elej\u00e9t\u0151l minden p\u00e1ly\u00e1zatot ki\u00edr, k\u00e9pesek vagyunk ezeket finansz\u00edrozni, semmilyen \u00e9rz\u00e9kelhet\u0151 v\u00e1ltoz\u00e1st nem hoz, ha a k\u00f6lts\u00e9gvet\u00e9sben csak h\u00f3napokkal k\u00e9s\u0151bb lesz megegyez\u00e9s - k\u00f6z\u00f6lte a miniszter, megjegyezve: nem ezt szeretn\u00e9k, \u00e9s \u00e9rdemi t\u00e1rgyal\u00e1sokon k\u00e9szen \u00e1llnak egy j\u00f3 megegyez\u00e9s megk\u00f6t\u00e9s\u00e9re.\nAz orvosi b\u00e9remel\u00e9sr\u0151l\n\u00a0\u00a0\u00a0 Az orvosok \u00faj szolg\u00e1lati jogviszony\u00e1ra vonatkoz\u00f3 k\u00e9rd\u00e9sre v\u00e1laszolva Guly\u00e1s Gergely elmondta: janu\u00e1r 1-j\u00e9t k\u00f6vet\u0151en mindenki emelt b\u00e9reket kap, az \u00faj jogviszony elfogad\u00e1s\u00e1ra pedig m\u00e1rcius 1-ig van lehet\u0151s\u00e9g. Hozz\u00e1tette: ha valaki nem fogadja el az \u00faj jogviszonyt, akkor is emelt fizet\u00e9st kap janu\u00e1rban \u00e9s febru\u00e1rban.\n\u00a0\nMTI/Koronav\u00edrus Sajt\u00f3k\u00f6zpont\n\n"}]