[{"date": "2020-12-04 10:41", "url": "https://koronavirus.gov.hu/cikkek/orban-viktor-minel-gyorsabban-minel-megbizhatobb-vakcinakat-kell-felkinalni-az-embereknek", "h1": "Orb\u00e1n Viktor: min\u00e9l gyorsabban min\u00e9l megb\u00edzhat\u00f3bb vakcin\u00e1kat kell felk\u00edn\u00e1lni az embereknek", "body": "\nMin\u00e9l gyorsabban min\u00e9l megb\u00edzhat\u00f3bb vakcin\u00e1kat kell felk\u00edn\u00e1lni az embereknek, ebben nem akad\u00e1lyozhat politikai megfontol\u00e1s vagy gy\u00f3gyszergy\u00e1rt\u00f3 c\u00e9gek \u00e9rdeke, ez\u00e9rt Keleten \u00e9s Nyugaton is t\u00e1rgyalni kell - mondta Orb\u00e1n Viktor minisztereln\u00f6k p\u00e9nteken a Kossuth r\u00e1di\u00f3ban.\u00a0A december 11-\u00e9ig hat\u00e1lyos korl\u00e1toz\u00e1sokat k\u00f6vet\u0151 int\u00e9zked\u00e9sekr\u0151l elmondta, az operat\u00edv t\u00f6rzs h\u00e9tf\u0151 reggeli \u00fcl\u00e9s\u00e9n sz\u00fcletnek meg a d\u00f6nt\u00e9sek.\n\nAm\u00edg az uni\u00f3ban politikai vit\u00e1k folynak, a britek m\u00e1r t\u00f6megesen oltanak\n\n\u00a0\u00a0\u00a0\u00a0Br\u00fcsszelnek lekevertek egy nagy pofont - \u00edgy komment\u00e1lta a korm\u00e1nyf\u0151, hogy az EU-b\u00f3l kil\u00e9pett Nagy-Britannia m\u00e1r most t\u00f6meges olt\u00e1sba kezd azzal a vakcin\u00e1val - a Pfizer/BioNTech-olt\u00f3anyaggal -, amelyet az EU is megrendelt k\u00f6z\u00f6sen.\n\u00a0\u00a0\u00a0\u00a0\"Aki kil\u00e9pett, saj\u00e1t \u00faton j\u00e1r, saj\u00e1t megold\u00e1st keres, hamarabb tudja megv\u00e9deni a polg\u00e1rai eg\u00e9szs\u00e9g\u00e9t, \u00e9let\u00e9t, mint mi, akik bennmaradtunk\" - fogalmazott.\n\u00a0\u00a0\u00a0\u00a0Meger\u0151s\u00edtette: amikor lesz vakcina, el\u0151sz\u00f6r az eg\u00e9szs\u00e9g\u00fcgyi dolgoz\u00f3k, majd a s\u00falyos \u00e1llapotban l\u00e9v\u0151k kapnak bel\u0151le.\n\n\n\u00a0\nH\u00e9tf\u0151n sz\u00fcletik d\u00f6nt\u00e9s a december 11. ut\u00e1ni v\u00e9delmi int\u00e9zked\u00e9sekr\u0151l \n\n\u00a0\u00a0\u00a0\u00a0A december 11-\u00e9ig hat\u00e1lyos korl\u00e1toz\u00e1sokat k\u00f6vet\u0151 int\u00e9zked\u00e9sekr\u0151l elmondta, az operat\u00edv t\u00f6rzs h\u00e9tf\u0151 reggeli \u00fcl\u00e9s\u00e9n sz\u00fcletnek meg a d\u00f6nt\u00e9sek, de jelezte, az m\u00e1r az els\u0151 konzult\u00e1ci\u00f3in kider\u00fclt: a tud\u00f3sok, orvosok mereven elleneznek mindenfajta nagyobb l\u00e9legzet\u0171 enyh\u00edt\u00e9st.\n\nBr\u00fcsszel 34 milli\u00f3 migr\u00e1nsnak akar lak\u00e1st, \u00e1llampolg\u00e1rs\u00e1got, szavazati jogot adni\n\u00a0\"Ha 34 milli\u00f3 embernek a baloldaliak Eur\u00f3p\u00e1ban szavazati jogot adnak, akkor hossz\u00fa id\u0151n kereszt\u00fcl sz\u00e1m\u00edthatnak arra, hogy az \u0151 szavazatukat \u00e9s t\u00e1mogat\u00e1sukat \u00e9lvezik\" - h\u00edvta fel a figyelmet.\n\u00a0\u00a0\u00a0\u00a0A korm\u00e1nyf\u0151 \u00fagy fogalmazott: a magyar baloldal szint\u00e9n azon t\u00f6ri fej\u00e9t, hogy a \"Soros-tervet\" Magyarorsz\u00e1gon is v\u00e9grehajtja, vagyis behozn\u00e1 a migr\u00e1nsokat, akik azt\u00e1n r\u00e1juk szavazn\u00e1nak.\n\u00a0\u00a0\u00a0\u00a0Nem szabad engedni, hogy Magyarorsz\u00e1got \u00e1talak\u00edts\u00e1k - hangoztatta.\nEU-s k\u00f6lts\u00e9gvet\u00e9s - magyarok \u00e9s a lengyelek azonos \u00e1ll\u00e1spontot fognak k\u00e9pviselni\n\n\u00a0\u00a0\u00a0\u00a0Orb\u00e1n Viktor arr\u00f3l is besz\u00e9lt, Magyarorsz\u00e1g ragaszkodik ahhoz, hogy az EU-s k\u00f6lts\u00e9gvet\u00e9s, valamint a helyre\u00e1ll\u00edt\u00e1si alap gazdas\u00e1gi k\u00e9rd\u00e9s\u00e9t k\u00fcl\u00f6n kell v\u00e1lasztani a politikai vit\u00e1kat eredm\u00e9nyez\u0151 jog\u00e1llamis\u00e1gi rendelett\u0151l.\n\u00a0\u00a0\u00a0\u00a0\"Minden neh\u00e9zs\u00e9g n\u00e9lk\u00fcl el tudjuk fogadni gyorsan a k\u00f6lts\u00e9gvet\u00e9st \u00e9s a gazdas\u00e1gi helyre\u00e1ll\u00edt\u00e1si alapot, \u00e9s a politikai vit\u00e1kat eredm\u00e9nyez\u0151 rendeletet, amit jog\u00e1llamis\u00e1gi rendeletnek h\u00edvnak, tegy\u00fck f\u00e9lre, vitassuk meg k\u00e9s\u0151bb\" - mondta, jelezve, Magyarorsz\u00e1g \u00e9s Lengyelorsz\u00e1g err\u0151l \u00e1llapodott meg.\n\u00a0\u00a0\u00a0\u00a0A magyar \u00e9s a lengyel minisztereln\u00f6k \u00e1ltal Budapesten al\u00e1\u00edrt k\u00f6z\u00f6s korm\u00e1nynyilatkozat szerint azonos \u00e1ll\u00e1spontot fognak k\u00e9pviselni a vit\u00e1n, \u00e9s egyik orsz\u00e1g sem fogad el olyan \u00e1ll\u00e1spontot, amelyet a m\u00e1sik nem fogad el - k\u00f6z\u00f6lte a korm\u00e1nyf\u0151.\n\u00a0\u00a0\u00a0\u00a0\"Nek\u00fcnk ez a megold\u00e1s (...), hogy valami nyilatkozatot hozz\u00e1f\u0171znek - mint a tacepa\u00f3ra rajzsz\u00f6ggel felt\u0171znek valami kis eml\u00e9keztet\u0151t -, nem fog menni. Magyarorsz\u00e1g ragaszkodik ahhoz, hogy a k\u00e9t dolgot k\u00fcl\u00f6n kell v\u00e1lasztani\" - jelentette ki, reag\u00e1lva arra, hogy cs\u00fct\u00f6rt\u00f6k esti h\u00edrek szerint Vars\u00f3 k\u00e9sz el\u00e1llni a v\u00e9t\u00f3t\u00f3l, ha az EU vezet\u0151i elfogadnak egy magyar\u00e1z\u00f3 nyilatkozatot az uni\u00f3s p\u00e9nz\u00fcgyi t\u00e1mogat\u00e1sok \u00e9s a jog\u00e1llamis\u00e1g k\u00f6z\u00f6tti kapcsolatra vonatkoz\u00f3an.\n\u00a0\nAz EU k\u00f6z\u00f6s hitelfelv\u00e9tel\u00e9r\u0151l\u00a0\n\u00a0\u00a0Azzal a tervvel kapcsolatban, amely szerint el\u00e9g lenne 25 tagorsz\u00e1g meg\u00e1llapod\u00e1sa a helyre\u00e1ll\u00edt\u00e1si alaphoz, a korm\u00e1nyf\u0151 \u00fagy reag\u00e1lt: az \u0151 tud\u00e1sa szerint ilyen lehet\u0151s\u00e9g nincs, de feltette a k\u00e9rd\u00e9st, mi\u00e9rt volna baj, ha \u00edgy t\u00f6rt\u00e9nne. Jelezte ugyanis, hogy a k\u00f6lts\u00e9gvet\u00e9sr\u0151l k\u00e9s\u0151bb is meg lehet \u00e1llapodni, Magyarorsz\u00e1g nem vesz\u00edt p\u00e9nzt. A helyre\u00e1ll\u00edt\u00e1si alapr\u00f3l pedig azt mondta: ha tehetn\u00e9, Magyarorsz\u00e1g ebben nem venne r\u00e9szt, mert nem tenn\u00e9 j\u00f3l az orsz\u00e1g, ha k\u00f6z\u00f6sen venne fel hitelt p\u00e9ld\u00e1ul a magas \u00e1llamad\u00f3ss\u00e1g\u00fa G\u00f6r\u00f6gorsz\u00e1ggal \u00e9s Olaszorsz\u00e1ggal, v\u00e1llalva ezzel, hogy k\u00e9s\u0151bb esetleg helyett\u00fck kell majd fizetni. A magyar r\u00e9szv\u00e9tel szavai szerint sz\u00edvess\u00e9g, szolidarit\u00e1si gesztus lenne.\n\u00a0\nA migr\u00e1ci\u00f3val kapcsolatos\u00a0elutas\u00edt\u00f3 \u00e1ll\u00e1spontokat akarj\u00e1k leverni Br\u00fcsszelben\nArra a felvet\u00e9sre, hogy Manfred Weber n\u00e9pp\u00e1rti frakci\u00f3vezet\u0151 javaslata szerint jog\u00e1llamis\u00e1gi k\u00e9rd\u00e9sekben hat\u00e1rozzon az Eur\u00f3pai Bizotts\u00e1g, ellenv\u00e9lem\u00e9ny eset\u00e9n pedig d\u00f6nts\u00f6n az EU B\u00edr\u00f3s\u00e1ga, Orb\u00e1n Viktor azt v\u00e1laszolta: \"besz\u00e9l mindenki mindenfajta szam\u00e1rs\u00e1got, ez Weber \u00farra is igaz\". \"Nem vagyunk h\u00fcly\u00e9k, nem most j\u00f6tt\u00fcnk le a falv\u00e9d\u0151r\u0151l, az esem\u00e9nyek k\u00f6z\u00f6tt (...) \u00f6sszef\u00fcgg\u00e9st tudunk teremteni\" - mondta, kifejtve: szemben a mostani helyzettel ezent\u00fal egyszer\u0171 t\u00f6bbs\u00e9ggel akarn\u00e1nak r\u00e1k\u00e9nyszer\u00edteni tag\u00e1llamokra b\u00e1rmit, amire r\u00e1 lehet h\u00fazni, hogy jog\u00e1llami.\u00a0\u00a0Ezzel kapcsolatban megism\u00e9telte: az Eur\u00f3pai Bizotts\u00e1g bev\u00e1ndorl\u00e1si javaslata a legkend\u0151zetlenebb\u00fcl t\u00e1rja fel, hogy 34 milli\u00f3 migr\u00e1nsnak adn\u00e1nak lak\u00e1st, seg\u00e9lyt, \u00e1llampolg\u00e1rs\u00e1got.\n\u00a0\u00a0\u00a0\u00a0\u00dagy \u00e9rt\u00e9kelt: azt akarj\u00e1k el\u00e9rni, hogy a migr\u00e1ci\u00f3val kapcsolatos elutas\u00edt\u00f3 magyar, lengyel \u00e1ll\u00e1spontot le lehessen verni egyszer\u0171 t\u00f6bbs\u00e9gi szavaz\u00e1ssal, \"err\u0151l sz\u00f3l a t\u00f6rt\u00e9net\", erre haszn\u00e1ln\u00e1k a jog\u00e1llaminak nevezett eszk\u00f6zt.\n\n\u00a0\u00a0Arra a k\u00e9rd\u00e9sre, hogy a Fideszb\u0151l az\u00f3ta kil\u00e9pett Sz\u00e1jer J\u00f3zsef br\u00fcsszeli \u00fcgye \u00e9s a Deutsch Tam\u00e1s n\u00e9pp\u00e1rti frakci\u00f3b\u00f3l t\u00f6rt\u00e9n\u0151 kiz\u00e1r\u00e1s\u00e1ra ir\u00e1nyul\u00f3 elj\u00e1r\u00e1s a nyom\u00e1sgyakorl\u00e1s er\u0151s\u00f6d\u00e9se-e, a korm\u00e1nyf\u0151 azt felelte: ez a nem j\u00f3indulat\u00fa \u00e9rtelmez\u00e9se az esem\u00e9nyeknek - k\u00fcl\u00f6n\u00f6sen a n\u00e9metekre n\u00e9zve -, de kiz\u00e1rni semmit sem lehet. K\u00f6z\u00f6lte ugyanakkor: semmilyen bizony\u00edt\u00e9kot nem l\u00e1tott az eml\u00edtett esetek \u00e9s a k\u00f6lts\u00e9gvet\u00e9si vita \u00f6sszef\u00fcgg\u00e9s\u00e9re\nA kett\u0151s \u00e1llampolg\u00e1rs\u00e1gr\u00f3l tartott 16 \u00e9vvel ezel\u0151tti n\u00e9pszavaz\u00e1sr\u00f3l a korm\u00e1nyf\u0151 azt mondta: csorba esett a becs\u00fcleten, volt egy nagy baloldali magyar- \u00e9s nemzetellenes kamp\u00e1ny, amelynek a maradv\u00e1nyai megvannak, mert a baloldal vezet\u0151 p\u00e1rtj\u00e1nak politik\u00e1j\u00e1ban m\u00e9g mindig fellelhet\u0151, hogy le akarj\u00e1k v\u00e1lasztani a hat\u00e1ron t\u00fali k\u00f6z\u00f6ss\u00e9geket.\n\u00a0\u00a0\u00a0\u00a0A 2004-es csorb\u00e1t 2010-ben siker\u00fclt kik\u00fcsz\u00f6b\u00f6lni - emelte ki.\n\u00a0\u00a0\u00a0\u00a0A h\u00e9tv\u00e9gi rom\u00e1niai parlamenti v\u00e1laszt\u00e1sr\u00f3l azt k\u00f6z\u00f6lte: Rom\u00e1nia fontos orsz\u00e1g Magyarorsz\u00e1gnak, \u00e9l\u00e9nk a gazdas\u00e1gi egy\u00fcttm\u0171k\u00f6d\u00e9s, \"az ott l\u00e9v\u0151 magyarokkal (...) \u00f6sszekapcsoltuk magunkat, ezzel, ha odamegy\u00fcnk, p\u00e9nzt visz\u00fcnk Rom\u00e1ni\u00e1nak\". K\u00f6z\u00f6s \u00e9rdeknek nevezte, hogy mindk\u00e9t orsz\u00e1gban stabil korm\u00e1nyz\u00e1s legyen. Az erd\u00e9lyi magyarokat arra k\u00e9rte, t\u00e1mogass\u00e1k a magyar \u00f6sszefog\u00e1st, az RMDSZ jel\u00f6ltjeinek list\u00e1j\u00e1t.\nMTI/Koronav\u00edrus Sajt\u00f3k\u00f6zpont\n\n"}]