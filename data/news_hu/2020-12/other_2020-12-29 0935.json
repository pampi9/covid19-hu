[{"date": "2020-12-29 09:35", "url": "https://koronavirus.gov.hu/cikkek/itm-allamtitkar-tartosan-javultak-foglalkoztatasi-mutatok-2020-masodik-feleben", "h1": "ITM-\u00e1llamtitk\u00e1r: tart\u00f3san javultak a foglalkoztat\u00e1si mutat\u00f3k 2020 m\u00e1sodik fel\u00e9ben", "body": "\nA korm\u00e1nyzati int\u00e9zked\u00e9seknek k\u00f6sz\u00f6nhet\u0151en folyamatosan m\u00e9rs\u00e9kl\u0151dik, 2020 december\u00e9re 290 ezerre cs\u00f6kkent az \u00e1ll\u00e1skeres\u0151k sz\u00e1ma - mondta Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra az MTI-nek eljuttatott k\u00f6zlem\u00e9nyben kedden.\n\n\nAz ITM k\u00f6zlem\u00e9ny\u00e9ben kiemelte: a 15-64 \u00e9vesek foglalkoztat\u00e1si r\u00e1t\u00e1ja novemberben m\u00e1r magasabb volt a tavalyin\u00e1l.\n\u00a0\u00a0\u00a0\u00a02020 december\u00e9ben a Nemzeti Foglalkoztat\u00e1si Szolg\u00e1lat regiszter\u00e9ben 290 ezer \u00e1ll\u00e1skeres\u0151 szerepelt, ami az el\u0151z\u0151 \u00e9v azonos id\u0151szak\u00e1hoz k\u00e9pest 23,8 sz\u00e1zal\u00e9kos n\u00f6veked\u00e9st, ugyanakkor id\u00e9n j\u00faniushoz viszony\u00edtva k\u00f6zel 90 ezres cs\u00f6kken\u00e9st jelent - h\u00edvta fel a figyelmet. Az \u00e9v utols\u00f3 h\u00f3napj\u00e1ban mintegy 40 ezer \u00e1ll\u00e1skeres\u0151 k\u00e9rte nyilv\u00e1ntart\u00e1sba v\u00e9tel\u00e9t, az els\u0151 alkalommal regisztr\u00e1l\u00f3k ar\u00e1nya mind\u00f6ssze 8 sz\u00e1zal\u00e9kot tett ki - tett\u00e9k hozz\u00e1.\n\u00a0\u00a0\u00a0\u00a0A K\u00f6zponti Statisztikai Hivatal el\u0151zetes gyorsbecsl\u00e9se alapj\u00e1n novemberben az el\u0151z\u0151 h\u00f3naphoz k\u00e9pest 45 ezerrel, ism\u00e9t 4,5 milli\u00f3 k\u00f6zel\u00e9be n\u0151tt a foglalkoztatottak sz\u00e1ma. A l\u00e9tsz\u00e1mn\u00f6veked\u00e9s eredm\u00e9nyek\u00e9nt a 15-64 \u00e9vesek foglalkoztat\u00e1si r\u00e1t\u00e1ja egy h\u00f3nap alatt 70,6 sz\u00e1zal\u00e9kra emelkedett, \u00e9s 0,3 sz\u00e1zal\u00e9kponttal meghaladta az egy \u00e9vvel kor\u00e1bbit is - \u00f6sszegezt\u00e9k.\n\u00a0\u00a0\u00a0\u00a0Bod\u00f3 S\u00e1ndor felh\u00edvta a figyelmet arra, hogy 2010-t\u0151l a v\u00edrusv\u00e1ls\u00e1g kezdet\u00e9ig t\u00f6bb mint 850 ezer \u00faj munkahely j\u00f6tt l\u00e9tre Magyarorsz\u00e1gon. Arr\u00f3l is besz\u00e9lt: a j\u00e1rv\u00e1ny megjelen\u00e9se ut\u00e1n az ember\u00e9letek mellett a munkahelyeket is meg kellett v\u00e9deni, a korm\u00e1ny ez\u00e9rt v\u00e1llalta, hogy annyi munkahelyet hoz l\u00e9tre, amennyit a v\u00edrus t\u00f6nkretett. E c\u00e9l el\u00e9r\u00e9s\u00e9t tavasz \u00f3ta a Gazdas\u00e1gv\u00e9delmi akci\u00f3terv sz\u00e1mos int\u00e9zked\u00e9se szolg\u00e1lta. A legfontosabb korm\u00e1nyzati l\u00e9p\u00e9sek k\u00f6z\u00e9 tartoztak a k\u00fcl\u00f6nb\u00f6z\u0151 b\u00e9rt\u00e1mogat\u00e1sok, a hitelmorat\u00f3rium, az ingyenes k\u00e9pz\u00e9sek, a beruh\u00e1z\u00e1sok \u00f6szt\u00f6nz\u00e9se, az \u00e1tmeneti \u00e9s tart\u00f3s ad\u00f3cs\u00f6kkent\u00e9sek. A v\u00edrushelyzet els\u0151 \u00e9s m\u00e1sodik hull\u00e1m\u00e1ban bevezetett programok 1,6 milli\u00f3 munkav\u00e1llal\u00f3 munkahely\u00e9nek meg\u0151rz\u00e9s\u00e9ben seg\u00edtettek.\n\n\nMTI 2020. december 29.\n\n"}]