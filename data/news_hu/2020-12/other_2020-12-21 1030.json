[{"date": "2020-12-21 10:30", "url": "https://koronavirus.gov.hu/cikkek/orban-jarvanyugyi-keszultseg-2021-ben-valoszinuleg-vegig-fennmarad", "h1": "Orb\u00e1n: a j\u00e1rv\u00e1ny\u00fcgyi k\u00e9sz\u00fclts\u00e9g 2021-ben val\u00f3sz\u00edn\u0171leg v\u00e9gig fennmarad", "body": "\nA dolgok mostani \u00e1ll\u00e1sa szerint \u00fagy kell sz\u00e1molni, hogy a koronav\u00edrus-j\u00e1rv\u00e1ny miatti j\u00e1rv\u00e1ny\u00fcgyi k\u00e9sz\u00fclts\u00e9g 2021-ben val\u00f3sz\u00edn\u0171leg eg\u00e9sz \u00e9vben fennmarad - jelentette ki Orb\u00e1n Viktor minisztereln\u00f6k h\u00e9tf\u0151 reggel Budapesten, a Karmelita kolostorban, miut\u00e1n \u00e1tadta az Orsz\u00e1gos K\u00f3rh\u00e1zi F\u0151igazgat\u00f3s\u00e1g vezet\u0151inek a kinevez\u00e9si okiratukat.\n\n\n2021 v\u00e9ge el\u0151tt \"nem lesz\u00fcnk t\u00fal a v\u00e1ls\u00e1gon\" - hangs\u00falyozta a korm\u00e1nyf\u0151, hozz\u00e1t\u00e9ve: k\u00f6nnyebb szakaszok tal\u00e1n lesznek az els\u0151 adag vakcina ut\u00e1n, majd az olt\u00f3anyag t\u00f6meges meg\u00e9rkez\u00e9s\u00e9t k\u00f6vet\u0151en, \"de mire vissza\u00e1ll minden a norm\u00e1lis ker\u00e9kv\u00e1g\u00e1sba, az legal\u00e1bb egy teljes esztend\u0151t elvisz majd\".\n\u00a0\u00a0\u00a0\u00a0Az orsz\u00e1gos k\u00f3rh\u00e1z-f\u0151igazgat\u00f3 \u00e9s helyettesei feladatait az orvosszakmai, eg\u00e9szs\u00e9g\u00fcgy-ir\u00e1ny\u00edt\u00e1si munka cs\u00facs\u00e1nak nevezte, majd k\u00f6sz\u00f6netet mondott nekik, hogy v\u00e1llalt\u00e1k a neh\u00e9z, nagy felel\u0151ss\u00e9ggel j\u00e1r\u00f3 feladatot.\n\u00a0\u00a0\u00a0\u00a0A k\u00f3rh\u00e1zak j\u00f3 m\u0171k\u00f6d\u00e9s\u00e9hez az int\u00e9zm\u00e9nyek vezet\u0151inek \u00e9s az \u0151ket ir\u00e1ny\u00edt\u00f3knak a mostani helyzetben olyan k\u00e9pess\u00e9geket is be kell mutatniuk, amelyek egy\u00e9bk\u00e9nt nem er\u0151ss\u00e9gei a magyar k\u00f6zigazgat\u00e1snak - emelte ki Orb\u00e1n Viktor, aki az egy\u00fcttm\u0171k\u00f6d\u00e9s kult\u00far\u00e1j\u00e1t nevezte a legfontosabbnak.\n\u00a0\u00a0\u00a0\u00a0Az Orsz\u00e1gos K\u00f3rh\u00e1zi F\u0151igazgat\u00f3s\u00e1g vezet\u0151inek egyszerre kell egy\u00fcttm\u0171k\u00f6dni\u00fck a minisztereln\u00f6kkel, az operat\u00edv t\u00f6rzs vezet\u0151j\u00e9vel \u00e9s a szakmai ir\u00e1ny\u00edt\u00e1st v\u00e9gz\u0151 miniszterrel - hangs\u00falyozta.\n\u00a0\u00a0\u00a0\u00a0Hozz\u00e1f\u0171zte: meglehet, hogy a korm\u00e1nytagok ut\u00e1n a legt\u00f6bbet a f\u0151igazgat\u00f3s\u00e1g vezet\u0151inek kell majd dolgozniuk a teljes magyar \u00e1llamigazgat\u00e1sban.\n\u00a0\u00a0\u00a0\u00a0\"V\u00e1ls\u00e1g idej\u00e9n ilyen neh\u00e9z pontj\u00e1ra \u00e1llni a g\u00e1tnak, mint ahol \u00f6n\u00f6k \u00e1llnak majd a k\u00f6vetkez\u0151 h\u00f3napokban, egyszerre neh\u00e9z, de egy\u00fattal megtisztel\u0151 feladat is. Az eg\u00e9sz orsz\u00e1g bizalma \u00f6n\u00f6kben van. (...) Ne felejts\u00e9k el, minden \u00e9let sz\u00e1m\u00edt\" - z\u00e1rta szavait Orb\u00e1n Viktor.\n\u00a0\u00a0\u00a0\u00a0Az esem\u00e9nyen jelen volt Pint\u00e9r S\u00e1ndor bel\u00fcgyminiszter \u00e9s K\u00e1sler Mikl\u00f3s, az emberi er\u0151forr\u00e1sok minisztere is.\n\u00a0\u00a0\u00a0\u00a0A korm\u00e1nyf\u0151 orsz\u00e1gos k\u00f3rh\u00e1z-f\u0151igazgat\u00f3v\u00e1 Jenei Zolt\u00e1nt nevezte ki, aki kor\u00e1bban volt a Somogy Megyei Rend\u0151r-f\u0151kapit\u00e1nys\u00e1g gazdas\u00e1gi igazgat\u00f3ja, majd a P\u00e9csi Tudom\u00e1nyegyetem kancell\u00e1rja is.\n\n\u00a0\u00a0\u00a0\u00a0Helyettesei: B\u00e1bin\u00e9 Szottfried Gabriella, Bene Ildik\u00f3, Szab\u00f3 B\u00e1lint, Tak\u00e1cs P\u00e9ter \u00e9s T\u00f3bi\u00e1s Tam\u00e1s.\n\u00a0\u00a0\u00a0\u00a0A kinevez\u00e9si \u00fcnneps\u00e9gen Havasi Bertalan, a Minisztereln\u00f6ki Sajt\u00f3irod\u00e1t vezet\u0151 helyettes \u00e1llamtitk\u00e1r felid\u00e9zte: a korm\u00e1ny november 17-\u00e9n rendeletben d\u00f6nt\u00f6tt az Orsz\u00e1gos K\u00f3rh\u00e1zi F\u0151igazgat\u00f3s\u00e1g l\u00e9trehoz\u00e1s\u00e1r\u00f3l. A f\u0151igazgat\u00f3s\u00e1g az eg\u00e9szs\u00e9g\u00fcgy\u00e9rt felel\u0151s miniszter ir\u00e1ny\u00edt\u00e1sa al\u00e1 tartoz\u00f3, k\u00f6zponti hivatalk\u00e9nt m\u0171k\u00f6d\u0151 k\u00f6lts\u00e9gvet\u00e9si szerv, amelyet az orsz\u00e1gos k\u00f3rh\u00e1z-f\u0151igazgat\u00f3 vezet. Jogszab\u00e1ly alapj\u00e1n az Orsz\u00e1gos K\u00f3rh\u00e1zi F\u0151igazgat\u00f3s\u00e1got a vesz\u00e9lyhelyzet ideje alatt az operat\u00edv t\u00f6rzs vezet\u0151je, vagyis a bel\u00fcgyminiszter ir\u00e1ny\u00edtja - ismertette.\n\u00a0\u00a0\u00a0\u00a0Az orsz\u00e1gos k\u00f3rh\u00e1z-f\u0151igazgat\u00f3t a minisztereln\u00f6k nevezi ki \u00e9s menti fel.\n\u00a0\u00a0\u00a0\u00a0Az orsz\u00e1gos k\u00f3rh\u00e1z-f\u0151igazgat\u00f3 ell\u00e1tja az \u00e1llami eg\u00e9szs\u00e9g\u00fcgyi int\u00e9zm\u00e9nyek fenntart\u00e1s\u00e1val kapcsolatos feladatokat, rendszerszint\u0171 \u00e9s int\u00e9zm\u00e9nyi ir\u00e1ny\u00edt\u00e1si jogokat gyakorol az eg\u00e9szs\u00e9g\u00fcgyi int\u00e9zm\u00e9nyrendszer valamennyi eleme felett. E jogot er\u0151s munk\u00e1ltat\u00f3i jogosults\u00e1gok eg\u00e9sz\u00edtik ki - mondta Havasi Bertalan.\n\u00a0\u00a0\u00a0\u00a0Hozz\u00e1tette: a f\u0151igazgat\u00f3 egy\u00e9b feladatai k\u00f6z\u00fcl most, a koronav\u00edrus-vil\u00e1gj\u00e1rv\u00e1ny idej\u00e9n kiemelend\u0151 az \u00c1llami Eg\u00e9szs\u00e9g\u00fcgyi Tartal\u00e9kkal val\u00f3 gazd\u00e1lkod\u00e1s.\n\nMTI 2020. december 21.\n\n"}]