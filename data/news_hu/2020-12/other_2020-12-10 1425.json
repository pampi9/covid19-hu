[{"date": "2020-12-10 14:25", "url": "https://koronavirus.gov.hu/cikkek/pentektol-kezbesitik-nyugdijasoknak-vakcinaregisztracios-lapot", "h1": "P\u00e9ntekt\u0151l k\u00e9zbes\u00edtik a nyugd\u00edjasoknak a vakcinaregisztr\u00e1ci\u00f3s lapot", "body": "\nP\u00e9ntekt\u0151l k\u00e9zbes\u00edti a posta mintegy k\u00e9tmilli\u00f3 nyugd\u00edjasnak a vakcinaregisztr\u00e1ci\u00f3s lapokat - mondta Galg\u00f3czi \u00c1gnes, a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi oszt\u00e1lyvezet\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online cs\u00fct\u00f6rt\u00f6ki sajt\u00f3t\u00e1j\u00e9koztat\u00f3j\u00e1n.\n\n\nA szakember k\u00e9rte, hogy azok a nyugd\u00edjasok, akik szeretn\u00e9nek regisztr\u00e1lni a v\u00e9d\u0151olt\u00e1sra, t\u00f6lts\u00e9k ki a M\u00fcller Cec\u00edlia orsz\u00e1gos tisztif\u0151orvos t\u00e1j\u00e9koztat\u00f3 level\u00e9nek mell\u00e9kletek\u00e9nt k\u00e9zbes\u00edtett regisztr\u00e1ci\u00f3s adatlapot, \u00e9s k\u00fcldj\u00e9k azt vissza az ingyenes v\u00e1laszbor\u00edt\u00e9kban.\n\u00a0\u00a0\u00a0\u00a0\u00a0A k\u00e9zbes\u00edt\u00e9s a f\u0151v\u00e1rosban kezd\u0151dik, de \u00e9v v\u00e9g\u00e9ig v\u00e1rhat\u00f3an minden nyugd\u00edjas meg fogja kapni a levelet. A t\u00f6meges v\u00e9d\u0151olt\u00e1s v\u00e1rhat\u00f3an 2021 elej\u00e9n kezd\u0151dhet - tette hozz\u00e1 Galg\u00f3czi \u00c1gnes.\n\u00a0\u00a0\u00a0\u00a0Kit\u00e9rt arra, hogy a vakcinainfo.gov.hu internetes fel\u00fcleten is m\u00e1r sokan regisztr\u00e1ltak. Meger\u0151s\u00edtette, ez a fel\u00fclet nem k\u00f6telez senkit semmire, itt csak az ig\u00e9nyt jelezhetik azok, akik szeretn\u00e9k majd beoltatni magukat a koronav\u00edrus ellen.\nA szakember szerint az esetsz\u00e1mok cs\u00f6kken\u00e9se nagyon biztat\u00f3, azonban a v\u00e9delmi int\u00e9zked\u00e9seket \u00e9s higi\u00e9ni\u00e1s rendszab\u00e1lyokat tov\u00e1bbra is be kell tartani.\n\u00a0\u00a0\u00a0\u00a0Elmondta: az elm\u00falt napon \u00fajabb 5415 embern\u00e9l mutatt\u00e1k ki a koronav\u00edrus-fert\u0151z\u00e9st, k\u00f3rh\u00e1zban 7869 embert \u00e1polnak, l\u00e9legeztet\u0151g\u00e9pre 645-en szorulnak. Elhunyt 171, t\u00f6bbs\u00e9g\u00e9ben id\u0151s, kr\u00f3nikus beteg.\nGalg\u00f3czi \u00c1gnes besz\u00e1molt arr\u00f3l is, hogy az elm\u00falt tizen\u00f6t napban a legt\u00f6bb \u00faj esetet Debrecenben, Szegeden, Miskolcon, Kecskem\u00e9ten \u00e9s a f\u0151v\u00e1ros XI. ker\u00fclet\u00e9ben regisztr\u00e1lt\u00e1k.\n\u00a0\u00a0\u00a0\u00a0Az oszt\u00e1lyvezet\u0151 kit\u00e9rt arra: a j\u00e1rv\u00e1ny \u00e9s az ezzel j\u00e1r\u00f3 korl\u00e1toz\u00f3 int\u00e9zked\u00e9sek az id\u0151sekre is nagy terhet r\u00f3nak. Arra k\u00e9rt mindenkit, haszn\u00e1lja ki az internet adta lehet\u0151s\u00e9geket a csal\u00e1dtagj\u00e1val val\u00f3 kapcsolattart\u00e1s sor\u00e1n, a szem\u00e9lyes tal\u00e1lkoz\u00e1sok ink\u00e1bb a szabadban t\u00f6rt\u00e9njenek a megfelel\u0151 t\u00e1vols\u00e1gtart\u00e1s betart\u00e1s\u00e1val.\n\n\n\nMTI 2020. december 10.\n\n"}]