[{"date": "2020-12-22 16:02", "url": "https://koronavirus.gov.hu/cikkek/orszagos-tisztifoorvos-oriasi-lepes-az-elso-vakcina-engedelyezese-jarvany-kezeleseben", "h1": "Orsz\u00e1gos tisztif\u0151orvos: \u00f3ri\u00e1si l\u00e9p\u00e9s az els\u0151 vakcina enged\u00e9lyez\u00e9se a j\u00e1rv\u00e1ny kezel\u00e9s\u00e9ben", "body": "\n\u00d3ri\u00e1si l\u00e9p\u00e9snek nevezte a pand\u00e9mia kezel\u00e9s\u00e9ben a koronav\u00edrus elleni els\u0151 vakcina enged\u00e9lyez\u00e9s\u00e9t az orsz\u00e1gos tisztif\u0151orvos a koronav\u00edrus-j\u00e1rv\u00e1nnyal szembeni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia jelezte: az Eur\u00f3pai Gy\u00f3gyszer\u00fcgyn\u00f6ks\u00e9g h\u00e9tf\u0151n Eur\u00f3p\u00e1ra, \u00edgy Magyarorsz\u00e1gra is kiadta az els\u0151 olt\u00f3anyagra vonatkoz\u00f3 enged\u00e9lyt. K\u00f6z\u00f6lte, az els\u0151 vakcinasz\u00e1ll\u00edtm\u00e1ny a k\u00e9t \u00fcnnep k\u00f6z\u00f6tt \u00e9rkezik Magyarorsz\u00e1gra, ebb\u0151l v\u00e1rhat\u00f3an december 27-\u00e9t\u0151l \u00f6tezer eg\u00e9szs\u00e9g\u00fcgyi dolgoz\u00f3 olt\u00e1s\u00e1ra lesz lehet\u0151s\u00e9g.\nAz egy\u00e9ni v\u00e9delem a m\u00e1sodik olt\u00e1s bead\u00e1s\u00e1t k\u00f6vet\u0151 hetedik napon v\u00e1lik teljess\u00e9, n\u00e9peg\u00e9szs\u00e9g\u00fcgyi szempontb\u00f3l j\u00f3 eredm\u00e9ny, azaz a pand\u00e9mia megf\u00e9kez\u00e9se a t\u00e1rsadalom t\u00f6bb mint 60 sz\u00e1zal\u00e9k\u00e1nak beolt\u00e1s\u00e1val \u00e9rhet\u0151 el - fogalmazott.\nA tisztif\u0151orvos felh\u00edvta a figyelmet arra, hogy mivel egyszerre 4-5 milli\u00f3 embert egyszerre nem, csak fokozatosan lehet v\u00e9dett\u00e9 tenni, ez\u00e9rt tov\u00e1bbra is be kell tartani a higi\u00e9niai szab\u00e1lyokat \u00e9s \"az \u00fcnnepeket is kell\u0151 m\u00e9rt\u00e9kletess\u00e9ggel, a tal\u00e1lkoz\u00e1sok minimaliz\u00e1l\u00e1s\u00e1val kell elt\u00f6lten\u00fcnk\".\nM\u00fcller Cec\u00edlia kifejtette: a koronav\u00edrus elleni v\u00e9d\u0151olt\u00e1s \u00e9rkez\u00e9sekor vagy m\u00e1r azt megel\u0151z\u0151en meg\u00e9rkezik Magyarorsz\u00e1gra az alkalmaz\u00e1si el\u0151\u00edr\u00e1s, ami alapj\u00e1n teljes k\u00f6r\u0171 t\u00e1j\u00e9koztat\u00e1st kapnak az olt\u00e1sra jelentkez\u0151k. Az els\u0151 olt\u00e1s bead\u00e1sa ut\u00e1n h\u00e1rom h\u00e9ttel k\u00f6vetkezik a m\u00e1sodik adag\u00e9, majd ezut\u00e1n egy h\u00e9ttel alakul ki a koronav\u00edrus elleni v\u00e9detts\u00e9g.\nAz olthat\u00f3s\u00e1g elb\u00edr\u00e1l\u00e1sa - ak\u00e1rcsak m\u00e1s vakcin\u00e1k eset\u00e9ben - az olt\u00f3orvos feladata, neki kell m\u00e9rlegelnie az esetleges egy\u00e9ni kock\u00e1zatokat. A jelenlegi ismeretek szerint alig van ilyen, ezek k\u00f6z\u00e9 tartozik, hogy ha valaki az olt\u00f3anyag b\u00e1rmely alkot\u00f3r\u00e9sz\u00e9re allergi\u00e1s, az nem kaphatja meg a v\u00e9d\u0151olt\u00e1st - jelezte.\nAz eg\u00e9szs\u00e9g\u00fcgyben dolgoz\u00f3k - ide tartoznak a m\u0171szaki szem\u00e9lyzet munkat\u00e1rsai \u00e9s a takar\u00edt\u00f3k is - olt\u00e1s\u00e1t v\u00e1rhat\u00f3an december 27-\u00e9n kezdik meg. M\u00e1r t\u00f6bb mint 300 ezren regisztr\u00e1ltak a vakcinainfo.gov.hu oldalon is, illetve nagyon sokan k\u00fcldt\u00e9k vissza post\u00e1n a regisztr\u00e1ci\u00f3s lapot, de tov\u00e1bbra is v\u00e1rj\u00e1k a jelentkez\u00e9seket, hogy min\u00e9l nagyobb l\u00e9tsz\u00e1mra lehessen megtervezni a v\u00e9d\u0151olt\u00e1sok bead\u00e1s\u00e1t - hangs\u00falyozta M\u00fcller Cec\u00edlia.\nAz orsz\u00e1gos tisztif\u0151orvos kedvez\u0151nek nevezte, hogy Magyarorsz\u00e1gon cs\u00f6kken az \u00faj koronav\u00edrus-fert\u0151z\u00f6ttek sz\u00e1ma. Az elm\u00falt 24 \u00f3r\u00e1ban 1238 \u00faj beteget regisztr\u00e1ltak.\nAz ut\u00f3bbi egy-k\u00e9t h\u00e9t adatai alapj\u00e1n teh\u00e1t a j\u00e1rv\u00e1ny tet\u0151z\u00f6tt Magyarorsz\u00e1gon, a fert\u0151z\u00f6ttek sz\u00e1m\u00e1nak cs\u00f6kken\u00e9se pedig folyamatos, de a hal\u00e1los \u00e1ldozatok sz\u00e1ma az elm\u00falt napon is 180 volt, az eg\u00e9szs\u00e9g\u00fcgyi rendszer pedig tov\u00e1bbra is magasan terhelt. A k\u00f3rh\u00e1zban \u00e1poltak sz\u00e1ma m\u00e9g nem cs\u00f6kkent h\u00e9tezer al\u00e1, \u00e9s jelenleg is 522 beteg van l\u00e9legeztet\u0151g\u00e9pen.\nM\u00fcller Cec\u00edlia arra figyelmeztetett, hogy sz\u00e1mos orsz\u00e1gban ism\u00e9t gyorsult a j\u00e1rv\u00e1ny terjed\u00e9se, ez\u00e9rt Magyarorsz\u00e1gon is a tal\u00e1lkoz\u00e1sok minimaliz\u00e1l\u00e1s\u00e1val kell \u00fcnnepelni a szeretteink, rokonaink, ismer\u0151seink v\u00e9delme \u00e9rdek\u00e9ben. Csak eg\u00e9szs\u00e9gesen, t\u00fcnetmentesen \"l\u00e1togassunk meg\" b\u00e1rkit is! - emelte ki.\nAz eg\u00e9szs\u00e9g\u00fcgyi szakember besz\u00e1molt arr\u00f3l, hogy a szakos\u00edtott szoci\u00e1lis int\u00e9zm\u00e9nyek sz\u00e1m\u00e1ra - az eddig m\u00e1r t\u00f6bb helyen megval\u00f3s\u00edtott megold\u00e1sokat is figyelembe v\u00e9ve - kidolgoztak egy aj\u00e1nl\u00e1st, hogy mik\u00e9nt lehet biztos\u00edtani a biztons\u00e1gos tal\u00e1lkoz\u00e1s lehet\u0151s\u00e9g\u00e9t amellett, hogy v\u00e1ltozatlanul \u00e9rv\u00e9nyben van a l\u00e1togat\u00e1si \u00e9s kij\u00e1r\u00e1si tilalom. T\u00f6bb lehet\u0151s\u00e9get is kidolgoztak arra, hogy plexifallal, k\u00fcl\u00f6n kont\u00e9ner vagy f\u0171thet\u0151 s\u00e1tor fel\u00e1ll\u00edt\u00e1s\u00e1val mik\u00e9nt oldhat\u00f3 meg a csal\u00e1dtagok k\u00f6z\u00f6tti tal\u00e1lkoz\u00e1s, ezekb\u0151l minden int\u00e9zm\u00e9ny a saj\u00e1t lehet\u0151s\u00e9geinek megfelel\u0151en v\u00e1logathat.\nHa az \u00fcnnepek idej\u00e9re valaki hosszabb id\u0151re is t\u00e1vozik az int\u00e9zm\u00e9nyb\u0151l, a visszat\u00e9r\u00e9sekor ugyanazok a szab\u00e1lyok vonatkoznak r\u00e1, mintha \u00fajk\u00e9nt \u00e9rkezne. Sz\u00fcks\u00e9ges teh\u00e1t t\u00edz napon bel\u00fcl k\u00e9t negat\u00edv PCR-teszt ahhoz, hogy visszamehessen valaki az adott int\u00e9zm\u00e9nybe - k\u00f6z\u00f6lte M\u00fcller Cec\u00edlia.\nMTI 2020. december 22.\n\n"}]