[{"date": "2020-12-03 14:42", "url": "https://koronavirus.gov.hu/cikkek/miniszterelnokseg-decemberben-korabban-erkezik-nyugdij", "h1": "Minisztereln\u00f6ks\u00e9g: decemberben kor\u00e1bban \u00e9rkezik a nyugd\u00edj", "body": "\nDecemberben kor\u00e1bban, j\u00f6v\u0151 szombat el\u0151tt \u00e9rkeznek az \u00e9rintettekhez a\u00a0nyugd\u00edjszer\u0171 ell\u00e1t\u00e1sok \u00e9s a\u00a0nyugd\u00edj\u00a0- k\u00f6z\u00f6lte a Minisztereln\u00f6ks\u00e9g cs\u00fct\u00f6rt\u00f6k\u00f6n az MTI-vel.\n\n\nA k\u00f6zl\u00e9s szerint a havi ell\u00e1t\u00e1st a banksz\u00e1ml\u00e1kra minden h\u00f3nap 12-\u00e9n utalj\u00e1k, decemberben a kar\u00e1csony miatt viszont m\u00e1r a napokban megkapj\u00e1k\u00a0nyugd\u00edjasok.\n\u00a0\u00a0\u00a0\u00a0Janu\u00e1rt\u00f3l a\u00a0nyugd\u00edj\u00a0\u00f6sszege h\u00e1rom sz\u00e1zal\u00e9kkal magasabb lesz, egy \u00e1tlagos \u00f6sszeg\u0171 ell\u00e1t\u00e1sban r\u00e9szes\u00fcl\u0151\u00a0nyugd\u00edjas ezzel - az egy embernek foly\u00f3s\u00edtott valamennyi ell\u00e1t\u00e1st figyelembe v\u00e9ve - 4300 forinttal kap majd t\u00f6bbet havonta, ami \u00e9ves szinten 51 600 forintot jelent.\n\u00a0\u00a0\u00a0\u00a0Kiemelt\u00e9k: a\u00a0nyugd\u00edjak a janu\u00e1ri emel\u00e9ssel 2010-hez k\u00e9pest 43,8 sz\u00e1zal\u00e9kkal emelkednek, v\u00e1s\u00e1rl\u00f3\u00e9rt\u00e9k\u00fck pedig t\u00f6bb mint 10 sz\u00e1zal\u00e9kkal n\u0151.\n\u00a0\u00a0\u00a0\u00a0A\u00a0nyugd\u00edjasok 2016-t\u00f3l t\u00f6bb mint 220 milli\u00e1rd forint \u00e9rt\u00e9k\u0171 tov\u00e1bbi juttat\u00e1st kaptak Erzs\u00e9bet-utalv\u00e1ny, rezsiutalv\u00e1ny, illetve\u00a0nyugd\u00edjpr\u00e9mium form\u00e1j\u00e1ban a gazdas\u00e1g kiemelked\u0151 teljes\u00edtm\u00e9nye miatt - \u00edrt\u00e1k.\n\u00a0\u00a0\u00a0\u00a0Eml\u00e9keztetettek: 2021-t\u0151l n\u00e9gy \u00fctemben elkezd\u0151dik a 13. havi\u00a0nyugd\u00edj\u00a0vissza\u00e9p\u00edt\u00e9se, febru\u00e1rj\u00e1ban a havi ell\u00e1t\u00e1s egyheti \u00f6sszeg\u00e9t vehetik k\u00e9zhez a\u00a0nyugd\u00edjasok.\n\u00a0\u00a0\u00a0\u00a0Az ell\u00e1t\u00e1st az \u00f6regs\u00e9gi\u00a0nyugd\u00edjasok, a hozz\u00e1tartoz\u00f3i nyugell\u00e1t\u00e1sban, a rokkants\u00e1gi j\u00e1rad\u00e9kban \u00e9s egy\u00e9b, a korm\u00e1nyhat\u00e1rozatban felsorolt ell\u00e1t\u00e1sban r\u00e9szes\u00fcl\u0151k kapj\u00e1k. Az int\u00e9zked\u00e9s 2,56 milli\u00f3 embert \u00e9rint - tett\u00e9k hozz\u00e1.\n\u00a0\u00a0\u00a0\u00a0 Hangs\u00falyozt\u00e1k: 13. havi\u00a0nyugd\u00edj\u00a02021-t\u0151l t\u00f6rt\u00e9n\u0151 vissza\u00e9p\u00edt\u00e9se nagy eredm\u00e9ny, k\u00fcl\u00f6n\u00f6sen a koronav\u00edrus-j\u00e1rv\u00e1ny okozta helyzetben.\nMTI 2020. december 3.\n\n"}]