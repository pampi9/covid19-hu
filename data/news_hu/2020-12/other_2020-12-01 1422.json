[{"date": "2020-12-01 14:22", "url": "https://koronavirus.gov.hu/cikkek/gulyas-gergely-karacsonyi-idoszakra-jo-lenne-csaladok-szamara-talalkozasokat-minel-szelesebb", "h1": "Guly\u00e1s Gergely: a kar\u00e1csonyi id\u0151szakra j\u00f3 lenne a csal\u00e1dok sz\u00e1m\u00e1ra a tal\u00e1lkoz\u00e1sokat min\u00e9l sz\u00e9lesebb k\u00f6rben lehet\u0151v\u00e9 tenni", "body": "\nJ\u00f3 lenne a csal\u00e1dok sz\u00e1m\u00e1ra a tal\u00e1lkoz\u00e1sokat min\u00e9l sz\u00e9lesebb k\u00f6rben lehet\u0151v\u00e9 tenni - err\u0151l besz\u00e9lt a kar\u00e1csony kapcs\u00e1n egy k\u00e9rd\u00e9sre v\u00e1laszolva Guly\u00e1s Gergely Minisztereln\u00f6ks\u00e9get vezet\u0151 miniszter az Orsz\u00e1ggy\u0171l\u00e9s igazs\u00e1g\u00fcgyi bizotts\u00e1g\u00e1ban tartott meghallgat\u00e1s\u00e1n kedden.\n\n\nHozz\u00e1tette: a kar\u00e1csonyi id\u0151szakra vonatkoz\u00f3 szab\u00e1lyokr\u00f3l szerd\u00e1n vagy legk\u00e9s\u0151bb a j\u00f6v\u0151 heti korm\u00e1ny\u00fcl\u00e9sen, december 9-\u00e9n sz\u00fcletik d\u00f6nt\u00e9s.\n\"Szem\u00e9lyes v\u00e9lem\u00e9nyem szerint nyom\u00f3s \u00e9rvek sz\u00f3lnak amellett, hogy a kar\u00e1csonyi b\u0151 egyhetes id\u0151szakra speci\u00e1lis szab\u00e1lyok l\u00e9pjenek \u00e9letbe. J\u00f3 lenne a csal\u00e1dok sz\u00e1m\u00e1ra a tal\u00e1lkoz\u00e1sokat min\u00e9l sz\u00e9lesebb k\u00f6rben lehet\u0151v\u00e9 tenni\" - mondta a miniszter.\nA j\u00e1rv\u00e1ny m\u00e1sodik hull\u00e1m\u00e1nak tet\u0151z\u00e9s\u00e9r\u0151l a miniszter k\u00e9rd\u00e9sre v\u00e1laszolva azt mondta: a szak\u00e9rt\u0151i becsl\u00e9sek december eleje \u00e9s janu\u00e1r v\u00e9ge k\u00f6z\u00e9 teszik. Harmadik hull\u00e1m pedig rem\u00e9lhet\u0151leg nem lesz, mert siker\u00fcl vakcin\u00e1t szerezni - jegyezte meg.\nA miniszter besz\u00e1mol\u00f3j\u00e1ban kit\u00e9rt arra, hogy a ter\u00fcleti k\u00f6zigazgat\u00e1s ell\u00e1tja a j\u00e1rv\u00e1ny elleni fell\u00e9p\u00e9ssel kapcsolatos feladatokat, 18 ezer helyen v\u00e9geznek naponta sz\u0171r\u00e9st, minden iskolai dolgoz\u00f3t tesztelnek, nem csak a tan\u00e1rokat.\nMTI 2020. december 1.\n\n"}]