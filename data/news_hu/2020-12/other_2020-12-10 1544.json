[{"date": "2020-12-10 15:44", "url": "https://koronavirus.gov.hu/cikkek/orban-viktor-teljesen-esszerutlen-politikai-vitakkal-megterhelni-donteseket", "h1": "Orb\u00e1n Viktor: teljesen \u00e9sszer\u0171tlen politikai vit\u00e1kkal megterhelni a d\u00f6nt\u00e9seket", "body": "\nNagyon k\u00f6zel vagyunk ahhoz, hogy j\u00f3 meg\u00e1llapod\u00e1st \u00e9rj\u00fcnk el az Eur\u00f3pai Uni\u00f3 egys\u00e9ge \u00e9rdek\u00e9ben, ma nemcsak az uni\u00f3 gy\u0151zelm\u00e9\u00e9rt, hanem a j\u00f3zan \u00e9sz gy\u0151zelm\u00e9\u00e9rt is k\u00fczd\u00fcnk - jelentette ki Orb\u00e1n Viktor minisztereln\u00f6k Br\u00fcsszelben, az uni\u00f3s tag\u00e1llamok vezet\u0151inek k\u00e9tnapos tan\u00e1cskoz\u00e1s\u00e1t megel\u0151z\u0151en. A minisztereln\u00f6k az\u00a0Instagram oldal\u00e1n\u00a0k\u00f6zz\u00e9tett vide\u00f3j\u00e1ban kifejtette, hogy\u00a0\"j\u00e1rv\u00e1ny idej\u00e9n, gazdas\u00e1gi bajok idej\u00e9n, teljesen \u00e9sszer\u0171tlen politikai vit\u00e1kkal megterhelni a d\u00f6nt\u00e9seinket\" .\n\n\nA minisztereln\u00f6k al\u00e1h\u00fazta: fontos t\u00e1rgyal\u00e1sok v\u00e1rhat\u00f3k a cs\u00fct\u00f6rt\u00f6k\u00f6n kezd\u0151d\u0151 br\u00fcsszeli uni\u00f3s cs\u00facson.\u00a0Most seg\u00edts\u00e9get kell ny\u00fajtani azoknak, akiknek erre sz\u00fcks\u00e9g\u00fck van. \"Ezt dikt\u00e1lja a j\u00f3zan \u00e9sz, ennek kell most \u00e9rv\u00e9nyt szerezzek, hozz\u00e1t\u00e9ve: \"m\u00e1r csak egyetlen dolgom van, hogy bemenjek a farkasverembe\"- mondta a minisztereln\u00f6k.\u00a0\n\u00a0\u00a0\u00a0\u00a0\"Ma k\u00f6z\u00f6s kontinens\u00fcnk egys\u00e9g\u00e9\u00e9rt k\u00fczd\u00fcnk. Ami pedig m\u00e9g fontosabb, nemcsak az Eur\u00f3pai Uni\u00f3 gy\u0151zelm\u00e9\u00e9rt, hanem a j\u00f3zan \u00e9sz gy\u0151zelm\u00e9\u00e9rt is k\u00fczd\u00fcnk, mert nyilv\u00e1nval\u00f3, hogy arra nemzeteinknek \u00e9s sokmilli\u00f3 embernek sz\u00fcks\u00e9ge van a j\u00e1rv\u00e1ny \u00e9s annak gazdas\u00e1gi k\u00f6vetkezm\u00e9nyei miatt. \u00c9szszer\u0171en kell viselkedn\u00fcnk, \u00e9s meg kell tal\u00e1lnunk a megb\u00edzhat\u00f3 megold\u00e1sokhoz \u00e9s a j\u00f3zan \u00e9sz gy\u0151zelm\u00e9hez vezet\u0151 utat\" - fogalmazott Orb\u00e1n Viktor.\nElmondta, az el\u0151k\u00e9sz\u00fcletek sok id\u0151t, heteket vettek ig\u00e9nybe, de m\u00e1r csak \"n\u00e9h\u00e1ny centire van\" a meg\u00e1llapod\u00e1s el\u00e9r\u00e9se.\n\u00a0\u00a0\u00a0\u00a0Hangoztatta: biztos\u00edtani kell, hogy a koronav\u00edrus-j\u00e1rv\u00e1nnyal \u00f6sszef\u00fcgg\u0151 eg\u00e9szs\u00e9g\u00fcgyi szolg\u00e1ltat\u00e1sokat marad\u00e9ktalanul ny\u00fajtani tudj\u00e1k a r\u00e1szorul\u00f3knak, azok az orsz\u00e1gok pedig p\u00e9nz\u00fcgyi t\u00e1mogat\u00e1shoz jussanak, amelyeknek val\u00f3ban sz\u00fcks\u00e9g\u00fck erre az emberek megseg\u00edt\u00e9s\u00e9hez.\n\u00a0\u00a0\u00a0\u00a0\"Nagy rem\u00e9nyeink vannak a mai nappal kapcsolatban\" - emelte ki a korm\u00e1nyf\u0151.\u00a0Az a rem\u00e9ny\u00fck, hogy a v\u00e9geredm\u00e9ny szolg\u00e1lni fogja Magyarorsz\u00e1g, Lengyelorsz\u00e1g \u00e9rdekeit \u00e9s az eg\u00e9sz Eur\u00f3pai Uni\u00f3 \u00e9rdekeit is. Hozz\u00e1tette: legnagyobb rem\u00e9ny\u00fck, hogy a \"j\u00f3zan \u00e9sz szempontja\" \u00e9rv\u00e9nyes\u00fcl majd.\n\u00a0A minisztereln\u00f6k azt mondta: \"minden t\u00e1rgyal\u00e1son t\u00fal vagyunk, minden el\u0151k\u00e9sz\u00edt\u0151 megbesz\u00e9l\u00e9st lefolytattunk. \u00d6sszes bar\u00e1tunkat \u00f6sszegy\u0171jt\u00f6tt\u00fck, az ellenfeleinket semleges\u00edtett\u00fck\".\u00a0\n\u00a0\u00a0\u00a0\u00a0Az uni\u00f3s tag\u00e1llamok vezet\u0151i k\u00e9tnapos tal\u00e1lkoz\u00f3jukon egyebek mellett az uni\u00f3 h\u00e9t\u00e9ves keretk\u00f6lts\u00e9gvet\u00e9s\u00e9r\u0151l, a koronav\u00edrus-j\u00e1rv\u00e1ny ut\u00e1ni helyre\u00e1ll\u00edt\u00e1st szolg\u00e1l\u00f3 alapr\u00f3l \u00e9s a hozz\u00e1juk kapcsolni k\u00edv\u00e1nt jog\u00e1llamis\u00e1gi mechanizmusr\u00f3l, valamint a j\u00e1rv\u00e1nnyal kapcsolatos tov\u00e1bbi koordin\u00e1ci\u00f3r\u00f3l, az \u00e9ghajlatv\u00e1ltoz\u00e1sr\u00f3l, a biztons\u00e1gr\u00f3l \u00e9s a k\u00fclkapcsolatokr\u00f3l t\u00e1rgyalnak.\n\nMTI 2020. december 10.\n\n"}]