[{"date": "2020-12-15 11:06", "url": "https://koronavirus.gov.hu/cikkek/itm-junius-ota-no-az-epitoipari-termeles", "h1": "ITM: j\u00fanius \u00f3ta n\u0151 az \u00e9p\u00edt\u0151ipari termel\u00e9s", "body": "\nJ\u00fanius \u00f3ta az \u00e9p\u00edt\u0151ipar teljes\u00edtm\u00e9nye minden h\u00f3napban magasabb volt az el\u0151z\u0151 havin\u00e1l - folytat\u00f3dik az \u00e1gazat kil\u00e1bal\u00e1sa a v\u00e1ls\u00e1ghelyzetb\u0151l:\u00a0\u00a0okt\u00f3berben az el\u0151z\u0151 havi \u00e9rt\u00e9kekhez k\u00e9pest \u00fajabb 1,3 sz\u00e1zal\u00e9kkal n\u0151tt - h\u00edvta fel a figyelmet kedden az Innov\u00e1ci\u00f3s \u00e9s Technol\u00f3giai Miniszt\u00e9rium (ITM)\n\n\nBoros Anita \u00e9p\u00edt\u00e9sgazdas\u00e1g\u00e9rt, infrastruktur\u00e1lis k\u00f6rnyezet\u00e9rt \u00e9s fenntarthat\u00f3s\u00e1g\u00e9rt felel\u0151s \u00e1llamtitk\u00e1r a k\u00f6zlem\u00e9nyben kiemelte, hogy a KSH adatai bizakod\u00e1sra adnak okot, hiszen a hazai \u00e9p\u00edt\u0151ipari termel\u00e9s volumene a m\u00e1jusi m\u00e9lyponthoz k\u00e9pest folyamatosan, okt\u00f3berre m\u00e1r \u00f6sszesen 11,8 sz\u00e1zal\u00e9kkal javult.\n\u00a0\u00a0\u00a0\u00a0A K\u00f6zponti Statisztikai Hivatal (KSH) kedden kiadott jelent\u00e9se szerint okt\u00f3berben a nyers adatok szerint 16,2 sz\u00e1zal\u00e9kkal maradt el az \u00e9p\u00edt\u0151ipar termel\u00e9se az egy \u00e9vvel kor\u00e1bbit\u00f3l. Az \u00e9p\u00fcletek \u00e9p\u00edt\u00e9se 5,3, az egy\u00e9b \u00e9p\u00edtm\u00e9nyek\u00e9 26,5 sz\u00e1zal\u00e9kkal cs\u00f6kkent.\u00a0\u00a0\n\u00a0\u00a0\u00a0\u00a0Noha az adatokat az \u00e1gazat saj\u00e1toss\u00e1gaira figyelemmel t\u00f6bb havi \u00f6sszehasonl\u00edt\u00e1sban \u00e9rdemes vizsg\u00e1lni, az \u00e1llamtitk\u00e1r kiemelte, hogy 2020 okt\u00f3ber\u00e9ben a termel\u00e9s \u00e9rt\u00e9ke foly\u00f3 \u00e1ron 389,4 milli\u00e1rd forint volt, ez az idei \u00e9v m\u00e1sodik legmagasabb adata. Az \u00e9rt\u00e9k a nyers adatok alapj\u00e1n m\u00e1sf\u00e9lszeresen m\u00falja fel\u00fcl 2015 havi \u00e1tlag\u00e1t.\n\u00a0\u00a0\u00a0\u00a0A magyar mutat\u00f3k uni\u00f3s \u00f6sszevet\u00e9sben k\u00fcl\u00f6n\u00f6sen j\u00f3k: a 2010-es \u00e9v \u00e1tlag\u00e1hoz k\u00e9pest a tagorsz\u00e1gok \u00e1tlag\u00e1ban stagn\u00e1lt az \u00e1gazat teljes\u00edtm\u00e9nye 2020 szeptember\u00e9ben a szezon\u00e1lisan \u00e9s napt\u00e1rhat\u00e1ssal kiigaz\u00edtott adatok alapj\u00e1n, m\u00edg Magyarorsz\u00e1gon 48,9 sz\u00e1zal\u00e9kkal volt magasabb 2020 okt\u00f3ber\u00e9ben - h\u00edvta fel a figyelmet az ITM.\n\u00a0\u00a0\u00a0\u00a0Okt\u00f3berben a t\u00e1rgyh\u00f3 v\u00e9gi szerz\u0151d\u00e9s\u00e1llom\u00e1ny 1946 milli\u00e1rd forintot tett ki. A megk\u00f6t\u00f6tt \u00faj szerz\u0151d\u00e9sek \u00f6sszege forintban sz\u00e1molva okt\u00f3berben 17,3 sz\u00e1zal\u00e9kkal n\u0151tt az egy \u00e9vvel kor\u00e1bbihoz viszony\u00edtva.\n\u00a0\u00a0\u00a0\u00a02020 els\u0151 h\u00e1rom negyed\u00e9v\u00e9ben 12 876 lak\u00e1st \u00e9p\u00edtettek meg, ami \u00e9ves \u00f6sszevet\u00e9sben 25 sz\u00e1zal\u00e9kos b\u0151v\u00fcl\u00e9st jelent. Budapest kiv\u00e9tel\u00e9vel az orsz\u00e1g eg\u00e9sz ter\u00fclet\u00e9n dinamikusan n\u00f6vekedtek a haszn\u00e1latbav\u00e9telek okt\u00f3berig - eml\u00e9keztet az ITM k\u00f6zlem\u00e9nye.\n\u00a0\u00a0\u00a0\u00a0Boros Anita hangs\u00falyozta, hogy az \u00fajlak\u00e1s-k\u00edn\u00e1laton megl\u00e1tszik majd a j\u00f6v\u0151re \u00e9letbe l\u00e9p\u0151 Otthonteremt\u00e9si program elemeinek hat\u00e1sa. Eml\u00e9keztetett, hogy az \u00faj \u00e9p\u00edt\u00e9s\u0171 lak\u00e1sok \u00e1fa-kulcsa 5 sz\u00e1zal\u00e9kra cs\u00f6kken, a CSOK ig\u00e9nybev\u00e9tele eset\u00e9n visszaig\u00e9nyelhet\u0151 lesz az \u00e1fa, CSOK-os lak\u00e1sv\u00e1s\u00e1rl\u00e1sokn\u00e1l elt\u00f6rlik a vagyonszerz\u00e9si illet\u00e9kfizet\u00e9si k\u00f6telezetts\u00e9get.\n\u00a0\u00a0\u00a0\u00a02020 okt\u00f3ber\u00e9ben t\u00f6bb mint 368 ezren dolgoztak az \u00e9p\u00edt\u0151iparban. 2020. janu\u00e1r-j\u00faliusban 2010 azonos id\u0151szak\u00e1hoz k\u00e9pest 31 sz\u00e1zal\u00e9kkal, mintegy 37 ezerrel n\u0151tt az \u00e9p\u00edt\u0151iparban foglalkoztatottak sz\u00e1ma.\n\u00a0\u00a0\u00a0\u00a0Az \u00e1llamtitk\u00e1r kifejtette, hogy a k\u00f6vetkez\u0151 h\u00f3napokban a tavaszi visszaes\u00e9s tov\u00e1bbi korrekci\u00f3ja v\u00e1rhat\u00f3, de az \u00e1gazat idei teljes\u00edtm\u00e9nye v\u00e9lhet\u0151en 12-13 sz\u00e1zal\u00e9kkal elmaradhat a tavalyit\u00f3l. A j\u00e1rv\u00e1nyhelyzet \u00e9s a korl\u00e1toz\u00f3 int\u00e9zked\u00e9sek mellett ehhez az is hozz\u00e1j\u00e1rul, hogy a j\u00f6v\u0151re indul\u00f3 otthonteremt\u00e9si t\u00e1mogat\u00e1sok hat\u00e1s\u00e1ra a h\u00e1ztart\u00e1sok egy r\u00e9sze kiv\u00e1r lak\u00e1sfel\u00faj\u00edt\u00e1si, -v\u00e1s\u00e1rl\u00e1si vagy -\u00e9p\u00edt\u00e9si terveivel.\n\u00a0\u00a0\u00a0\u00a0A Gazdas\u00e1gv\u00e9delmi akci\u00f3terv int\u00e9zked\u00e9sei \u00e9s az otthon-fel\u00faj\u00edt\u00e1si t\u00e1mogat\u00e1s kedvez\u0151en hatnak az \u00e9p\u00edt\u0151ipar teljes\u00edtm\u00e9ny\u00e9re, lehet\u0151s\u00e9geire is. Az \u00e1llamtitk\u00e1r kiemelte, az \u00e1gazat termel\u00e9kenys\u00e9g\u00e9nek, hat\u00e9konys\u00e1g\u00e1nak n\u00f6vel\u00e9s\u00e9t a szakt\u00e1rca a j\u00f6v\u0151 \u00e9vben indul\u00f3 t\u00f6bbmilli\u00e1rdos programmal is t\u00e1mogatja. A megtett \u00e9s tervezett l\u00e9p\u00e9sekt\u0151l a teljes\u00edtm\u00e9nymutat\u00f3k javul\u00e1sa mellett a min\u0151s\u00e9gi \u00e9s fenntarthat\u00f3 \u00e9p\u00edt\u0151ipari folyamatok is lend\u00fcletet kapnak majd.\n\n\nMTI 2020. december 15.\n\n"}]