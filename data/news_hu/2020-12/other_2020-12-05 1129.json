[{"date": "2020-12-05 11:29", "url": "https://koronavirus.gov.hu/cikkek/novak-oromteli-hogy-egyre-tobb-fiatal-vallal-onkentesseget", "h1": "Nov\u00e1k: \u00f6r\u00f6mteli, hogy egyre t\u00f6bb fiatal v\u00e1llal \u00f6nk\u00e9ntess\u00e9get", "body": "\n\u00d6r\u00f6mtelinek nevezte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter, hogy Magyarorsz\u00e1gon egyre t\u00f6bb fiatal v\u00e1llal \u00f6nk\u00e9ntes tev\u00e9kenys\u00e9get.\n\nNov\u00e1k Katalin az \u00f6nk\u00e9ntess\u00e9g vil\u00e1gnapja alkalm\u00e1b\u00f3l a k\u00f6z\u00f6ss\u00e9gi oldal\u00e1n k\u00f6zz\u00e9tett vide\u00f3j\u00e1ban szombaton k\u00f6z\u00f6lte: ma m\u00e1r a huszon\u00e9vesek k\u00f6z\u00fcl minden harmadik szokott rendszeresen \u00f6nk\u00e9nteskedni. Ezt szerinte az\u00e9rt is \u00f6r\u00f6mteli, mert ha valaki \"egyszer meg\u00edzlelte\", mit jelent a saj\u00e1t szabadideje terh\u00e9re m\u00e1soknak seg\u00edteni, akkor ehhez k\u00f6nnyen hozz\u00e1szokik, \u00e9s k\u00e9s\u0151bb \u00e9lete term\u00e9szetes r\u00e9sz\u00e9v\u00e9 v\u00e1lik az \u00f6nk\u00e9ntess\u00e9g.\nMost, a koronav\u00edrus-j\u00e1rv\u00e1ny ideje alatt is sokan vannak, akik \u00f6nk\u00e9nt jelentkeznek seg\u00edteni a v\u00e9dekez\u00e9st, ami\u00e9rt k\u00f6sz\u00f6net illeti \u0151ket - hangs\u00falyozta a miniszter.\n\nNov\u00e1k Katalin azokon k\u00edv\u00fcl, akik nap mint nap teszik a dolgukat, k\u00f6sz\u00f6netet mondott azoknak is, akik ezen t\u00fal is cselekednek. Azoknak, akik jelentkeztek \u00f6nk\u00e9ntesnek, azoknak a fiataloknak, akik most ott vannak a frontvonalban \u00e9s seg\u00edtenek a koronav\u00edrus-j\u00e1rv\u00e1ny elleni v\u00e9dekez\u00e9sben.\nR\u00e1cz Zs\u00f3fia fiatalok\u00e9rt felel\u0151s helyettes \u00e1llamtitk\u00e1r kiemelte: a fiataloknak kifejezetten sok feladat jutott a koronav\u00edrus-j\u00e1rv\u00e1ny idej\u00e9n.\n\"Mi vagyunk azok, akik a legt\u00f6bbet tudunk seg\u00edteni az id\u0151sebbeknek\" - jegyezte meg. Azt mondta: fiatalk\u00e9nt \"egyik napr\u00f3l a m\u00e1sikra minden id\u0151s emberben a saj\u00e1t nagymam\u00e1nkat \u00e9s nagypap\u00e1nkat l\u00e1ttuk, akiknek seg\u00edtett\u00fcnk bev\u00e1s\u00e1rolni, gy\u00f3gyszert venni vagy \u00e9ppen kuty\u00e1t s\u00e9t\u00e1ltatni\".\nFontosnak nevezte, hogy amikor v\u00e9gre v\u00e9ge lesz a j\u00e1rv\u00e1nynak, akkor se hagyjon al\u00e1bb a lelkesed\u00e9s az \u00f6nk\u00e9ntess\u00e9g ir\u00e1nt. Ez\u00e9rt j\u00f6v\u0151re a korm\u00e1ny m\u00e9g nagyobb hangs\u00falyt fektet az \u00f6nk\u00e9ntess\u00e9g n\u00e9pszer\u0171s\u00edt\u00e9s\u00e9re, p\u00e9ld\u00e1ul azzal, hogy 2021-ben meghirdetik az \u00f6nk\u00e9ntess\u00e9g magyarorsz\u00e1gi \u00e9v\u00e9t - jelentette be R\u00e1cz Zs\u00f3fia.\n\nMTI\n\n"}]