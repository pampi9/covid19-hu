[{"date": "2020-12-24 14:57", "url": "https://koronavirus.gov.hu/cikkek/mtu-egyszerusodnek-szabalyok-vallalkozasok-versenykepessegeert", "h1": "MT\u00dc: egyszer\u0171s\u00f6dnek a szab\u00e1lyok a v\u00e1llalkoz\u00e1sok versenyk\u00e9pess\u00e9g\u00e9\u00e9rt", "body": "\nA korm\u00e1ny a koronav\u00edrus-j\u00e1rv\u00e1ny m\u00e1sodik hull\u00e1ma idej\u00e9n nemcsak ad\u00f3kedvezm\u00e9nnyel t\u00e1mogatja a v\u00e1llalkoz\u00e1sokat, hanem a szab\u00e1lyok egyszer\u0171s\u00edt\u00e9s\u00e9vel is - k\u00f6z\u00f6lte a Magyar Turisztikai \u00dcgyn\u00f6ks\u00e9g (MT\u00dc) cs\u00fct\u00f6rt\u00f6k\u00f6n az MTI-vel.\n\n\nElkezd\u0151dhet a vend\u00e9gl\u00e1t\u00f3egys\u00e9gek \u00faj, korszer\u0171 oszt\u00e1lyoz\u00e1sa, v\u00e1ltoztak az utaz\u00e1si irod\u00e1k \u00e1raz\u00e1s\u00e1ra \u00e9s a SZ\u00c9P-k\u00e1rty\u00e1ra vonatkoz\u00f3 szab\u00e1lyok, a j\u00e1rul\u00e9k- \u00e9s b\u00e9rt\u00e1mogat\u00e1sok kedvezm\u00e9nyeit pedig buszos mag\u00e1nv\u00e1llalkoz\u00e1sok is ig\u00e9nybe vehetik - foglalt\u00e1k \u00f6ssze a turisztikai v\u00e1llalkoz\u00e1sokat t\u00e1mogat\u00f3 korm\u00e1nyzati int\u00e9zked\u00e9seket a k\u00f6zlem\u00e9nyben.\n\u00a0\u00a0\u00a0\u00a0Id\u00e9zt\u00e9k\u00a0Guller\u00a0Zolt\u00e1nt, az MT\u00dc vez\u00e9rigazgat\u00f3j\u00e1t, aki szerint a hossz\u00fa t\u00e1v\u00fa versenyk\u00e9pess\u00e9g \u00e9rdek\u00e9ben olyan d\u00f6nt\u00e9sekre is sz\u00fcks\u00e9g volt, amelyek az \u00fajraind\u00edt\u00e1s ut\u00e1n biztos\u00edtj\u00e1k az \u00e1gazati szerepl\u0151k m\u0171k\u00f6d\u00e9s\u00e9t \u00e9s a meger\u0151s\u00f6d\u00e9st.\n\u00a0\u00a0\u00a0\u00a0Hangs\u00falyozta: a most elfogadott int\u00e9zked\u00e9sek c\u00e9lja, hogy egyszer\u0171s\u00edts\u00e9k azokat az adminisztrat\u00edv szab\u00e1lyokat, amelyek f\u00e9kezik a gazdas\u00e1got, akad\u00e1lyozz\u00e1k a v\u00e1llalkoz\u00e1sok m\u0171k\u00f6d\u00e9s\u00e9t. Egy\u00fattal seg\u00edtik a 400 ezer ember meg\u00e9lhet\u00e9s\u00e9t \u00e9s a GDP 13,5 sz\u00e1zal\u00e9k\u00e1t ad\u00f3 strat\u00e9giai \u00e1gazat vissza\u00e9p\u00fcl\u00e9s\u00e9t.\n\u00a0\u00a0\u00a0\u00a0A kedden megjelent korm\u00e1nyrendelet \u00e9rtelm\u00e9ben megt\u00f6rt\u00e9nt a vend\u00e9gl\u00e1t\u00f3helyek korszer\u0171 tipiz\u00e1l\u00e1sa, amelyet a szakma r\u00e9g\u00f3ta szorgalmazott, \u00e9s lehet\u0151v\u00e9 teszi az \u00e1gazat megfelel\u0151en szegment\u00e1lt \u00e9s \u00e1tl\u00e1that\u00f3 ir\u00e1ny\u00edt\u00e1s\u00e1t.\n\u00a0\u00a0\u00a0\u00a0A korm\u00e1nyrendeletnek k\u00f6sz\u00f6nhet\u0151en az utaz\u00e1sszervez\u0151k, utaz\u00e1sk\u00f6zvet\u00edt\u0151k az utaz\u00e1sokr\u00f3l sz\u00f3l\u00f3 t\u00e1j\u00e9koztat\u00f3ikban, a k\u00fcl\u00f6nb\u00f6z\u0151 hirdet\u00e9si fel\u00fcleteken kiz\u00e1r\u00f3lag olyan minim\u00e1lis \u00e1rat t\u00fcntethetnek fel, amelynek megfizet\u00e9se val\u00f3ban lehet\u0151v\u00e9 teszi az utaz\u00e1son val\u00f3 r\u00e9szv\u00e9telt, \u00e9s az utasnak ezen fel\u00fcl nem kell k\u00f6telez\u0151en tov\u00e1bbi \u00f6sszeget fizetnie. A szab\u00e1lyoz\u00e1s lehet\u0151v\u00e9 teszi az utasok k\u00f6nnyebb t\u00e1j\u00e9koz\u00f3d\u00e1s\u00e1t, valamint jav\u00edtja az utaz\u00e1si irod\u00e1k versenyhelyzet\u00e9t - \u00edrt\u00e1k.\n\u00a0\u00a0\u00a0\u00a0Kiemelt\u00e9k azt is: a korm\u00e1ny tov\u00e1bb er\u0151s\u00edti a belf\u00f6ldi turizmus motorj\u00e1nak sz\u00e1m\u00edt\u00f3 SZ\u00c9P-k\u00e1rty\u00e1t, amellyel az utaz\u00e1si irod\u00e1kn\u00e1l is lehet\u0151v\u00e9 v\u00e1lik a belf\u00f6ldi sz\u00e1ll\u00e1sfoglal\u00e1s. Ez nemcsak a k\u00e1rtyabirtokosoknak jelent \u00fajabb felhaszn\u00e1l\u00e1si m\u00f3dot, de az utaz\u00e1si irod\u00e1kat is tov\u00e1bbi bev\u00e9telekhez juttatja - hangs\u00falyozt\u00e1k.\n\u00a0\u00a0\u00a0\u00a0A korm\u00e1nyrendelet \u00e9rtelm\u00e9ben a j\u00e1rul\u00e9k- \u00e9s b\u00e9rt\u00e1mogat\u00e1sok kedvezm\u00e9nyeit m\u00e1r a j\u00e1rv\u00e1nyv\u00e1ls\u00e1g k\u00f6vetkezt\u00e9ben neh\u00e9z helyzetben l\u00e9v\u0151 mag\u00e1ntulajdon\u00fa buszos v\u00e1llalkoz\u00e1sok is ig\u00e9nybe vehetik - tett\u00e9k hozz\u00e1.\n\u00a0\u00a0\u00a0\u00a0Hangs\u00falyozt\u00e1k: a korm\u00e1ny tov\u00e1bbra is strat\u00e9giai \u00e1gazatk\u00e9nt tekint a turizmusra, \u00e9s kiemelt figyelmet ford\u00edt arra, hogy a vesz\u00e9lyhelyzet elm\u00falt\u00e1val felk\u00e9sz\u00fclten v\u00e1rj\u00e1k a turist\u00e1kat. A most elfogadott int\u00e9zked\u00e9sek is azt szolg\u00e1lj\u00e1k, hogy Magyarorsz\u00e1g \u00e9s a turisztikai szektor v\u00e1llalkoz\u00e1sai a nyertesei lehessenek az \u00fajj\u00e1alakul\u00f3 turizmusnak.\n\u00a0\u00a0\u00a0\u00a0A korm\u00e1ny turizmust \u00e9rint\u0151 t\u00e1mogat\u00e1sa \u00f6sszess\u00e9g\u00e9ben el\u00e9ri a 800 milli\u00e1rd forintot, meghaladja a 2 milli\u00e1rd eur\u00f3t, ez eur\u00f3pai szinten is kiemelked\u0151nek sz\u00e1m\u00edt - \u00e1ll a k\u00f6zlem\u00e9nyben.\n\nMTI 2020. december 24.\n\n"}]