[{"date": "2020-12-22 22:58", "url": "https://koronavirus.gov.hu/cikkek/kormanyszovivo-szenteste-napjan-figyelni-kell-egymasra", "h1": "Korm\u00e1nysz\u00f3viv\u0151: szenteste napj\u00e1n is figyelni kell egym\u00e1sra!", "body": "\nDecember 24-\u00e9n, szenteste napj\u00e1n is ugyan\u00fagy fert\u0151z a koronav\u00edrus, mint m\u00e1s napon, ez\u00e9rt ekkor is figyelni kell egym\u00e1sra, az id\u0151sekre \u00e9s a kr\u00f3nikus betegekre - hangs\u00falyozta a korm\u00e1nysz\u00f3viv\u0151 az M1 aktu\u00e1lis csatorna kedd esti m\u0171sor\u00e1ban.\n\nSzentkir\u00e1lyi Alexandra hozz\u00e1tette: december 24-\u00e9n is \u00e9rv\u00e9nyes, hogy a rendezv\u00e9nyen maximum t\u00edzen lehetnek jelen, ebbe azonban a 14 \u00e9ven aluliakat nem kell belesz\u00e1m\u00edtani.\n\u00a0\u00a0\u00a0\u00a0Elmondta: a korm\u00e1ny h\u00e9tf\u0151n \u00e1ttekintette a jelenlegi j\u00e1rv\u00e1nyhelyzetet \u00e9s d\u00f6nt\u00f6tt a szentest\u00e9re vonatkoz\u00f3 szab\u00e1lyokr\u00f3l. \u00dagy hat\u00e1roztak, hogy erre az est\u00e9re felf\u00fcggesztik a kij\u00e1r\u00e1si tilalmat, nem kell este 8 \u00f3r\u00e1ra haza\u00e9rni. \u00dagy \u00e9rt\u00e9keltek, ennek a legkisebb a j\u00e1rv\u00e1ny\u00fcgyi kock\u00e1zata, mivel \u00e1ltal\u00e1ban 25-\u00e9n \u00e9s 26-\u00e1n szokott lenni nagyobb j\u00f6v\u00e9s-men\u00e9s, csal\u00e1di l\u00e1togat\u00e1s. Ebben az id\u0151szakban a kor\u00e1bbi korl\u00e1toz\u00e1sok lesznek \u00e9rv\u00e9nyesek - mondta a korm\u00e1nysz\u00f3viv\u0151.\n\u00a0\u00a0\u00a0\u00a0Szentkir\u00e1lyi Alexandra elmondta: a korm\u00e1ny t\u00f6bb mint 17 milli\u00f3 adag vakcin\u00e1t k\u00f6t\u00f6tt le szerz\u0151d\u00e9ssel. A Pfizer/BioNTech vakcin\u00e1b\u00f3l 5500 \u00e9rkezik a k\u00e9t \u00fcnnep k\u00f6z\u00f6tt. Ebb\u0151l a D\u00e9l-pesti Centrumk\u00f3rh\u00e1zban kezdik meg a koronav\u00edrusos betegeket kezel\u0151k olt\u00e1s\u00e1t. A t\u00f6meges olt\u00e1sok j\u00f6v\u0151re kezd\u0151dnek. A korm\u00e1nysz\u00f3viv\u0151 felh\u00edvta a figyelmet: aki szeretn\u00e9 beoltatni mag\u00e1t, regisztr\u00e1ljon a vakcinainfo.gov.hu oldalon. Eddig m\u00e1r t\u00f6bb mint 300 ezren regisztr\u00e1ltak.\n\u00a0\u00a0\u00a0\u00a0A korm\u00e1ny gazdas\u00e1gv\u00e9delmi akci\u00f3terv\u00e9vel kapcsolatos k\u00e9rd\u00e9sre v\u00e1laszolva kit\u00e9rt arra, hogy az ipar\u0171z\u00e9si ad\u00f3 fel\u00e9re cs\u00f6kkent\u00e9se nyom\u00e1n a p\u00e9nz nem a korm\u00e1nyzathoz ker\u00fcl, hanem ott marad a v\u00e1llalkoz\u00e1sokn\u00e1l, azokn\u00e1l, akik a legt\u00f6bb embert foglalkoztatj\u00e1k Magyarorsz\u00e1gon. A korm\u00e1ny fog t\u00e1mogat\u00e1st adni az \u00f6nkorm\u00e1nyzatoknak - hangs\u00falyozta a korm\u00e1nysz\u00f3viv\u0151, hozz\u00e1t\u00e9ve: a 25 ezer lakosn\u00e1l kisebb telep\u00fcl\u00e9seknek automatikusan, m\u00edg a nagyobb, mint p\u00e9ld\u00e1ul a \"leggazdagabb \u00f6nkorm\u00e1nyzat\" a f\u0151v\u00e1rosi \u00f6nkorm\u00e1nyzat eset\u00e9ben, a korm\u00e1ny le fog \u00fclni t\u00e1rgyalni az \u00f6nkorm\u00e1nyzattal - k\u00f6z\u00f6lte Szentkir\u00e1lyi Alexandra.\nMTI\n\n"}]