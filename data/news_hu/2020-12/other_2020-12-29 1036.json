[{"date": "2020-12-29 10:36", "url": "https://koronavirus.gov.hu/cikkek/novak-otmillio-forintig-visszateritik-kifizetett-epitkezesi-es-telekszamlak-afa-tartalmat", "h1": "Nov\u00e1k: \u00f6tmilli\u00f3 forintig visszat\u00e9r\u00edtik a kifizetett \u00e9p\u00edtkez\u00e9si \u00e9s teleksz\u00e1ml\u00e1k \u00e1fa-tartalm\u00e1t janu\u00e1rt\u00f3l", "body": "\nA koronav\u00edrus-j\u00e1rv\u00e1ny alatt is kiemelt c\u00e9l a csal\u00e1dok t\u00e1mogat\u00e1sa. A janu\u00e1r elsej\u00e9t\u0151l kifizetett \u00e9p\u00edtkez\u00e9si \u00e9s teleksz\u00e1ml\u00e1k \u00e1fa-tartalm\u00e1t \u00f6tmilli\u00f3 forintig visszat\u00e9r\u00edti az \u00e1llam - jelentette be a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter kedden k\u00f6z\u00f6ss\u00e9gi oldal\u00e1n.\n\nNov\u00e1k Katalin hangs\u00falyozta: ezzel az \u00e1llam \u00f6tmilli\u00f3 forinttal j\u00e1rul hozz\u00e1 a saj\u00e1ter\u0151s \u00e9p\u00edtkez\u00e9sekhez is.\n\u00a0\u00a0\u00a0\u00a0Az otthonteremt\u00e9si programhoz \u00e9s a csal\u00e1dt\u00e1mogat\u00e1sokhoz kapcsol\u00f3d\u00f3 \u00fajabb lehet\u0151s\u00e9geket ismertetve a miniszter k\u00f6z\u00f6ss\u00e9gi oldal\u00e1n k\u00f6zz\u00e9tett vide\u00f3j\u00e1ban kiemelte: a j\u00f6v\u0151ben a nyugd\u00edjasok is ig\u00e9nyelhetik a csokot, ha megfelelnek minden felt\u00e9telnek \u00e9s dolgoznak a nyugd\u00edj mellett. P\u00e9ldak\u00e9nt eml\u00edtette azt a helyzetet, ha a nyugd\u00edjas nagysz\u00fcl\u0151k nevelik az unok\u00e1t, \u00e9s valamelyik\u00fck dolgozik mellette.\n\nHozz\u00e1tette: b\u00e1r a csokkal v\u00e1s\u00e1rolt ingatlant t\u00edz \u00e9vig nem lehet eladni, vagy elaj\u00e1nd\u00e9kozni, de a j\u00f6v\u0151ben a sz\u00fcl\u0151k \u00e1t\u00edrathatj\u00e1k majd azt a gyermekeik nev\u00e9re a t\u00edz\u00e9ves elidegen\u00edt\u00e9si tilalom ideje alatt is.\nSzint\u00e9n \u00fajdons\u00e1g, hogy a jelz\u00e1loghitel-elenged\u00e9s t\u00f6bb fenn\u00e1ll\u00f3 lak\u00e1sc\u00e9l\u00fa jelz\u00e1logk\u00f6lcs\u00f6nre is \u00e9rv\u00e9nyes\u00edthet\u0151 lesz.\n\u00cdgy a m\u00e1sodik gyermek ut\u00e1n j\u00e1r\u00f3 egymilli\u00f3, valamint a harmadik, vagy tov\u00e1bbi gyermek ut\u00e1ni n\u00e9gymilli\u00f3 forintos elenged\u00e9si m\u00e9rt\u00e9ket t\u00f6bb kisebb \u00f6sszeg\u0171 lak\u00e1sc\u00e9l\u00fa jelz\u00e1loghitel k\u00f6zt megosztva is \u00e9rv\u00e9nyes\u00edthetik a csal\u00e1dok - mondta.\nHozz\u00e1tette: a jelz\u00e1loghitel-elenged\u00e9si lehet\u0151s\u00e9g m\u00e1r az \u00e9p\u00edt\u00e9si hitelekre is vonatkozik.\nNov\u00e1k Katalin rem\u00e9nyeit fejezte ki, hogy min\u00e9l t\u00f6bben tudnak \u00e9lni a lehet\u0151s\u00e9gekkel, \u00e9s Magyarorsz\u00e1gon biztons\u00e1gos, j\u00f3 k\u00f6r\u00fclm\u00e9nyek k\u00f6zt v\u00e1llalnak, nevelnek gyermeket.\n\u00a0\nMTI 2020. december 29.\n\n"}]