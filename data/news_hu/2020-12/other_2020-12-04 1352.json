[{"date": "2020-12-04 13:52", "url": "https://koronavirus.gov.hu/cikkek/orszagos-tisztifoorvos-meg-mindig-magas-korhazban-kezeltek-szama", "h1": "Orsz\u00e1gos tisztif\u0151orvos: m\u00e9g mindig magas a k\u00f3rh\u00e1zban kezeltek sz\u00e1ma", "body": "\nSajnos m\u00e9g mindig magas \u00e9s tov\u00e1bbra is enyh\u00e9n emelkedik a koronav\u00edrus-fert\u0151z\u00e9ssel k\u00f3rh\u00e1zban kezeltek sz\u00e1ma - emelte ki az orsz\u00e1gos tisztif\u0151orvos a j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia k\u00f6z\u00f6lte: jelenleg 7812 ember szorul k\u00f3rh\u00e1zi ell\u00e1t\u00e1sra, az \u0151 \u00e1llapotuk k\u00fcl\u00f6nb\u00f6z\u0151. Vannak, akiket stabil \u00e1llapotban \u00e1ltal\u00e1nos belgy\u00f3gy\u00e1szati, pulmonol\u00f3giai oszt\u00e1lyon \u00e1polnak, m\u00e1sokat intenz\u00edv oszt\u00e1lyon kezelnek, 639 embert g\u00e9ppel l\u00e9legeztetnek.\n\u00a0\u00a0\u00a0\u00a0Kit\u00e9rt arra, hogy az elm\u00falt huszonn\u00e9gy \u00f3r\u00e1ban 6212 \u00faj fert\u0151z\u00f6ttet azonos\u00edtottak, 189 ember hunyt el, 44 \u00e9s 95 \u00e9v k\u00f6z\u00f6ttiek, t\u00f6bbs\u00e9g\u00fcknek sz\u00edv- \u00e9s \u00e9rrendszeri, daganatos vagy valamilyen anyagcsere-betegs\u00e9ge volt. \"Ez\u00e9rt is hangs\u00falyozzuk folyamatosan, hogy mindenki tartsa karban a kr\u00f3nikus betegs\u00e9g\u00e9t, ford\u00edtson nagyobb figyelmet \u00f6nmag\u00e1ra\" - mondta.\n\u00a0\u00a0\u00a0\u00a0A tisztif\u0151orvos jelezte, hogy a j\u00e1rv\u00e1ny kezdete \u00f3ta 238 056-an fert\u0151z\u0151dtek meg a koronav\u00edrussal, az akt\u00edv betegek 164 018-an vannak, 68 525-en m\u00e1r meggy\u00f3gyultak.\n\u00a0\u00a0\u00a0\u00a0M\u00fcller Cec\u00edlia a higi\u00e9n\u00e9s szab\u00e1lyok betart\u00e1s\u00e1nak fontoss\u00e1g\u00e1t is hangs\u00falyozva hozz\u00e1tette: az eg\u00e9szs\u00e9g\u00fcgy m\u0171k\u00f6dik, a tervezett beavatkoz\u00e1sokat az\u00e9rt halasztott\u00e1k el, hogy fert\u0151z\u0151d\u00e9s eset\u00e9n mindenki sz\u00e1m\u00e1ra biztos\u00edtott legyen az ell\u00e1t\u00e1s.\n\u00a0\u00a0\u00a0\u00a0Minden k\u00f3rh\u00e1zban kezelnek koronav\u00edrusos betegeket, az \u00f6sszes helyen rendelkez\u00e9sre \u00e1llnak a kapacit\u00e1sok, k\u00f6zt\u00fck l\u00e9legeztet\u0151g\u00e9pek, gy\u00f3gyszerek \u00e9s szakemberek, hogy a legjobb ell\u00e1t\u00e1st biztos\u00edts\u00e1k a k\u00f3rh\u00e1zba ker\u00fcl\u0151knek - emelte ki a tisztif\u0151orvos. Megjegyezte: mintegy 1200 eg\u00e9szs\u00e9g\u00fcgyi dolgoz\u00f3t rendeltek ki m\u00e1s int\u00e9zm\u00e9nybe.\n\u00a0\u00a0\u00a0\u00a0M\u00fcller Cec\u00edlia kit\u00e9rt arra, hogy b\u00e1r a k\u00f6zf\u00fcrd\u0151k l\u00e1togat\u00e1sa tilos, a 18 \u00e9v alattiak gy\u00f3gy\u00fasz\u00e1sa, valamint a v\u00edzgy\u00f3gy\u00e1szati szolg\u00e1ltat\u00e1sok d\u00f6nt\u0151 r\u00e9sze tov\u00e1bbra is el\u00e9rhet\u0151, a higi\u00e9niai szab\u00e1lyok betart\u00e1sa mellett biztons\u00e1gosan ig\u00e9nybe vehet\u0151k.\n\u00a0\u00a0\u00a0\u00a0A tisztif\u0151orvos sz\u00f3lt arr\u00f3l, hogy a korm\u00e1ny h\u00e9tf\u0151n d\u00f6nt az \u00fcnnepek alatt \u00e9letbe l\u00e9p\u0151 szab\u00e1lyokr\u00f3l.\n\u00a0\u00a0\u00a0\u00a0Ezeket ugyan\u00fagy nagyon szigor\u00faan be kell tartani, mert l\u00e1tjuk, hogy Eur\u00f3p\u00e1ban \u00e9s Magyarorsz\u00e1gon is egyel\u0151re tart\u00f3san magas \u00e9s nem cs\u00f6kken a fert\u0151z\u00f6ttek, valamint az elhunytak sz\u00e1ma - fogalmazott.\n\u00a0\u00a0\u00a0\u00a0A tisztif\u0151orvos a kar\u00e1csonyi aj\u00e1nd\u00e9kok, \u00e9lelmiszerek beszerz\u00e9s\u00e9r\u0151l azt mondta, hogy \u00e9rdemes megfontolni az online v\u00e1s\u00e1rl\u00e1s lehet\u0151s\u00e9g\u00e9t, de aki boltba megy, tervezze meg otthon a bev\u00e1s\u00e1rl\u00e1st \u00e9s legyen c\u00e9ltudatos. Az \u00fczletekben a lehet\u0151 legr\u00f6videbb id\u0151t t\u00f6ltse, min\u00e9l kevesebb olyan t\u00e1rgyat \u00e9rintsen meg, amelyet feltehet\u0151en sokan megfognak, ne felejtse otthon a v\u00e9d\u0151maszkot \u00e9s legyen n\u00e1la k\u00e9zfert\u0151tlen\u00edt\u0151.\n\u00a0\u00a0\u00a0\u00a0Minden csoportosul\u00e1s, minden t\u00f6megbe l\u00e9p\u00e9s fokozott kock\u00e1zatot jelent - hangs\u00falyozta M\u00fcller Cec\u00edlia.\n\n\u00a0\nMTI 2020. december 4.\n\n"}]