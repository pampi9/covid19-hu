[{"date": "2020-12-09 12:51", "url": "https://koronavirus.gov.hu/cikkek/szlavik-mindenki-aki-teheti-kerje-vedooltast", "h1": "Szl\u00e1vik: mindenki, aki teheti, k\u00e9rje a v\u00e9d\u0151olt\u00e1st!", "body": "\nAzt javasolja a D\u00e9l-pesti Centrumk\u00f3rh\u00e1z Orsz\u00e1gos Hematol\u00f3giai \u00e9s Infektol\u00f3giai Int\u00e9zet\u00e9nek oszt\u00e1lyvezet\u0151 f\u0151orvosa, hogy mindenki, aki teheti, k\u00e9rje a koronav\u00edrus elleni v\u00e9d\u0151olt\u00e1st.\n\n\nSzl\u00e1vik\u00a0J\u00e1nos szerd\u00e1n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban azt mondta, minden olt\u00e1st p\u00e1rtol, s ha egy betegs\u00e9g ellen kifejlesztenek egy vakcin\u00e1t, azt mindenkinek \u00e9rdemes beadatnia. Eml\u00e9keztetett, a feketehiml\u0151 \u00e9ppen az olt\u00e1s seg\u00edts\u00e9g\u00e9vel t\u0171nt el, s hamarosan megsz\u0171nhet a gyermekb\u00e9nul\u00e1s is.\n\u00a0\u00a0\u00a0\u00a0\"\u00dagyhogy infektol\u00f3gusk\u00e9nt csak azt mondhatom, hogy mindenki, aki teheti, vegye fel a v\u00e9d\u0151olt\u00e1st, m\u00e9g akkor is, ha tudom, hogy ez a betegs\u00e9g igaz\u00e1b\u00f3l az id\u0151s, beteg emberekre vesz\u00e9lyes\" - hangs\u00falyozta a koronav\u00edrus-vakcina kapcs\u00e1n.\n\u00a0\u00a0\u00a0\u00a0Hozz\u00e1tette, az orsz\u00e1g sok milli\u00f3 vakcin\u00e1t k\u00f6t\u00f6tt le az\u00e9rt, hogy ezek mihamarabb eljussanak az emberekhez. Ehhez azonban az kell, hogy a polg\u00e1rok meg\u00e9rts\u00e9k, az olt\u00e1sok hasznosak, j\u00f3k, \u00e9s nem rendelkeznek azokkal a s\u00falyos mell\u00e9khat\u00e1sokkal, amelyeket az olt\u00e1stagad\u00f3k hangoztatnak.\n\u00a0\u00a0\u00a0\u00a0Szl\u00e1vik\u00a0J\u00e1nos nagyon val\u00f3sz\u00edn\u0171nek tartja, hogy a kor\u00e1bban meghozott korm\u00e1nyzati int\u00e9zked\u00e9sek hat\u00e1s\u00e1ra javulni fog a j\u00e1rv\u00e1nyhelyzet Magyarorsz\u00e1gon.\n\u00a0\u00a0\u00a0\u00a0Azt mondta, az ut\u00f3bbi id\u0151szakban egy kicsit cs\u00f6kkent az azonos\u00edtott esetek sz\u00e1ma \u00e9s kevesebb hal\u00e1lesetet regisztr\u00e1ltak, b\u00e1r - \u00fagy t\u0171nik - a k\u00f3rh\u00e1zakban t\u00f6bben fekszenek.\n\u00a0\u00a0\u00a0\u00a0Hozz\u00e1tette, a j\u00e1rv\u00e1ny alakul\u00e1s\u00e1t \u00e9rdemes a heti adatok alapj\u00e1n k\u00f6vetni, hiszen ebb\u0151l jobban kirajzol\u00f3dnak a tendenci\u00e1k, \u00edgy majd egy h\u00e9t m\u00falva l\u00e1tszik, hogy val\u00f3ban javult-e a helyzet.\n\u00a0\u00a0\u00a0\u00a0A f\u0151orvos a k\u00f6zelg\u0151 \u00fcnnepekr\u0151l azt mondta, ha lehet, t\u00f6bb csal\u00e1d ne \u00fcnnepeljen egy\u00fctt, mert nem lehet tudni, ki az, aki t\u00fcnetmentesen, de hordozza a v\u00edrust.\n\u00a0\u00a0\u00a0\u00a0\"L\u00e1tni a j\u00e1rv\u00e1ny v\u00e9g\u00e9t! Az emberekben tudatos\u00edtani kell, hogy ez egy \u00e1tmeneti id\u0151szak, meg kell tudni \u00e1llnunk bizonyos dolgokat az\u00e9rt, hogy azt\u00e1n j\u00f6v\u0151 ny\u00e1rra \u00fajra visszat\u00e9rhessen a norm\u00e1lis \u00e9let\u00fcnk\" - emelte ki az infektol\u00f3gus.\n\nMTI 2020. december 9.\n\n"}]