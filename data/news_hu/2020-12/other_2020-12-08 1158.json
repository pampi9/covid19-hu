[{"date": "2020-12-08 11:58", "url": "https://koronavirus.gov.hu/cikkek/varga-mihaly-50-60-adougyi-modositast-hajtottak-vegre-jarvany-idoszakaban", "h1": "Varga Mih\u00e1ly: 50-60 ad\u00f3\u00fcgyi m\u00f3dos\u00edt\u00e1st hajtottak v\u00e9gre a j\u00e1rv\u00e1ny id\u0151szak\u00e1ban", "body": "\nA j\u00e1rv\u00e1ny id\u0151szak\u00e1ban 50-60 ad\u00f3\u00fcgyi m\u00f3dos\u00edt\u00e1st hajtottak v\u00e9gre, a c\u00e9l az orsz\u00e1g elm\u00falt \u00e9vekben el\u00e9rt ad\u00f3el\u0151ny\u00e9nek megtart\u00e1sa - mondta kedden Varga Mih\u00e1ly p\u00e9nz\u00fcgyminiszter \u00e9ves meghallgat\u00e1s\u00e1n az Orsz\u00e1ggy\u0171l\u00e9s gazdas\u00e1gi bizotts\u00e1g\u00e1ban.\n\n\nK\u00f6z\u00f6lte: kiemelt figyelmet ford\u00edtanak arra, hogy olyan int\u00e9zked\u00e9sek sz\u00fclessenek, amelyek az ad\u00f3rendszeren kereszt\u00fcl is t\u00e1mogatj\u00e1k a gazdas\u00e1gi n\u00f6veked\u00e9st.\n\u00a0\u00a0\u00a0\u00a0Elmondta, hogy a nemzetk\u00f6zi m\u00e9r\u00e9sek is al\u00e1t\u00e1masztj\u00e1k a kedvez\u0151 ad\u00f3v\u00e1ltoz\u00e1sokat: az OECD 37 orsz\u00e1ga k\u00f6z\u00fcl Magyarorsz\u00e1gon volt a legnagyobb m\u00e9rt\u00e9k\u0171 az ad\u00f3teher-cs\u00f6kkent\u00e9s tavaly.\n\u00a0\u00a0\u00a0\u00a0Magyarorsz\u00e1gon az ad\u00f3\u00e9k m\u00e9rt\u00e9ke 2015-h\u00f6z k\u00e9pest a vizsg\u00e1lt orsz\u00e1gok k\u00f6z\u00f6tt a legnagyobb m\u00e9rt\u00e9kben, t\u00f6bb mint 4 sz\u00e1zal\u00e9kponttal cs\u00f6kkent. Ezzel seg\u00edtett\u00e9k a gazdas\u00e1gi n\u00f6veked\u00e9st - emelte ki a miniszter. Az ad\u00f3rendszerben bevezetett v\u00e1ltoztat\u00e1sokkal 2010-\u00f3ta siker\u00fclt a munkav\u00e1llal\u00f3k \u00e9s a v\u00e1llalkoz\u00e1sok fel\u0151l fokozatosan a fogyaszt\u00e1si ad\u00f3k fel\u00e9 tolni az ad\u00f3ztat\u00e1s s\u00faly\u00e1t. Ezt j\u00f3val kedvez\u0151bbnek nevezte a gazdas\u00e1gi n\u00f6veked\u00e9s szempontj\u00e1b\u00f3l. Felid\u00e9zte: a szocho m\u00e9rt\u00e9ke a 2016-os meg\u00e1llapod\u00e1s \u00e9rtelm\u00e9ben 27 sz\u00e1zal\u00e9kr\u00f3l az id\u00e9n j\u00faliusban \u00fajabb 2 sz\u00e1zal\u00e9kponttal, 15,5 sz\u00e1zal\u00e9kra cs\u00f6kken. A korm\u00e1ny elt\u00f6k\u00e9lt sz\u00e1nd\u00e9ka, hogy \"ha a gazdas\u00e1g lehet\u0151s\u00e9gei ezt megadj\u00e1k\", akkor a k\u00f6vetkez\u0151 2 \u00e9vben is tov\u00e1bb cs\u00f6kkentik.\n\u00a0\u00a0\u00a0\u00a0Kiemelte: 2010-hez k\u00e9pest t\u00f6bb mint 26 szoros\u00e1ra emelte a korm\u00e1ny a csal\u00e1di kedvezm\u00e9nyek form\u00e1j\u00e1ban a h\u00e1ztart\u00e1soknak ny\u00fajtott kedvezm\u00e9nyeket. A sorba illeszkedett id\u00e9n a 4 gyermeket nevel\u0151 any\u00e1k sz\u00e1m\u00e1ra \u00e9lethosszig bevezetett szja-mentess\u00e9g, \u00e9s vizsg\u00e1lj\u00e1k ennek bevezet\u00e9s\u00e9t a 3 gyermekes any\u00e1k eset\u00e9ben is. Felid\u00e9zte azt is, hogy 2019-t\u0151l a nyugd\u00edjasok foglakoztat\u00e1sa kedvez\u0151bb lett, mert m\u00e1r nem kell szochot fizeti a munk\u00e1ltat\u00f3nak, \u00e9s a munkav\u00e1llal\u00f3nak is csak az szja-t kell fizetni.\n\u00a0\u00a0\u00a0\u00a0A beruh\u00e1z\u00e1s\u00f6szt\u00f6nz\u00e9sr\u0151l elmondta: 2017-t\u0151l az egykulcsos, 9 sz\u00e1zal\u00e9kos t\u00e1rsas\u00e1gi ad\u00f3 - ami Eur\u00f3p\u00e1ban a legalacsonyabbnak sz\u00e1m\u00edt - jelent\u0151sen \u00f6szt\u00f6nzi a beruh\u00e1z\u00e1sokat az ad\u00f3rendszeren kereszt\u00fcl. A korm\u00e1ny tov\u00e1bbi kedvezm\u00e9nyeket vezetett be, p\u00e9ldak\u00e9nt a fejleszt\u00e9si tartal\u00e9k 50 sz\u00e1zal\u00e9kos korl\u00e1tj\u00e1nak elt\u00f6rl\u00e9s\u00e9t emelte ki, amit a 2019-es ad\u00f3\u00e9vre m\u00e1r \u00e9rv\u00e9nyes\u00edteni lehet.\n\u00a0\u00a0\u00a0\u00a0J\u00f6v\u0151re ism\u00e9t 5 sz\u00e1zal\u00e9kos lesz az \u00faj lak\u00e1sok \u00e1f\u00e1ja, mert fontos a lak\u00e1s\u00e9p\u00edt\u00e9sek lend\u00fclet\u00e9nek meg\u0151rz\u00e9se. Id\u00e9n 25-30 sz\u00e1zal\u00e9kkal t\u00f6bb lak\u00e1s \u00e9p\u00fclhet az el\u0151z\u0151 \u00e9vhez k\u00e9pest, ezt a lend\u00fcletet szeretn\u00e9k meg\u0151r\u00edzni - jelezte.\n\u00a0\u00a0\u00a0\u00a0\"M\u00edg a szocialista korm\u00e1nyok mindig kivetettek ad\u00f3kat, de azokat nem szedt\u00e9k be, mi ett\u0151l elt\u00e9r\u0151en azt csin\u00e1ljuk, hogy cs\u00f6kkentj\u00fck az ad\u00f3kat. A kivetett ad\u00f3kat pedig beszedj\u00fck\" -fogalmazott a t\u00e1rcavezet\u0151. Hangs\u00falyozta, hogy ezzel is kiv\u00e1ltanak ad\u00f3terheket. Az Eur\u00f3pai Bizotts\u00e1g leg\u00fajabb \u00e1far\u00e9s-tanulm\u00e1nya is meger\u0151s\u00edti az ebben el\u00e9rt eredm\u00e9nyeket - mutatott r\u00e1.\n\u00a0\u00a0\u00a0\u00a0Elmondta: uni\u00f3s tagorsz\u00e1gokkal \u00e9s azon k\u00edv\u00fcli orsz\u00e1gokkal, p\u00e9ld\u00e1ul Sv\u00e1jccal b\u0151v\u00fclt a nemzetk\u00f6zi ad\u00f3z\u00e1si inform\u00e1ci\u00f3csere-h\u00e1l\u00f3zat. A t\u00e1rca r\u00e1l\u00e1t az OECD tagorsz\u00e1gokra is, t\u00f6bb mint 100 orsz\u00e1ggal van ad\u00f3\u00fcgyi egy\u00fcttm\u0171k\u00f6d\u00e9se Magyarorsz\u00e1gnak.\n\u00a0\u00a0\u00a0\u00a0Potocsk\u00e1n\u00e9 K\u0151r\u00f6si Anita jobbikos \u00e9s Cs\u00e1rdi Antal LMP-s k\u00e9pvisel\u0151k a kata elfogadott m\u00f3dos\u00edt\u00e1s\u00e1nak \u00fajragondol\u00e1s\u00e1t k\u00e9rt\u00e9k. Varga Mih\u00e1ly jelezte: tov\u00e1bbra is a v\u00e1llalkoz\u00f3i \u00e9rdekk\u00e9pviseletekkel folytatnak err\u0151l p\u00e1rbesz\u00e9det, akik t\u00e1mogatt\u00e1k azt, 340 ezer kat\u00e1s v\u00e1llalkoz\u00e1st pedig nem \u00e9rint a m\u00f3dos\u00edt\u00e1s.\n\u00a0\u00a0\u00a0\u00a0Mell\u00e1r Tam\u00e1s (P\u00e1rbesz\u00e9d) aleln\u00f6k vitatta az ad\u00f3rendszer eredm\u00e9nyeit. A miniszter erre azt javasolta, hogy n\u00e9zze meg a nemzetk\u00f6zi hitelmin\u0151s\u00edt\u0151k vagy a nemzetk\u00f6zi int\u00e9zm\u00e9nyek kiadott \u00e9rt\u00e9kel\u00e9seit. Hozz\u00e1tette: nincs olyan orsz\u00e1g, amelynek a harmadik negyed\u00e9vben ne cs\u00f6kkent volna a gazdas\u00e1gi teljes\u00edtm\u00e9nye a j\u00e1rv\u00e1ny miatt. \"Minden nap az\u00e9rt k\u00fczd\u00fcnk, hogy munkahelyeket ments\u00fcnk meg\" - k\u00f6z\u00f6lte.\n\u00a0\u00a0\u00a0\u00a0 Sz\u00e9kely S\u00e1ndor (F\u00fcggetlen) azt vetette fel, hogy mikor lesz a minim\u00e1lb\u00e9r 600 eur\u00f3, vagy az \u00e1pol\u00f3k, tan\u00e1rok, rendv\u00e9delmi dolgoz\u00f3k fizet\u00e9s\u00e9t mikor emelik meg \u00e9rdemben. A miniszter szerint meg\u00e1\u00e9rt besz\u00e9l, hogy t\u00f6bb ember v\u00e1llal munk\u00e1t, \u00e9s az \u00e1tlagkereset brutt\u00f3 400 ezer forint. A foglalkoztatotti k\u00f6r mind\u00f6ssze 5 sz\u00e1zal\u00e9ka kap minim\u00e1lb\u00e9rt, a j\u00e1rv\u00e1ny id\u0151szak\u00e1ban is 10 sz\u00e1zal\u00e9kos b\u00e9rn\u00f6veked\u00e9s van, ami komoly visszajelz\u00e9s.\n\u00a0\u00a0\u00a0\u00a0Szak\u00e1cs L\u00e1szl\u00f3 (MSZP) arra volt k\u00edv\u00e1ncsi, hogy mikor m\u00f3dos\u00edtj\u00e1k a 2021-es k\u00f6lts\u00e9gvet\u00e9st. A miniszter k\u00f6z\u00f6lte: van elfogadott k\u00f6lts\u00e9gvet\u00e9s. Ha sz\u00fcks\u00e9ges, akkor majd sor ker\u00fcl a m\u00f3dos\u00edt\u00e1s\u00e1ra, de m\u00e9g nem az - jelentette ki Varga Mih\u00e1ly.\n\n\nMTI 2020. december 8.\n\n"}]