[{"date": "2020-12-16 16:07", "url": "https://koronavirus.gov.hu/cikkek/eredmenyes-bertamogatasi-program", "h1": "Eredm\u00e9nyes a b\u00e9rt\u00e1mogat\u00e1si program", "body": "\nEredm\u00e9nyesnek tartja a korm\u00e1ny az \u00e1gazati b\u00e9rt\u00e1mogat\u00e1si programot, amelyet eddig mintegy 7 ezer v\u00e1llalkoz\u00e1s ig\u00e9nyelt t\u00f6bb mint 50 ezer munkav\u00e1llal\u00f3j\u00e1ra 5 milli\u00e1rd forint \u00e9rt\u00e9kben.\n\n\nA program hat\u00e1ridej\u00e9t meghosszabb\u00edtott\u00e1k, az \u00e9rintettek k\u00f6re pedig kib\u0151v\u00fclt, m\u00e1r az utaz\u00e1sszervez\u0151k \u00e9s -k\u00f6zvet\u00edt\u0151k, valamint a sz\u00e1ll\u00e1shelyszolg\u00e1ltat\u00e1st ny\u00fajt\u00f3k is p\u00e1ly\u00e1zhatnak a t\u00e1mogat\u00e1sra - hangzott el szerd\u00e1n az M1 aktu\u00e1lis csatorn\u00e1n.\n\u00a0\u00a0\u00a0\u00a0Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra hozz\u00e1tette, hogy az \u00e1gazati megoszl\u00e1st tekintve a t\u00e1mogat\u00e1s h\u00e1romnegyede a turizmus-vend\u00e9gl\u00e1t\u00e1s, egynegyede pedig az egy\u00e9b szolg\u00e1ltat\u00f3 szektorokba jutott.\n\u00a0\u00a0\u00a0\u00a0A korm\u00e1ny int\u00e9zked\u00e9seinek k\u00f6sz\u00f6nhet\u0151en a koronav\u00edrus-j\u00e1rv\u00e1ny tavaszi hull\u00e1ma \u00f3ta mintegy 360 ezer embernek tudtak seg\u00edteni - tette hozz\u00e1.\n\u00a0\u00a0\u00a0\u00a0Az \u00e1llamtitk\u00e1r arra biztatta a munkaad\u00f3kat, hogy p\u00e1ly\u00e1zzanak, haszn\u00e1lj\u00e1k ki a program ny\u00fajtotta lehet\u0151s\u00e9get, a t\u00e1rca pedig t\u00f6rekszik arra, hogy azokat nyolc napon bel\u00fcl elb\u00edr\u00e1lja. B\u0151vebb inform\u00e1ci\u00f3 a munka.hu oldalon \u00e9rhet\u0151 el.\n\nMTI 2020. december 16.\n\n"}]