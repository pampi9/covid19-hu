[{"date": "2020-12-26 13:23", "url": "https://koronavirus.gov.hu/cikkek/beadtak-az-elso-vedooltast-magyarorszagon", "h1": "Beadt\u00e1k az els\u0151 v\u00e9d\u0151olt\u00e1st Magyarorsz\u00e1gon", "body": "\nSzl\u00e1vik J\u00e1nos, a D\u00e9l-pesti Centrumk\u00f3rh\u00e1z Orsz\u00e1gos Hematol\u00f3giai \u00e9s Infektol\u00f3giai Int\u00e9zet\u00e9nek oszt\u00e1lyvezet\u0151 f\u0151orvosa beadta az els\u0151 koronav\u00edrus elleni v\u00e9d\u0151olt\u00e1st Magyarorsz\u00e1gon szombaton.\n\n\nA f\u0151orvos a k\u00f6zm\u00e9di\u00e1nak nyilatkozva azt mondta: a mostanin\u00e1l nagyobb mennyis\u00e9gben \u00e9rkeznek majd vakcin\u00e1k a k\u00f6vetkez\u0151 id\u0151szakban, de az els\u0151 sz\u00e1ll\u00edtm\u00e1ny kiemelten fontos a koronav\u00edrus elleni v\u00e9dekez\u00e9sben r\u00e9szt vev\u0151 eg\u00e9szs\u00e9g\u00fcgyi dolgoz\u00f3k sz\u00e1m\u00e1ra.\n\u00a0\u00a0\u00a0\u00a0Szl\u00e1vik J\u00e1nos kiemelte: sok eredm\u00e9ny igazolja, hogy az olt\u00e1s biztons\u00e1gos. Ugyanolyan mell\u00e9khat\u00e1sok fordulhatnak el\u0151, mint a kor\u00e1bban megismert olt\u00e1sokn\u00e1l: enyhe b\u0151rp\u00edr, az olt\u00e1s hely\u00e9n egy kis f\u00e1jdalom, m\u00e1snap egy kis h\u0151emelked\u00e9s, izoml\u00e1z.\n\u00a0\u00a0\u00a0\u00a0A Pfizer-t\u00edpus\u00fa vakcina eset\u00e9ben azokn\u00e1l kell fokozott \u00f3vatoss\u00e1ggal elj\u00e1rni, akikn\u00e9l kor\u00e1bban s\u00falyos allergi\u00e1s reakci\u00f3, sokk alakult ki valamilyen \u00e9tel vagy ital miatt. Szl\u00e1vik J\u00e1nos viszont megjegyezte: az eddig beadott olt\u00e1sokn\u00e1l eleny\u00e9sz\u0151 sz\u00e1mban fordult el\u0151 ilyen reakci\u00f3 \u00e9s az is \u00e1tmeneti volt.\n\u00a0\u00a0\u00a0\u00a0Az M1 aktu\u00e1lis csatorn\u00e1n az egyik beoltott, Kert\u00e9sz Adrienne, a D\u00e9l-pesti Centrumk\u00f3rh\u00e1z infekci\u00f3kontroll oszt\u00e1ly\u00e1nak oszt\u00e1lyvezet\u0151 f\u0151orvosa azt mondta: r\u00e9g\u00f3ta v\u00e1rta, hogy megkaphassa az olt\u00e1st, mert ett\u0151l f\u00fcgg, hogy tov\u00e1bb tud-e biztons\u00e1gban, nyugodtan dolgozni.\n\nMTI 2020. december 26.\n\n"}]