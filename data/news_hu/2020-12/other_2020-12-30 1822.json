[{"date": "2020-12-30 18:22", "url": "https://koronavirus.gov.hu/cikkek/minden-tervezett-helyszinre-megerkezett-vakcinaszallitmany", "h1": "Minden tervezett helysz\u00ednre meg\u00e9rkezett a vakcinasz\u00e1ll\u00edtm\u00e1ny", "body": "\nMinden tervezett helysz\u00ednen megkapt\u00e1k a koronav\u00edrus elleni olt\u00f3anyagot a szerd\u00e1n Magyarorsz\u00e1gra \u00e9rkezett m\u00e1sodik vakcinasz\u00e1ll\u00edtm\u00e1nyb\u00f3l a k\u00f3rh\u00e1zak. A nap folyam\u00e1n a korm\u00e1ny \u00e1ltal kijel\u00f6lt 21 olt\u00e1si pontra sz\u00e1ll\u00edtott\u00e1k ki a vakcin\u00e1kat\n\n\nAz Eur\u00f3pai Gy\u00f3gyszer\u00fcgyn\u00f6ks\u00e9g december 21-\u00e9n t\u00f6rzsk\u00f6nyvezte a Pfizer-BioNTech Covid-19-ellenes olt\u00f3anyag\u00e1t, december 26-\u00e1n \u00e9rkezett Magyarorsz\u00e1gra az els\u0151 sz\u00e1ll\u00edtm\u00e1ny, 9750 olt\u00f3anyag, amelyet \u00f6t olt\u00f3pontra vittek.\n\u00a0\u00a0\u00a0\u00a0A szerd\u00e1n Magyarorsz\u00e1gra \u00e9rkezett 70 ezer vakcina 35 ezer ember k\u00e9tszeri olt\u00e1s\u00e1ra elegend\u0151; ezeket a vakcin\u00e1kat az orsz\u00e1g 21 olt\u00f3pontj\u00e1ra sz\u00e1ll\u00edtott\u00e1k.\n\u00a0\u00a0\u00a0\u00a0A m\u00e1sodik sz\u00e1ll\u00edtm\u00e1nyb\u00f3l a vakcin\u00e1k a gy\u0151ri Petz Alad\u00e1r Megyei Oktat\u00f3 K\u00f3rh\u00e1zba, Budapesten az \u00c9KC \u00daj Szent J\u00e1nos K\u00f3rh\u00e1z \u00e9s Szakrendel\u0151be, a Magyar Honv\u00e9ds\u00e9g Eg\u00e9szs\u00e9g\u00fcgyi K\u00f6zpont Honv\u00e9dk\u00f3rh\u00e1zba, a Semmelweis Egyetemre, Kecskem\u00e9ten a B\u00e1cs-Kiskun Megyei Oktat\u00f3k\u00f3rh\u00e1zba, Tatab\u00e1ny\u00e1n a Szent Borb\u00e1la K\u00f3rh\u00e1zba, Kaposv\u00e1ron a Somogy Megyei Kaposi M\u00f3r Oktat\u00f3 K\u00f3rh\u00e1zba, Miskolcon a Borsod-Aba\u00faj-Zempl\u00e9n Megyei K\u00f6zponti K\u00f3rh\u00e1z \u00e9s Egyetemi Oktat\u00f3k\u00f3rh\u00e1zba, Sz\u00e9kesfeh\u00e9rv\u00e1ron a Fej\u00e9r Megyei Szent Gy\u00f6rgy Egyetemi Oktat\u00f3 K\u00f3rh\u00e1zba, Balassagyarmaton a Dr. Kenessey Albert K\u00f3rh\u00e1z-Rendel\u0151int\u00e9zetbe, a budapesti Szent Imre Egyetemi Oktat\u00f3k\u00f3rh\u00e1zba, az Orsz\u00e1gos Kor\u00e1nyi TBC \u00e9s Pulmonol\u00f3giai Int\u00e9zetbe, a szolnoki Het\u00e9nyi G\u00e9za k\u00f3rh\u00e1zba, a P\u00e9csi Egyetem Klinikai K\u00f6zpontj\u00e1ba, a Szegedi Tudom\u00e1nyegyetem Szent-Gy\u00f6rgyi Albert Klinikai K\u00f6zpontj\u00e1ba, a Debreceni Egyetem Klinikai K\u00f6zpontj\u00e1ba, a szombathelyi Markusovszky K\u00f3rh\u00e1zba, a veszpr\u00e9mi Csolnoky Ferenc K\u00f3rh\u00e1zba, a ny\u00edregyh\u00e1zi J\u00f3sa Andr\u00e1s Oktat\u00f3k\u00f3rh\u00e1zba, az egri Markhot Ferenc K\u00f3rh\u00e1zba \u00e9s a B\u00e9k\u00e9s Megyei K\u00f6zponti K\u00f3rh\u00e1z b\u00e9k\u00e9scsabai int\u00e9zm\u00e9ny\u00e9be ker\u00fcltek.\n\u00a0\u00a0\u00a0\u00a0Az M1 H\u00edrad\u00f3j\u00e1ban Becsei L\u00e1szl\u00f3, a B\u00e9k\u00e9s Megyei K\u00f6zponti K\u00f3rh\u00e1z f\u0151igazgat\u00f3 f\u0151orvosa azt mondta: a b\u00e9k\u00e9scsabai k\u00f3rh\u00e1zba 2925 adag olt\u00f3anyag \u00e9rkezett. Els\u0151 k\u00f6rben a fert\u0151z\u0151oszt\u00e1lyra deleg\u00e1lt orvosokat \u00e9s szakdolgoz\u00f3kat, az intenz\u00edv \u00e9s s\u00fcrg\u0151ss\u00e9gi oszt\u00e1lyon dolgoz\u00f3kat, valamint az Orsz\u00e1gos Ment\u0151szolg\u00e1lat munkat\u00e1rsait oltj\u00e1k be. Hozz\u00e1tette: eddig az eg\u00e9szs\u00e9g\u00fcgyi dolgoz\u00f3k mintegy egyharmada jelentkezett az olt\u00e1sra, de b\u00edzik abban, hogy a k\u00f6vetkez\u0151 id\u0151szakban t\u00f6bben is k\u00e9rik majd az olt\u00e1st.\n\u00a0\u00a0\u00a0\u00a0A H\u00edrad\u00f3ban Kozma \u00c1d\u00e1m, a Borsod-Aba\u00faj-Zempl\u00e9n Megyei K\u00f6zponti K\u00f3rh\u00e1z \u00e9s Egyetemi Oktat\u00f3k\u00f3rh\u00e1z f\u0151gy\u00f3gyszer\u00e9sze hangs\u00falyozta: a Pfizer-BioNTech Covid-19-ellenes olt\u00f3anyagok a lehet\u0151 legjobb min\u0151s\u00e9g\u0171 k\u00e9sz\u00edtm\u00e9nyek, amelyek biztos\u00edtj\u00e1k, hogy el\u00e9rhet\u0151 k\u00f6zels\u00e9gbe ker\u00fclj\u00f6n az \u00faj t\u00edpus\u00fa koronav\u00edrus-j\u00e1rv\u00e1ny legy\u0151z\u00e9se. A miskolci k\u00f3rh\u00e1zba most \u00e9rkezett csaknem 5 ezer adag vakcina mintegy 2500 eg\u00e9szs\u00e9g\u00fcgyi dolgoz\u00f3 olt\u00e1s\u00e1ra el\u00e9g. A k\u00f6vetkez\u0151 hetekben tov\u00e1bbi vakcinasz\u00e1ll\u00edtm\u00e1nyokat v\u00e1rnak - k\u00f6z\u00f6lte.\n\u00a0\u00a0\u00a0\u00a0A f\u0151gy\u00f3gyszer\u00e9sz azt is kiemelte: a vakcina m\u00ednusz 70 Celsius-fokon val\u00f3 t\u00e1rol\u00e1s\u00e1ra az\u00e9rt van sz\u00fcks\u00e9g, mert feh\u00e9rjeterm\u00e9szet\u0171 anyagr\u00f3l van sz\u00f3, tov\u00e1bb\u00e1 a hat\u00f3anyaga olyan \u00e9rz\u00e9keny, hogy tart\u00f3s t\u00e1rol\u00e1s sor\u00e1n k\u00e1rosodhatna \u00e9s ez\u00e1ltal cs\u00f6kkenne az olt\u00f3anyag hat\u00e9konys\u00e1ga.\n\u00a0\u00a0\u00a0\u00a0A tatab\u00e1nyai Szent Borb\u00e1la K\u00f3rh\u00e1zba 1950 adag vakcina \u00e9rkezett szerd\u00e1n. Csaj\u00e1gi S\u00e1ra, az int\u00e9zm\u00e9ny higi\u00e9nikus f\u0151orvos orvosigazgat\u00f3-helyettese elmondta: a vakcina megfelel\u0151 t\u00e1rol\u00e1s\u00e1ra h\u0151m\u00e9rs\u00e9kletfigyel\u0151 rendszer is ki van \u00e9p\u00edtve, amely azonnal t\u00f6bb dolgoz\u00f3 telefonj\u00e1ra \u00e9rtes\u00edt\u00e9st k\u00fcld, ha a h\u0171t\u00e9si h\u0151m\u00e9rs\u00e9klet v\u00e1ltozna.\n\nMTI 2020. december 30.\n\n"}]