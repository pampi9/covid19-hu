[{"date": "2020-12-01 15:10", "url": "https://koronavirus.gov.hu/cikkek/orszagos-tisztifoorvos-oltoanyag-meg-nincs-de-lakossag-hamarosan-jelezheti-az-igenyet", "h1": "Orsz\u00e1gos tisztif\u0151orvos: olt\u00f3anyag m\u00e9g nincs, de a lakoss\u00e1g hamarosan jelezheti az ig\u00e9ny\u00e9t", "body": "\nEgyel\u0151re nincs olt\u00e1sra alkalmas, koronav\u00edrus elleni vakcina Magyarorsz\u00e1gon, de a lakoss\u00e1gi ig\u00e9nyek jelz\u00e9s\u00e9re hamarosan elindul a vakcinainfo.gov.hu honlap - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia k\u00f6z\u00f6lte: a lakoss\u00e1gi ig\u00e9nyfelm\u00e9r\u00e9s inform\u00e1ci\u00f3kkal szolg\u00e1l az olt\u00f3helyek pontos megtervez\u00e9s\u00e9hez. \"Sokf\u00e9le forgat\u00f3k\u00f6nyv\u00fcnk van att\u00f3l is f\u00fcgg\u0151en, milyen t\u00edpus\u00fa vakcina \u00e9rkezik az orsz\u00e1gba\" - hangoztatta.\n\u00a0\u00a0\u00a0\u00a0Kijelentette: ha az olt\u00f3anyag korl\u00e1tozott sz\u00e1mban \u00e1ll rendelkez\u00e9sre, sorrendet \u00e1ll\u00edtanak fel, els\u0151 k\u00f6rben az eg\u00e9szs\u00e9g\u00fcgyi ell\u00e1t\u00f3rendszerben dolgoz\u00f3kat, a v\u00e9dekez\u00e9s els\u0151 vonal\u00e1nak r\u00e9sztvev\u0151it, ut\u00e1na a kr\u00f3nikus betegeket oltj\u00e1k be.\n\u00a0\u00a0\u00a0\u00a0A hivat\u00e1srendi tesztel\u00e9sekr\u0151l elmondta, hogy az e k\u00f6rben elv\u00e9gzett 181 506 tesztsz\u00e1mot most vezetik \u00e1t a hivatalos adatb\u00e1zisba, \u00edgy az \u00f6sszes\u00edtett mintav\u00e9teli adatsz\u00e1m n\u0151ni fog.\n\u00a0\u00a0\u00a0\u00a0\u00cdgy \u00f6sszesen 1 835 286 az eddig Magyarorsz\u00e1gon elv\u00e9gzett tesztek sz\u00e1ma, ezek egy r\u00e9sze laborat\u00f3riumi PCR-teszt, egy r\u00e9sze pedig a m\u00e1r a hetek \u00f3ta alkalmazott antig\u00e9ngyorsteszt - ismertette.\n\u00a0\u00a0\u00a0\u00a0M\u00fcller Cec\u00edlia besz\u00e1molt arr\u00f3l is, hogy 64 802 ember gy\u00f3gyult m\u00e1r fel a fert\u0151z\u00e9sb\u0151l. Ezzel kapcsolatban arra k\u00e9rte az eg\u00e9szs\u00e9g\u00fcgyi szolg\u00e1ltat\u00f3kat, hogy a gy\u00f3gyult betegeiket vezess\u00e9k ki a rendszerb\u0151l. Jelenleg az eddig igazolt pozit\u00edv esetek sz\u00e1ma 221 073. Az elm\u00falt napon 3951 \u00faj koronav\u00edrus-beteget regisztr\u00e1ltak, 154-en elhunytak a betegs\u00e9g sz\u00f6v\u0151dm\u00e9nyeiben. A legfiatalabb k\u00f6z\u00fcl\u00fck 27, a legid\u0151sebb 98 \u00e9ves volt.\n\u00a0\u00a0\u00a0\u00a0Az eg\u00e9szs\u00e9g\u00fcgyi int\u00e9zm\u00e9nyek terhel\u00e9se v\u00e1ltozatlanul nagy, jelenleg 7884 koronav\u00edrusos beteget \u00e1polnak k\u00f3rh\u00e1zban, l\u00e9legeztet\u0151g\u00e9pen 662-en vannak - ismertette.\n\u00a0\u00a0\u00a0\u00a0Besz\u00e9lt arr\u00f3l is, hogy \u00fajabb \u00e9s \u00fajabb tesztfajt\u00e1k jelennek meg a piacon, ilyenek azok a gyorstesztek is, amelyek k\u00e9pesek megk\u00fcl\u00f6nb\u00f6ztetni az influenzav\u00edrust a koronav\u00edrust\u00f3l, valamint a k\u00fcl\u00f6nb\u00f6z\u0151 influenzav\u00edrusokat is el tudj\u00e1k k\u00fcl\u00f6n\u00edteni. \"Ezek csak inform\u00e1ci\u00f3k sz\u00e1munkra, ezeket a teszteket is \u00f6sszehasonl\u00edt\u00f3 vizsg\u00e1latoknak kell al\u00e1vetn\u00fcnk, hogy l\u00e1ssuk, megb\u00edzhat\u00f3ak-e\" - tette hozz\u00e1.\n\u00a0\u00a0\u00a0\u00a0A m\u00falt h\u00e9ten (48. h\u00e9t) elv\u00e9gzett szennyv\u00edzminta-elemz\u00e9sekr\u0151l elmondta, Miskolcon cs\u00f6kkent, B\u00e9k\u00e9scsab\u00e1n, Ny\u00edregyh\u00e1z\u00e1n, Sz\u00e9kesfeh\u00e9rv\u00e1ron, Salg\u00f3tarj\u00e1nban az el\u0151z\u0151 h\u00e9thez k\u00e9pest nem v\u00e1ltozott, m\u00edg Szombathelyen n\u0151tt a szennyv\u00edzben a koronav\u00edrus \u00f6r\u00f6k\u00edt\u0151anyag\u00e1nak mennyis\u00e9ge.\n\u00a0\u00a0\u00a0\u00a0A kar\u00e1csonyi \u00fcnnepeket megel\u0151z\u0151 j\u00f3t\u00e9konys\u00e1gi ruha-, j\u00e1t\u00e9k- \u00e9s \u00e9lelmiszergy\u0171jt\u0151 akci\u00f3kkal kapcsolatban elmondta: a j\u00e1rv\u00e1ny\u00fcgyi szab\u00e1lyok ott is k\u00f6telez\u0151ek. A gy\u0171jt\u0151ponton a seg\u00edt\u0151k viseljenek keszty\u0171t, azt lev\u00e9ve pedig moss\u00e1k meg vagy fert\u0151tlen\u00edts\u00e9k a kez\u00fcket. Az adom\u00e1nyokat sz\u00e9toszt\u00e1s el\u0151tt \u00e9rdemes 48 \u00f3r\u00e1ig t\u00e1rolni, mert ez id\u0151 alatt a rajtuk l\u00e9v\u0151 v\u00edrus elpusztul - h\u00edvta fel a figyelmet a tisztif\u0151orvos.\n\n\nMTI 2020. december 1.\n\n"}]