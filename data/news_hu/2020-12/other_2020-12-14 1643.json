[{"date": "2020-12-14 16:43", "url": "https://koronavirus.gov.hu/cikkek/varga-magyar-adossagkezeles-valtozatlanul-stabil", "h1": "Varga: a magyar ad\u00f3ss\u00e1gkezel\u00e9s v\u00e1ltozatlanul stabil", "body": "\nA magyar \u00e1llamad\u00f3ss\u00e1gkezel\u00e9s v\u00e1ltozatlanul stabil, t\u00f6bb l\u00e1bon \u00e1ll \u00e9s g\u00f6rd\u00fcl\u00e9kenyen m\u0171k\u00f6dik - jelentette ki Varga Mih\u00e1ly p\u00e9nz\u00fcgyminiszter h\u00e9tf\u0151n a t\u00e1rca YouTube-oldal\u00e1n k\u00f6zz\u00e9tett t\u00e1j\u00e9koztat\u00f3j\u00e1ban.\n\n\nHozz\u00e1tette: ennek eredm\u00e9nyek\u00e9nt a j\u00f6v\u0151 \u00e9v nem rejt jelent\u0151s kock\u00e1zatokat, s\u0151t azok esetleges felmer\u00fcl\u00e9s\u00e9re is jelent\u0151s tartal\u00e9kokkal rendelkeznek.\n\u00a0\u00a0\u00a0\u00a0A korm\u00e1ny v\u00e1ltozatlanul kitart az ad\u00f3ss\u00e1gkezel\u00e9s eddig k\u00f6vetett elvei mellett. Ez a gyakorlatban azt jelenti, hogy j\u00f6v\u0151re a k\u00f6zponti k\u00f6lts\u00e9gvet\u00e9s brutt\u00f3 hazai term\u00e9k (GDP) ar\u00e1nyos ad\u00f3ss\u00e1ga 3,5 sz\u00e1zal\u00e9kos GDP-n\u00f6veked\u00e9ssel sz\u00e1molva m\u00e1r cs\u00f6kkenni fog - mondta, hozz\u00e1t\u00e9ve: m\u00e9rs\u00e9kl\u0151dik az ad\u00f3ss\u00e1g devizaar\u00e1nya, \u00e9s a finansz\u00edroz\u00e1sban tov\u00e1bb er\u0151s\u00f6dik a hazai befektet\u0151k, mindenekel\u0151tt a lakoss\u00e1g szerepe.\n\u00a0\u00a0\u00a0\u00a0Kiemelte: 2021-ben a nett\u00f3 finansz\u00edroz\u00e1si ig\u00e9ny v\u00e1rhat\u00f3an 3332 milli\u00e1rd forint lesz. Ennek mintegy fel\u00e9t a forintk\u00f6tv\u00e9ny piacr\u00f3l tervezi bevonni a korm\u00e1ny. Ebben a k\u00f6rben a mostanin\u00e1l gyakoribb \u00e9s nagyobb volumen\u0171 csereaukci\u00f3kat terveznek a futamid\u0151 n\u00f6vel\u00e9s\u00e9re, illetve \u00faj, 30 \u00e9ves z\u00f6ld forintk\u00f6tv\u00e9ny-kibocs\u00e1t\u00e1s szerepel a tervekben. A lakoss\u00e1gi \u00e1llampap\u00edrok piaca jelenti a m\u00e1sik f\u0151 forr\u00e1st, 2023-ra a 11 ezer milli\u00e1rd forintos \u00f6ssz\u00e9rt\u00e9ket tervezik el\u00e9rni. A 2021-es finansz\u00edroz\u00e1si tervet kedvez\u0151bb keretek mellett tudt\u00e1k \u00f6ssze\u00e1ll\u00edtani, amire lehet\u0151s\u00e9get adott a k\u00f6lts\u00e9gvet\u00e9s j\u00f3 tehervisel\u0151 k\u00e9pess\u00e9ge, valamint az, hogy az ad\u00f3ss\u00e1gportf\u00f3li\u00f3 futamidej\u00e9nek c\u00e9lzott n\u00f6vel\u00e9s\u00e9vel a 2021-es ad\u00f3ss\u00e1glej\u00e1ratok cs\u00f6kkentek - mondta. Tov\u00e1bb\u00e1 az is, hogy a novemberi eur\u00f3k\u00f6tv\u00e9ny-kibocs\u00e1t\u00e1s a nemzetk\u00f6zi devizalej\u00e1ratokat teljesen el\u0151finansz\u00edrozta, ami kifejezte a magyar gazdas\u00e1gpolitika ir\u00e1nti er\u0151s befektet\u0151i bizalmat is.\n\u00a0\u00a0\u00a0\u00a0Kit\u00e9rt arra: a vil\u00e1ggazdas\u00e1g visszaes\u00e9se az id\u00e9n dr\u00e1maibb, mint a 2008-as p\u00e9nz\u00fcgyi v\u00e1ls\u00e1g eset\u00e9n volt.\n\u00a0\u00a0\u00a0\u00a0A korm\u00e1nynak meg kellett tal\u00e1lnia a m\u00f3dj\u00e1t, hogy azonnali t\u00e1mogat\u00e1st ny\u00fajtson a munkahelyek meg\u0151rz\u00e9s\u00e9hez, a neh\u00e9z helyzetbe ker\u00fclt c\u00e9gek megment\u00e9s\u00e9hez, emellett seg\u00edtse a gazdas\u00e1g szerepl\u0151it abban, hogy felk\u00e9sz\u00fcljenek a j\u00e1rv\u00e1ny ut\u00e1ni helyzetre. Mindezeket a c\u00e9lokat szolg\u00e1lja a Gazdas\u00e1gv\u00e9delmi akci\u00f3terv, amire a korm\u00e1ny kor\u00e1bban nem l\u00e1tott m\u00e9rt\u00e9k\u0171, a GDP mintegy 28 sz\u00e1zal\u00e9k\u00e1t kitev\u0151 p\u00e9nz\u00f6sszeget mozg\u00f3s\u00edt - ismertette a p\u00e9n\u00fcgyminiszter. Term\u00e9szetesnek nevezte, hogy a k\u00f6zponti k\u00f6lts\u00e9gvet\u00e9s eg\u00e9sz\u00e9t sem hagyt\u00e1k \u00e9rintetlen\u00fcl a t\u00f6bbletkiad\u00e1sok \u00e9s a k\u00f6lts\u00e9gvet\u00e9si bev\u00e9telek terh\u00e9re ny\u00fajtott kedvezm\u00e9nyek. Ugyanakkor az elm\u00falt \u00e9vek munk\u00e1ja nem volt hi\u00e1baval\u00f3, a mostani v\u00e1ls\u00e1g sokkal kedvez\u0151bb helyzetben \u00e9rte a magyar gazdas\u00e1got, mint a 2008-as - tette hozz\u00e1.\n\u00a0\u00a0\u00a0\u00a0\u00cdgy saj\u00e1t forr\u00e1sb\u00f3l tudj\u00e1k biztos\u00edtani a v\u00e1ls\u00e1gkezel\u00e9s fedezet\u00e9t - mondta a t\u00e1rcavezet\u0151. Az elm\u00falt \u00e9vekben az \u00e1llamh\u00e1ztart\u00e1s hi\u00e1nya jelent\u0151sen cs\u00f6kkent, \u00edgy a maastrichti-ad\u00f3ss\u00e1gr\u00e1ta a 2010-es 80 sz\u00e1zal\u00e9kr\u00f3l tavaly \u00e9v v\u00e9g\u00e9re 65,4 sz\u00e1zal\u00e9kra cs\u00f6kkent. Az \u00e1llam k\u00fclf\u00f6ld fel\u00e9 fenn\u00e1ll\u00f3 ad\u00f3ss\u00e1g\u00e1t a GDP 56 sz\u00e1zal\u00e9k\u00e1t meghalad\u00f3 2010-es m\u00e9rt\u00e9kr\u0151l 2019 v\u00e9g\u00e9re 34 sz\u00e1zal\u00e9k al\u00e1 cs\u00f6kkentett\u00e9k. A teljes \u00e1llamad\u00f3ss\u00e1gon bel\u00fcli devizaar\u00e1ny is m\u00e9rs\u00e9kl\u0151d\u00f6tt. Mindez \u00fagy val\u00f3sult meg, hogy meg\u0151r\u00edzt\u00e9k az \u00e1llamh\u00e1ztart\u00e1s stabilit\u00e1s\u00e1t, \u00e9s tov\u00e1bb javult az orsz\u00e1g nemzetk\u00f6zi p\u00e9nz\u00fcgyi meg\u00edt\u00e9l\u00e9se - mondta.\n\n\u00a0\u00a0\u00a0\u00a0A t\u00e1rca azzal sz\u00e1mol, hogy az id\u00e9n a GDP 6,4 sz\u00e1zal\u00e9kkal cs\u00f6kken az \u00e9v eg\u00e9sz\u00e9ben, a hi\u00e1ny a GDP 9 sz\u00e1zal\u00e9ka k\u00f6r\u00fcl alakul, az ad\u00f3ss\u00e1gszint pedig 80 sz\u00e1zal\u00e9kra emelkedhet. Megjegyezte: b\u00e1r ezut\u00f3bbi magas \u00e9rt\u00e9k, messze elmarad azonban g\u00f6r\u00f6g (207 sz\u00e1zal\u00e9k), az olasz (160 sz\u00e1zal\u00e9k), a portug\u00e1l (135 sz\u00e1zal\u00e9k) vagy a francia (116 sz\u00e1zal\u00e9k) ar\u00e1nyokt\u00f3l. A c\u00e9l a k\u00f6vetkez\u0151 \u00e9vekben is a k\u00f6lts\u00e9gvet\u00e9si hi\u00e1ny \u00e1s az ad\u00f3ss\u00e1g cs\u00f6kkent\u00e9se.\n\u00a0\u00a0\u00a0\u00a0Kurali Zolt\u00e1n, az \u00c1llamad\u00f3ss\u00e1g Kezel\u0151 K\u00f6zpont (\u00c1KK) Zrt. vez\u00e9rigazgat\u00f3ja ismertet\u00e9se szerint a v\u00edrusv\u00e1ls\u00e1g miatt megn\u00f6vekedett k\u00f6lts\u00e9gvet\u00e9si hi\u00e1nyt 78 sz\u00e1zal\u00e9kban a forintpiacr\u00f3l, ezen bel\u00fcl egyharmad r\u00e9szben lakoss\u00e1gi, k\u00e9tharmad r\u00e9szben az int\u00e9zm\u00e9nyi forintpiacr\u00f3l finansz\u00edrozt\u00e1k. A megn\u00f6velt nett\u00f3 devizakibocs\u00e1t\u00e1s, \u00e9s a 2021-es devizalej\u00e1rtaok el\u0151finansz\u00edroz\u00e1sa ellen\u00e9re a devizaar\u00e1ny a k\u00f6zponti k\u00f6lts\u00e9gvet\u00e9sben 20 sz\u00e1zal\u00e9k alatt maradt (19,4 sz\u00e1zal\u00e9k lesz). Az \u00e1llamad\u00f3ss\u00e1g \u00e1tlagos futamideje 4,2 \u00e9vr\u0151l 5,4 \u00e9vre n\u0151tt, m\u00edg az ad\u00f3ss\u00e1g \u00e1tlagos kamatk\u00f6lts\u00e9ge cs\u00f6kkenni tudott 2020 sor\u00e1n.\n\u00a0\u00a0\u00a0\u00a0A 2021-es nett\u00f3 finansz\u00edroz\u00e1si ig\u00e9ny 3332 milli\u00e1rd forint, amelyet 1913 milli\u00e1rd forint nett\u00f3 \u00e1llampap\u00edr-kibocs\u00e1t\u00e1s, illetve a 2020-ban k\u00e9pzett likvidit\u00e1si tartal\u00e9kok cs\u00f6kken\u00e9se, valamint a 2020. novemberi devizak\u00f6tv\u00e9ny-kibocs\u00e1t\u00e1s finansz\u00edroz - mondta. J\u00f6v\u0151re 8600 milli\u00e1rd forint \u00e9rt\u00e9k\u0171 brutt\u00f3 \u00e1llampap\u00edr-kibocs\u00e1t\u00e1s v\u00e1rhat\u00f3 a csereaukci\u00f3kat is figyelembe v\u00e9ve, amely jelent\u0151sen elmarad a 13 472 milli\u00e1rd forintot kitev\u0151 2020-as, illetve a 10 264 milli\u00e1rd forintot kitev\u0151, elm\u00falt \u00f6t\u00e9ves \u00e1tlag brutt\u00f3 \u00e1llamad\u00f3ss\u00e1g-kibocs\u00e1t\u00e1si volumenhez viszony\u00edtva.\u00a0\u00a0\n\u00a0\u00a0\u00a0\u00a0Elmondta: az \u00c1KK 1500 milli\u00e1rd forintra emeli \u00e1llamk\u00f6tv\u00e9ny csereaukci\u00f3s programj\u00e1t, valamint nem tart 3 \u00e9ves \u00e1llamk\u00f6tv\u00e9ny aukci\u00f3t 2021-ben. Az aukci\u00f3s forintk\u00f6tv\u00e9ny kibocs\u00e1t\u00e1si terv 2870 milli\u00e1rd forintra cs\u00f6kken a 2020-ban v\u00e1rhat\u00f3an megval\u00f3sul\u00f3 5180 milli\u00e1rd forintr\u00f3l. J\u00f6v\u0151re tov\u00e1bb tervezik er\u0151s\u00edteni a befektet\u0151i diverzifik\u00e1ci\u00f3t az int\u00e9zm\u00e9nyi forintpiacon, a fenntarthat\u00f3s\u00e1g ir\u00e1nt elk\u00f6telezett hazai \u00e9s nemzetk\u00f6zi, ezen bel\u00fcl \u00e1zsiai befektet\u0151k megsz\u00f3l\u00edt\u00e1s\u00e1val. Magyarorsz\u00e1g Z\u00f6ld K\u00f6tv\u00e9nyprogramj\u00e1t kiterjesztik a forint \u00e1llamk\u00f6tv\u00e9ny piacra, m\u00e9gpedig egy \u00faj, 30 \u00e9ves z\u00f6ld forintk\u00f6tv\u00e9ny aukci\u00f3s kibocs\u00e1t\u00e1s\u00e1val a m\u00e1sodik negyed\u00e9vt\u0151l, mind hazai, mind k\u00fclf\u00f6ldi befektet\u0151k sz\u00e1m\u00e1ra - mondta.\n\u00a0\u00a0\u00a0\u00a0A 2021-es finansz\u00edroz\u00e1si tervben nett\u00f3 1000 milli\u00e1rd forint lakoss\u00e1gi \u00e1llampap\u00edr-kibocs\u00e1t\u00e1s szerepel, ebben 2023-ig t\u00f6rekednek a 11 ezer milli\u00e1rd forintos c\u00e9l el\u00e9r\u00e9s\u00e9re.\n\u00a0\u00a0\u00a0\u00a0K\u00f6zl\u00e9se szerint 2021-ben nincs sz\u00fcks\u00e9g devizak\u00f6tv\u00e9ny-kibocs\u00e1t\u00e1sra a 2020. november\u00e9ben v\u00e9grehajtott el\u0151finansz\u00edroz\u00e1s miatt, amelyet a 2021-ben lej\u00e1r\u00f3 devizak\u00f6tv\u00e9nyek t\u00f6rleszt\u00e9s\u00e9re haszn\u00e1l fel az \u00c1KK.\n\n\nMTI 2020. december 14.\n\n"}]