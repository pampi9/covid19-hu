[{"date": "2020-12-10 15:13", "url": "https://koronavirus.gov.hu/cikkek/az-idosek-tanacsa-az-idosek-vasarlasi-savjanak-felfuggeszteset-javasolja-karacsonyi-idoszakra", "h1": "Az Id\u0151sek Tan\u00e1csa az id\u0151sek v\u00e1s\u00e1rl\u00e1si s\u00e1vj\u00e1nak felf\u00fcggeszt\u00e9s\u00e9t javasolja a kar\u00e1csonyi id\u0151szakra", "body": "\nA csal\u00e1dok\u00e9rt felel\u0151s t\u00e1rca n\u00e9lk\u00fcli miniszter javaslatot tesz a korm\u00e1nyf\u0151nek, hogy a kar\u00e1csonyi id\u0151szakra tekintettel f\u00fcggessz\u00e9k fel az id\u0151sek v\u00e1s\u00e1rl\u00e1si s\u00e1vj\u00e1t.\n\n\nNov\u00e1k Katalin cs\u00fct\u00f6rt\u00f6k\u00f6n a Facebook-oldal\u00e1n k\u00f6zz\u00e9tett vide\u00f3ban sz\u00e1molt be az Id\u0151sek Tan\u00e1csa tagjaival online m\u00f3don tartott egyeztet\u00e9s\u00e9r\u0151l. Arr\u00f3l k\u00e9rdezte \u0151ket, milyen tapasztalataik vannak az id\u0151sek v\u00e9dett v\u00e1s\u00e1rl\u00e1si id\u0151s\u00e1vj\u00e1r\u00f3l.\n\u00a0\u00a0\u00a0\u00a0A tan\u00e1cs tagjai arr\u00f3l sz\u00e1moltak be, egyr\u00e9szt \u00f6r\u00fcltek neki, hogy tudtak \u00e9lni ezzel a lehet\u0151s\u00e9ggel, sokan ki tudt\u00e1k haszn\u00e1lni ezt a v\u00e1s\u00e1rl\u00e1sra. Ugyanakkor azt l\u00e1tj\u00e1k, hogy az \u00fcnnepek k\u00f6zeledt\u00e9vel mind nagyobb a tumultus, r\u00e1ad\u00e1sul egyre t\u00f6bben vannak szabads\u00e1gon, \u00e9s n\u0151 a fesz\u00fclts\u00e9g a k\u00fcl\u00f6nb\u00f6z\u0151 koroszt\u00e1lyok k\u00f6z\u00f6tt a v\u00e9dett id\u0151s\u00e1v miatt. Ez\u00e9rt az Id\u0151sek Tan\u00e1csa tagjai azt tan\u00e1csolj\u00e1k, hogy a kar\u00e1csonyi id\u0151szakra tekintettel, legal\u00e1bb h\u00e9tv\u00e9g\u00e9re, de ak\u00e1r teljes eg\u00e9sz\u00e9ben f\u00fcggessz\u00e9k fel a v\u00e9dett v\u00e1s\u00e1rl\u00e1si id\u0151s\u00e1v haszn\u00e1lat\u00e1t.\n\u00a0\u00a0\u00a0\u00a0Nov\u00e1k Katalin azt mondta: ezt a javaslatot tov\u00e1bb\u00edtja Orb\u00e1n Viktor minisztereln\u00f6knek.\n\u00a0\u00a0\u00a0\u00a0Hul\u00e1k Zsuzsa, az Id\u0151sek Tan\u00e1csa szak\u00e9rt\u0151je a vide\u00f3ban azt mondta: az id\u0151s\u00e1vot k\u00f6sz\u00f6nettel vett\u00e9k az kedvezm\u00e9nyezettek. Ki is haszn\u00e1lt\u00e1k, amennyire lehetett, b\u00e1r sok esetben el kellett t\u00e9rni\u00fck ett\u0151l, mert m\u00e1s id\u0151pontban k\u00e9nyszer\u00fcltek v\u00e1s\u00e1rolni. Hozz\u00e1tette: azt \u00e9rz\u00e9kelt\u00e9k, hogy a fiatalok sok esetben nem tudnak megfelel\u0151k\u00e9ppen v\u00e1s\u00e1rolni, k\u00fcl\u00f6n\u00f6sen h\u00e9tv\u00e9g\u00e9n. Ez az\u00e9rt fesz\u00edti a csal\u00e1dokat, mert a fiatalok este tov\u00e1bb dolgoznak, \u00e9s h\u00e9tkor az \u00fczletek bez\u00e1rnak, \u00edgy \u0151k m\u00e1r nem jutnak megfelel\u0151 \u00e1ruhoz - jelezte.\n\u00a0\u00a0\u00a0\u00a0Cs\u00fct\u00f6rt\u00f6k\u00f6n a kereskedelmi szervezetek is az id\u0151sek v\u00e1s\u00e1rl\u00e1si s\u00e1vj\u00e1nak felf\u00fcggeszt\u00e9s\u00e9t k\u00e9rt\u00e9k az Innov\u00e1ci\u00f3s \u00e9s Technol\u00f3giai Miniszt\u00e9riumt\u00f3l.\n\nMTI 2020. december 10.\n\n"}]