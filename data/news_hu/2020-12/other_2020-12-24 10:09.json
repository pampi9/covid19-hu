[{"date": "2020-12-24 10:09", "url": "https://koronavirus.gov.hu/cikkek/860-milliardot-fordit-kormany-az-ev-vegen-fejlesztesekre", "h1": "860 milli\u00e1rdot ford\u00edt a korm\u00e1ny az \u00e9v v\u00e9g\u00e9n fejleszt\u00e9sekre", "body": "\nGazdas\u00e1gv\u00e9delmi, oktat\u00e1si-nevel\u00e9si, valamint eg\u00e9szs\u00e9g\u00fcgyi fejleszt\u00e9sek, kultur\u00e1lis tev\u00e9kenys\u00e9gek finansz\u00edroz\u00e1sa, k\u00f3rh\u00e1zak ad\u00f3ss\u00e1grendez\u00e9se \u00e9s sz\u00e1mos helyi kezdem\u00e9nyez\u00e9s t\u00e1mogat\u00e1sa is szerepel a korm\u00e1ny \u00e9v v\u00e9gi forr\u00e1sbiztos\u00edt\u00f3 hat\u00e1rozat\u00e1ban, amely alapj\u00e1n t\u00f6bb mint 860 milli\u00e1rd forintot ford\u00edtanak fejleszt\u00e9sekre - t\u00e1j\u00e9koztatta a P\u00e9nz\u00fcgyminiszt\u00e9rium cs\u00fct\u00f6rt\u00f6k\u00f6n az MTI-t.\n\n\u00a0\u00a0\u00a0\u00a0\nKiemelt\u00e9k: a j\u00e1rv\u00e1ny okozta v\u00e1ls\u00e1g kezel\u00e9s\u00e9hez sz\u00fcks\u00e9g van a megfelel\u0151 k\u00f6lts\u00e9gvet\u00e9si \u00f6szt\u00f6nz\u0151kre, amelyekre az elm\u00falt \u00e9vek fegyelmezett gazd\u00e1lkod\u00e1sa ad lehet\u0151s\u00e9get.\n\u00a0\u00a0\u00a0\u00a0A P\u00e9nz\u00fcgyminiszt\u00e9rium tov\u00e1bbra is azzal sz\u00e1mol, hogy a j\u00e1rv\u00e1ny k\u00f6vetkezm\u00e9nyek\u00e9nt a brutt\u00f3 hazai term\u00e9k 6,4 sz\u00e1zal\u00e9kkal cs\u00f6kken az idei \u00e9v eg\u00e9sz\u00e9ben, m\u00edg a hi\u00e1ny a GDP kilenc sz\u00e1zal\u00e9ka k\u00f6r\u00fcl alakul. Hozz\u00e1tett\u00e9k: a k\u00f6vetkez\u0151 \u00e9vekben is c\u00e9l marad a k\u00f6lts\u00e9gvet\u00e9si hi\u00e1ny \u00e9s az ad\u00f3ss\u00e1g cs\u00f6kkent\u00e9se.\n\u00a0\u00a0\u00a0\u00a0Az \u00e9v v\u00e9gi 861,8 milli\u00e1rd forintos k\u00f6lts\u00e9gvet\u00e9si t\u00e1mogat\u00e1snak sz\u00e1mos eleme olyan, amely egy-egy fejleszt\u00e9s vagy beruh\u00e1z\u00e1s j\u00f6v\u0151 \u00e9vi el\u0151finansz\u00edroz\u00e1s\u00e1t jelenti - emelt\u00e9k ki. A helyi \u00f6nkorm\u00e1nyzatok \u00e9s a megyei jog\u00fa v\u00e1rosok mintegy 28,6 milli\u00e1rd forintos plusz forr\u00e1ssal sz\u00e1molhatnak. A k\u00f6z\u00fath\u00e1l\u00f3zat korszer\u0171s\u00edt\u00e9se mellett sz\u00e1mos helyen \u00fajulhatnak meg b\u00f6lcs\u0151d\u00e9k, \u00f3vod\u00e1k \u00e9s iskol\u00e1k. A k\u00f3rh\u00e1zak ad\u00f3ss\u00e1gfinansz\u00edroz\u00e1s\u00e1ra 44,5 milli\u00e1rd forintot k\u00f6lt a korm\u00e1ny. Emellett t\u00f6bb fels\u0151oktat\u00e1si int\u00e9zm\u00e9ny terhei is cs\u00f6kkennek a ppp-konstrukci\u00f3k kiv\u00e1lt\u00e1s\u00e1val - sorolt\u00e1k.\n\u00a0\u00a0\u00a0\u00a0Hangs\u00falyozt\u00e1k: a gazdas\u00e1gv\u00e9delmet szolg\u00e1l\u00f3 forr\u00e1sok k\u00f6z\u00fcl kiemelkedik a Nemzeti Olt\u00f3anyaggy\u00e1r megval\u00f3s\u00edt\u00e1s\u00e1nak el\u0151k\u00e9sz\u00edt\u00e9se, valamint a sz\u00e1ll\u00e1shely-szolg\u00e1ltat\u00f3k meghi\u00fasul\u00f3 foglal\u00e1saib\u00f3l ered\u0151 bev\u00e9telkies\u00e9s r\u00e9szleges megt\u00e9r\u00edt\u00e9s\u00e9re sz\u00e1nt 4 milli\u00e1rd forint.\n\u00a0\u00a0\u00a0\u00a0Fontos r\u00e9sz\u00e9t k\u00e9pezi a bejelentett fejleszt\u00e9si forr\u00e1snak az eg\u00e9szs\u00e9g\u00fcgyi, kultur\u00e1lis \u00e9s oktat\u00e1si c\u00e9l\u00fa programok finansz\u00edroz\u00e1sa. \u00cdgy jut p\u00e9nz t\u00f6bbek k\u00f6z\u00f6tt ment\u0151\u00e1llom\u00e1s l\u00e9tes\u00edt\u00e9s\u00e9re, a f\u0151v\u00e1rosi k\u00f3rh\u00e1zak fert\u0151tlen\u00edt\u00e9si c\u00e9l\u00fa fel\u00faj\u00edt\u00e1s\u00e1val kapcsolatos beruh\u00e1z\u00e1sokra, a Budapest Di\u00e1kv\u00e1ros-fejleszt\u00e9s elind\u00edt\u00e1s\u00e1ra is - \u00edrt\u00e1k.\n\u00a0\u00a0\u00a0\u00a0Hozz\u00e1tett\u00e9k: az \u00f6r\u00f6ks\u00e9gv\u00e9delem \u00e9s a nemzeti eml\u00e9kezetpolitika meger\u0151s\u00edt\u00e9s\u00e9re sz\u00e1nt \u00f6sszegekb\u0151l megkezd\u0151dhet p\u00e9ld\u00e1ul a fert\u0151di Esterh\u00e1zy-kast\u00e9ly \u00e9s a h\u00e9derv\u00e1ri kast\u00e9ly fel\u00faj\u00edt\u00e1sa. Hasonl\u00f3an kiemelt c\u00e9l az egyh\u00e1zi beruh\u00e1z\u00e1sok, a tehets\u00e9ggondoz\u00f3 programok megseg\u00edt\u00e9se, valamint a K\u00e1rp\u00e1t-medencei fejleszt\u00e9sek t\u00e1mogat\u00e1sa, \u00edgy p\u00e9ld\u00e1ul a kolozsv\u00e1ri Szent Mih\u00e1ly templom, valamint a szamos\u00fajv\u00e1ri ferences kolostor rekonstrukci\u00f3ja \u00e9s a zentai kis zsinag\u00f3ga \u00e9p\u00fclet\u00e9nek fel\u00faj\u00edt\u00e1sa - \u00edrt\u00e1k a k\u00f6zlem\u00e9nyben.\n\nMTI 2020. december 24.\n\n"}]