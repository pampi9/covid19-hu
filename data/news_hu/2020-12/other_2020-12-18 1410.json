[{"date": "2020-12-18 14:10", "url": "https://koronavirus.gov.hu/cikkek/orszagos-tisztifoorvos-mar-kijeloltek-az-oltopontokat-az-egeszsegugyi-dolgozok-szamara", "h1": "Orsz\u00e1gos tisztif\u0151orvos: m\u00e1r kijel\u00f6lt\u00e9k az olt\u00f3pontokat az eg\u00e9szs\u00e9g\u00fcgyi dolgoz\u00f3k sz\u00e1m\u00e1ra", "body": "\n\u00dagy t\u0171nik, val\u00f3ban plat\u00f3f\u00e1zishoz \u00e9rt a koronav\u00edrus-j\u00e1rv\u00e1ny, az adatokban \"kiegyens\u00falyozott helyzet\" tapasztalhat\u00f3, de tov\u00e1bbra is \u00f3vatosnak kell lenni - mondta a j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n az orsz\u00e1gos tisztif\u0151orvos.\n\n\nM\u00fcller Cec\u00edlia \u00fagy fogalmazott: a napi adatok bizonyos m\u00e9rt\u00e9kig fluktu\u00e1lnak, h\u00e9tv\u00e9g\u00e9n kevesebben fordulnak orvoshoz, ez\u00e9rt a h\u00e9t elej\u00e9n cs\u00f6kken az \u00faj fert\u0151z\u00f6ttek sz\u00e1ma.\n\u00a0\u00a0\u00a0\u00a0Utalt r\u00e1, hogy az elm\u00falt 24 \u00f3r\u00e1ban 4428 \u00fajabb magyar \u00e1llampolg\u00e1rn\u00e1l mutatt\u00e1k ki a koronav\u00edrus-fert\u0151z\u00e9st, ezzel 295 977-re emelkedett az azonos\u00edtott fert\u0151z\u00f6ttek sz\u00e1ma.\n\u00a0\u00a0\u00a0\u00a0Elhunyt 187 beteg, k\u00f6zt\u00fck egy 19 \u00e9ves f\u00e9rfi, akit bakteri\u00e1lis, gomb\u00e1s eredet\u0171 gyullad\u00e1sos folyamat miatt kezeltek, fert\u0151z\u00e9se egy k\u00f3rh\u00e1zi ellen\u0151rz\u00e9sen der\u00fclt ki - f\u0171zte hozz\u00e1.\n\u00a0\u00a0\u00a0\u00a0M\u00fcller Cec\u00edlia kiemelte: nem cs\u00f6kken jelent\u0151sen, 7335 a k\u00f3rh\u00e1zban \u00e1polt koronav\u00edrusos betegek sz\u00e1ma, \u00e9s 564-en szorulnak g\u00e9pi l\u00e9legeztet\u00e9sre. Szavai szerint \"ez arra int minket, hogy nagyon \u00f3vatosak legy\u00fcnk\", a kar\u00e1csonyi forgatagban is figyelj\u00fcnk egym\u00e1sra, \"akad\u00e1lyozzunk meg minden lehet\u0151s\u00e9get\", amivel a v\u00edrust tov\u00e1bbadhatn\u00e1nk.\n\u00a0\u00a0\u00a0\u00a0\"A k\u00f6rnyezet\u00fcnkben sz\u00e1mos orsz\u00e1gban l\u00e1thatjuk, hogy a sz\u00e1mok ism\u00e9t er\u0151teljesen emelkednek, k\u00fcl\u00f6nb\u00f6z\u0151 \u00e1llamok z\u00e1r\u00e1sokat alkalmaznak - jegyezte meg. Hozz\u00e1tette, Magyarorsz\u00e1gon most egyfajta kiegyens\u00falyozott helyzetet tapasztalunk. Az orsz\u00e1gos tisztif\u0151orvos azt mondta, nem javasolja, hogy kar\u00e1csonykor \"nagyon nagy l\u00e9tsz\u00e1mban k\u00fcl\u00f6nb\u00f6z\u0151 h\u00e1ztart\u00e1sokb\u00f3l \u00f6sszegy\u0171ljenek\" az emberek. Jelezte: a kar\u00e1csonyra vonatkoz\u00f3 int\u00e9zked\u00e9seket Orb\u00e1n Viktor december 21-\u00e9n jelenti be.\n\u00a0\u00a0\u00a0\u00a0M\u00fcller Cec\u00edlia k\u00f6sz\u00f6netet mondott a Vakcinainfo.gov.hu oldalon eddig regisztr\u00e1lt 200 ezer embernek \u00e9s azoknak, akik a level\u00e9re v\u00e1laszolva postai \u00faton k\u00fcldt\u00e9k el ig\u00e9ny\u00fcket a koronav\u00edrus elleni olt\u00e1sra.\n\u00a0\u00a0\u00a0\u00a0A szakember fontosnak nevezte, hogy meg\u0151rizz\u00fck a bizalmat a v\u00e9d\u0151olt\u00e1sok ir\u00e1nt. A v\u00e9d\u0151olt\u00e1si rendszer a fert\u0151z\u0151 betegs\u00e9gek megel\u0151z\u00e9s\u00e9nek fontos eszk\u00f6ze, Magyarorsz\u00e1gon tizenk\u00e9t fert\u0151z\u0151 betegs\u00e9g ellen biztos\u00edt v\u00e9detts\u00e9get - emelte ki.\n\u00a0\u00a0\u00a0\u00a0A vil\u00e1g sikeresen v\u00e9dekezik a v\u00e9d\u0151olt\u00e1ssal megel\u0151zhet\u0151 fert\u0151z\u0151 megbeteged\u00e9sek ellen - jelentette ki. P\u00e9ldak\u00e9nt a gyermekb\u00e9nul\u00e1st eml\u00edtette, amelynek k\u00f3rokoz\u00f3ja jelen van ugyan Magyarorsz\u00e1gon is, de a v\u00e9detts\u00e9gnek k\u00f6sz\u00f6nhet\u0151en nem tal\u00e1l fog\u00e9kony szervezetet.\n\u00a0\u00a0\u00a0\u00a0A szomsz\u00e9dos orsz\u00e1gokban folyton felfelbukkan egy j\u00e1rv\u00e1ny, \"nem k\u00edv\u00e1natos\", hogy a koronav\u00edrus j\u00e1rv\u00e1ny mellett m\u00e9g egy-k\u00e9t m\u00e1sikat is kezelni kelljen, ez \"rendk\u00edv\u00fcli kih\u00edv\u00e1sokkal j\u00e1r\" az eg\u00e9szs\u00e9g\u00fcgynek \u00e9s a hat\u00f3s\u00e1goknak - k\u00f6z\u00f6lte.\n\u00a0\u00a0\u00a0\u00a0M\u00fcller Cec\u00edlia a koronav\u00edrus elleni vakcin\u00e1kr\u00f3l \u00fagy v\u00e9lte: a fejleszt\u00e9s\u00fck sz\u00e1mos kih\u00edv\u00e1st jelentett, a v\u00e9d\u0151olt\u00e1sok \"gazdag t\u00e1rh\u00e1za alakult ki\", j\u00f6v\u0151 \u00e9v elej\u00e9n sokf\u00e9le vakcin\u00e1val fogunk tal\u00e1lkozni Magyarorsz\u00e1gon is. Ezek k\u00f6z\u00f6tt lesznek \"el\u00f6lt\" \u00e1llapot\u00fa, megbeteged\u00e9st nem okoz\u00f3 v\u00edrust tartalmaz\u00f3 olt\u00f3anyagok, \u00e1rtalmatlan v\u00edrust felhaszn\u00e1l\u00f3 v\u00edrusvektor-vakcin\u00e1k, feh\u00e9rjealap\u00fa \u00e9s olyan nukleinsav alap\u00fa vakcin\u00e1k is, amelyek megtermeltetik a szervezettel azt az antig\u00e9nt, amelyre immunv\u00e1lasz alakul ki.\n\u00a0\u00a0\u00a0\u00a0Az a vakcina, amely az \u00fcnnepek k\u00f6z\u00f6tt meg\u00e9rkezik Magyarorsz\u00e1gra, az ut\u00f3bbi t\u00edpusba tartozik - mondta. Ez egy m\u00ednusz 70-80 Celsius fokos t\u00e1rol\u00e1st ig\u00e9nyl\u0151 vakcina, de a Pfizer c\u00e9g minden inform\u00e1ci\u00f3t a rendelkez\u00e9s\u00fcnkre bocs\u00e1tott. A v\u00e9d\u0151olt\u00e1s k\u00e9t r\u00e9szb\u0151l \u00e1ll, a m\u00e1sodikat az els\u0151 ut\u00e1n h\u00e1rom h\u00e9ttel kell beadni - k\u00f6z\u00f6lte.\n\u00a0\u00a0\u00a0\u00a0A v\u00e9d\u0151olt\u00e1ssal kapcsolatban hangs\u00falyozta: felk\u00e9sz\u00fcltek, kijel\u00f6lt\u00e9k az olt\u00f3pontokat, ahol el\u0151sz\u00f6r az eg\u00e9szs\u00e9g\u00fcgyi dolgoz\u00f3kat fogj\u00e1k oltani. Az els\u0151 ilyen hely a D\u00e9l-pesti Centrumk\u00f3rh\u00e1z.\n\u00a0\u00a0\u00a0\u00a0\"Pontos, prec\u00edz t\u00e1j\u00e9koztat\u00e1st adunk mindenkinek ahhoz, hogy meg tudja hozni a d\u00f6nt\u00e9s\u00e9t, \u00e9lhessen az olt\u00e1s lehet\u0151s\u00e9g\u00e9vel. Arra biztatok mindenkit: alak\u00edtsuk ki ezt a v\u00e9delmet, az eg\u00e9szs\u00e9g\u00fcgyi dolgoz\u00f3knak a frontvonalban els\u0151k\u00e9nt kell v\u00e9dett\u00e9 v\u00e1lniuk\" - hangoztatta M\u00fcller Cec\u00edlia. Jelezte: ahogy tov\u00e1bbi olt\u00f3anyag-sz\u00e1ll\u00edtm\u00e1nyok \u00e9rkeznek, folyamatosan rendelkez\u00e9sre bocs\u00e1tj\u00e1k \u0151ket, hogy \"mindenki el tudja \u00e9rni\".\n\u00a0\u00a0\u00a0\u00a0A tisztif\u0151orvos k\u00e9rd\u00e9sre v\u00e1laszolva elmondta, hogy a mosonmagyar\u00f3v\u00e1ri Karolina K\u00f3rh\u00e1z-Rendel\u0151int\u00e9zetben t\u00f6bb orvos \u00e9s eg\u00e9szs\u00e9g\u00fcgyi szakdolgoz\u00f3 koronav\u00edrus-fert\u0151z\u00f6tt lett, ez\u00e9rt \u00fagy hat\u00e1rozott, hogy gy\u00f3gyul\u00e1sukig az int\u00e9zm\u00e9ny \u00faj betegeit a gy\u0151ri Petz Alad\u00e1r Megyei Oktat\u00f3k\u00f3rh\u00e1z l\u00e1tja el.\n\nMTI 2020. december 18.\n\n"}]