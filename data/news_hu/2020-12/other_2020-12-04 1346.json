[{"date": "2020-12-04 13:46", "url": "https://koronavirus.gov.hu/cikkek/operativ-torzs-314-ember-szegte-meg-kijarasi-tilalom-szabalyait-csutortokon", "h1": "Operat\u00edv t\u00f6rzs: 314 ember szegte meg a kij\u00e1r\u00e1si tilalom szab\u00e1lyait cs\u00fct\u00f6rt\u00f6k\u00f6n", "body": "\nA kij\u00e1r\u00e1si tilalom, a k\u00f6zter\u00fcleti magatart\u00e1si szab\u00e1lyok \u00e9s a gy\u00fclekez\u00e9s tilalm\u00e1ra vonatkoz\u00f3 el\u0151\u00edr\u00e1sok betart\u00e1s\u00e1nak cs\u00fct\u00f6rt\u00f6ki ellen\u0151rz\u00e9sekor 314 emberrel szemben int\u00e9zkedtek a rend\u0151r\u00f6k - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese p\u00e9nteki online sajt\u00f3t\u00e1j\u00e9koztat\u00f3n.\n\n\n\u00a0\u00a0Kiss R\u00f3bert alezredes k\u00f6z\u00f6lte: a november 4-\u00e9n hat\u00e1lyba l\u00e9pett kij\u00e1r\u00e1si korl\u00e1toz\u00e1s, majd \"jogut\u00f3dja\", a kij\u00e1r\u00e1si tilalom megszeg\u00e9se miatt 9165 rend\u0151ri int\u00e9zked\u00e9s t\u00f6rt\u00e9nt m\u00e1r.\n\u00a0\u00a0\u00a0\u00a0Hozz\u00e1tette: a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt 296 emberrel szemben l\u00e9ptek fel a rend\u0151r\u00f6k cs\u00fct\u00f6rt\u00f6k\u00f6n, \u00edgy m\u00e1r 10 716-ra emelkedett az emiatt elrendelt int\u00e9zked\u00e9sek sz\u00e1ma.\n\u00a0\u00a0\u00a0\u00a0A rend\u0151r\u00f6k cs\u00fct\u00f6rt\u00f6k\u00f6n a t\u00edzezer lakos\u00fan\u00e1l nagyobb telep\u00fcl\u00e9sek \u00f6nkorm\u00e1nyzati rendeleteiben meghat\u00e1rozott maszkvisel\u00e9si k\u00f6telezetts\u00e9gek megszeg\u00e9se miatt 261 emberrel szemben l\u00e9ptek fel. K\u00f6z\u00fcl\u00fck 46 embert figyelmeztettek, 127 alkalommal helysz\u00edni b\u00edrs\u00e1got szabtak ki, \u00e9s 88 esetben szab\u00e1lys\u00e9rt\u00e9si feljelent\u00e9st tettek - ismertette az alezredes.\n\u00a0\u00a0\u00a0\u00a0Hozz\u00e1tette: a maszkvisel\u00e9si szab\u00e1lyok be nem tart\u00e1sa miatt cs\u00fct\u00f6rt\u00f6k\u00f6n a t\u00f6megk\u00f6zleked\u00e9si eszk\u00f6z\u00f6k\u00f6n \u00e9s azok v\u00e1rakoz\u00f3helyein 15 emberrel, m\u00edg kereskedelmi \u00fczletekben \u00e9s bev\u00e1s\u00e1rl\u00f3k\u00f6zpontokban 20 emberrel szemben int\u00e9zkedtek a rend\u0151r\u00f6k.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 544 rend\u0151ri int\u00e9zked\u00e9sre volt sz\u00fcks\u00e9g, ebb\u0151l 151 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 393-ban pedig az \u00fczletek korl\u00e1tozott nyitvatart\u00e1s\u00e1ra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0Egy kecskem\u00e9ti edz\u0151termet \u00e9s egy \u00fajpesti p\u00e9ks\u00e9get a szab\u00e1lyok be nem tart\u00e1sa miatt cs\u00fct\u00f6rt\u00f6k\u00f6n ideiglenesen 7-7 napra bez\u00e1rattak. El\u0151bbit az\u00e9rt, mert a tilt\u00e1s ellen\u00e9re nyitva volt, \u00e9s h\u00e1rman edzettek a helysz\u00ednen, az \u00fajpesti p\u00e9ks\u00e9get pedig szab\u00e1lytalan maszkhaszn\u00e1lat miatt. Eddig \u00f6sszesen 94 \u00fczletet, l\u00e9tes\u00edtm\u00e9nyt z\u00e1rattak be szab\u00e1lytalans\u00e1gok miatt.\n\u00a0\u00a0\u00a0\u00a0Cs\u00fct\u00f6rt\u00f6k\u00f6n is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 51 esetben l\u00e9ptek fel. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 6852 alkalommal int\u00e9zkedtek.\n\u00a0\u00a0\u00a0\u00a0Az elm\u00falt napon 20 673 alkalommal ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban l\u00e9v\u0151ket. Cs\u00fct\u00f6rt\u00f6k\u00f6n 8509 ilyen korl\u00e1toz\u00f3 int\u00e9zked\u00e9st rendeltek el, \u00edgy 53 238-an vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 4061-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat.\n\n\nMTI 2020. december 4.\n\u00a0\n\n"}]