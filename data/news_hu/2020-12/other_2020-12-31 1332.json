[{"date": "2020-12-31 13:32", "url": "https://koronavirus.gov.hu/cikkek/orszagos-tisztifoorvos-remenyteli-hogy-az-uj-evben-rendelkezesre-allnak-hatekony-vedooltasok", "h1": "Orsz\u00e1gos tisztif\u0151orvos: rem\u00e9nyteli, hogy az \u00faj \u00e9vben rendelkez\u00e9sre \u00e1llnak hat\u00e9kony v\u00e9d\u0151olt\u00e1sok", "body": "\nAz id\u00e9n ugyan az eg\u00e9sz \u00e9letet felforgatta a pand\u00e9mia, 2021-re viszont \u00fagy l\u00e9p\u00fcnk \u00e1t, hogy b\u00e1r m\u00e9g tart a\u00a0koronav\u00edrus-j\u00e1rv\u00e1ny, az \u00faj \u00e9vben m\u00e1r rendelkez\u00e9sre \u00e1llnak hat\u00e9kony v\u00e9d\u0151olt\u00e1sok - k\u00f6z\u00f6lte az orsz\u00e1gos tisztif\u0151orvos a\u00a0koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n cs\u00fct\u00f6rt\u00f6k\u00f6n.\n\n\nM\u00fcller Cec\u00edlia eml\u00e9keztetett: az \u00e9v utols\u00f3 napjaiban, \"szinte kar\u00e1csonyi aj\u00e1nd\u00e9kk\u00e9nt\" Magyarorsz\u00e1gra is meg\u00e9rkezett a hat\u00e9kony vakcina. A mostan\u00e1ig \u00e9rkezett \u00f6sszesen 80 ezer vakcin\u00e1b\u00f3l 21 olt\u00f3ponton zajlik az olt\u00e1sok bead\u00e1sa. 5110 eg\u00e9szs\u00e9g\u00fcgyi dolgoz\u00f3 m\u00e1r megkapta az els\u0151 v\u00e9d\u0151olt\u00e1st - k\u00f6z\u00f6lte.\n\u00a0\u00a0\u00a0\u00a0Az orsz\u00e1gos tisztif\u0151orvos szerint a vakcinasz\u00e1ll\u00edtm\u00e1nyok \u00e9rkez\u00e9se hat\u00e9kony l\u00e9p\u00e9st jelent a j\u00e1rv\u00e1ny elleni v\u00e9dekez\u00e9sben. \"Ezzel emberi \u00e9leteket fogunk tudni menteni\" - fogalmazott. Elmondta, j\u00f6v\u0151re a legnagyobb kih\u00edv\u00e1s a v\u00e9d\u0151olt\u00e1sok bead\u00e1s\u00e1nak megszervez\u00e9se lesz. Sokan jelentkeztek el\u0151zetesen olt\u00e1sra, igyekeznek m\u00e1r 2021 els\u0151 negyed\u00e9v\u00e9ben min\u00e9l t\u00f6bbeket beoltani, \"mert ez a k\u00f6vetkez\u0151 megold\u00e1s a j\u00e1rv\u00e1nykezel\u00e9sben\" - h\u00fazta al\u00e1.\n\u00a0\u00a0\u00a0\u00a0Ugyanakkor felh\u00edvta a figyelmet arra, hogy \"nem d\u0151lhet\u00fcnk h\u00e1tra, mert a pand\u00e9mia tov\u00e1bbra is zajlik\". Az elm\u00falt 24 \u00f3r\u00e1ban 2971-gyel emelkedett az azonos\u00edtott fert\u0151z\u00f6ttek sz\u00e1ma \u00e9s 108-an elhunytak. 5856 fert\u0151z\u00f6ttet \u00e1polnak k\u00f3rh\u00e1zban, k\u00f6z\u00fcl\u00fck 402-en m\u00e9g mindig l\u00e9legeztet\u00e9sre szorulnak.\n\u00a0\u00a0\u00a0\u00a0Minden koroszt\u00e1ly \u00e9rintett lehet - mondta, de megjegyezte, tov\u00e1bbra is els\u0151sorban az id\u0151sek, illetve a kr\u00f3nikus betegs\u00e9gben szenved\u0151k halnak meg a fert\u0151z\u00e9s k\u00f6vetkezt\u00e9ben. Az elm\u00falt napon elhunytak k\u00f6z\u00f6tt 51 \u00e9ves volt a legfiatalabb \u00e9s 99 \u00e9ves a legid\u0151sebb.\n\u00a0\u00a0\u00a0\u00a0Kiemelte: a 2020-as \u00e9v szinte eg\u00e9sz\u00e9ben a j\u00e1rv\u00e1ny kezel\u00e9s\u00e9r\u0151l, a pand\u00e9mi\u00e1r\u00f3l sz\u00f3lt. A\u00a0koronav\u00edrus-j\u00e1rv\u00e1ny mindenki \u00e9let\u00e9t megv\u00e1ltoztatta, \"kicsit felforgatta\", \u00e1trendez\u0151dtek a viszonyok, a t\u00e1rsadalmi \u00e9let, a gazdas\u00e1g. \"T\u00f6bben elvesztett\u00fck szeretteinket, ismer\u0151seinket\" - mondta M\u00fcller Cec\u00edlia, aki mindenki fel\u00e9 r\u00e9szv\u00e9t\u00e9t fejezte ki.\n\u00a0\u00a0\u00a0\u00a0Ugyanakkor azt mondta: az elm\u00falt napok bizakod\u00e1sra is okot adnak, mivel az akt\u00edv fert\u0151z\u00f6ttek sz\u00e1ma cs\u00f6kkent, a gy\u00f3gyultak sz\u00e1ma pedig emelkedett. M\u00e1r t\u00f6bb mint 150 ezren meggy\u00f3gyultak a fert\u0151z\u00e9sb\u0151l.\n\u00a0\u00a0\u00a0\u00a0Felh\u00edvta a figyelmet arra is, hogy este 8 \u00f3r\u00e1ig van m\u00e9g lehet\u0151s\u00e9g online id\u0151pontfoglal\u00e1sra az \u00f3vodai \u00e9s iskolai dolgoz\u00f3k sz\u00e1m\u00e1ra a szombaton \u00e9s vas\u00e1rnap 7 \u00e9s 19 \u00f3ra k\u00f6z\u00f6tt, az orsz\u00e1g 99 helysz\u00edn\u00e9n biztos\u00edtott gyorstesztel\u00e9sre. A regisztr\u00e1ci\u00f3s c\u00edm megtal\u00e1lhat\u00f3 a koronavirus.gov.hu \u00e9s az oktatas.hu oldalon is - k\u00f6z\u00f6lte.\n\u00a0\u00a0\u00a0\u00a0Az orsz\u00e1gos tisztif\u0151orvos mindenkit\u0151l azt k\u00e9rte: \"b\u00edzzanak a vakcin\u00e1ban\". \u00d6r\u00f6m\u00e9t fejezte ki, hogy a vakcinainfo.gov.hu oldalon, valamint lev\u00e9lben is sokan jelentkeztek a v\u00e9d\u0151olt\u00e1sra. Azt mondta: c\u00e9ljuk, hogy m\u00e1r az els\u0151 negyed\u00e9vben, ahogy \u00e9rkeznek a vakcinasz\u00e1ll\u00edtm\u00e1nyok, min\u00e9l t\u00f6bb embert beolthassanak.\n\u00a0\u00a0\u00a0\u00a0Elmondta, hogy a jelenlegi 21-r\u0151l, j\u00f6v\u0151 h\u00e9tf\u0151n 25-re b\u0151v\u00edtik az olt\u00f3pontok sz\u00e1m\u00e1t. Az olt\u00e1si terv szerint az eg\u00e9szs\u00e9g\u00fcgyi dolgoz\u00f3k ut\u00e1n a szoci\u00e1lis int\u00e9zm\u00e9nyek dolgoz\u00f3i \u00e9s lak\u00f3i k\u00f6vetkeznek, majd a kr\u00f3nikus betegs\u00e9gben szenved\u0151k, ut\u00e1n pedig a kritikus infrastrukt\u00fara ter\u00fclete k\u00f6vetkezik.\n\u00a0\u00a0\u00a0\u00a0A tisztif\u0151orvos jelezte: a v\u00e9d\u0151olt\u00e1s v\u00e1ltozatlanul \u00f6nk\u00e9ntes. Ezzel egy\u00fctt az emberekt\u0151l azt k\u00e9rte: seg\u00edts\u00e9k ezt az \u00f3ri\u00e1si feladatot, a v\u00e9d\u0151olt\u00e1sok lehet\u0151 legr\u00f6videbb id\u0151n bel\u00fcl, legsz\u00e9lesebb k\u00f6rben val\u00f3 bead\u00e1s\u00e1t.\n\u00a0\u00a0\u00a0\u00a0A v\u00e9d\u0151olt\u00e1sok bead\u00e1s\u00e1val, az olt\u00e1si tervvel kapcsolatban t\u00f6bb k\u00e9rd\u00e9st is kapott a tisztif\u0151orvos. Ezekre v\u00e1laszul elmondta: az olt\u00e1si tervnek megfelel\u0151en az els\u0151 vonalban feladatot ell\u00e1t\u00f3 eg\u00e9szs\u00e9g\u00fcgyben dolgoz\u00f3kkal kezdt\u00e9k az olt\u00e1st. Els\u0151 k\u00f6rben k\u00f6r\u00fclbel\u00fcl 30 sz\u00e1zal\u00e9kuk jelentkezett az olt\u00e1sra, de az\u00f3ta sz\u00e1muk egyre n\u00f6vekszik. Ha azt l\u00e1tj\u00e1k, hogy az eg\u00e9szs\u00e9g\u00fcgyben m\u00e1r cs\u00f6kkent az ig\u00e9ny, akkor tudj\u00e1k megkezdeni a szoci\u00e1lis int\u00e9zm\u00e9nyek dolgoz\u00f3inak \u00e9s lak\u00f3inak olt\u00e1s\u00e1t. Kiemelte: az olt\u00e1si rend dinamikusan b\u0151v\u00fcl. A be\u00e9rkez\u0151 olt\u00f3anyag-mennyis\u00e9gt\u0151l f\u00fcgg\u0151en tudj\u00e1k b\u0151v\u00edteni az olt\u00e1s lehet\u0151s\u00e9g\u00e9t a tov\u00e1bbi ter\u00fcleteken.\n\u00a0\u00a0\u00a0\u00a0M\u00fcller Cec\u00edlia a szilveszter napj\u00e1n tartott sajt\u00f3t\u00e1j\u00e9koztat\u00f3n \u00fagy fogalmazott: a k\u00f6sz\u00f6net az els\u0151. Azt mondta: akik a j\u00e1rv\u00e1ny elleni v\u00e9dekez\u00e9sben eg\u00e9sz \u00e9vben \"a g\u00e1takon \u00e1lltak\", rendk\u00edv\u00fcli teljes\u00edtm\u00e9nyt ny\u00fajtottak. K\u00f6sz\u00f6netet mondott az eg\u00e9szs\u00e9g\u00fcgyben, a szoci\u00e1lis szf\u00e9r\u00e1ban, a k\u00f6zigazgat\u00e1sban dolgoz\u00f3knak, a katon\u00e1knak, valamint a Nemzeti N\u00e9peg\u00e9szs\u00e9g\u00fcgyi K\u00f6zpont laboros \u00e9s k\u00f6zigazgat\u00e1si munkat\u00e1rsainak, akik eg\u00e9sz \u00e9vben mellette \u00e1lltak. K\u00f6sz\u00f6net\u00e9t fejezte ki tov\u00e1bb\u00e1 a m\u00e9di\u00e1nak, amely folyamatosan seg\u00edtette a hiteles inform\u00e1ci\u00f3k k\u00f6zvet\u00edt\u00e9s\u00e9t, tov\u00e1bb\u00e1 mindenkinek, aki a szab\u00e1lyok betart\u00e1s\u00e1val seg\u00edtette a j\u00e1rv\u00e1ny elleni v\u00e9dekez\u00e9st.\n\u00a0\u00a0\u00a0\u00a0Az orsz\u00e1gos tisztif\u0151orvos megk\u00f6sz\u00f6nte mindenki t\u00e1mogat\u00e1s\u00e1t. Rem\u00e9ny\u00e9t fejezte ki, hogy \"a tudom\u00e1ny, a tud\u00f3sokon, a bizony\u00edt\u00e9kokon alapul\u00f3 orvosl\u00e1s gy\u0151z, a j\u00f3zan \u00e9sz gy\u0151z a sok-sok elt\u00e9vedt inform\u00e1ci\u00f3 k\u00f6z\u00f6tt\" \u00e9s mindenkinek, \u00e1ldott, b\u00e9k\u00e9s, \"Covid-mentes, Covid-szeg\u00e9ny\" \u00faj \u00e9vet k\u00edv\u00e1nt.\n\nMTI 2020. december 31.\n\n"}]