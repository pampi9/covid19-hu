[{"date": "2020-12-11 14:57", "url": "https://koronavirus.gov.hu/cikkek/pilisvorosvaron-tesztel-szurobusz", "h1": "Pilisv\u00f6r\u00f6sv\u00e1ron is tesztel a sz\u0171r\u0151busz", "body": "\nP\u00e9nteken Pilisv\u00f6r\u00f6sv\u00e1ron teszteli a\u00a0koronav\u00edrus-gyan\u00fas eseteket a Nemzeti N\u00e9peg\u00e9szs\u00e9g\u00fcgyi K\u00f6zpont egyik sz\u0171r\u0151busza.\n\n\nVit\u00e1lyos Eszter, az Emberi Er\u0151forr\u00e1sok Miniszt\u00e9rium\u00e1nak (Emmi) eur\u00f3pai uni\u00f3s fejleszt\u00e9spolitik\u00e1\u00e9rt felel\u0151s \u00e1llamtitk\u00e1ra a sz\u0171r\u0151\u00e1llom\u00e1s mellett megtartott sajt\u00f3t\u00e1j\u00e9koztat\u00f3n elmondta: szerettek volna seg\u00edteni a Pilis-Dunakanyar t\u00e9rs\u00e9g\u00e9ben \u00e9l\u0151 t\u00f6bb mint sz\u00e1zezer embernek, hogy miel\u0151bb felismerhet\u0151 legyen a betegs\u00e9g\u00fck, ez\u00e9rt k\u00e9rte az Orsz\u00e1gos Ment\u0151szolg\u00e1latot (OMSZ), hogy k\u00e9t v\u00e1rosban, Pilisv\u00f6r\u00f6sv\u00e1ron \u00e9s Szentendr\u00e9n is v\u00e9gezzenek mobil sz\u0171r\u00e9st.\n\u00a0\u00a0\u00a0\u00a0Csat\u00f3 G\u00e1bor, az (OMSZ) f\u0151igazgat\u00f3ja ismertette: a j\u00e1rv\u00e1ny kezdete \u00f3ta t\u00f6bb mint f\u00e9lmilli\u00f3 mintav\u00e9telt v\u00e9geztek a ment\u0151szolg\u00e1lat munkat\u00e1rsai, \u00e9s t\u00f6bb mint 400 mintav\u00e9telez\u0151 egys\u00e9get mozgatnak minden nap. A tesztel\u00e9st jelenleg az NNK seg\u00edts\u00e9g\u00e9vel \u00e9s orvostanhallgat\u00f3k bevon\u00e1s\u00e1val v\u00e9gzik. Hozz\u00e1tette: a mintav\u00e9tel nem helyettes\u00edti a felel\u0151s gondolkod\u00e1st, fontos, hogy akinek t\u00fcnete van, izol\u00e1lja mag\u00e1t a k\u00f6rnyezet\u00e9t\u0151l.\n\u00a0\u00a0\u00a0\u00a0Bert\u00f3kn\u00e9 Tam\u00e1s Ren\u00e1ta, a Nemzeti N\u00e9peg\u00e9szs\u00e9g\u00fcgyi K\u00f6zpont f\u0151oszt\u00e1lyvezet\u0151je kiemelte: a sz\u0171r\u0151buszos vizsg\u00e1latot csak h\u00e1ziorvosi beutal\u00f3val lehet ig\u00e9nybe venni. A vizsg\u00e1lathoz a p\u00e1cienseknek nem kell kisz\u00e1llniuk az aut\u00f3b\u00f3l. El\u0151sz\u00f6r gyorstesztet v\u00e9geznek, ha az negat\u00edv, akkor a sz\u0171r\u0151busz k\u00f6zel\u00e9ben l\u00e9v\u0151 ment\u0151aut\u00f3ban elv\u00e9geznek egy PCR-tesztet is. K\u00f6z\u00f6lte: a sz\u0171r\u0151buszok egy h\u00f3nap alatt csaknem 20 ezer mint\u00e1t vettek, \u00e9s a gyorstesztek 30-40 sz\u00e1zal\u00e9ka lett pozit\u00edv.\n\u00a0\u00a0\u00a0\u00a0Gy\u0151rfi P\u00e1l, az OMSZ sz\u00f3viv\u0151je az MTI-nek elmondta: folyamatosan figyelik a be\u00e9rkez\u0151 ig\u00e9nyeket, \u00e9s ahhoz igaz\u00edtj\u00e1k a kapacit\u00e1saikat. Pilisv\u00f6r\u00f6sv\u00e1rr\u00f3l \u00e9s k\u00f6rny\u00e9k\u00e9r\u0151l sok mintav\u00e9teli k\u00e9r\u00e9s \u00e9rkezett, ez\u00e9rt indokolt volt az egynapos sz\u0171r\u00e9si akci\u00f3, \u00e9s ha a k\u00e9s\u0151bbiekben ig\u00e9ny lesz r\u00e1, a busz visszat\u00e9r a v\u00e1rosba.\n\nMTI 2020. december 11.\n\n"}]