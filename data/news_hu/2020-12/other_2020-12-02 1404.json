[{"date": "2020-12-02 14:04", "url": "https://koronavirus.gov.hu/cikkek/operativ-torzs-kedden-267-emberrel-szemben-intezkedtek-rendorok-szabalytalan-maszkviseles", "h1": "Operat\u00edv t\u00f6rzs: kedden 267 emberrel szemben int\u00e9zkedtek a rend\u0151r\u00f6k szab\u00e1lytalan maszkvisel\u00e9s miatt", "body": "\nA maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt 267 emberrel szemben int\u00e9zkedtek a rend\u0151r\u00f6k kedden - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a szerdai online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes elmondta: a v\u00e9delmi int\u00e9zked\u00e9sekr\u0151l sz\u00f3l\u00f3 korm\u00e1nyrendelet szeptember 21-ei hat\u00e1lyba l\u00e9p\u00e9se \u00f3ta \u00f6sszesen m\u00e1r 10 177 rend\u0151ri int\u00e9zked\u00e9s t\u00f6rt\u00e9nt a maszkvisel\u00e9s figyelmen k\u00edv\u00fcl hagy\u00e1sa miatt.\n\u00a0\u00a0\u00a0\u00a0A rend\u0151r\u00f6k kedden a t\u00edzezer lakos\u00fan\u00e1l nagyobb telep\u00fcl\u00e9sek \u00f6nkorm\u00e1nyzati rendeleteiben meghat\u00e1rozott maszkvisel\u00e9si k\u00f6telezetts\u00e9geinek megszeg\u00e9se miatt kedden 235 emberrel szemben l\u00e9ptek fel. K\u00f6z\u00fcl\u00fck 38 embert figyelmeztettek, 131 alkalommal helysz\u00edni b\u00edrs\u00e1got szabtak ki, \u00e9s 66 esetben szab\u00e1lys\u00e9rt\u00e9si feljelent\u00e9st tettek - ismertette az alezredes.\n\u00a0\u00a0\u00a0\u00a0Hozz\u00e1tette: a maszkvisel\u00e9si szab\u00e1lyok be nem tart\u00e1sa miatt kedden a t\u00f6megk\u00f6zleked\u00e9si eszk\u00f6z\u00f6k\u00f6n \u00e9s azok v\u00e1rakoz\u00f3helyein 11 emberrel, m\u00edg a kereskedelmi \u00fczletekben \u00e9s bev\u00e1s\u00e1rl\u00f3k\u00f6zpontokban 21 emberrel szemben int\u00e9zkedtek a rend\u0151r\u00f6k.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 524 rend\u0151ri int\u00e9zked\u00e9sre volt sz\u00fcks\u00e9g, ebb\u0151l 145 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 379-ben pedig az \u00fczletek korl\u00e1tozott nyitvatart\u00e1s\u00e1ra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0A kij\u00e1r\u00e1si tilalom szab\u00e1lyait 268-an szegt\u00e9k meg, ketten pedig azt a szab\u00e1lyt nem tartott\u00e1k be, hogy a kuty\u00e1t csak a lak\u00f3hely 500 m\u00e9teres k\u00f6rzet\u00e9ben lehet a tilalom idej\u00e9n s\u00e9t\u00e1ltatni. A kij\u00e1r\u00e1si korl\u00e1toz\u00e1s november 4-\u00e9t\u0151l, a kij\u00e1r\u00e1si tilalom november 11-\u00e9t\u0151l van hat\u00e1lyban. November 4-\u00e9t\u0151l a rend\u0151r\u00f6knek 8608 szab\u00e1lyszeg\u0151vel szemben kellett int\u00e9zkedni\u00fck.\n\n\u00a0\u00a0\u00a0\u00a0Kedden is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 71 esetben l\u00e9ptek fel. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 6752 alkalommal int\u00e9zkedtek.\n\u00a0\u00a0\u00a0\u00a0Az elm\u00falt napon 19 859 alkalommal ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban l\u00e9v\u0151ket. Kedden 7029 ilyen korl\u00e1toz\u00f3 int\u00e9zked\u00e9st rendeltek el, \u00edgy 44 318-an vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 3389-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, hogy betartj\u00e1k-e a karant\u00e9nszab\u00e1lyokat.\n\u00a0\u00a0\u00a0\u00a0Arra a felvet\u00e9sre, hogy sok siket \u00e9s nagyothall\u00f3 embernek neh\u00e9zs\u00e9get okoz a maszkhord\u00e1s a jelel\u00e9ssel t\u00f6rt\u00e9n\u0151 kommunik\u00e1ci\u00f3ban, mivel annak r\u00e9sze a sz\u00e1jr\u00f3l olvas\u00e1s is, az alezredes azt mondta: a rend\u0151ri ellen\u0151rz\u00e9sekkor minden esetben m\u00e9lt\u00e1nyosan fognak elj\u00e1rni. Felh\u00edvta ugyanakkor a figyelmet arra, hogy a maszkvisel\u00e9s k\u00f6telezetts\u00e9g\u00e9t az emberek testi \u00e9ps\u00e9ge, eg\u00e9szs\u00e9ge \u00e9rdek\u00e9ben \u00edrt\u00e1k el\u0151.\n\u00a0\u00a0\u00a0\u00a0Ugyancsak k\u00e9rd\u00e9sre v\u00e1laszolva elmondta: a napi fogyaszt\u00e1si cikkeket \u00e1rus\u00edt\u00f3 \u00fczletek vagyon\u0151rei, biztons\u00e1gi \u0151rei \u00e9s hi\u00e1nyukban a kiszolg\u00e1l\u00f3 is jogosult arra, hogy elk\u00e9rje az id\u0151sek s\u00e1vj\u00e1ban v\u00e1s\u00e1rolni sz\u00e1nd\u00e9koz\u00f3t\u00f3l a szem\u00e9lyi igazolv\u00e1ny\u00e1t annak \u00e9rdek\u00e9ben, hogy megbizonyosodjon az \u00e9letkor\u00e1r\u00f3l. Ha erre a vev\u0151 nem hajland\u00f3, az \u0151r megtagadhatja az \u00fczletbe bel\u00e9p\u00e9st, az elad\u00f3 pedig a kiszolg\u00e1l\u00e1st.\n\nMTI 2020. december 2.\n\n"}]