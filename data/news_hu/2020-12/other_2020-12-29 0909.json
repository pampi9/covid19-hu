[{"date": "2020-12-29 09:09", "url": "https://koronavirus.gov.hu/cikkek/szlavik-jok-tapasztalatok-az-oltoanyaggal-kapcsolatban", "h1": "Szl\u00e1vik: j\u00f3k a tapasztalatok az olt\u00f3anyaggal kapcsolatban", "body": "\nJ\u00f3k a tapasztalatok a koronav\u00edrus elleni olt\u00f3anyaggal, \u00e9s biztat\u00f3 az is, hogy cs\u00f6kken az \u00faj fert\u0151z\u00f6ttek sz\u00e1ma - foglalta \u00f6ssze a j\u00e1rv\u00e1ny\u00fcgyi helyzetet a D\u00e9l-pesti Centrumk\u00f3rh\u00e1z Orsz\u00e1gos Hematol\u00f3giai \u00e9s Infektol\u00f3giai Int\u00e9zet\u00e9nek oszt\u00e1lyvezet\u0151 f\u0151orvosa a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban kedden.\n\n\nSzl\u00e1vik J\u00e1nos \u00f6r\u00f6mtelinek nevezte, hogy cs\u00f6kken a k\u00f3rh\u00e1zban fekv\u0151 betegek sz\u00e1ma, valamint azt, hogy egyre t\u00f6bb gy\u00f3gyult van, de figyelmeztetett: az eddigi tapasztalatok is mutattak hull\u00e1mz\u00f3 adatokat. A tendencia pozit\u00edv, de a szennyv\u00edzadatok alapj\u00e1n n\u00e9h\u00e1ny v\u00e1rosban m\u00e9g mindig stagn\u00e1l vagy emelkedik a koronav\u00edrus koncentr\u00e1ci\u00f3ja - jelezte.\n\u00a0\u00a0\u00a0\u00a0Kit\u00e9rt arra is, hogy \u00fagy t\u0171nik, a leg\u00fajabban felismert v\u00edrusmut\u00e1ci\u00f3k gyorsabban terjednek, viszont nem s\u00falyosabbak, mint a kor\u00e1bbiak. A f\u0151orvos szerint minden orsz\u00e1gban el kell kezdeni a t\u00f6meges olt\u00e1sokat, \u00e9s ez megakad\u00e1lyozza majd az \u00faj mut\u00e1ci\u00f3k elterjed\u00e9s\u00e9t.\n\u00a0\u00a0\u00a0\u00a0Szl\u00e1vik J\u00e1nos kiemelte: a mut\u00e1ci\u00f3kat \u00e9szlel\u0151 orsz\u00e1gok tud\u00f3sai azt mondj\u00e1k, hogy a jelenlegi olt\u00e1sok nagy val\u00f3sz\u00edn\u0171s\u00e9ggel az \u00fajfajta mut\u00e1ci\u00f3k ellen is hat\u00e9konyak lesznek. Az olt\u00e1sok ugyanis a v\u00edrus t\u00f6bb pontja ellen ir\u00e1nyulnak harcba, \u00edgy ha csak egy-egy helyen t\u00f6rt\u00e9nik v\u00e1ltoz\u00e1s a v\u00edrusban, az olt\u00f3anyagok hat\u00e9konyak a jelenleg ismert mut\u00e1ci\u00f3k ellen is - magyar\u00e1zta.\n\u00a0\u00a0\u00a0\u00a0Hangs\u00falyozta: Magyarorsz\u00e1gon j\u00f3k a tapasztalatok az olt\u00f3anyaggal, nem \u00e9szlelnek semmilyen s\u00falyos mell\u00e9khat\u00e1st, lelkesek az eg\u00e9szs\u00e9g\u00fcgyi dolgoz\u00f3k is. Hozz\u00e1tette: a program az olt\u00e1si rend szerint halad, ahogy egyre t\u00f6bb \u00e9s t\u00f6bb olt\u00e1s \u00e9rkezik, m\u00e9g t\u00f6bb olt\u00f3pontot \u00e1ll\u00edtanak majd fel. Ha gyorsan be tudj\u00e1k oltani a magyarok 50-60 sz\u00e1zal\u00e9k\u00e1t, akkor legy\u0151zik a j\u00e1rv\u00e1nyt - jelentette ki a f\u0151orvos.\n\u00a0\u00a0\u00a0\u00a0Szl\u00e1vik J\u00e1nos az olt\u00e1shoz sz\u00fcks\u00e9ges infrastrukt\u00far\u00e1r\u00f3l elmondta: a korszer\u0171 olt\u00e1sokn\u00e1l m\u00ednusz 20 vagy ak\u00e1r m\u00ednusz 70 fokos t\u00e1rol\u00e1s sz\u00fcks\u00e9ges, de ha a vakcina kiker\u00fcl ebb\u0151l a k\u00f6rnyezetb\u0151l, h\u0171t\u0151szekr\u00e9nyben is eltarthat\u00f3 \u00f6t napig. Az \u00faj technol\u00f3gia komolyabb h\u0171t\u00e9st ig\u00e9nyel, mint a kor\u00e1bbi olt\u00f3anyagok, viszont forradalmi \u00faj\u00edt\u00e1snak sz\u00e1m\u00edt, ami m\u00e1s fert\u0151z\u0151 vagy ak\u00e1r daganatos betegs\u00e9gek ellen is rem\u00e9nyt jelent - tette hozz\u00e1.\n\u00a0\u00a0\u00a0\u00a0A f\u0151orvos szerint ha meg\u00e9rkezik az a mennyis\u00e9g, amelyet Magyarorsz\u00e1g t\u00f6bb gy\u00e1rt\u00f3n\u00e1l is lek\u00f6t\u00f6tt, akkor a lakoss\u00e1g 60-70 sz\u00e1zal\u00e9ka be tudja oltatni mag\u00e1t. Szl\u00e1vik J\u00e1nos \u00fagy fogalmazott: b\u00edzik benne, hogy a j\u00f6v\u0151re kialakul a ny\u00e1jimmunit\u00e1s.\n\u00a0\u00a0\u00a0\u00a0Megjegyezte azonban, hogy a v\u00edrus val\u00f3sz\u00edn\u0171leg nem t\u0171nik el azonnal, de sokkal kevesebb ember ker\u00fcl majd k\u00f3rh\u00e1zba, intenz\u00edv oszt\u00e1lyra. Arr\u00f3l is besz\u00e9lt: az influenz\u00e1hoz hasonl\u00f3an az olt\u00e1s ellen\u00e9re is lehet olyan, hogy valaki elkapja a koronav\u00edrust, viszont n\u00e1la nem jelentkeznek majd s\u00falyos t\u00fcnetek. Az ar\u00e1nyuk pedig olyan csek\u00e9ly lesz, hogy m\u00e9g akkor sem nevezhet\u0151 jelent\u0151s j\u00e1rv\u00e1ny\u00fcgyi t\u00e9nyez\u0151nek, ha egy beoltott ember is k\u00e9pes lehet tov\u00e1bbadni a v\u00edrust - tette hozz\u00e1.\nMTI 2020. december 29.\n\n"}]