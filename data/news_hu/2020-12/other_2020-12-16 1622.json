[{"date": "2020-12-16 16:22", "url": "https://koronavirus.gov.hu/cikkek/szentendren-tesztel-szurobusz", "h1": "Szentendr\u00e9n tesztel a sz\u0171r\u0151busz", "body": "\nSzentendr\u00e9n teszteli a koronav\u00edrus-gyan\u00fas eseteket szerd\u00e1n egy mobil mintav\u00e9telez\u0151 \u00e1llom\u00e1s. A 9 \u00e9s 16 \u00f3ra k\u00f6z\u00f6tt zajl\u00f3 sz\u0171r\u00e9sek a v\u00e1ros egyik j\u00f3l megk\u00f6zel\u00edthet\u0151 nagy parkol\u00f3j\u00e1ban t\u00f6rt\u00e9nnek.\n\n\nVit\u00e1lyos Eszter, az Emberi Er\u0151forr\u00e1sok Miniszt\u00e9rium\u00e1nak (Emmi) eur\u00f3pai uni\u00f3s fejleszt\u00e9spolitik\u00e1\u00e9rt felel\u0151s \u00e1llamtitk\u00e1ra a sz\u0171r\u0151\u00e1llom\u00e1s mellett tartott sajt\u00f3t\u00e1j\u00e9koztat\u00f3n felid\u00e9zte, hogy a tavaszi els\u0151 hull\u00e1m idej\u00e9n a korm\u00e1ny felk\u00e9sz\u00edtette az eg\u00e9szs\u00e9g\u00fcgyet, beszerezte a v\u00e9dekez\u00e9shez \u00e9s gy\u00f3gy\u00edt\u00e1shoz sz\u00fcks\u00e9ges eszk\u00f6z\u00f6ket, \u00e9s felk\u00e9sz\u00fclt az \u0151szi m\u00e1sodik hull\u00e1mra.\n\u00a0\u00a0\u00a0\u00a0Az \u00e1llamtitk\u00e1r k\u00f6sz\u00f6net\u00e9t fejezte ki Csat\u00f3 G\u00e1bornak, az Orsz\u00e1gos Ment\u0151szolg\u00e1lat (OMSZ) f\u0151igazgat\u00f3j\u00e1nak \u00e9s Surj\u00e1n Orsolya helyettes orsz\u00e1gos tisztif\u0151orvosnak, hogy megkeres\u00e9s\u00e9re a Pilis-Dunakanyar t\u00e9rs\u00e9gben is megjelenhettek a sz\u0171r\u0151buszok, valamint F\u00fcl\u00f6p Zsolt (T\u00e1rsas\u00e1g az \u00c9lhet\u0151 Szentendr\u00e9\u00e9rt Egyes\u00fclet) polg\u00e1rmesternek az egy\u00fcttm\u0171k\u00f6d\u00e9s\u00e9rt, a szentendrei helysz\u00edn \u00e9s a felt\u00e9telek biztos\u00edt\u00e1s\u00e1\u00e9rt.\n\u00a0\u00a0\u00a0\u00a0Az \u00e1llamtitk\u00e1r kiemelte: fontos, hogy a koronav\u00edrus t\u00fcneteit \u00e9szlel\u0151k min\u00e9l hamarabb bizonyoss\u00e1got szerezzenek. Besz\u00e9lt arr\u00f3l is, hogy nagy az egy\u00e9ni felel\u0151ss\u00e9g, \u00e9s amennyiben t\u00fcneteket \u00e9szlel valaki mag\u00e1n, ne menjen k\u00f6z\u00f6ss\u00e9gbe.\n\u00a0\u00a0\u00a0\u00a0Csat\u00f3 G\u00e1bor, az OMSZ f\u0151igazgat\u00f3ja elmondta, hogy eddig 70 ezer fert\u0151z\u00e9sgyan\u00fas vagy pozit\u00edv beteget sz\u00e1ll\u00edtottak k\u00f3rh\u00e1zba, l\u00e1ttak el, t\u00f6bb mint f\u00e9lmilli\u00f3 mintav\u00e9telt v\u00e9geztek. A t\u00f6bb mint 500 ezer mintav\u00e9telhez naponta mintegy 400 egys\u00e9get mozgatnak az orsz\u00e1gban, \u00e9s t\u00f6bb mint 70 statikus mintav\u00e9teli pontra v\u00e1rj\u00e1k azokat az enyhe t\u00fcneteket mutat\u00f3 embereket, akik oda tudnak menni g\u00e9pj\u00e1rm\u0171vel vagy egy\u00e9b k\u00f6zleked\u00e9si eszk\u00f6zzel a h\u00e1ziorvos rendel\u00e9s\u00e9re.\n\u00a0\u00a0\u00a0\u00a0Surj\u00e1n Orsolya hangs\u00falyozta: a h\u00e1ziorvos felkeres\u00e9se ut\u00e1n, az \u0151 beutal\u00e1s\u00e1val lehet a mintav\u00e9teli pontokra \u00e9rkezni. A helyettes orsz\u00e1gos tisztif\u0151orvos kifejezete k\u00f6sz\u00f6net\u00e9t a lakoss\u00e1gnak \u00e9s k\u00fcl\u00f6n\u00f6sen a szentendreieknek a fegyelmezetts\u00e9g\u00e9rt, amellyel a\u00a0sz\u0171r\u00e9seken r\u00e9szt vesznek. Elmondta: sok pozit\u00edv visszajelz\u00e9s \u00e9rkezik a munkat\u00e1rsakhoz, \u00e9s azt tapasztalj\u00e1k, hogy a lakoss\u00e1g h\u00e1l\u00e1s a lehet\u0151s\u00e9g\u00e9rt, hogy a korm\u00e1ny ilyen m\u00f3don n\u00f6velte a mintav\u00e9teli lehet\u0151s\u00e9geket. Surj\u00e1n Orsolya arra k\u00e9rte a lakoss\u00e1got, hogy aki rosszul \u00e9rzi mag\u00e1t, keresse fel a h\u00e1ziorvos\u00e1t, illetve az \u00fcgyeletet, \u00e9s k\u00e9rje a mintav\u00e9telt.\n\u00a0\u00a0\u00a0\u00a0F\u00fcl\u00f6p Zsolt polg\u00e1rmester azt k\u00e9rte, hogy a korm\u00e1nyzat, ahogy eddig, minden lehet\u0151s\u00e9get biztos\u00edtson a\u00a0sz\u0171r\u00e9sre, illetve b\u0151v\u00edts\u00e9k azon k\u00f6zszolg\u00e1latban dolgoz\u00f3k k\u00f6r\u00e9t, akiket sz\u0171rni lehet. P\u00e9ldak\u00e9nt eml\u00edtette a h\u00e1zigondoz\u00e1sban, a hajl\u00e9ktalanell\u00e1t\u00e1sban dolgoz\u00f3kat.\n\u00a0\u00a0\u00a0\u00a0Besz\u00e9lt arr\u00f3l is, hogy az \u00f6nkorm\u00e1nyzat minden lehet\u0151s\u00e9g\u00e9t, anyagi \u00e9s emberi er\u0151forr\u00e1s\u00e1t biztos\u00edtja a\u00a0sz\u0171r\u00e9shez, a v\u00e9dekez\u00e9shez.\n\nMTI 2020. december 16.\n\n"}]