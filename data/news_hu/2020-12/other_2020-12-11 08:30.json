[{"date": "2020-12-11 08:30", "url": "https://koronavirus.gov.hu/cikkek/eu-csucs-orban-megkuzdottunk-jogainkert-visszautasitottuk-mindazt-ami-nem-elfogadhato", "h1": "EU-cs\u00facs - Orb\u00e1n: megk\u00fczd\u00f6tt\u00fcnk a jogaink\u00e9rt, visszautas\u00edtottuk mindazt, ami nem elfogadhat\u00f3 nemzeteink sz\u00e1m\u00e1ra", "body": "\nMegk\u00fczd\u00f6tt\u00fcnk a jogaink\u00e9rt, visszautas\u00edtottuk a zsarol\u00e1st \u00e9s mindazt, ami nem elfogadhat\u00f3 nemzeteink sz\u00e1m\u00e1ra, a vita ugyanis nem csak a jog\u00e1llamis\u00e1gi mechanizmus k\u00f6r\u00fcl folyt, t\u00e9tje az Eur\u00f3pai Uni\u00f3 j\u00f6v\u0151je volt - jelentette ki Orb\u00e1n Viktor minisztereln\u00f6k Br\u00fcsszelben cs\u00fct\u00f6rt\u00f6k\u00f6n.\n\n\nA Lengyelorsz\u00e1g br\u00fcsszeli uni\u00f3s k\u00e9pviselet\u00e9n Mateusz Morawiecki lengyel minisztereln\u00f6kkel k\u00f6z\u00f6sen tartott sajt\u00f3t\u00e1j\u00e9koztat\u00f3j\u00e1n a korm\u00e1nyf\u0151 azt k\u00f6vet\u0151en nyilatkozott, hogy az Eur\u00f3pai Tan\u00e1cs cs\u00facs\u00e9rtekezlet\u00e9n meg\u00e1llapod\u00e1s sz\u00fcletett az uni\u00f3 hossz\u00fat\u00e1v\u00fa k\u00f6lts\u00e9gvet\u00e9s\u00e9r\u0151l \u00e9s a hozz\u00e1 kapcsol\u00f3d\u00f3 helyre\u00e1ll\u00edt\u00e1si csomagr\u00f3l.\n\u00a0 \u00a0A korm\u00e1nyf\u0151 nyilatkozat\u00e1ban hangs\u00falyozta, az el\u00e9rt eredm\u00e9nyeknek nagyobb horizontja van, m\u00e9gpedig az Eur\u00f3pai Uni\u00f3 egys\u00e9g\u00e9nek megv\u00e9d\u00e9se. A meg\u00e1llapod\u00e1s j\u00f3 eredm\u00e9nyt jelent Eur\u00f3pa j\u00f6v\u0151je szempontj\u00e1b\u00f3l, ugyanis nyilv\u00e1nval\u00f3v\u00e1 v\u00e1lt, hogy az Eur\u00f3pai Uni\u00f3 csak nemzetek k\u00f6z\u00f6ss\u00e9gk\u00e9nt tud m\u0171k\u00f6dni - emelte ki\u00a0Orb\u00e1n\u00a0Viktor.\n\u00a0\u00a0\u00a0\u00a0Szavai szerint a vita nem csak a jog\u00e1llamis\u00e1gi mechanizmus k\u00f6r\u00fcl folyt, t\u00e9tje az Eur\u00f3pai Uni\u00f3 j\u00f6v\u0151je volt. A meg\u00e1llapod\u00e1s egy\u00e9rtelm\u0171v\u00e9 tette azt is, hogy az Eur\u00f3pai Uni\u00f3 a nemzetek \u00e9s az \u00e1llamok k\u00f6z\u00f6ss\u00e9g\u00e9t \u00e9s sz\u00f6vets\u00e9g\u00e9t jelenti.\n\"Elv\u00e9gezt\u00fck a feladatunkat legjobb tud\u00e1sunk szerint, most a nemzeti palamentek feladata, hogy megvitass\u00e1k \u00e9s elfogadj\u00e1k azt, amit el\u00e9rt\u00fcnk\" - fogalmazott.\n\u00a0\u00a0\u00a0\u00a0Al\u00e1h\u00fazta, a meg\u00e1llapod\u00e1s az eur\u00f3pai szerz\u0151d\u00e9sek v\u00e9delm\u00e9t jelenti, a mechanizmust nem lehet politika c\u00e9lokra haszn\u00e1lni. Kiemelte annak jelent\u0151s\u00e9g\u00e9t is, hogy a cs\u00fct\u00f6rt\u00f6k\u00f6n el\u00e9rt meg\u00e1llapod\u00e1st csak a tag\u00e1llami vezet\u0151k egyhang\u00fas\u00e1ga mellett lehet megv\u00e1ltoztatni.\nElmondta, azt is, hogy a v\u00e9t\u00f3 nem a politikai t\u00f6rekv\u00e9sek kifejez\u00e9s\u00e9nek eszk\u00f6ze, hanem az eur\u00f3pai szerz\u0151d\u00e9sekben r\u00f6gz\u00edtett t\u00f6rv\u00e9nyes \u00e9s jogos eszk\u00f6z.\u00a0Orb\u00e1n\u00a0Viktor azt is k\u00f6z\u00f6lte, Magyarorsz\u00e1g \u00e9lni fog azzal a jog\u00e1val, hogy a jog\u00e1llamis\u00e1gi mechanizmusr\u00f3l sz\u00f3l\u00f3 rendeletet az Eur\u00f3pai Uni\u00f3 B\u00edr\u00f3s\u00e1ga el\u00e9 viszi annak meg\u00e1llap\u00edt\u00e1s\u00e1ra, hogy \u00f6sszef\u00e9r-e az uni\u00f3s joggal.\n\u00a0\u00a0\u00a0\u00a0\"Szeretem az orsz\u00e1gomat, szeretem a n\u00e9p\u00e9t, s ha b\u00e1rmilyen eredm\u00e9nyt \u00e9r\u00fcnk el, az csak annak k\u00f6sz\u00f6nhet\u0151, hogy motiv\u00e1ltak vagyunk \u00e9s c\u00e9ltudatosak\" - fogalmazott.\nA magyar egy nagyszer\u0171 n\u00e9p, amely meg\u00e9rdemli, hogy tisztess\u00e9gesen b\u00e1njanak vele - tette hozz\u00e1\u00a0Orb\u00e1n\u00a0Viktor.\n\nMateusz Morawiecki az el\u00e9rt eredm\u00e9nyr\u0151l azt mondta, az a visegr\u00e1di n\u00e9gyek (Magyarorsz\u00e1g, Lengyelorsz\u00e1g, Csehorsz\u00e1g \u00e9s Szlov\u00e1kia) k\u00f6z\u00f6s munk\u00e1j\u00e1t dics\u00e9ri, \u00e9s a lojalit\u00e1s egy\u00e9rtelm\u0171 jelz\u00e9s\u00e9t k\u00fcldi a visegr\u00e1diak mellett minden eur\u00f3pai partner sz\u00e1m\u00e1ra.\n\u00a0\u00a0\u00a0\u00a0Kiemelte, a meg\u00e1llapod\u00e1s er\u0151sebb jogi garanci\u00e1kat biztos\u00edt a jog\u00e1llamis\u00e1gi mechanizmust illet\u0151en, mint a javaslat k\u00e9t h\u00e9ttel ezel\u0151tti v\u00e1ltozata a neh\u00e9z \u00e9s fesz\u00fclts\u00e9ggel terhelt t\u00e1rgyal\u00e1sokat megel\u0151z\u0151en.\n\u00a0\u00a0\u00a0\u00a0A lengyel minisztereln\u00f6k meger\u0151s\u00edtette, Lengyelorsz\u00e1g k\u00f6veti Magyarorsz\u00e1got a tekintetben, hogy az uni\u00f3s b\u00edr\u00f3s\u00e1g v\u00e9lem\u00e9ny\u00e9t k\u00e9ri a mechanizmus eur\u00f3pai szerz\u0151d\u00e9ssekkel val\u00f3 \u00f6sszef\u00e9rhet\u0151s\u00e9g\u00e9t illet\u0151en. K\u00f6z\u00f6lte, hogy m\u00e9g nem d\u00f6nt\u00f6tt\u00e9k el, hogy a keresetett k\u00fcl\u00f6n, vagy egy\u00fctt ny\u00fajtja-e be a k\u00e9t orsz\u00e1g.\n\u00a0\u00a0\u00a0\u00a0\"Jogunk van ehhez, \u00edgy fogunk tenni\" - tette hozz\u00e1 Morawiecki.\n\nA cs\u00fct\u00f6rt\u00f6k\u00f6n kezd\u0151d\u00f6tt, k\u00e9tnaposra tervezett uni\u00f3s cs\u00facstal\u00e1lkoz\u00f3n meg\u00e1llapod\u00e1s sz\u00fcletett az Eur\u00f3pai Uni\u00f3 k\u00f6vetkez\u0151 t\u00f6bb\u00e9ves k\u00f6lts\u00e9gvet\u00e9sr\u0151l, a koronav\u00edrus-j\u00e1rv\u00e1ny ut\u00e1ni helyre\u00e1ll\u00edt\u00e1si alapr\u00f3l, valamint az uni\u00f3s kifizet\u00e9sekhez k\u00f6t\u00f6tt jog\u00e1llamis\u00e1gi mechanizmusr\u00f3l.\n\u00a0\u00a0\u00a0\u00a0Inform\u00e1ci\u00f3k szerint a huszonh\u00e9t tagorsz\u00e1g vezet\u0151i \u00e1ltal elfogadott meg\u00e1llapod\u00e1s a rendelethez olyan z\u00e1rad\u00e9kot csatol, amely szerint az uni\u00f3s p\u00e9nzek fel\u00fcgyelet\u00e9t szolg\u00e1l\u00f3 jog\u00e1llamis\u00e1gi mechanizmus csak akkor lesz elind\u00edthat\u00f3, ha egy tag\u00e1llam int\u00e9zked\u00e9sei az Eur\u00f3pai Uni\u00f3 p\u00e9nz\u00fcgyi \u00e9rdekeit s\u00e9rtik. Ez azt jelenti, hogy a mechanizmust nem lehet politikai c\u00e9lokra haszn\u00e1lni.\n\nMTI 2020. december 10., cs\u00fct\u00f6rt\u00f6k 23:10\n\u00a0\n\n"}]