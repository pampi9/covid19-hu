[{"date": "2020-12-04 09:39", "url": "https://koronavirus.gov.hu/cikkek/kormanyhivatal-bkk-tovabbra-sem-hajtott-vegre-erdemi-jaratsuritest", "h1": "Korm\u00e1nyhivatal: a BKK tov\u00e1bbra sem hajtott v\u00e9gre \u00e9rdemi j\u00e1rats\u0171r\u00edt\u00e9st", "body": "\nA f\u0151v\u00e1ros korm\u00e1nyhivatal meg\u00edt\u00e9l\u00e9se szerint a Budapesti K\u00f6zleked\u00e9si K\u00f6zpont (BKK) tov\u00e1bbra sem hajtott v\u00e9gre \u00e9rdemi j\u00e1rats\u0171r\u00edt\u00e9st.\n\n\nA korm\u00e1nyhivatal az MTI-hez p\u00e9nteken eljuttatott k\u00f6zlem\u00e9ny\u00e9ben eml\u00e9keztetett: a korm\u00e1ny d\u00f6nt\u00e9se \u00e9rtelm\u00e9ben a koronav\u00edrus-j\u00e1rv\u00e1ny elleni v\u00e9dekez\u00e9s r\u00e9szek\u00e9nt, a fert\u0151z\u00e9s k\u00f6z\u00f6ss\u00e9gi terjed\u00e9s\u00e9nek f\u00e9kez\u00e9s\u00e9\u00e9rt a BKK-nak november 5-ig kellett volna megk\u00fcldenie a j\u00e1rats\u0171r\u00edt\u00e9si terv\u00e9t.\nHozz\u00e1tett\u00e9k: a BKK a korm\u00e1nyhivatal t\u00f6bbsz\u00f6ri felsz\u00f3l\u00edt\u00e1sa ut\u00e1n, negyedik alkalommal sem ny\u00fajtott be elfogadhat\u00f3 beadv\u00e1nyt a j\u00e1rats\u0171r\u00edt\u00e9sre, a tervben ugyanis olyan inform\u00e1ci\u00f3k szerepelnek, amelyeket a BKK szakmailag nem t\u00e1masztott al\u00e1.\nA korm\u00e1nyhivatal szerint a BKK \u00e1ltal k\u00f6z\u00f6lt adatokb\u00f3l l\u00e1tszik, hogy vonalainak mind\u00f6ssze kilenc sz\u00e1zal\u00e9k\u00e1n t\u00f6rt\u00e9nt j\u00e1rats\u0171r\u00edt\u00e9s, \u00e9s azok m\u00e9rt\u00e9ke is rendk\u00edv\u00fcl alacsony. Tov\u00e1bb\u00e1 az is kider\u00fclt a harmadik felsz\u00f3l\u00edt\u00e1sra megk\u00fcld\u00f6tt r\u00e9szletes adatokb\u00f3l, hogy a d\u00e9lel\u0151tti \u00e9s a d\u00e9lut\u00e1ni cs\u00facsban v\u00e9grehajtott j\u00e1rats\u0171r\u00edt\u00e9sek jelent\u0151s r\u00e9sze nem a legnagyobb kihaszn\u00e1lts\u00e1g\u00fa vonalakon val\u00f3sult meg, csup\u00e1n a kev\u00e9sb\u00e9 zs\u00fafolt j\u00e1ratokat \u00e9rinti - f\u0171zt\u00e9k hozz\u00e1.\n\"A korm\u00e1nyhivatal ism\u00e9t felsz\u00f3l\u00edtotta a BKK-t, hogy szakmailag t\u00e1massza al\u00e1 int\u00e9zked\u00e9seit, \u00e9s \u00e9rt\u00e9kelhet\u0151 j\u00e1rats\u0171r\u00edt\u00e9si tervet ny\u00fajtson be\" - \u00e1ll a k\u00f6zlem\u00e9nyben.\n\nMTI 2020. december 4.\n\u00a0\n\n"}]