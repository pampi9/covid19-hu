[{"date": "2020-12-23 14:28", "url": "https://koronavirus.gov.hu/cikkek/operativ-torzs-276-emberrel-szemben-intezkedtek-rendorok-szabalytalan-maszkviseles-miatt", "h1": "Operat\u00edv t\u00f6rzs: 276 emberrel szemben int\u00e9zkedtek a rend\u0151r\u00f6k szab\u00e1lytalan maszkvisel\u00e9s miatt", "body": "\nA maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt kedden 276 emberrel szemben int\u00e9zkedtek a rend\u0151r\u00f6k - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese online sajt\u00f3t\u00e1j\u00e9koztat\u00f3n szerd\u00e1n.\n\n\nKiss R\u00f3bert k\u00f6z\u00f6lte: a v\u00e9delmi int\u00e9zked\u00e9sekr\u0151l sz\u00f3l\u00f3 korm\u00e1nyrendelet szeptember 21-ei hat\u00e1lyba l\u00e9p\u00e9se \u00f3ta 15 408 rend\u0151ri fell\u00e9p\u00e9s t\u00f6rt\u00e9nt szab\u00e1lytalan maszkvisel\u00e9s miatt.\n\u00a0\u00a0\u00a0\u00a0A keddi maszkvisel\u00e9ssel kapcsolatos int\u00e9zked\u00e9sek k\u00f6z\u00fcl 248 a t\u00edzezern\u00e9l t\u00f6bb lakos\u00fa telep\u00fcl\u00e9sek \u00f6nkorm\u00e1nyzati rendeleteiben meghat\u00e1rozott maszkvisel\u00e9si k\u00f6telezetts\u00e9gek be nem tart\u00e1sa miatt t\u00f6rt\u00e9nt - ismertette. Hozz\u00e1tette: a rend\u0151r\u00f6k k\u00f6z\u00fcl\u00fck 106 embert figyelmeztettek, 84 alkalommal helysz\u00edni b\u00edrs\u00e1got szabtak ki \u00e9s 58 feljelent\u00e9st tettek.\n\u00a0\u00a0\u00a0\u00a0Emellett a t\u00f6megk\u00f6zleked\u00e9si eszk\u00f6z\u00f6k\u00f6n \u00e9s meg\u00e1ll\u00f3helyeken kedden 10, m\u00edg \u00fczletekben \u00e9s bev\u00e1s\u00e1rl\u00f3k\u00f6zpontokban 18 emberrel szemben int\u00e9zkedtek a rend\u0151r\u00f6k a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt - k\u00f6z\u00f6lte az operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese.\n\u00a0\u00a0\u00a0\u00a0Kiss R\u00f3bert kit\u00e9rt arra is, hogy a kereskedelmi \u00fczletekre, a vend\u00e9gl\u00e1t\u00f3helyekre, a sz\u00e1ll\u00e1shelyekre, valamint a szabadid\u0151s l\u00e9tes\u00edtm\u00e9nyekre vonatkoz\u00f3 korl\u00e1toz\u00f3 int\u00e9zked\u00e9sek megszeg\u00e9se eddig 653 rend\u0151ri fell\u00e9p\u00e9st vont maga ut\u00e1n. Ebb\u0151l 172 az \u00fczemeltet\u0151 vagy a tulajdonos szab\u00e1lyszeg\u00e9s\u00e9vel, 481 az \u00fczletek, l\u00e9tes\u00edtm\u00e9nyek nyitvatart\u00e1s\u00e1val \u00e9s az \u00fczletben tart\u00f3zkod\u00e1s tilalm\u00e1val volt \u00f6sszef\u00fcgg\u00e9sben.\n\u00a0\u00a0\u00a0\u00a0A kij\u00e1r\u00e1si tilalmat kedden 381-an szegt\u00e9k meg, a november 4-\u00e9t\u0151l hat\u00e1lyos kij\u00e1r\u00e1si korl\u00e1toz\u00e1s, valamint a november 11-\u00e9t\u0151l hat\u00e1lyos kij\u00e1r\u00e1si tilalom \u00f3ta a rend\u0151r\u00f6knek 16 113 szab\u00e1lyszeg\u0151vel szemben kellett int\u00e9zkedni\u00fck - jegyezte meg.\n\u00a0\u00a0\u00a0\u00a0Kiss R\u00f3bert sz\u00f3lt arr\u00f3l, hogy a Magyarorsz\u00e1gon \u00e1tutaz\u00f3k ellen\u0151rz\u00e9sekor a rend\u0151r\u00f6k kedden 155 emberrel szemben l\u00e9ptek fel, a beutaz\u00e1si korl\u00e1toz\u00e1sokr\u00f3l sz\u00f3l\u00f3 jogszab\u00e1ly szeptember 1-jei hat\u00e1lyba l\u00e9p\u00e9se \u00f3ta 8513 \u00e1tutaz\u00f3val szemben int\u00e9zkedtek.\n\u00a0\u00a0\u00a0\u00a0Jelezte: kedden a rend\u0151r\u00f6k 11 099 alkalommal ellen\u0151rizt\u00e9k szem\u00e9lyesen a h\u00e1zi karant\u00e9nban l\u00e9v\u0151ket, 3719 ilyen korl\u00e1toz\u00f3 int\u00e9zked\u00e9st rendeltek el, \u00edgy most 29 316 ember j\u00e1rv\u00e1ny\u00fcgyi megfigyel\u00e9se, elk\u00fcl\u00f6n\u00edt\u00e9se van hat\u00e1lyban, az online ellen\u0151rz\u00e9sre fejlesztett mobilalkalmaz\u00e1st 3926-an haszn\u00e1lj\u00e1k.\n\u00a0\u00a0\u00a0\u00a0Az \u00fcgyeleti k\u00f6zpont vezet\u0151helyettese k\u00e9rd\u00e9sre v\u00e1laszolva elmondta, hogy b\u00e1r a szentest\u00e9re vonatkoz\u00f3 v\u00e9delmi int\u00e9zked\u00e9s december 24-\u00e9n 20 \u00f3ra \u00e9s 25-\u00e9n 5 \u00f3ra k\u00f6z\u00f6tt felment\u00e9st ad a kij\u00e1r\u00e1si tilalom al\u00f3l, a korm\u00e1nyrendelet nem \u00e9rinti a k\u00f6zter\u00fcleti magatart\u00e1si szab\u00e1lyokat, azaz a csoportosul\u00e1s \u00e9s a gy\u00fclekez\u00e9s tilalma erre az id\u0151re is \u00e9rv\u00e9nyben marad.\n\u00a0\u00a0\u00a0\u00a0Kiss R\u00f3bert k\u00f6z\u00f6lte, hogy az operat\u00edv t\u00f6rzs legk\u00f6zelebb december 28-\u00e1n tart online sajt\u00f3t\u00e1j\u00e9koztat\u00f3t.\n\n\nMTI 2020. december 23.\n\n"}]