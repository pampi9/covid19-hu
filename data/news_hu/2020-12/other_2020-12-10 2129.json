[{"date": "2020-12-10 21:29", "url": "https://koronavirus.gov.hu/cikkek/orban-megvedtuk-magyarok-penzet", "h1": "Orb\u00e1n: megv\u00e9dt\u00fck a magyarok p\u00e9nz\u00e9t!", "body": "\n\"Gy\u0151z\u00f6tt a j\u00f3zan \u00e9sz. Megv\u00e9dt\u00fck a magyarok p\u00e9nz\u00e9t!\" - jelentette ki Orb\u00e1n Viktor minisztereln\u00f6k cs\u00fct\u00f6rt\u00f6k este Facebook-oldal\u00e1n.\n\n\nA Br\u00fcsszelben tart\u00f3zkod\u00f3 korm\u00e1nyf\u0151 vide\u00f3j\u00e1ban elmondta: megvolt az utols\u00f3 k\u00f6r a magyar deleg\u00e1ci\u00f3 termeiben. \u00d6sszej\u00f6ttek azok a minisztereln\u00f6k\u00f6k, akik a v\u00e9gs\u0151 d\u00f6nt\u00e9st meghozt\u00e1k. \"Lefutottuk az utols\u00f3 k\u00f6rt is\" - fogalmazott, hozz\u00e1t\u00e9ve: megvan a megegyez\u00e9s.\n\u00a0\u00a0\u00a0\u00a0A Facebook-ra felt\u00f6lt\u00f6tt vide\u00f3ban l\u00e1that\u00f3, ahogy Orb\u00e1n Viktor, Mateusz Morawiecki lengyel minisztereln\u00f6k, Angela Merkel n\u00e9met kancell\u00e1r, Emmanuel Macron francia eln\u00f6k, Mark Rutte holland korm\u00e1nyf\u0151 \u00e9s Charles Michel, az Eur\u00f3pai Tan\u00e1cs eln\u00f6ke egyeztetnek.\n\u00a0\u00a0\u00a0\u00a0Orb\u00e1n Viktor azt mondta: \"mindenki az utols\u00f3 lapj\u00e1t is kij\u00e1tszotta, minden t\u00e9tet megtett, az \u00edt\u00e9let megsz\u00fcletett\". \u00dagy \u00e9rt\u00e9kelt: \"a legvisszafogottabban is azt kell mondjam, hogy gy\u0151z\u00f6tt a j\u00f3zan \u00e9sz\".\n\n\u00a0\u00a0\u00a0\u00a0\"Gy\u0151zt\u00fcnk, mert neh\u00e9z id\u0151kben, mint a j\u00e1rv\u00e1ny, a gazdas\u00e1gi v\u00e1ls\u00e1g, nincs ideje annak, hogy most folytassunk le olyan ideol\u00f3giai, politikai vit\u00e1kat, amik h\u00e1tr\u00e1ltatnak benn\u00fcnket a cselekv\u00e9sben\" - jelentette ki, hozz\u00e1t\u00e9ve: \"gy\u0151z\u00f6tt a j\u00f3zan \u00e9sz\", mert v\u00e9g\u00fcl is Eur\u00f3pa egys\u00e9g\u00e9t ezzel a d\u00f6nt\u00e9ssel siker\u00fclt meg\u0151rizni.\n\u00a0\u00a0\u00a0\u00a0Ugyanakkor - mint kiemelte - mindenki tudat\u00e1ban van annak, hogy most egy szakasz z\u00e1rult csak le. Vannak az asztalon olyan javaslatok, amelyek nem fognak tetszeni sz\u00e1mos tag\u00e1llamnak, p\u00e9ld\u00e1ul a magyaroknak sem - mondta a korm\u00e1nyf\u0151, p\u00e9ldak\u00e9nt eml\u00edtve a migr\u00e1ci\u00f3t \u00e9s a csal\u00e1dellenes Br\u00fcsszel \u00e1ltal eltervezett int\u00e9zked\u00e9seket.\n\u00a0\u00a0\u00a0\u00a0\"Lesz m\u00e9g baj b\u0151ven, de ma h\u00e1rom dolgot mindenk\u00e9ppen el\u00e9rt\u00fcnk\" - hangs\u00falyozta.\n\u00a0\u00a0\u00a0\u00a0\"Megv\u00e9dt\u00fck az eur\u00f3pai alkotm\u00e1nyt, nem engedt\u00fck, hogy azt megker\u00fclj\u00e9k. Elh\u00e1r\u00edtottuk azt a vesz\u00e9lyt, hogy k\u00f6lts\u00e9gvet\u00e9si eszk\u00f6z\u00f6kkel r\u00e1k\u00e9nyszer\u00edtsenek a magyarokra olyan d\u00f6nt\u00e9seket, amiket mi nem akarunk meghozni \u00e9s nem akarunk elfogadni. \u00c9s v\u00e9g\u00fcl megv\u00e9dt\u00fck a magyarok p\u00e9nz\u00e9t, amely a k\u00f6vetkez\u0151 \u00e9vek gazdas\u00e1gi fejl\u0151d\u00e9s\u00e9n\u00e9l j\u00f3l j\u00f6n majd\" - fejtette ki Orb\u00e1n Viktor.\n\u00a0\u00a0\u00a0\u00a0\"Sz\u00e9p est\u00e9nk volt\" - mondta a minisztereln\u00f6k, megjegyezve: be lehet h\u0171teni a pezsg\u0151t.\n\n\nMTI 2020. december 10.\n\n"}]