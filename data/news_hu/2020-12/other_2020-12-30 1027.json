[{"date": "2020-12-30 10:27", "url": "https://koronavirus.gov.hu/cikkek/tallai-andras-az-adokedvezmenyek-reven-soha-nem-latott-osszeg-marad-csaladoknal", "h1": "T\u00e1llai Andr\u00e1s: az ad\u00f3kedvezm\u00e9nyek r\u00e9v\u00e9n soha nem l\u00e1tott \u00f6sszeg marad a csal\u00e1dokn\u00e1l", "body": "\nA korm\u00e1ny csal\u00e1dt\u00e1mogat\u00f3 politik\u00e1j\u00e1t a koronav\u00edrus-v\u00e1ls\u00e1g sem tudta fel\u00fcl\u00edrni, sz\u00e1mos, a csal\u00e1dokat seg\u00edt\u0151, a vil\u00e1gj\u00e1rv\u00e1ny k\u00e1ros hat\u00e1sait m\u00e9rs\u00e9kl\u0151, \u00faj szab\u00e1lyt vezetett be, mik\u00f6zben a kor\u00e1bban meghozott int\u00e9zked\u00e9sek is tov\u00e1bb\u00e9lnek - t\u00e1j\u00e9koztatta az MTI-t T\u00e1llai Andr\u00e1s, a P\u00e9nz\u00fcgyminiszt\u00e9rium parlamenti \u00e1llamtitk\u00e1ra.\n\n\nA csal\u00e1di ad\u00f3kedvezm\u00e9ny \u00faj szab\u00e1lyrendszer\u00e9t r\u00f6gt\u00f6n a 2010-es korm\u00e1nyv\u00e1lt\u00e1s ut\u00e1n fogadta el a t\u00f6rv\u00e9nyhoz\u00e1s, \u00e9s m\u00edg 2010-ben csup\u00e1n 12 milli\u00e1rd forintnyi kedvezm\u00e9nyben r\u00e9szes\u00fcltek a sz\u00fcl\u0151k, addig id\u00e9n a csal\u00e1dokn\u00e1l hagyott \u00f6sszeg el\u00e9ri a 360 milli\u00e1rd forintot - \u00f6sszegezte T\u00e1llai Andr\u00e1s.\n\u00a0\u00a0\u00a0\u00a0Az elm\u00falt \u00e9vekben folyamatosan b\u0151v\u00fclt a gyermeket nevel\u0151 sz\u00fcl\u0151knek j\u00e1r\u00f3 ad\u00f3- \u00e9s j\u00e1rul\u00e9kkedvezm\u00e9nyek k\u00f6re, \u00f6sszege; olyannyira, hogy j\u00f6v\u0151re hagyja az \u00e1llam az eddigi legnagyobb \u00f6sszeget a csal\u00e1dokn\u00e1l - nyomat\u00e9kos\u00edtotta az \u00e1llamtitk\u00e1r. A P\u00e9nz\u00fcgyminiszt\u00e9rium sz\u00e1m\u00edt\u00e1sai szerint 2021-ben v\u00e1rhat\u00f3an \u00f6sszess\u00e9g\u00e9ben csaknem 380 milli\u00e1rd forint marad t\u00f6bb mint egymilli\u00f3 sz\u00fcl\u0151n\u00e9l - tette hozz\u00e1.\n\u00a0\u00a0\u00a0\u00a0Id\u00e9n k\u00e9t \u00fajabb elemmel b\u0151v\u00fclt a csal\u00e1di kedvezm\u00e9nyek k\u00f6re. Janu\u00e1r 1-t\u0151l egyetlen fill\u00e9r szem\u00e9lyi j\u00f6vedelemad\u00f3t (szja) sem kell fizetni\u00fck a keres\u0151 tev\u00e9kenys\u00e9gb\u0151l sz\u00e1rmaz\u00f3 j\u00f6vedelm\u00fck ut\u00e1n azoknak a n\u0151knek, akiknek n\u00e9gy vagy t\u00f6bb gyermek\u00fck van. A rendelkez\u00e9sek anyagi elismer\u00e9st - \u00e9vente \u00f6sszess\u00e9g\u00e9ben t\u00f6bb mint h\u00faszmilli\u00e1rd forintot - adnak mintegy 45 ezer nagycsal\u00e1dos any\u00e1nak. A m\u00e1sik idei \u00faj\u00edt\u00e1s 2020. j\u00falius elsej\u00e9n l\u00e9pett \u00e9letbe, amelynek r\u00e9v\u00e9n m\u00e1sf\u00e9l sz\u00e1zal\u00e9kkal n\u0151tt a sz\u00fcl\u0151kn\u00e9l hagyhat\u00f3 \u00f6sszeg, \u00e9s t\u00f6bb t\u00edzezer alacsonyabb kereset\u0171 sz\u00fcl\u0151 viheti haza \u00edgy a teljes munkab\u00e9r\u00e9t ad\u00f3mentesen. Az \u00faj j\u00e1rul\u00e9kt\u00f6rv\u00e9ny rendelkez\u00e9se szerint - magyar\u00e1zta T\u00e1llai Andr\u00e1s - j\u00falius elsej\u00e9n a n\u00e9gy j\u00e1rul\u00e9k eggy\u00e9 olvadt, az \u00edgy l\u00e9trej\u00f6v\u0151 18,5 sz\u00e1zal\u00e9kos m\u00e9rt\u00e9k\u0171 t\u00e1rsadalombiztos\u00edt\u00e1si j\u00e1rul\u00e9k teljes \u00f6sszeg\u00e9b\u0151l le lehet vonni a csal\u00e1di kedvezm\u00e9nyt. Az \u00e1llamtitk\u00e1r felid\u00e9zte, hogy ez a kedvezm\u00e9ny 2020. j\u00fanius 30-ig nem j\u00e1rt a sz\u00fcl\u0151knek, hiszen a 1,5 sz\u00e1zal\u00e9kos m\u00e9rt\u00e9k\u0171 \u00fagynevezett munkaer\u0151piaci j\u00e1rul\u00e9k eset\u00e9n nem lehetett ig\u00e9nybe venni semmilyen ad\u00f3kedvezm\u00e9nyt.\n\u00a0\u00a0\u00a0\u00a0Az ad\u00f3kedvezm\u00e9nyek mellett a koronav\u00edrus-v\u00e1ls\u00e1g idej\u00e9n is sz\u00e1mos csal\u00e1dokat seg\u00edt\u0151 int\u00e9zked\u00e9st vezetett be a korm\u00e1ny - hangs\u00falyozta T\u00e1llai Andr\u00e1s. Az elm\u00falt id\u0151szakban bevezetett kedvezm\u00e9nyek k\u00f6z\u00fcl kiemelte, hogy a hitelmorat\u00f3riumnak k\u00f6sz\u00f6nhet\u0151en k\u00f6zel m\u00e1sf\u00e9l \u00e9vig, 2021. j\u00fanius 30-ig nem kell t\u00f6rleszteni a hiteleket. A felsorol\u00e1st folytatva elmondta, hogy mintegy 60 ezer sz\u00fcl\u0151t seg\u00edtett a kisgyermekes csal\u00e1doknak sz\u00f3l\u00f3 kedvezm\u00e9ny, amely a vesz\u00e9lyhelyzet alatt lej\u00e1r\u00f3 gyes-, gyet- \u00e9s gyed-jogosults\u00e1gokat hosszabb\u00edtotta meg, \u00e9s mindezek mellett sz\u00e1mos elemmel b\u0151v\u00fcltek a gyermekes csal\u00e1doknak j\u00e1r\u00f3 otthonteremt\u00e9si kedvezm\u00e9nyek is.\n\u00a0\u00a0\u00a0\u00a0Felid\u00e9zte, hogy a 2008-ban kezd\u0151d\u0151 kr\u00edzis idej\u00e9n a Gyurcs\u00e1ny-Bajnai korm\u00e1ny m\u00e1sk\u00e9pp reag\u00e1lt, lakoss\u00e1gi megszor\u00edt\u00e1sokat, ingatlanad\u00f3t vezetett be, a gyes h\u00e1rom\u00e9ves id\u0151szak\u00e1t egy \u00e9vvel cs\u00f6kkentette. A mostani korm\u00e1ny k\u00f6nny\u00edt\u00e9sek bevezet\u00e9s\u00e9vel, a csal\u00e1dok anyagi lehet\u0151s\u00e9geinek t\u00e1g\u00edt\u00e1s\u00e1val igyekszik cs\u00f6kkenteni a v\u00e1ls\u00e1g k\u00e1ros t\u00e1rsadalmi hat\u00e1sait - sz\u00f6gezte le T\u00e1llai Andr\u00e1s. Hozz\u00e1tette, hogy r\u00e1ad\u00e1sul a csal\u00e1dokat is megbecs\u00fcli, hiszen csak az ad\u00f3kedvezm\u00e9nyek r\u00e9v\u00e9n 2011 \u00e9s 2021 k\u00f6z\u00f6tt k\u00f6zel 3000 milli\u00e1rd forintot hagyott a csal\u00e1dokn\u00e1l, a legkevesebbet (180 milli\u00e1rdot) 2011-ben, de ez is a tizen\u00f6tsz\u00f6r\u00f6se annak a 12 milli\u00e1rdnak, amit a balliber\u00e1lis korm\u00e1ny utols\u00f3 \u00e9v\u00e9ben, 2010-ben a gyermekes csal\u00e1dokn\u00e1l hagyott.\n\nMTI 2020. december 30.\n\n"}]