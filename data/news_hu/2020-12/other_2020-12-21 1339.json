[{"date": "2020-12-21 13:39", "url": "https://koronavirus.gov.hu/cikkek/orszagos-tisztifoorvos-magyarorszag-felkeszult-az-oltoanyag-beadasara", "h1": "Orsz\u00e1gos tisztif\u0151orvos: Magyarorsz\u00e1g felk\u00e9sz\u00fclt az olt\u00f3anyag bead\u00e1s\u00e1ra", "body": "\nMagyarorsz\u00e1g felk\u00e9sz\u00fclt a koronav\u00edrus elleni olt\u00f3anyag bead\u00e1s\u00e1ra, minden t\u00e1rgyi felt\u00e9tel adott a vakcina kezel\u00e9s\u00e9re, t\u00e1rol\u00e1s\u00e1ra - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n h\u00e9tf\u0151n.\n\n\nM\u00fcller Cec\u00edlia elmondta: az Eur\u00f3pai Gy\u00f3gyszer\u00fcgyn\u00f6ks\u00e9g v\u00e1rhat\u00f3an enged\u00e9lyezi \u00e9s el\u00e9rhet\u0151v\u00e9 teszi a vakcin\u00e1t az Eur\u00f3pai Uni\u00f3 orsz\u00e1gainak mai \u00fcl\u00e9s\u00e9n. Ha ez megt\u00f6rt\u00e9nik, n\u00e9h\u00e1ny nap m\u00falva megkezdik az eg\u00e9szs\u00e9g\u00fcgyi dolgoz\u00f3k olt\u00e1s\u00e1t.\nAz els\u0151 sz\u00e1ll\u00edtm\u00e1nyban jelk\u00e9pes, k\u00f6zel 5 000 ember olt\u00e1s\u00e1ra el\u00e9g mennyis\u00e9g \u00e9rkezik, ezt k\u00f6vet\u0151en m\u00e9g az id\u00e9n v\u00e1rnak \u00fajabb vakcinamennyis\u00e9get, a k\u00e9s\u0151bbiekben pedig folyamatos besz\u00e1ll\u00edt\u00e1ssal sz\u00e1molnak - mondta az orsz\u00e1gos tisztif\u0151orvos.\n\u00a0\u00a0\u00a0\u00a0Az eg\u00e9szs\u00e9g\u00fcgyi dolgoz\u00f3k, ahogyan mindenki m\u00e1s is, az \u00fagynevezett alkalmaz\u00e1si el\u0151irat ismeret\u00e9ben d\u00f6nthetnek arr\u00f3l, k\u00e9rik-e a vakcin\u00e1t. Ez az olt\u00e1sr\u00f3l sz\u00f3l\u00f3 inform\u00e1ci\u00f3k mellett tartalmazza p\u00e9ld\u00e1ul az ellenjavallatokat is - h\u00fazta al\u00e1.\n\u00a0\u00a0\u00a0\u00a0Rem\u00e9ny\u00e9t fejezte ki, hogy az eg\u00e9szs\u00e9g\u00fcgyi dolgoz\u00f3k \u00e9lnek a lehet\u0151s\u00e9ggel, \"hiszen egy hat\u00e9kony \u00e9s biztons\u00e1gos vakcina fog rendelkez\u00e9sre \u00e1llni\".\n\u00a0\u00a0\u00a0\u00a0Az olt\u00e1st h\u00e1rom h\u00e9t ut\u00e1n meg kell ism\u00e9telni, ezt k\u00f6vet\u0151en k\u00f6r\u00fclbel\u00fcl egy h\u00e9t m\u00falva alakul ki a teljes v\u00e9detts\u00e9g a jelenlegi tud\u00e1s szerint.\nEl\u0151sz\u00f6r a D\u00e9l-pesti Centrumk\u00f3rh\u00e1zban, k\u00e9s\u0151bb 25 telephelyen adj\u00e1k be az olt\u00e1st. Ha az eg\u00e9szs\u00e9g\u00fcgyi dolgoz\u00f3k ig\u00e9nyeit kiel\u00e9g\u00edtett\u00e9k, tov\u00e1bb haladnak az olt\u00e1si tervnek megfelel\u0151en.\n\u00a0\u00a0\u00a0\u00a0M\u00e1sodik k\u00f6rben az id\u0151sotthonokban dolgoz\u00f3k \u00e9s az ott \u00e9l\u0151k kaphatnak a vakcin\u00e1b\u00f3l, szint\u00e9n \u00f6nk\u00e9ntes alapon. Az id\u0151s embereket helyben olt\u00f3teamek oltj\u00e1k majd be, nem fogj\u00e1k sz\u00e1ll\u00edtani \u0151ket.\n\u00a0\u00a0\u00a0\u00a0A D\u00e9l-Angli\u00e1ban megjelent koronav\u00edrus-v\u00e1ltozatr\u00f3l sz\u00f3lva M\u00fcller Cec\u00edlia kifejtette: Magyarorsz\u00e1gon virol\u00f3gusok m\u00e9g nem detekt\u00e1lt\u00e1k azt.\nAnnyit tudnak r\u00f3la, hogy gyorsabban terjed a m\u00e1r ismert koronav\u00edrusn\u00e1l, els\u0151sorban fiatalokat fert\u0151z meg \u00e9s hat\u00e9konyabban terjed. A betegs\u00e9g lefoly\u00e1sa azonban nem s\u00falyosabb a m\u00e1r ismertn\u00e9l. Szakemberek szerint a mut\u00e1ns v\u00edrusfajt\u00e1val szemben is hat\u00e9kony az olt\u00f3anyag - k\u00f6z\u00f6lte M\u00fcller Cec\u00edlia.\n\u00a0\u00a0\u00a0\u00a0Egyetlen v\u00edrus eset\u00e9ben sem lehet kiz\u00e1rni, hogy bejusson az orsz\u00e1gba, de \u00e9ppen emiatt hozt\u00e1k meg a d\u00f6nt\u00e9st, hogy h\u00e9tf\u0151 \u00e9jf\u00e9lt\u0151l, azaz december 22-\u00e9n 0 \u00f3r\u00e1t\u00f3l megtiltj\u00e1k az Egyes\u00fclt Kir\u00e1lys\u00e1gb\u00f3l \u00e9rkez\u0151 szem\u00e9lyforgalm\u00fa rep\u00fcl\u0151g\u00e9pek lesz\u00e1ll\u00e1s\u00e1t, bele\u00e9rtve az \u00fczleti c\u00e9l\u00fa mag\u00e1nrep\u00fcl\u0151g\u00e9pek\u00e9t is Magyarorsz\u00e1gon - hangs\u00falyozta.\n\u00a0\u00a0\u00a0\u00a0Az olt\u00e1sr\u00f3l sz\u00f3lva a szakember elmondta, nem l\u00e9tezik olyan olt\u00f3anyag, amely 100 sz\u00e1zal\u00e9kos v\u00e9delmet ny\u00fajt, a r\u00e1 adott immunv\u00e1laszok is k\u00fcl\u00f6nb\u00f6z\u0151ek lehetnek; de min\u00e9l t\u00f6bben oltatj\u00e1k be magukat, ann\u00e1l ink\u00e1bb v\u00e9delmet jelent a k\u00f6rnyezet\u00fckben \u00e9l\u0151k sz\u00e1m\u00e1ra is.\n\u00a0\u00a0\u00a0\u00a0Hatvan sz\u00e1zal\u00e9kos \u00e1toltotts\u00e1g el\u00e9r\u00e9se ut\u00e1n jelent\u0151sen lass\u00edthat\u00f3 a j\u00e1rv\u00e1ny - h\u00fazta al\u00e1.\n\u00a0\u00a0\u00a0\u00a0A korm\u00e1ny d\u00f6nt\u00e9se \u00e9rtelm\u00e9ben december 24-\u00e9r\u0151l 25-\u00e9re virrad\u00f3 \u00e9jjelre felf\u00fcggesztik a kij\u00e1r\u00e1si tilalmat. M\u00fcller Cec\u00edlia ezzel kapcsolatban hangs\u00falyozta: ez nem jelent laz\u00edt\u00e1st, k\u00e9rte, hogy az emberek csak lehet\u0151s\u00e9gnek \u00e9lj\u00e9k meg az int\u00e9zked\u00e9st, az el\u0151\u00edr\u00e1sokat tov\u00e1bbra is mindenki szigor\u00faan tartsa be.\n\u00a0\u00a0\u00a0\u00a0M\u00fcller Cec\u00edlia sz\u00f3lt arr\u00f3l is, hogy n\u00e9h\u00e1ny napja cs\u00f6kken\u00e9st tapasztalnak az \u00faj fert\u0151z\u00f6ttek sz\u00e1m\u00e1ban, \u00edgy val\u00f3ban plat\u00f3 f\u00e1zis\u00e1ba \u00e9rkezhetett a j\u00e1rv\u00e1ny.\n\u00a0\u00a0\u00a0\u00a0Eml\u00e9keztetett, m\u00e9g mindig 7097 embert \u00e1polnak k\u00f3rh\u00e1zakban, 517-en vannak l\u00e9legeztet\u0151g\u00e9pen, teh\u00e1t a j\u00e1rv\u00e1ny m\u00e9g zajlik.\nA szomsz\u00e9dos orsz\u00e1gok is \u00fajabb szigor\u00fa korl\u00e1toz\u00e1sokat hoztak, \u00edgy arra lehet k\u00f6vetkeztetni, hogy nem a k\u00f6zelj\u00f6v\u0151ben \u00e9r v\u00e9get a j\u00e1rv\u00e1ny - jegyezte meg.\n\u00a0\u00a0\u00a0\u00a0Az elm\u00falt 24 \u00f3r\u00e1ban elhunyt 283 beteg k\u00f6z\u00f6tt van egy 23 \u00e9ves fiatal is, akinek t\u00f6bb s\u00falyos alapbetegs\u00e9ge volt - k\u00f6z\u00f6lte.\n\nMTI 2020. december 21\n\n"}]