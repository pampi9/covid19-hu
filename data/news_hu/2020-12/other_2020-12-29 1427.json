[{"date": "2020-12-29 14:27", "url": "https://koronavirus.gov.hu/cikkek/szijjarto-magyar-emberek-donto-tobbsege-gyerekkora-ota-orosz-vakcinakkal-lett-beoltva", "h1": "Szijj\u00e1rt\u00f3: a magyar emberek d\u00f6nt\u0151 t\u00f6bbs\u00e9ge gyerekkora \u00f3ta orosz vakcin\u00e1kkal lett beoltva", "body": "\nA magyar emberek d\u00f6nt\u0151 t\u00f6bbs\u00e9ge gyerekkora \u00f3ta orosz vakcin\u00e1kkal lett beoltva, hiszen \"minden olt\u00f3anyagunk onnan sz\u00e1rmazott\" - \u00edrta a k\u00fclgazdas\u00e1gi \u00e9s k\u00fcl\u00fcgyminiszter kedden a k\u00f6z\u00f6ss\u00e9gi oldal\u00e1n.\n\n\nSzijj\u00e1rt\u00f3 P\u00e9ter r\u00e1mutatott: Magyarorsz\u00e1g k\u00fcl\u00f6nb\u00f6z\u0151 fert\u0151z\u0151 betegs\u00e9gek elleni, nemzetk\u00f6zi viszonylatban is kimagasl\u00f3 \u00e1toltotts\u00e1ga legnagyobb r\u00e9szben orosz olt\u00f3anyagoknak k\u00f6sz\u00f6nhet\u0151.\n\u00a0\u00a0\u00a0\u00a0A miniszter r\u00f6gz\u00edtette: a korm\u00e1ny feladata annak biztos\u00edt\u00e1sa, hogy ha a vil\u00e1g b\u00e1rmely pontj\u00e1n biztons\u00e1gos vakcin\u00e1t fejlesztenek ki, akkor az min\u00e9l gyorsabban a magyar emberek rendelkez\u00e9s\u00e9re \u00e1lljon. Ennek jegy\u00e9ben \u00e1llapodtak meg az orosz eg\u00e9szs\u00e9g\u00fcgyi miniszterrel arr\u00f3l, hogy magyar orvosok \u00e9s j\u00e1rv\u00e1ny\u00fcgyi szakemberek a helysz\u00ednen tanulm\u00e1nyozhatt\u00e1k az orosz vakcina fejleszt\u00e9s\u00e9nek \u00e9s gy\u00e1rt\u00e1s\u00e1nak folyamat\u00e1t. Az orosz laborat\u00f3riumok megl\u00e1togat\u00e1s\u00e1t k\u00f6vet\u0151en a k\u00fcld\u00f6tts\u00e9g tagjai a legmodernebb technol\u00f3giai sz\u00ednvonalr\u00f3l \u00e9s a legmagasabb szint\u0171 szakmai hozz\u00e1\u00e9rt\u00e9sr\u0151l sz\u00e1moltak be - eml\u00e9keztetett Szijj\u00e1rt\u00f3 P\u00e9ter.\n\u00a0\u00a0\u00a0\u00a0A miniszter rendk\u00edv\u00fcl felel\u0151tlen dolognak nevezte, hogy \"baloldali politikusok k\u00e9ts\u00e9gbe vonj\u00e1k a magyar orvosok \u00e9s j\u00e1rv\u00e1ny\u00fcgyi szakemberek szakmai \u00e1ll\u00e1spontj\u00e1t, politikai k\u00e9rd\u00e9st akarnak csin\u00e1lni az Oroszorsz\u00e1gban gy\u00e1rtott olt\u00f3anyagok \u00fcgy\u00e9b\u0151l\".\n\u00a0\u00a0\u00a0\u00a0Szijj\u00e1rt\u00f3 P\u00e9ter szerint \"jobb lenne, ha a baloldali politikusok nem romboln\u00e1k a magyar eg\u00e9szs\u00e9g\u00fcgyi szakemberekbe vetett bizalmat, nem akad\u00e1lyozn\u00e1k a v\u00e9dekez\u00e9st \u00e9s nem csin\u00e1ln\u00e1nak politikai k\u00e9rd\u00e9st az olt\u00e1sb\u00f3l (is)\".\n\nMTI 2020. december 29.\n\n"}]