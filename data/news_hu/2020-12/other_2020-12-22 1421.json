[{"date": "2020-12-22 14:21", "url": "https://koronavirus.gov.hu/cikkek/kormanyinfo-december-27-tol-megkezdik-az-egeszsegugyi-dolgozok-oltasat", "h1": "Korm\u00e1nyinf\u00f3: december 27-t\u0151l megkezdik az eg\u00e9szs\u00e9g\u00fcgyi dolgoz\u00f3k olt\u00e1s\u00e1t ", "body": "\nDecember 27-t\u0151l megkezdik az eg\u00e9szs\u00e9g\u00fcgyi dolgoz\u00f3k olt\u00e1s\u00e1t, pillanatnyilag 5500 vakcina \u00e9rkez\u00e9se biztos az EU-b\u00f3l, de az azt k\u00f6vet\u0151 napokban \u00fajabb sz\u00e1ll\u00edtm\u00e1nyok v\u00e1rhat\u00f3k - k\u00f6z\u00f6lte keddi online sajt\u00f3t\u00e1j\u00e9koztat\u00f3j\u00e1n a Minisztereln\u00f6ks\u00e9get vezet\u0151 miniszter. Besz\u00e1molt arr\u00f3l is, hogy egy\u00e9rtelm\u0171 fordulat k\u00f6vetkezett be a koronav\u00edrus-fert\u0151z\u00e9s hazai terjed\u00e9s\u00e9ben, \u00fagy t\u0171nik, Magyarorsz\u00e1g t\u00fal van a j\u00e1rv\u00e1ny m\u00e1sodik hull\u00e1m\u00e1nak cs\u00facspontj\u00e1n a fert\u0151z\u00e9seket tekintve.\n\nA korm\u00e1ny minden olt\u00f3anyaggy\u00e1rt\u00f3val t\u00e1rgyal\n\u00a0\u00a0\u00a0\u00a0Guly\u00e1s Gergely a korm\u00e1nyinf\u00f3n hozz\u00e1tette: az olt\u00e1sban a koronav\u00edrus-megbetegedetteket ell\u00e1t\u00f3 k\u00f3rh\u00e1zak intenz\u00edv oszt\u00e1ly\u00e1n dolgoz\u00f3k \u00e9lveznek els\u0151bbs\u00e9get.\n\u00a0\u00a0\u00a0\u00a0Megism\u00e9telte: a korm\u00e1ny minden olt\u00f3anyaggy\u00e1rt\u00f3val t\u00e1rgyal, \u00edgy K\u00edn\u00e1val \u00e9s Oroszorsz\u00e1ggal is. Rem\u00e9li, ha a k\u00ednai vakcin\u00e1t enged\u00e9lyezik, onnan is jelent\u0151s sz\u00e1ll\u00edtm\u00e1nyok j\u00f6hetnek.\n\u00a0\u00a0\u00a0\u00a0A c\u00e9l az, hogy hat\u00e9kony, ellen\u0151rz\u00f6tt olt\u00f3anyag \u00e1lljon rendelkez\u00e9sre - hangoztatta, egy\u00fattal tudatta: a korm\u00e1ny eddig \u00f6sszesen 17,5 milli\u00f3 adag olt\u00f3anyagot k\u00f6t\u00f6tt le.\nAki szeretne r\u00e9szt venni az olt\u00e1sprogramban regisztr\u00e1ljon a vakcinainfo.gov.hu oldalon\n\n\u00a0\u00a0\u00a0\u00a0Guly\u00e1s Gergely mindenkit k\u00e9rt, hogy ha szeretne r\u00e9szt venni az olt\u00e1sprogramban, regisztr\u00e1ljon a vakcinainfo.gov.hu oldalon. Ezt eddig m\u00e1r t\u00f6bb mint 300 ezren tett\u00e9k meg, a c\u00e9l pedig az, hogy min\u00e9l t\u00f6bben oltass\u00e1k be magukat.\nMagyarorsz\u00e1g t\u00fal van a j\u00e1rv\u00e1ny m\u00e1sodik hull\u00e1m\u00e1nak cs\u00facspontj\u00e1n\n\n\u00a0\u00a0\u00a0\u00a0Egy\u00e9rtelm\u0171 fordulat k\u00f6vetkezett be a koronav\u00edrus-fert\u0151z\u00e9s hazai terjed\u00e9s\u00e9ben, \u00fagy t\u0171nik, Magyarorsz\u00e1g t\u00fal van a j\u00e1rv\u00e1ny m\u00e1sodik hull\u00e1m\u00e1nak cs\u00facspontj\u00e1n a fert\u0151z\u00e9seket tekintve - mondta. Rem\u00e9ny\u00e9t fejezte ki, hogy 7-10 nappal az elhal\u00e1loz\u00e1sok sz\u00e1ma is k\u00f6vetni fogja a fert\u0151z\u00f6ttek sz\u00e1m\u00e1ban bek\u00f6vetkezett cs\u00f6kken\u00e9st.\n\nSzentest\u00e9re felf\u00fcggesztj\u00fck a kij\u00e1r\u00e1si tilalmat, de tov\u00e1bbra is fontos a szab\u00e1lyok betart\u00e1sa \u00e9s a fegyelmezetts\u00e9g\n\n\u00a0\u00a0\u00a0\u00a0A miniszter kiemelte: a v\u00edrus eg\u00e9sz Eur\u00f3p\u00e1ban terjed; Eur\u00f3pa-szerte vagy fenntartott\u00e1k az eddigi int\u00e9zked\u00e9seket, vagy szigor\u00edtottak.\n\u00a0\u00a0\u00a0\u00a0Jelezte: a korm\u00e1ny tov\u00e1bbra is - legal\u00e1bb janu\u00e1r 11-ig - fenntartja az elrendelt v\u00e9delmi int\u00e9zked\u00e9seket. Ugyanakkor egy \u00e9jszak\u00e1ra, szentest\u00e9re kiv\u00e9telt tesznek, \u00edgy a kij\u00e1r\u00e1si tilalmat a cs\u00fct\u00f6rt\u00f6kr\u0151l p\u00e9ntekre virrad\u00f3 \u00e9jjelre felf\u00fcggesztik - mondta a miniszter, megjegyezve: a 10 f\u0151s l\u00e9tsz\u00e1mkorl\u00e1tba a 14 \u00e9v alattiak nem sz\u00e1m\u00edtanak bele.\n\u00a0 Mindenkit k\u00e9rt azonban a szab\u00e1lyok betart\u00e1s\u00e1ra, hangs\u00falyozta ugyanis, az eddigi fegyelmezetts\u00e9g nagym\u00e9rt\u00e9kben hozz\u00e1j\u00e1rult ahhoz, hogy a v\u00edrus magas fert\u0151z\u00e9ssz\u00e1m mellett is kontroll alatt volt tarthat\u00f3.\n\u00a0\u00a0\u00a0\u00a0A Minisztereln\u00f6ks\u00e9g vezet\u0151je \u00fajabb k\u00e9rd\u00e9sre k\u00f6z\u00f6lte, a korm\u00e1ny a j\u00f3zan \u00e9sz \u00e9s a m\u00e9lt\u00e1nyoss\u00e1g elve alapj\u00e1n d\u00f6nt\u00f6tt a szentest\u00e9re vonatkoz\u00f3 enyh\u00edt\u00e9sr\u0151l. Megjegyezte, a kij\u00e1r\u00e1si tilalom egy alkalomra sz\u00f3l\u00f3 felf\u00fcggeszt\u00e9se nem n\u00f6veli \u00e9rdemben a kock\u00e1zatokat, emellett biztos\u00edtani akart\u00e1k a r\u00e9szv\u00e9telt az \u00e9jf\u00e9li mis\u00e9ken is.\nA korm\u00e1ny m\u00e1t\u00f3l felf\u00fcggesztette a Nagy-Britanni\u00e1b\u00f3l \u00e9rkez\u0151 rep\u00fcl\u0151j\u00e1ratokat\n\n\u00a0\u00a0\u00a0\u00a0Besz\u00e1molt tov\u00e1bb\u00e1 arr\u00f3l, hogy Magyarorsz\u00e1g semmilyen szem\u00e9lysz\u00e1ll\u00edt\u00f3 rep\u00fcl\u0151g\u00e9pet nem fogad Nagy-Britanni\u00e1b\u00f3l, hasonl\u00f3an az EU-tag\u00e1llamok t\u00f6bbs\u00e9g\u00e9hez.\nJanu\u00e1r 2-3. k\u00f6z\u00f6tt \u00f6nk\u00e9ntes \u00e9s ingyenes tesztel\u00e9st biztos\u00edtunk az \u00f3vodai \u00e9s iskolai dolgoz\u00f3knak\nA korm\u00e1nysz\u00f3viv\u0151 ugyancsak k\u00e9rd\u00e9sre elmondta, a kabinet janu\u00e1r 2-3. k\u00f6z\u00f6tt \u00f6nk\u00e9ntes \u00e9s ingyenes tesztel\u00e9st biztos\u00edt az \u00f3vodai \u00e9s iskolai dolgoz\u00f3knak, akik december 23-30. k\u00f6z\u00f6tt foglalhatnak online id\u0151pontokat. A tesztel\u00e9st a korm\u00e1nyhivatalok v\u00e9gzik, 99 helysz\u00ednen - tette hozz\u00e1.\u00a0Azzal kapcsolatban, hogy janu\u00e1r 11. ut\u00e1n is marad-e a k\u00f6z\u00e9piskol\u00e1kban a digit\u00e1lis tanrend, a miniszter azt felelte: az operat\u00edv t\u00f6rzs d\u00f6nt majd err\u0151l.\n\n\nA vesz\u00e9lyhelyzetr\u0151l \u00e9s az olt\u00e1sr\u00f3l\nGuly\u00e1s Gergely eml\u00e9keztetett, a jelenlegi vesz\u00e9lyhelyzet febru\u00e1r 7-\u00e9n j\u00e1r le, meghosszabb\u00edt\u00e1s\u00e1r\u00f3l pedig 15 napra sz\u00f3l\u00f3an a korm\u00e1ny, azt k\u00f6vet\u0151en pedig az Orsz\u00e1ggy\u0171l\u00e9s d\u00f6nthet majd.\n\u00a0\u00a0\u00a0\u00a0A j\u00e1rv\u00e1nynak akkor lesz v\u00e9ge, ha az olt\u00f3anyag rendelkez\u00e9sre \u00e1ll - er\u0151s\u00edtette meg a miniszter, hozz\u00e1t\u00e9ve, a korm\u00e1ny 16 milli\u00f3 adag olt\u00f3anyagot k\u00f6t\u00f6tt le az Eur\u00f3pai Uni\u00f3n kereszt\u00fcl, ami 8 milli\u00f3 ember beolt\u00e1s\u00e1hoz elegend\u0151, a t\u00e1rsadalom 60-65 sz\u00e1zal\u00e9k\u00e1nak beolt\u00e1s\u00e1val pedig m\u00e1r el\u00e9rhet\u0151 az \u00fagynevezett \"ny\u00e1jimmunit\u00e1s\".\n\u00a0\u00a0\u00a0\u00a0Arra a k\u00e9rd\u00e9sre, a korm\u00e1ny lehets\u00e9gesnek tartja-e, hogy k\u00fcl\u00f6nbs\u00e9get tegyenek azok k\u00f6z\u00f6tt, akik beoltatt\u00e1k magukat \u00e9s akik nem, azt felelte: szinte biztosan lesznek ilyen szab\u00e1lyok, p\u00e9ld\u00e1ul a l\u00e9git\u00e1rsas\u00e1gokn\u00e1l. \u00dagy fogalmazott, az olt\u00e1si k\u00f6nyv - az \u00fatlev\u00e9l \u00e9s a szem\u00e9lyi igazolv\u00e1ny mellett - fontos okirat lesz a t\u00f6meges olt\u00e1s ut\u00e1n.\nA hitelmorat\u00f3rium meghosszabb\u00edt\u00e1s\u00e1r\u00f3l \u00e9s a t\u00f6bbi gazdas\u00e1gv\u00e9delmi int\u00e9zked\u00e9sr\u0151l\n\n\u00a0\u00a0\u00a0\u00a0A miniszter besz\u00e9lt a korm\u00e1ny gazdas\u00e1gv\u00e9delmi int\u00e9zked\u00e9seir\u0151l is, amelyek - mondta - azt szolg\u00e1lj\u00e1k, hogy a k\u00f6vetkez\u0151 neh\u00e9z h\u00f3napokat a v\u00e1llalkoz\u00e1sok \u00e9s a csal\u00e1dok t\u00fal tudj\u00e1k \u00e9lni, \u00e9s alkalmasak is arra, hogy a neh\u00e9z helyzetben l\u00e9v\u0151k pluszforr\u00e1shoz jussanak.\n\u00a0\u00a0\u00a0\u00a0Guly\u00e1s Gergely k\u00f6zl\u00e9se szerint a korm\u00e1ny legfontosabb gazdas\u00e1gv\u00e9delmi d\u00f6nt\u00e9se, hogy 2021. j\u00fanius 30-\u00e1ig a jelenlegi felt\u00e9telekkel meghosszabb\u00edtj\u00e1k a hitelmorat\u00f3riumot, vagyis aki 2020. m\u00e1rcius 18-a el\u0151tt vett fel hitelt, annak van lehet\u0151s\u00e9ge a fizet\u00e9si k\u00f6telezetts\u00e9g felf\u00fcggeszt\u00e9s\u00e9re.\n\u00a0\u00a0\u00a0\u00a0Hozz\u00e1tette: jelenleg 2,6 milli\u00f3 csal\u00e1d jogosult erre, \u00e9s 56 sz\u00e1zal\u00e9kuk, majdnem 1,5 milli\u00f3 csal\u00e1d ig\u00e9nybe is veszi a morat\u00f3riumot. Ez a teljes hitel\u00e1llom\u00e1ny - ami 6500 milli\u00e1rd forint - t\u00f6bb mint 54 sz\u00e1zal\u00e9k\u00e1t, 3600 milli\u00e1rd forintot \u00e9rint - tette hozz\u00e1.\n\u00a0\u00a0\u00a0\u00a0Mint mondta, a hitelt\u00f6rleszt\u00e9si morat\u00f3rium lehet\u0151s\u00e9get ad arra, hogy t\u0151k\u00e9t vonjanak be a gazdas\u00e1gba, ezzel pedig v\u00e9dj\u00e9k a munkahelyeket \u00e9s seg\u00edts\u00e9k a v\u00e1llalkoz\u00e1sok m\u0171k\u00f6d\u00e9s\u00e9t a koronav\u00edrus-j\u00e1rv\u00e1ny okozta neh\u00e9z gazdas\u00e1gi helyzetben.\n\u00a0\u00a0\u00a0\u00a0Elmondta: 987 ezer v\u00e1llalkoz\u00f3 jogosult a hitelt\u00f6rleszt\u00e9si morat\u00f3riumra, 48,5 sz\u00e1zal\u00e9kuk \u00e9lt is ezzel, vagyis majdnem f\u00e9lmilli\u00f3 v\u00e1llalkoz\u00e1snak seg\u00edtenek ezzel. Szavai szerint a teljes hitel\u00e1llom\u00e1nynak - ami 10 300 milli\u00e1rd forint - 41,7 sz\u00e1zal\u00e9k\u00e1ra - 4300 milli\u00e1rd forintnyi \u00e1llom\u00e1nyra - \u00e1ll fenn a morat\u00f3rium.\n\u00a0\u00a0\u00a0\u00a0Felh\u00edvta a figyelmet arra, hogy a korm\u00e1ny d\u00f6nt\u00e9s\u00e9t megel\u0151z\u0151en a bankok \u00e1ltal a hitelt\u00f6rleszt\u00e9si morat\u00f3riummal kapcsolatban k\u00fcld\u00f6tt t\u00e1j\u00e9koztat\u00f3 leveleket t\u00e1rgytalannak kell tekinteni. A korm\u00e1ny d\u00f6nt\u00e9se vil\u00e1gos: aki fenn akarja tartani a hitelmorat\u00f3riumot, annak semmit nem kell tennie, hogy a t\u00f6rleszt\u00e9s\u00e9t felf\u00fcggessz\u00e9k - jelentette ki.\n\u00a0A hitelmorat\u00f3rium meghosszabb\u00edt\u00e1s\u00e1val kapcsolatos k\u00e9rd\u00e9sre megjegyezte, az eddigi ad\u00f3si magatart\u00e1s a meghat\u00e1roz\u00f3, teh\u00e1t p\u00e9ld\u00e1ul, ha eddig valaki fizette az ad\u00f3ss\u00e1g\u00e1t, csak akkor kell jelentkeznie, ha a k\u00f6vetkez\u0151 f\u00e9l \u00e9vben ezt m\u00e1r nem akarja.\n\u00a0\u00a0\u00a0\u00a0Hozz\u00e1tette: arr\u00f3l is d\u00f6nt\u00f6tt a korm\u00e1ny, hogy j\u00f6v\u0151re a kis- \u00e9s k\u00f6zepes v\u00e1llalkoz\u00e1sok, egy\u00e9ni v\u00e1llalkoz\u00e1sok ipar\u0171z\u00e9si ad\u00f3ja janu\u00e1r 1-j\u00e9t\u0151l a fel\u00e9re cs\u00f6kken, ezzel 150 milli\u00e1rd forintot hagynak a neh\u00e9z helyzetben l\u00e9v\u0151 v\u00e1llalkoz\u00e1sokn\u00e1l. A d\u00f6nt\u00e9s azokra a v\u00e1llalkoz\u00e1sokra terjed ki, amelyekn\u00e9l a bev\u00e9tel nem haladja meg a n\u00e9gymilli\u00e1rd forintot \u00e9s 250-n\u00e9l kevesebb a dolgoz\u00f3juk.\n\u00a0\u00a0\u00a0\u00a0Guly\u00e1s Gergely eml\u00e9keztetett: 2011-ben az \u00f6nkorm\u00e1nyzatok 460 milli\u00e1rd forinthoz jutottak az ipar\u0171z\u00e9si ad\u00f3b\u00f3l, 2019-ben pedig majdnem 800 milli\u00e1rd forinthoz. Jelezte: a korm\u00e1ny d\u00f6nt\u00e9se, amivel 150 milli\u00e1rd forintot hagynak a v\u00e1llalkoz\u00e1sokn\u00e1l, azt eredm\u00e9nyezi, hogy 2017-es, 2018-as szinten r\u00e9szes\u00fclnek az \u00f6nkorm\u00e1nyzatok az ipar\u0171z\u00e9si ad\u00f3b\u00f3l, azaz a 2011-es \u00e1llapotokhoz k\u00e9pest \u00edgy is t\u00f6bb mint 50 sz\u00e1zal\u00e9kkal nagyobb lesz a bev\u00e9tel\u00fck.\n\u00a0\u00a0\u00a0\u00a0Jelezte: a 25 ezer f\u0151 alatti \u00f6nkorm\u00e1nyzatokn\u00e1l automatikus lesz a kompenz\u00e1ci\u00f3, a nagyobb telep\u00fcl\u00e9seken \"nyitottak a t\u00e1rgyal\u00e1sra\". Hangs\u00falyozta: k\u00f6z\u00f6s \u00e9rdek az \u00f6nkorm\u00e1nyzatok m\u0171k\u00f6d\u0151k\u00e9pess\u00e9ge, \u00e9s j\u00f3 lenne, ha a vit\u00e1k nem kiz\u00e1r\u00f3lag p\u00e1rtpolitikai vonalak ment\u00e9n zajlan\u00e1nak. Kiemelte: k\u00f6z\u00f6s \u00e9rdeke a magyar \u00e1llamnak, bele\u00e9rtve az \u00f6nkorm\u00e1nyzatokat is, hogy a v\u00e1llalkoz\u00e1sok ezt a neh\u00e9z id\u0151szakot a lehet\u0151 legnagyobb m\u00e9rt\u00e9kben \u00e9lj\u00e9k t\u00fal.\n\u00a0A Minisztereln\u00f6ks\u00e9g vezet\u0151je elmondta, p\u00e1rtpolitikai vit\u00e1kat l\u00e1t az ipar\u0171z\u00e9si ad\u00f3 fel\u00e9nek elenged\u00e9se \u00fcgy\u00e9ben, szerinte ugyanis, ha a jobboldali polg\u00e1rmesterek k\u00e9pesek kezelni a helyzetet, akkor a baloldaliaknak is meg kell tudniuk oldani ugyanezt.\n\u00a0\u00a0\u00a0\u00a0Kiemelte, Budapest a legt\u00f6bb tartal\u00e9kkal rendelkez\u0151, leggazdagabb \u00f6nkorm\u00e1nyzat, ez\u00e9rt itt lehet a legk\u00f6nnyebben kigazd\u00e1lkodni a bev\u00e9telkies\u00e9st.\n\u00a0\u00a0\u00a0\u00a0A korm\u00e1ny int\u00e9zked\u00e9se p\u00e9nzt hagy a v\u00e1llalkoz\u00e1sokn\u00e1l, de nem vesz el olyan sokat Budapestt\u0151l, amennyit az ellenz\u00e9k \u00e1ll\u00edt, legfeljebb n\u00e9h\u00e1ny t\u00edzmilli\u00e1rd forintot - mondta Guly\u00e1s Gergely, aki k\u00f6z\u00f6lte azt is, a f\u0151v\u00e1ros helyi ipar\u0171z\u00e9si ad\u00f3bev\u00e9tele 2011-ben 182 milli\u00e1rd forint volt, tavaly pedig m\u00e1r 294 milli\u00e1rd forint.\nFontos a munkahelyek megtart\u00e1sa\nFelh\u00edvta a figyelmet: rendk\u00edv\u00fcl fontos a munkahelyek megtart\u00e1sa, a legfontosabb eredm\u00e9nye a korm\u00e1nynak, hogy a neh\u00e9z gazdas\u00e1gi helyzetben is majdnem 4,5 milli\u00f3n dolgoznak Magyarorsz\u00e1gon, majdnem 900 ezerrel t\u00f6bben, mint a 2010-es korm\u00e1nyv\u00e1lt\u00e1skor. Guly\u00e1s Gergely k\u00e9rd\u00e9sre sz\u00f3lt arr\u00f3l is, a magyar volt az egyik legeredm\u00e9nyesebb gazdas\u00e1gi v\u00e9dekez\u00e9s Eur\u00f3p\u00e1ban, ugyanis \u00e1ltal\u00e1ban a negyedik-\u00f6t\u00f6dik helyen vagyunk a munkan\u00e9lk\u00fclis\u00e9gi adatokat tekintve, a foglalkoztatottak sz\u00e1ma pedig csak 26 ezerrel lett kevesebb, mint egy \u00e9vvel kor\u00e1bban. Ez j\u00f3l mutatja, hogy mennyire eredm\u00e9nyesek voltak a kabinet gazdas\u00e1g\u00e9l\u00e9nk\u00edt\u00e9si, valamint b\u00e9r- \u00e9s v\u00e1llalkoz\u00e1st\u00e1mogat\u00e1si int\u00e9zked\u00e9sei - mondta.\nLak\u00e1sfel\u00faj\u00edt\u00e1si k\u00f6lcs\u00f6nr\u0151l\nA korm\u00e1ny d\u00f6nt\u00f6tt arr\u00f3l is, hogy a gyermeket nevel\u0151k, gyermeket v\u00e1r\u00f3 csal\u00e1dok megseg\u00edt\u00e9se \u00e9rdek\u00e9ben hatmilli\u00f3 forintig legfeljebb 3 sz\u00e1zal\u00e9kos kamatoz\u00e1s\u00fa lak\u00e1sfel\u00faj\u00edt\u00e1si k\u00f6lcs\u00f6nt adnak, ennek a fele vissza nem t\u00e9r\u00edtend\u0151 t\u00e1mogat\u00e1s.\nA\u00a0korm\u00e1ny janu\u00e1r-m\u00e1rcius k\u00f6z\u00f6tt t\u00f6bb ezer milli\u00e1rd forint \u00e9rt\u00e9k\u00e9ben \u00edr ki uni\u00f3s p\u00e1ly\u00e1zatokat\n\n\u00a0\u00a0\u00a0\u00a0Guly\u00e1s Gergely k\u00f6z\u00f6lte, a korm\u00e1ny janu\u00e1r-m\u00e1rcius k\u00f6z\u00f6tt t\u00f6bb ezer milli\u00e1rd forint \u00e9rt\u00e9k\u00e9ben \u00edr ki uni\u00f3s p\u00e1ly\u00e1zatokat, ami lehet\u0151v\u00e9 teszi, hogy a v\u00e1llalkoz\u00e1sok t\u0151k\u00e9hez jussanak egy gazdas\u00e1gilag neh\u00e9z id\u0151szakban, \u00e9s \u00edgy munkahelyeket tudjanak meg\u0151rizni, illetve l\u00e9trehozni. A kabinet rem\u00e9nyei szerint mindez ahhoz is hozz\u00e1j\u00e1rul, hogy 2021-ben \"k\u00e9zzelfoghat\u00f3\" legyen a gazdas\u00e1gi n\u00f6veked\u00e9s - mondta.\n\u00a0\u00a0\nMTI\n\u00a0\n\u00a0\n\n"}]