[{"date": "2020-12-22 21:54", "url": "https://koronavirus.gov.hu/cikkek/m1-mind-az-ot-kinai-fejlesztesu-vakcina-tesztidoszak-harmadik-fazisaba-erkezett", "h1": "M1: mind az \u00f6t k\u00ednai fejleszt\u00e9s\u0171 vakcina a tesztid\u0151szak harmadik f\u00e1zis\u00e1ba \u00e9rkezett", "body": "\nMind az \u00f6t k\u00ednai fejleszt\u00e9s\u0171 vakcina a tesztid\u0151szak harmadik f\u00e1zis\u00e1ba \u00e9rkezett - hangzott el kedd este az M1 aktu\u00e1lis csatorna H\u00edrad\u00f3j\u00e1ban, amelyben azt is kiemelt\u00e9k: a Sinopharm vakcina a szak\u00e9rt\u0151k szerint 86 sz\u00e1zal\u00e9kos hat\u00e9konys\u00e1g\u00fa.\n\n\u00a0 A tud\u00f3s\u00edt\u00e1s szerint a Sinopharm vakcin\u00e1t Sza\u00fad-Ar\u00e1bi\u00e1ban \u00e9s az Egyes\u00fclt Arab Em\u00edrs\u00e9gekben tesztelt\u00e9k. Az Egyes\u00fclt Arab Em\u00edrs\u00e9gekben a ny\u00e1ron t\u00f6bb mint 31 ezer \u00f6nk\u00e9ntest oltottak be vele \u00e9s senkin\u00e9l nem tapasztaltak s\u00falyos mell\u00e9khat\u00e1st. Decemberben a vakcina teljes k\u00f6r\u0171 felhaszn\u00e1l\u00e1s\u00e1t is enged\u00e9lyezt\u00e9k.\n\u00a0\u00a0\u00a0\u00a0Szud\u00e1nban is a k\u00ednai Sinopharm vakcin\u00e1t v\u00e1lasztott\u00e1k. Az eg\u00e9szs\u00e9g\u00fcgyi miniszt\u00e9rium egyik tisztvisel\u0151j\u00e9nek elmond\u00e1sa szerint az\u00e9rt, mert azt az \"eddig legt\u00f6bbet tesztelt \u00e9s legbiztons\u00e1gosabb olt\u00f3anyagnak tartj\u00e1k\".\n\u00a0\u00a0\u00a0\u00a0Err\u0151l besz\u00e9lt a k\u00ednai nemzeti eg\u00e9szs\u00e9g\u00fcgyi bizotts\u00e1g egyik igazgat\u00f3ja is, aki szerint minden k\u00ednai fejleszt\u00e9s\u0171, a harmadik f\u00e1zisban l\u00e9v\u0151 vakcina \"j\u00f3l vizsg\u00e1zott\", biztons\u00e1gosnak \u00e9s hat\u00e9konynak bizonyult - hangzott el az M1 H\u00edrad\u00f3j\u00e1ban.\nMTI\n\n"}]