[{"date": "2020-12-18 09:56", "url": "https://koronavirus.gov.hu/cikkek/orban-december-27-28-kezdodhetnek-az-elso-oltasok", "h1": "Orb\u00e1n: december 27-28-\u00e1n kezd\u0151dhetnek az els\u0151 olt\u00e1sok", "body": "\nDecember 27-\u00e9n vagy 28-\u00e1n kezd\u0151dhet a koronav\u00edrus elleni olt\u00e1sok bead\u00e1sa, els\u0151 k\u00f6rben 35 ezer embernek el\u00e9gs\u00e9ges mennyis\u00e9g \u00e9rkezik Magyarorsz\u00e1gra, \u00e9s els\u0151 helyen az eg\u00e9szs\u00e9g\u00fcgyi dolgoz\u00f3kat oltj\u00e1k majd be - jelentette be Orb\u00e1n Viktor minisztereln\u00f6k p\u00e9nteken a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nAz olt\u00e1s \u00f6nk\u00e9ntes \u00e9s ingyenes lesz\nAz eg\u00e9szs\u00e9g\u00fcgyi dolgoz\u00f3kat a D\u00e9l-pesti Centrumk\u00f3rh\u00e1zban \u00e9s a megyei k\u00f3rh\u00e1zakban oltj\u00e1k majd - k\u00f6z\u00f6lte.\nHozz\u00e1tette, k\u00e9rni fogja az eg\u00e9szs\u00e9g\u00fcgyben dolgoz\u00f3kat, hogy min\u00e9l nagyobb sz\u00e1mban oltass\u00e1k be magukat, de r\u00e1mutatott, hogy \"ez egy\u00e1ltal\u00e1n nem \u00e1ltal\u00e1nos v\u00e1gy ebben a pillanatban\". Megjegyezte: nem szeretn\u00e9 feladni az olt\u00e1s \u00f6nk\u00e9ntes jelleg\u00e9t, senkit sem szeretn\u00e9nek olt\u00e1sra k\u00e9nyszer\u00edteni, az eg\u00e9szs\u00e9g\u00fcgyben dolgoz\u00f3kt\u00f3l viszont azt szeretn\u00e9 k\u00e9rni, v\u00e9dj\u00e9k meg magukat. A tov\u00e1bbi olt\u00e1sokr\u00f3l elmondta: a regisztr\u00e1ci\u00f3nak lesz jelent\u0151s\u00e9ge, mert amikor t\u00f6megesen el\u00e9rhet\u0151v\u00e9 v\u00e1lik a vakcina, a regisztr\u00e1ci\u00f3 szerint fognak haladni. Ez\u00e9rt k\u00e9rte az embereket az el\u0151jegyz\u00e9sre.\nA kar\u00e1csonyi szab\u00e1lyokr\u00f3l h\u00e9tf\u0151n lesz d\u00f6nt\u00e9s\n\nA korm\u00e1nyf\u0151 kar\u00e1csony \u00fcnnep\u00e9r\u0151l azt mondta: \"id\u00e9n kis kar\u00e1csony lesz\", a rokonl\u00e1togat\u00e1sokr\u00f3l most le kell mondani az eg\u00e9szs\u00e9gmeg\u00f3v\u00e1s \u00e9rdek\u00e9ben. Tal\u00e1n h\u00fasv\u00e9tkor meg\u00fclhet\u0151k majd a szok\u00e1sos nagy csal\u00e1di \u00fcnneps\u00e9gek - fogalmazott.\nHozz\u00e1tette, a szenteste szab\u00e1lyoz\u00e1sa m\u00e9g nem vil\u00e1gos, err\u0151l a h\u00e9tf\u0151i korm\u00e1ny\u00fcl\u00e9sen k\u00e9sz\u00fclnek d\u00f6nteni, de \u00f6r\u00fclne, ha a szakemberek \u00fagy foglaln\u00e1nak \u00e1ll\u00e1st, hogy azon az egy est\u00e9n megengedhet\u0151k laz\u00e1bb szab\u00e1lyok. \u00cdgy p\u00e9ld\u00e1ul az, hogy a 10 f\u0151s csal\u00e1di \u00f6sszej\u00f6vetelekbe a 14 \u00e9v alatti gyermekek ne sz\u00e1m\u00edtsanak bele.\nAz eg\u00e9szs\u00e9g\u00fcgyet felk\u00e9sz\u00edtett\u00fck, de a k\u00f3rh\u00e1zak teljes\u00edt\u0151k\u00e9pess\u00e9g\u00e9t tov\u00e1bbra is v\u00e9deni kell\n\nA j\u00e1rv\u00e1nyhelyzetet a minisztereln\u00f6k \u00fagy \u00e9rt\u00e9kelte, hogy a sz\u00e1mok ugyan nem romlanak, de ez nem egy nagy vigasz, \"nincsenek felszabad\u00edt\u00f3 erej\u0171 j\u00f3 h\u00edrei\".\nMagyarorsz\u00e1g j\u00f3l felk\u00e9sz\u00fclt ny\u00e1ron, lefolytatt\u00e1k a nemzeti konzult\u00e1ci\u00f3t, beszerezt\u00e9k a sz\u00fcks\u00e9ges v\u00e9d\u0151eszk\u00f6z\u00f6ket, felk\u00e9sz\u00edtett\u00e9k az orvosokat, \u00e1pol\u00f3kat, \u00edgy az eg\u00e9szs\u00e9g\u00fcgy el tudja l\u00e1tni a betegeket. A legnagyobb ellenf\u00e9l most az orvosok, \u00e1pol\u00f3k f\u00e1radts\u00e1ga - jegyezte meg.\nK\u00f6z\u00f6lte, tov\u00e1bbra is fenn kell tartani a hat\u00e1r\u0151rizetet, \u00e9s ism\u00e9t k\u00e9rte, ne tervezzenek a magyarok k\u00fclf\u00f6ldi s\u00edel\u00e9st.\n\u00dajabb gazdas\u00e1gv\u00e9delmi int\u00e9zked\u00e9sek j\u00f6nnek\n\nOrb\u00e1n Viktor azt is elmondta, szombat d\u00e9lel\u0151tt szeretne bejelent\u00e9st tenni arr\u00f3l, hogy a j\u00e1rv\u00e1ny okozta gazdas\u00e1gi v\u00e1ls\u00e1g elh\u00e1r\u00edt\u00e1s\u00e1t c\u00e9lz\u00f3 gazdas\u00e1gv\u00e9delmi akci\u00f3tervnek milyen \u00fajabb l\u00e9p\u00e9seit vezetik be janu\u00e1r 1-j\u00e9t\u0151l kezd\u0151d\u0151en.\nEU-s k\u00f6lts\u00e9gvet\u00e9s - Meg kell v\u00e9deni a magyar nemzeti \u00e9rdeket a Soros-h\u00e1l\u00f3zattal szemben \n\nA minisztereln\u00f6k a r\u00e1di\u00f3m\u0171sorban arr\u00f3l is besz\u00e9lt: az eddigin\u00e9l hangs\u00falyosabban kell v\u00e9deni a magyar nemzeti \u00e9rdeket Soros Gy\u00f6rggyel \u00e9s az \u0151 h\u00e1l\u00f3zat\u00e1val szemben.\nA korm\u00e1nyf\u0151 kifejtette: Soros Gy\u00f6rgy, \"a vil\u00e1g legkorruptabb embere\" t\u00f6bb alkalommal is megt\u00e1madta Magyarorsz\u00e1got, de ami most t\u00f6rt\u00e9nt a r\u00e9sz\u00e9r\u0151l - a magyar baloldal t\u00e1mogat\u00e1s\u00e1val -, az t\u00falment azon a hat\u00e1ron, amit egy orsz\u00e1g egyszer\u0171en, v\u00e1llr\u00e1nd\u00edtva tudom\u00e1sul vehet.\nAz m\u00e9gsem norm\u00e1lis ugyanis - folytatta -, hogy Soros azon dolgozik Br\u00fcsszelben, hogy ott \u00e1rtson a magyaroknak, ahol csak tud.\n\u00c9s \"nincsen j\u00f3l, hogy mi meg itt \u00fcl\u00fcnk, kiv\u00e9dj\u00fck ezeket az akci\u00f3kat, \u00e9s \u00fagy tesz\u00fcnk, mintha ez volna a vil\u00e1g legterm\u00e9szetesebb dolga\" - tette hozz\u00e1, hangs\u00falyozva: most is komoly brav\u00farokra volt sz\u00fcks\u00e9ge ahhoz, hogy elh\u00e1r\u00edtsa Soros Gy\u00f6rgynek azt a sz\u00e1nd\u00e9k\u00e1t, amellyel Magyarorsz\u00e1gnak sok eur\u00f3milli\u00e1rdnyi k\u00e1rt akart okozni.\nAz EP \u00f6ssze akarta k\u00f6tni a p\u00e9nz\u00fcgyi k\u00e9rd\u00e9seket politikai k\u00e9rd\u00e9sekkel\n\nOrb\u00e1n Viktor arr\u00f3l is sz\u00f3lt, hogy az Eur\u00f3pai Parlament (EP) \u00e1t akarja venni az EU ir\u00e1ny\u00edt\u00e1s\u00e1t: az EP-k\u00e9pvisel\u0151k szerint ugyanis az EU Br\u00fcsszelb\u0151l \u00e1ll, a korm\u00e1nyf\u0151k felfog\u00e1sa szerint viszont az EU a nemzeti f\u0151v\u00e1rosokban van, Br\u00fcsszel nem k\u00f6zpont, hanem egyeztet\u00e9si helysz\u00edn.\nAz EP m\u00f6g\u00f6tt pedig \"egy h\u00e1l\u00f3zat tal\u00e1lhat\u00f3, itt j\u00f6nnek be a k\u00e9pbe Soros\u00e9k\", akik NGO-kon, kutat\u00f3int\u00e9zeteken, h\u00e1tt\u00e9rint\u00e9zm\u00e9nyeken, m\u00e9diabefoly\u00e1sol\u00e1son kereszt\u00fcl er\u0151s poz\u00edci\u00f3kat \u00e9p\u00edtettek ki az EP-ben, amelyen bel\u00fclr\u0151l pr\u00f3b\u00e1lj\u00e1k magukhoz ragadni az Eur\u00f3pa ir\u00e1ny\u00edt\u00e1s\u00e1ra feljogos\u00edt\u00f3 d\u00f6nt\u00e9seket az \u00e1llam- \u00e9s korm\u00e1nyf\u0151kt\u0151l - fogalmazott.\nFelid\u00e9zte: az EP \u00f6ssze akarta k\u00f6tni a p\u00e9nz\u00fcgyi k\u00e9rd\u00e9seket politikai k\u00e9rd\u00e9sekkel, \u00e9s az a vesz\u00e9ly fenyegetett, hogy az EP makacss\u00e1ga mag\u00e1val r\u00e1ntja a k\u00f6lts\u00e9gvet\u00e9st \u00e9s a helyre\u00e1ll\u00edt\u00e1si alapot.\nMegv\u00e9dt\u00fck Magyarorsz\u00e1g szuverenit\u00e1s\u00e1t, \u00e9s megv\u00e9dt\u00fck a magyarok p\u00e9nz\u00e9t\n\nMagyarorsz\u00e1g azonban Lengyelorsz\u00e1ggal egy\u00fctt c\u00e9lt \u00e9rt - mondta, megjegyezve: a vita v\u00e9g\u00e9n a szlov\u00e9nok is saj\u00e1t hangot hallattak az \u00fcgyben, \u00e9s Milos Zeman cseh eln\u00f6k is \u00fagy nyilatkozott, az lenne helyes, ha a k\u00f6z\u00e9p-eur\u00f3pai orsz\u00e1gok egy\u00fctt k\u00e9pviseln\u00e9k a magyar-lengyel v\u00e9lem\u00e9nyt. A v\u00e9g\u00fcl kialakult \u00e1ll\u00e1spontot k\u00f6z\u00f6s eur\u00f3pai sikernek nevezte a minisztereln\u00f6k.\nBr\u00fcsszel 34 milli\u00f3 bev\u00e1ndorl\u00f3nak akar lak\u00e1st, fizet\u00e9st, seg\u00e9lyt adni\n\n\u00dagy \u00e9rt\u00e9kelt: az \u00e1llam- \u00e9s korm\u00e1nyf\u0151k meg\u00e1llapod\u00e1s\u00e1val a k\u00f6vetkez\u0151 n\u00e9h\u00e1ny \u00e9v gazdas\u00e1gi tervez\u00e9s\u00e9hez sz\u00fcks\u00e9ges p\u00e9nz\u00fcgyi h\u00e1torsz\u00e1g \"atombiztos\".\nM\u00e1s k\u00e9rd\u00e9sekben azonban maradtak fenn v\u00e9lem\u00e9nyk\u00fcl\u00f6nbs\u00e9gek, \u00edgy lesznek m\u00e9g vit\u00e1k b\u0151ven - jelezte, idesorolva p\u00e9ld\u00e1ul a migr\u00e1ci\u00f3t, a kontinens nyugati r\u00e9sz\u00e9n ugyanis \"tov\u00e1bbra is egy bev\u00e1ndorl\u00e1sra \u00e9p\u00fcl\u0151 Eur\u00f3p\u00e1t szeretn\u00e9nek\", 34 milli\u00f3 bev\u00e1ndorl\u00f3nak akarnak lak\u00e1st, fizet\u00e9st, seg\u00e9lyt adni. A korm\u00e1nyf\u0151 ezt egy \u0151r\u00fclt tervnek tartja.\nKit\u00e9rt a genderk\u00e9rd\u00e9sre is, amelyet \"a norm\u00e1lis magyar ember nem is \u00e9rt, hogy micsoda\", mert \"ezek olyan perif\u00e9rikus l\u00e9thelyzetek probl\u00e9m\u00e1i, amelyek az emberek 99 sz\u00e1zal\u00e9k\u00e1t nem \u00e9rintik\".\nMagyarorsz\u00e1g egy norm\u00e1lis orsz\u00e1g, ahol evidencia, hogy az apa f\u00e9rfi, az anya n\u0151, a h\u00e1zass\u00e1got pedig az\u00e9rt v\u00e1llalj\u00e1k, mert k\u00f6z\u00f6s ut\u00f3dokat akarnak - fejtette ki Orb\u00e1n Viktor.\nNem lehet 100 ember \u00e9let\u00e9t egy kiv\u00e9telt jelent\u0151 ember saj\u00e1toss\u00e1gaira \u00e9p\u00edtve szab\u00e1lyozni - ahogyan Nyugat-Eur\u00f3p\u00e1ban ezt akarj\u00e1k -, hanem a 99-b\u0151l kell kiindulni. Van a norm\u00e1lisnak tekintett helyzet, \u00e9s van a kiv\u00e9tel - fogalmazott, hangs\u00falyozva: \"nem akarjuk el\u00edt\u00e9lni azt, aki kiv\u00e9tel al\u00e1 esik\", de azt senki sem k\u00f6vetelheti, hogy egysz\u00e1zal\u00e9knyi kiv\u00e9tel saj\u00e1tos \u00e9letvitel\u00e9re alapozz\u00e1k a 99 sz\u00e1zal\u00e9k \u00e9let\u00e9t.\n\u00dagy \u00f6sszegzett: nem az a feladat, hogy a t\u00f6bbs\u00e9g \u00e1tvegye a kisebbs\u00e9g gondolkod\u00e1sm\u00f3dj\u00e1t, hanem hogy a t\u00f6bbs\u00e9g - meg\u0151rizve saj\u00e1t mag\u00e1t - toler\u00e1lja a kisebbs\u00e9g \u00e1ll\u00e1spontj\u00e1t.\n\n\n"}]