[{"date": "2020-12-19 13:57", "url": "https://koronavirus.gov.hu/cikkek/orban-viktor-kormany-gazdasagvedelmi-akcioterv-kiegesziteserol-rendelkezett", "h1": "Orb\u00e1n Viktor: a korm\u00e1ny a gazdas\u00e1gv\u00e9delmi akci\u00f3terv kieg\u00e9sz\u00edt\u00e9s\u00e9r\u0151l rendelkezett", "body": "\nA csal\u00e1dok \u00e9s a v\u00e1llalkoz\u00e1sok \u00e9rdek\u00e9ben a korm\u00e1ny a gazdas\u00e1gv\u00e9delmi akci\u00f3terv kieg\u00e9sz\u00edt\u00e9s\u00e9r\u0151l rendelkezett - jelentette be Orb\u00e1n Viktor minisztereln\u00f6k szombaton a Facebook-oldal\u00e1n k\u00f6zz\u00e9tett vide\u00f3ban, amelyben n\u00e9gy d\u00f6nt\u00e9st ismertetett.\n\n\u00a0\n\nE szerint a csal\u00e1dok \u00e9s a v\u00e1llalkoz\u00e1sok hitel-visszafizet\u00e9si morat\u00f3rium\u00e1t v\u00e1ltozatlan form\u00e1ban f\u00e9l \u00e9vvel, j\u00falius 1-j\u00e9ig meghosszabb\u00edtj\u00e1k. A morat\u00f3rium automatikusan hosszabbodik meg, csak annak kell felkeresnie bankj\u00e1t, aki a morat\u00f3rium ellen\u00e9re is t\u00f6rleszteni akarja hitel\u00e9t - k\u00f6z\u00f6lte a korm\u00e1nyf\u0151.\nBejelentette tov\u00e1bb\u00e1, hogy a j\u00e1rv\u00e1ny\u00fcgyi int\u00e9zked\u00e9sek miatt ideiglenes bez\u00e1r\u00e1sra k\u00e9nyszer\u00fclt v\u00e1llalkoz\u00e1sokat a korm\u00e1ny decemberben \u00e9s janu\u00e1rban is a b\u00e9rk\u00f6lts\u00e9gek k\u00e9tharmad\u00e1nak elenged\u00e9s\u00e9vel \u00e9s \u00e1tv\u00e1llal\u00e1s\u00e1val t\u00e1mogatja. A j\u00e1rul\u00e9kfizet\u00e9s elenged\u00e9s\u00e9t \u00e9s a b\u00e9rt\u00e1mogat\u00e1st a vend\u00e9gl\u00e1t\u00f3helyek, a sz\u00e1llod\u00e1k \u00e9s az idegenforgalom mellett kiterjesztik a sz\u00fcnetelni k\u00e9nyszer\u00fcl\u0151, mag\u00e1ntulajdon\u00fa buszos v\u00e1llalkoz\u00e1sokra is.\nOrb\u00e1n Viktor elmondta azt is, hogy a kis- \u00e9s k\u00f6z\u00e9pv\u00e1llalkoz\u00e1sok, valamint az egy\u00e9ni v\u00e1llalkoz\u00f3k ipar\u0171z\u00e9si ad\u00f3j\u00e1t janu\u00e1r 1-j\u00e9t\u0151l a fel\u00e9re cs\u00f6kkentik. Ezek a v\u00e1llalkoz\u00e1sok adj\u00e1k a legt\u00f6bb munkahelyet, \u00e9s \u0151k a legs\u00e9r\u00fcl\u00e9kenyebbek a j\u00e1rv\u00e1ny idej\u00e9n - indokolta az int\u00e9zked\u00e9st, hozz\u00e1t\u00e9ve: a 25 ezer lakosn\u00e1l kisebb telep\u00fcl\u00e9sek a korm\u00e1nyt\u00f3l t\u00e1mogat\u00e1st kapnak, a nagyobb \u00f6nkorm\u00e1nyzatok p\u00e9nz\u00fcgyi helyzet\u00e9t pedig majd egyenk\u00e9nt tekintik \u00e1t.\nA negyedik d\u00f6nt\u00e9s pedig az, hogy a gyereket nevel\u0151 \u00e9s gyereket v\u00e1r\u00f3 csal\u00e1dokat 6 milli\u00f3 forintig kedvezm\u00e9nyes, maximum 3 sz\u00e1zal\u00e9kos kamatoz\u00e1s\u00fa lak\u00e1sfel\u00faj\u00edt\u00e1si hitellel seg\u00edtik. Ebb\u0151l 3 milli\u00f3 forint vissza nem t\u00e9r\u00edtend\u0151 t\u00e1mogat\u00e1s, amely a fel\u00faj\u00edt\u00e1s v\u00e9g\u00e9vel vehet\u0151 ig\u00e9nybe, \u00e9s automatikusan cs\u00f6kkenti a hitel \u00f6sszeg\u00e9t - ismertette a minisztereln\u00f6k.\nHangs\u00falyozta, a koronav\u00edrus-j\u00e1rv\u00e1ny m\u00e1sodik hull\u00e1ma eg\u00e9sz Eur\u00f3p\u00e1ban \u00fajabb cs\u00facsokat ostromol. \"A v\u00edrus t\u00e1mad\u00e1s\u00e1val szemben az orvosaink, az \u00e1pol\u00f3ink \u00e9s a k\u00f3rh\u00e1zaink j\u00f3l \u00e1llj\u00e1k a sarat, a korm\u00e1ny a v\u00e9dekez\u00e9shez sz\u00fcks\u00e9ges minden eszk\u00f6zt biztos\u00edt a sz\u00e1mukra\" - mondta Orb\u00e1n Viktor.\nR\u00e1mutatott ugyanakkor, hogy a v\u00edrus nem csak az emberek eg\u00e9szs\u00e9g\u00e9t, a gazdas\u00e1got \u00e9s a munkahelyeket is megt\u00e1madta, ez\u00e9rt j\u00e1rv\u00e1ny idej\u00e9n az emberi \u00e9letek mellett a csal\u00e1dokat \u00e9s a v\u00e1llalkoz\u00e1sokat is v\u00e9deni kell.\n\"Nek\u00fcnk minden \u00e9let \u00e9s minden munkahely sz\u00e1m\u00edt\" - hangoztatta.\nA korm\u00e1nyf\u0151 bejelent\u00e9s\u00e9t azzal z\u00e1rta: j\u00f3 okkal lehet b\u00edzni abban, hogy nem csak magyarok t\u00edzezreinek \u00e9let\u00e9t, de sok sz\u00e1zezer munkahelyet is siker\u00fcl megmenteni. \"Egyszer m\u00e1r siker\u00fclt, ha \u00f6sszefogunk, egy\u00fctt \u00fajra siker\u00fclni fog!\" - mondta.\n\n\nMTI\n\n"}]