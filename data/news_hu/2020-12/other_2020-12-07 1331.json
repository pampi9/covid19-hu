[{"date": "2020-12-07 13:31", "url": "https://koronavirus.gov.hu/cikkek/operativ-torzs-886-emberrel-szemben-intezkedtek-rendorok-szabalytalan-maszkviseles-miatt", "h1": "Operat\u00edv t\u00f6rzs: 886 emberrel szemben int\u00e9zkedtek a rend\u0151r\u00f6k szab\u00e1lytalan maszkvisel\u00e9s miatt a h\u00e9tv\u00e9g\u00e9n", "body": "\nA maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt a h\u00e9tv\u00e9g\u00e9n 886, ebb\u0151l a t\u00edzezern\u00e9l t\u00f6bb lakos\u00fa telep\u00fcl\u00e9seken 768 esetben int\u00e9zkedtek a rend\u0151r\u00f6k - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a h\u00e9tf\u0151i online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes t\u00e1j\u00e9koztat\u00e1sa szerint a v\u00e9delmi int\u00e9zked\u00e9sekr\u0151l sz\u00f3l\u00f3 korm\u00e1nyrendelet szeptember 21-ei hat\u00e1lyba l\u00e9p\u00e9se \u00f3ta 11 602 rend\u0151ri int\u00e9zked\u00e9s t\u00f6rt\u00e9nt a maszkvisel\u00e9s szab\u00e1lyainak megszeg\u00e9se miatt.\n\u00a0\u00a0\u00a0\u00a0A rend\u0151r\u00f6k a h\u00e9tv\u00e9g\u00e9n a t\u00edzezern\u00e9l t\u00f6bb lakos\u00fa telep\u00fcl\u00e9sek \u00f6nkorm\u00e1nyzati rendeleteiben meghat\u00e1rozott maszkvisel\u00e9si k\u00f6telezetts\u00e9gek be nem tart\u00e1sa miatt 768 emberrel szemben l\u00e9ptek fel. Ez a megel\u0151z\u0151 h\u00e9tv\u00e9g\u00e9hez k\u00e9pest 31,2 sz\u00e1zal\u00e9kos emelked\u00e9st jelent - jegyezte meg.\n\u00a0\u00a0\u00a0\u00a0Hozz\u00e1tette: a t\u00f6megk\u00f6zleked\u00e9si eszk\u00f6z\u00f6k\u00f6n \u00e9s a meg\u00e1ll\u00f3helyeken 41 emberrel, m\u00edg az \u00fczletekben \u00e9s bev\u00e1s\u00e1rl\u00f3k\u00f6zpontokban 77 emberrel szemben int\u00e9zkedtek a rend\u0151r\u00f6k a h\u00e9tv\u00e9g\u00e9n a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 558 rend\u0151ri int\u00e9zked\u00e9sre volt sz\u00fcks\u00e9g, ebb\u0151l 152 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 406 esetben pedig az \u00fczletek korl\u00e1tozott nyitva tart\u00e1s\u00e1ra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0A kij\u00e1r\u00e1si tilalmat az elm\u00falt k\u00e9t napon 1361-en szegt\u00e9k meg, tov\u00e1bbi 4 ember a kutyas\u00e9t\u00e1ltat\u00e1sra vonatkoz\u00f3 szab\u00e1lyt nem tartotta be.\n\u00a0\u00a0\u00a0\u00a0A kij\u00e1r\u00e1si korl\u00e1toz\u00e1s november 4-\u00e9t\u0151l, a kij\u00e1r\u00e1si tilalom november 11-\u00e9t\u0151l van hat\u00e1lyban. November 4-\u00e9t\u0151l a rend\u0151r\u00f6knek 10 530 szab\u00e1lyszeg\u0151vel szemben kellett int\u00e9zkedni\u00fck.\n\u00a0\u00a0\u00a0\u00a0Az elm\u00falt k\u00e9t napon is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 197 esetben l\u00e9ptek fel. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 7049 alkalommal int\u00e9zkedtek.\n\u00a0\u00a0\u00a0\u00a0A h\u00e9tv\u00e9g\u00e9n 57 215 alkalommal ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban l\u00e9v\u0151ket. Szombaton \u00e9s vas\u00e1rnap 18 554 ilyen korl\u00e1toz\u00f3 int\u00e9zked\u00e9st rendeltek el, \u00edgy 47 124-en vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 3835-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat.\n\u00a0\u00a0\u00a0\u00a0A j\u00e1rv\u00e1nnyal \u00f6sszef\u00fcgg\u00e9sben m\u00e1rcius \u00f3ta 492 b\u0171ncselekm\u00e9ny miatt indult elj\u00e1r\u00e1s, az \u00fcgyekben eddig \u00f6sszesen 98 gyan\u00fas\u00edtottat hallgattak ki - ismertette.\n\u00a0\u00a0\u00a0\u00a0\u00dajs\u00e1g\u00edr\u00f3i k\u00e9rd\u00e9sre v\u00e1laszolva azt mondta: vannak olyan \u00e9lethelyzetek, amikor forgalmi okb\u00f3l, p\u00e9ld\u00e1ul baleset vagy \u00fatlez\u00e1r\u00e1s miatt nem \u00e9r haza valaki 20 \u00f3r\u00e1ig, ezekben az esetekben m\u00e9lt\u00e1nyoss\u00e1gb\u00f3l eltekintenek a szankci\u00f3k alkalmaz\u00e1s\u00e1t\u00f3l. Ugyancsak k\u00e9rd\u00e9sre v\u00e1laszolva k\u00e9t konkr\u00e9t esetet eml\u00edtett: nem b\u00fcntettek meg egy embert, akinek hazafel\u00e9 tartva meghib\u00e1sodott az aut\u00f3ja \u00e9s egy m\u00e1sikat sem, aki m\u00e9g a jogszab\u00e1ly hat\u00e1lyba l\u00e9p\u00e9se el\u0151tt v\u00e1s\u00e1rolt rep\u00fcl\u0151jegyet \u00e9s kij\u00e1r\u00e1si tilalom ideje alatt a rept\u00e9rre tartott.\n\u00a0\u00a0\u00a0\u00a0Hangs\u00falyozta: a kij\u00e1r\u00e1si tilalom c\u00e9lja a fert\u0151z\u00e9s terjed\u00e9s\u00e9nek megakad\u00e1lyoz\u00e1sa, lass\u00edt\u00e1sa \u00e9s k\u00e9rte a szab\u00e1lyoz\u00e1s betart\u00e1s\u00e1t mindenkit\u0151l az emberek \u00e9let\u00e9nek, eg\u00e9szs\u00e9g\u00e9nek \u00e9s testi \u00e9ps\u00e9g\u00e9nek meg\u00f3v\u00e1sa \u00e9rdek\u00e9ben.\n\n\nMTI 2020. december 7.\n\n"}]