[{"date": "2020-12-15 12:04", "url": "https://koronavirus.gov.hu/cikkek/varga-mihaly-ot-ujabb-magyar-ceg-hajt-vegre-egeszsegipari-beruhazast-0", "h1": "Varga Mih\u00e1ly: \u00f6t \u00fajabb magyar c\u00e9g hajt v\u00e9gre eg\u00e9szs\u00e9gipari beruh\u00e1z\u00e1st", "body": "\nL\u00e9legeztet\u0151g\u00e9pek \u00e9s a fert\u0151tlen\u00edt\u0151szerek ter\u00fclet\u00e9n is er\u0151s\u00f6dik Magyarorsz\u00e1g \u00f6nell\u00e1t\u00e1sa, annak k\u00f6sz\u00f6nhet\u0151en, hogy 9 milli\u00e1rd forintnyi eg\u00e9szs\u00e9gipari beruh\u00e1z\u00e1sr\u00f3l \u00edrtak al\u00e1 meg\u00e1llapod\u00e1st \u00f6t magyar v\u00e1llalkoz\u00e1ssal az Eg\u00e9szs\u00e9gipari t\u00e1mogat\u00e1si programban - jelent meg a p\u00e9nz\u00fcgyminiszter Facebookra kedden felt\u00f6lt\u00f6tt vide\u00f3ja alatti bejegyz\u00e9sben.\n\n\nVarga\u00a0Mih\u00e1ly a vide\u00f3ban elmondta, hogy az Eg\u00e9szs\u00e9gipari t\u00e1mogat\u00e1si programot annak \u00e9rdek\u00e9ben ind\u00edtott\u00e1k, hogy az ell\u00e1t\u00e1si sz\u00fcks\u00e9gleteket ne csak k\u00fcls\u0151, hanem hazai forr\u00e1sb\u00f3l is be tudj\u00e1k szerezni.\n\u00a0\u00a0\u00a0\u00a0A miniszter b\u00edzik abban, hogy \"ezek a fejleszt\u00e9sek nemcsak a mostani, hanem a j\u00f6v\u0151beni kih\u00edv\u00e1sokkal szemben is meger\u0151s\u00edtenek majd benn\u00fcnket.\"\n\u00a0\u00a0\u00a0\u00a0A programban a tervek szerint m\u00e9g tov\u00e1bbi c\u00e9gekkel fognak szerz\u0151d\u00e9seket k\u00f6tni, az a c\u00e9l, hogy az\u00a0\u00a0erre biztos\u00edtott 50 milli\u00e1rd forintos keretet a p\u00e1ly\u00e1zatokkal kit\u00f6lts\u00e9k. \"Erre minden es\u00e9ly\u00fcnk megvan, mert az augusztusban indult p\u00e1ly\u00e1zaton az \u00e9rdekl\u0151d\u00e9s fel\u00fclm\u00falta az el\u0151zetes v\u00e1rakoz\u00e1sokat\" - tette hozz\u00e1.\n\u00a0\u00a0\u00a0\u00a0A t\u00e1rcavezet\u0151 kit\u00e9rt arra is, hogy a magyar gazdas\u00e1g j\u00f6v\u0151re rem\u00e9nyeik szerint a vakcina meg\u00e9rkez\u00e9s\u00e9vel visszaker\u00fcl majd abba a n\u00f6veked\u00e9si tartom\u00e1nyba, ahol kor\u00e1bban volt. A miniszter abban b\u00edzik, hogy a b\u0151v\u00fcl\u00e9sb\u0151l az eg\u00e9szs\u00e9gipar is kiveszi majd a r\u00e9sz\u00e9t. T\u00f6rekszenek arra, hogy Magyarorsz\u00e1g ell\u00e1t\u00e1sa \u00e9s esetlegesen a k\u00fclpiacra l\u00e9p\u00e9se is biztos\u00edtott legyen.\n\u00a0\u00a0\u00a0\u00a0A bejegyz\u00e9sben ismertett\u00e9k, hogy a Mould Tech Kft. 4,5 milli\u00e1rd forintos beruh\u00e1z\u00e1ssal l\u00e9legeztet\u0151g\u00e9pek \u00e9s fert\u0151tlen\u00edt\u0151 eszk\u00f6z\u00f6k gy\u00e1rt\u00e1s\u00e1t er\u0151s\u00edti Zalaegerszegen, ehhez a korm\u00e1ny 3,5 milli\u00e1rd forint t\u00e1mogat\u00e1st ny\u00fajt.\n\u00a0\u00a0\u00a0\u00a0Az FF F\u00e9mfeldolgoz\u00f3 Zrt. a k\u00f3rh\u00e1zi berendez\u00e9sek el\u0151\u00e1ll\u00edt\u00e1s\u00e1t fejleszti 650 milli\u00f3 forintb\u00f3l Mez\u0151t\u00faron, a t\u00e1mogat\u00e1s m\u00e9rt\u00e9ke 508,7 milli\u00f3 forintot tesz ki.\n\u00a0\u00a0\u00a0\u00a0A Medicor Elektronica Zrt. 1,3 milli\u00e1rd forintb\u00f3l \u00faj \u00fczemet l\u00e9tes\u00edt Budapesten orvosi eszk\u00f6z\u00f6k gy\u00e1rt\u00e1s\u00e1ra, ehhez 1,02 milli\u00e1rd forintos t\u00e1mogat\u00e1sban r\u00e9szes\u00fcl.\u00a0\u00a0\n\u00a0\u00a0\u00a0\u00a0A Thermotechnika-Crown Cool Kft. 450 milli\u00f3 forintb\u00f3l l\u00e9gtiszt\u00edt\u00f3 berendez\u00e9seket fejleszt Tatab\u00e1ny\u00e1n 425,9 milli\u00f3 forintos t\u00e1mogat\u00e1ssal.\n\u00a0\u00a0\u00a0\u00a0A Florin Zrt. 2,5 milli\u00e1rdos beruh\u00e1z\u00e1s\u00e1val n\u00f6veli fert\u0151tlen\u00edt\u0151szer kapacit\u00e1s\u00e1t Szegeden, ehhez 1,98 milli\u00e1rd forint t\u00e1mogat\u00e1s t\u00e1rsul a programb\u00f3l.\n\n\nMTI 2020. december 15.\n\n"}]