[{"date": "2020-12-17 11:35", "url": "https://koronavirus.gov.hu/cikkek/itm-meghosszabbitjak-szechenyi-kartya-program-kriziskonstrukcioit", "h1": "ITM: meghosszabb\u00edtj\u00e1k a Sz\u00e9chenyi-k\u00e1rtya program kr\u00edziskonstrukci\u00f3it", "body": "\nA v\u00e1llalkoz\u00e1sok ig\u00e9nyeire tekintettel meghosszabbodnak a Sz\u00e9chenyi-k\u00e1rtya program \u00e1llami t\u00e1mogat\u00e1s\u00fa, kedvezm\u00e9nyes felt\u00e9telrendszer\u0171, alacsony kamatoz\u00e1s\u00fa, gyorsan el\u00e9rhet\u0151 hitelkonstrukci\u00f3i, \u00edgy a v\u00e1llalkoz\u00e1sok tov\u00e1bbra is ak\u00e1r nulla sz\u00e1zal\u00e9kos kamattal juthatnak hitelhez - jelentette be cs\u00fct\u00f6rt\u00f6k\u00f6n az Innov\u00e1ci\u00f3s \u00e9s Technol\u00f3giai Miniszt\u00e9rium (ITM).\n\n\nAz MTI-nek k\u00fcld\u00f6tt k\u00f6zlem\u00e9nyben ismeretik a korm\u00e1ny d\u00f6nt\u00e9s\u00e9t, amelynek \u00e9rtelm\u00e9ben a Sz\u00e9chenyi-k\u00e1rtya program kr\u00edziskonstrukci\u00f3i folyamatosan ig\u00e9nyelhet\u0151k maradnak 202. els\u0151 f\u00e9l \u00e9v\u00e9ben is.\n\u00a0\u00a0\u00a0\u00a0 Id\u00e9zik Gy\u00f6rgy L\u00e1szl\u00f3 gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1rt, aki kijelentette: \"a koronav\u00edrus-j\u00e1rv\u00e1ny idej\u00e9n kialakult gazdas\u00e1gi helyzetben kiemelten t\u00e1mogatja a korm\u00e1ny a v\u00e1llalkoz\u00e1sokat, mert \u0151k biztos\u00edtanak munk\u00e1t \u00e9s meg\u00e9lhet\u00e9st a magyarok sz\u00e1m\u00e1ra. A Sz\u00e9chenyi-k\u00e1rtya program m\u00e1jusban bevezetett v\u00e1ls\u00e1gkonstrukci\u00f3it ig\u00e9nyl\u0151 v\u00e1llalkoz\u00e1sok \u00f6sszesen k\u00f6zel 220 ezer f\u0151t foglalkoztatnak, \u00e9s a program seg\u00edts\u00e9get ny\u00fajt az \u00e9rintett v\u00e1llalkoz\u00e1soknak a munkahelyek megtart\u00e1s\u00e1ban \u00e9s l\u00e9tes\u00edt\u00e9s\u00e9ben. Ez\u00e9rt fontosnak tartjuk a program folytat\u00e1s\u00e1t\" - mondta.\n\u00a0\u00a0\u00a0\u00a0 Hozz\u00e1tette, a Sz\u00e9chenyi-k\u00e1rtya program a koronav\u00edrus-j\u00e1rv\u00e1ny k\u00f6vetkezt\u00e9ben kialakult gazdas\u00e1gi helyzetben a korm\u00e1ny egyik fontos gazdas\u00e1gfejleszt\u00e9st szolg\u00e1l\u00f3 eszk\u00f6ze, amely igazodik a v\u00e1llalkoz\u00e1sok v\u00e1ltoz\u00f3 finansz\u00edroz\u00e1si ig\u00e9nyeihez.\n\u00a0\u00a0\u00a0\u00a0A korm\u00e1ny a hitelekhez v\u00e1ltozatlan m\u00e9rt\u00e9k\u0171 \u00e1llami t\u00e1mogat\u00e1st biztos\u00edt kamat-, kezel\u00e9si k\u00f6lts\u00e9g-, kezess\u00e9gi d\u00edjt\u00e1mogat\u00e1s, illetve adott konstrukci\u00f3 eset\u00e9n egy\u00e9b k\u00f6lts\u00e9gt\u00e1mogat\u00e1s form\u00e1j\u00e1ban annak \u00e9rdek\u00e9ben, hogy a j\u00e1rv\u00e1ny elh\u00faz\u00f3d\u00e1s\u00e1val a hazai mikro-, kis- \u00e9s k\u00f6zepes m\u00e9ret\u0171 v\u00e1llalkoz\u00e1sok tov\u00e1bbra is a finansz\u00edroz\u00e1si ig\u00e9nyeiknek megfelel\u0151 forr\u00e1shoz jussanak.\n\u00a0\u00a0\u00a0\u00a0Kris\u00e1n L\u00e1szl\u00f3, a programot koordin\u00e1l\u00f3 KAVOSZ Zrt. vez\u00e9rigazgat\u00f3ja a v\u00e1llalkoz\u00f3k visszajelz\u00e9sei alapj\u00e1n \u00fagy l\u00e1tja, hogy az \u00fajonnan bevezetett konstrukci\u00f3k a v\u00e1llalkoz\u00f3i ig\u00e9nyekre megfelel\u0151 v\u00e1laszt ny\u00fajtanak, hiszen orsz\u00e1gosan kiemelt az \u00e9rdekl\u0151d\u00e9s. A mikro-, kis \u00e9s k\u00f6zepes m\u00e9ret\u0171 v\u00e1llalkoz\u00e1sok kevesebb mint h\u00e9t h\u00f3nap alatt, k\u00f6zel 28 ezer hitelk\u00e9relmet ny\u00fajtottak be, \u00f6sszesen 874 milli\u00e1rd forint hitel\u00f6sszegben.\n\u00a0\u00a0\u00a0\u00a0A program hitelei ir\u00e1nt a legnagyobb \u00e9rdekl\u0151d\u00e9s a mikrov\u00e1llalkoz\u00e1sok r\u00e9sz\u00e9r\u0151l \u00e9rkezett, a befogadott \u00fcgyletek k\u00f6zel 80 sz\u00e1zal\u00e9ka kapcsol\u00f3dik hozz\u00e1juk. Az ig\u00e9nybe vett SZKP hitelek t\u00falnyom\u00f3 r\u00e9sze likvidit\u00e1si-finansz\u00edroz\u00e1si c\u00e9lokat szolg\u00e1l, de megfigyelhet\u0151 a beruh\u00e1z\u00e1sok finansz\u00edroz\u00e1s\u00e1ra ir\u00e1nyul\u00f3 k\u00e9relmek emelked\u0151 sz\u00e1ma is. A beruh\u00e1z\u00e1sok t\u00e1mogat\u00e1s\u00e1nak az\u00e9rt is van nagy jelent\u0151s\u00e9ge, mert amely v\u00e1llalkoz\u00e1sok j\u00f3l id\u0151z\u00edtett fejleszt\u00e9sekkel n\u00f6velik hat\u00e9konys\u00e1gukat, gy\u0151ztesen tudnak kij\u00f6nni a j\u00e1rv\u00e1ny okozta helyzetb\u0151l - tette hozz\u00e1 a vez\u00e9rigazgat\u00f3.\n\u00a0\u00a0\u00a0\u00a0A Gazdas\u00e1gv\u00e9delmi akci\u00f3terv r\u00e9szek\u00e9nt m\u00e1jusban vezett\u00e9k be az \u00faj Sz\u00e9chenyi-k\u00e1rtya foly\u00f3sz\u00e1mlahitel plusz, a Sz\u00e9chenyi munkahelymegtart\u00f3 hitel, a Sz\u00e9chenyi likvidit\u00e1si hitel, a Sz\u00e9chenyi beruh\u00e1z\u00e1si hitel plusz \u00e9s az Agr\u00e1r Sz\u00e9chenyi-k\u00e1rtya plusz term\u00e9keket, melyek szeptemberben kieg\u00e9sz\u00fcltek a Sz\u00e9chenyi turisztikai k\u00e1rtya, valamint az Agr\u00e1r Sz\u00e9chenyi beruh\u00e1z\u00e1si hitel plusz konstrukci\u00f3kkal - eml\u00e9keztet az ITM k\u00f6zlem\u00e9nye.\n\n\nMTI 2020. december 17.\n\n"}]