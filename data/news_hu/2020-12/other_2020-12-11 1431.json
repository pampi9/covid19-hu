[{"date": "2020-12-11 14:31", "url": "https://koronavirus.gov.hu/cikkek/operativ-torzs-virustagadokkal-szemben-indult-nyomozas", "h1": "Operat\u00edv T\u00f6rzs: v\u00edrustagad\u00f3kkal szemben indult nyomoz\u00e1s", "body": "\nV\u00edrusszkeptikus tartalmak hangad\u00f3in\u00e1l tartott h\u00e1zkutat\u00e1st a rend\u0151rs\u00e9g - k\u00f6z\u00f6lte az Orsz\u00e1gos Rend\u0151r-f\u0151kapit\u00e1nys\u00e1g (ORFK) sz\u00f3viv\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s\u00a0operat\u00edv\u00a0t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\n\nG\u00e1l Krist\u00f3f elmondta: a rend\u0151rs\u00e9g folyamatosan figyeli a v\u00edrustagad\u00f3, v\u00edrusszkeptikus cikkeket, k\u00f6zl\u00e9seket, \u00e1ll\u00edt\u00e1sokat, \u00e9s amennyiben felmer\u00fcl, hogy a k\u00f6zl\u00e9s jogszab\u00e1lyba \u00fctk\u00f6zik, elj\u00e1r\u00e1st ind\u00edt.\n\u00a0\u00a0\u00a0\u00a0Mint mondta, a K\u00e9szenl\u00e9ti Rend\u0151rs\u00e9g Nemzeti Nyomoz\u00f3 Iroda t\u00f6bb hete ind\u00edtott elj\u00e1r\u00e1st egy ilyen \u00fcgyben, \u00e9s p\u00e9nteken n\u00e9gy olyan szem\u00e9lyhez k\u00f6thet\u0151 helysz\u00ednen tartottak h\u00e1zkutat\u00e1st, akik \"a v\u00edrusszkeptikus tartalmak hangad\u00f3i\". A rend\u0151rs\u00e9g az elj\u00e1r\u00e1st r\u00e9mh\u00edrterjeszt\u00e9s miatt folytatja, de felmer\u00fcl a hat\u00f3s\u00e1gi rendelkez\u00e9s elleni usz\u00edt\u00e1s b\u00fcntette is - tette hozz\u00e1.\n\u00a0\u00a0\u00a0\u00a0A G\u00e1l Krist\u00f3f \u00e1ltal meg nem nevezett v\u00edrusszkeptikus hangad\u00f3k egyike v\u00e9lhet\u0151en G\u0151d\u00e9ny Gy\u00f6rgy, ugyanis Facebook-oldal\u00e1n a mag\u00e1t Doktor G\u0151d\u00e9nynek nevez\u0151 f\u00e9rfi feles\u00e9ge azt k\u00f6z\u00f6lte: \"hajnalban megsz\u00e1lltak benn\u00fcnket, majd h\u00e1zkutat\u00e1s \u00e9s lefoglal\u00e1s ut\u00e1n Gyurit elvitt\u00e9k a magukat +nemzetinek+ mond\u00f3 nyomoz\u00f3iroda emberei\".\n\u00a0\u00a0\u00a0\u00a0A sz\u00f3viv\u0151 a tov\u00e1bbiakban besz\u00e1molt arr\u00f3l, hogy cs\u00fct\u00f6rt\u00f6k\u00f6n a maszkvisel\u00e9si szab\u00e1lyok megszeg\u00e9se miatt orsz\u00e1gszerte 187, a j\u00e1rv\u00e1ny\u00fcgyi k\u00e9sz\u00fclts\u00e9g \u00f3ta pedig 12 457 emberrel szemben int\u00e9zkedtek.\n\u00a0\u00a0\u00a0\u00a0A k\u00f6zter\u00fcleti maszkvisel\u00e9s elmulaszt\u00e1sa miatt 162 int\u00e9zked\u00e9s t\u00f6rt\u00e9nt; 25 esetben figyelmeztettek, 68 helysz\u00edni b\u00edrs\u00e1got szabtak ki \u00e9s 69 feljelent\u00e9s tettek - sorolta.\n\u00a0\u00a0\u00a0\u00a0T\u00f6megk\u00f6zleked\u00e9si eszk\u00f6z\u00f6n 12, bev\u00e1s\u00e1rl\u00f3k\u00f6zpontokban pedig 13 szab\u00e1lyszeg\u00e9s t\u00f6rt\u00e9nt - f\u0171zte hozz\u00e1.\n\u00a0\u00a0\u00a0\u00a0A szigor\u00edt\u00f3 int\u00e9zked\u00e9sek bevezet\u00e9se \u00f3ta 597 int\u00e9zked\u00e9s t\u00f6rt\u00e9nt a kereskedelmi egys\u00e9gekre, k\u00f6z\u00f6ss\u00e9gi terekre \u00e9s sz\u00e1ll\u00e1shelyekre vonatkoz\u00f3 maszkvisel\u00e9si el\u0151\u00edr\u00e1s megszeg\u00e9se miatt. A tulajdonos vagy \u00fczemeltet\u0151 szab\u00e1lyszeg\u00e9se miatt 161 alkalommal, a v\u00e1s\u00e1rl\u00f3kkal szemben pedig 436 esetben kellett fell\u00e9pni\u00fck a rend\u0151r\u00f6knek - ismertette.\n\u00a0\u00a0\u00a0\u00a0Ugyanakkor a kij\u00e1r\u00e1si korl\u00e1toz\u00e1s megszeg\u00e9se miatt az elm\u00falt 24 \u00f3r\u00e1ban 287, az int\u00e9zked\u00e9s bevezet\u00e9se \u00f3ta pedig imm\u00e1r 11 699 emberrel szemben kellett int\u00e9zkedni - tette hozz\u00e1.\n\u00a0\u00a0\u00a0\u00a0Arr\u00f3l is besz\u00e1molt, hogy a tranzitszab\u00e1lyok megs\u00e9rt\u00e9se miatt 72 \u00fajabb \u00e1tutaz\u00f3t b\u00edrs\u00e1goltak meg, szeptember \u00f3ta pedig 7260-at.\n\u00a0\u00a0\u00a0\u00a0V\u00e9g\u00fcl k\u00f6z\u00f6lte, hogy a rend\u0151r\u00f6k az elm\u00falt 24 \u00f3r\u00e1ban 16 818 alkalommal ellen\u0151rizt\u00e9k a h\u00e1zi karant\u00e9n betart\u00e1s\u00e1nak szab\u00e1lyait, illetve 6681 \u00fajabb hat\u00f3s\u00e1gi h\u00e1zi karant\u00e9nt rendeltek el. Jelenleg 49 524 ember van elk\u00fcl\u00f6n\u00edtve, akik k\u00f6z\u00fcl 3999-en haszn\u00e1lj\u00e1k az ellen\u0151rz\u00e9sre kifejlesztett mobilapplik\u00e1ci\u00f3t - mondta G\u00e1l Krist\u00f3f.\n\n\n\nMTI 2020. december 11.\n\n"}]