[{"date": "2020-12-22 14:26", "url": "https://koronavirus.gov.hu/cikkek/operativ-torzs-megjelent-karacsonyi-idoszakra-vonatkozo-kormanyrendelet", "h1": "Operat\u00edv t\u00f6rzs: megjelent a kar\u00e1csonyi id\u0151szakra vonatkoz\u00f3 korm\u00e1nyrendelet", "body": "\nMegjelent a kar\u00e1csonyi id\u0151szakra vonatkoz\u00f3 v\u00e9delmi int\u00e9zked\u00e9sekr\u0151l sz\u00f3l\u00f3 korm\u00e1nyrendelet - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese online sajt\u00f3t\u00e1j\u00e9koztat\u00f3n, kedden.\n\n\nKiss R\u00f3bert elmondta, a korm\u00e1ny felf\u00fcggeszti a kij\u00e1r\u00e1si tilalmat szentest\u00e9re, \u00edgy december 24-\u00e9n este 8 \u00f3ra \u00e9s 25-\u00e9n reggel 5 \u00f3ra k\u00f6z\u00f6tt megengedett a lak\u00f3hely, a tart\u00f3zkod\u00e1si hely vagy a sz\u00e1ll\u00e1shely elhagy\u00e1sa, illetve a k\u00f6zter\u00fcleten tart\u00f3zkod\u00e1s. Hozz\u00e1tette: a csal\u00e1di \u00f6sszej\u00f6veteleken, mag\u00e1nrendezv\u00e9nyeken - a 14 \u00e9vesn\u00e9l fiatalabbakat nem sz\u00e1m\u00edtva - legfeljebb t\u00edzen vehetnek r\u00e9szt. Az alezredes azt k\u00e9rte mindenkit\u0151l, hogy a v\u00e9dekez\u00e9s siker\u00e9\u00e9rt az \u00fcnnepi id\u0151szakban is ker\u00fclje a nagyobb \u00f6sszej\u00f6veteleket \u00e9s halaszthat\u00f3 rokonl\u00e1togat\u00e1sokat.\nEml\u00e9keztetett, a korm\u00e1ny - \u00e9jf\u00e9lkor \u00e9letbe l\u00e9pett d\u00f6nt\u00e9s\u00e9vel - t\u00f6bb eur\u00f3pai orsz\u00e1ghoz hasonl\u00f3an megtiltotta a Nagy-Britannia \u00e9s \u00c9szak-\u00cdrorsz\u00e1g ter\u00fclet\u00e9r\u0151l \u00e9rkez\u0151 rep\u00fcl\u0151j\u00e1ratok lesz\u00e1ll\u00e1s\u00e1t. A korl\u00e1toz\u00e1sra az\u00e9rt van sz\u00fcks\u00e9g, mert az Egyes\u00fclt Kir\u00e1lys\u00e1gban a koronav\u00edrus \u00faj v\u00e1ltozat\u00e1nak megjelen\u00e9s\u00e9vel felgyorsult a j\u00e1rv\u00e1ny terjed\u00e9se. Az int\u00e9zked\u00e9s - a vesz\u00e9lybe ker\u00fclt l\u00e9gij\u00e1rm\u0171 kiv\u00e9tel\u00e9vel - a menetrend szerinti \u00e9s a nem menetrend szerinti j\u00e1ratokra egyar\u00e1nt vonatkozik.\nKiss R\u00f3bert elmondta, hogy h\u00e9tf\u0151n 296 ember ellen int\u00e9zkedtek a rend\u0151r\u00f6k a kij\u00e1r\u00e1si \u00e9s a k\u00f6zter\u00fcleti magatart\u00e1si szab\u00e1lyok megs\u00e9rt\u00e9se miatt. A november 4-\u00e9n hat\u00e1lyba l\u00e9pett kij\u00e1r\u00e1si korl\u00e1toz\u00e1s \u00e9s a november 11-\u00e9t\u0151l hat\u00e1lyos kij\u00e1r\u00e1si tilalom ellen\u0151rz\u00e9se \u00f3ta 15 732 esetben int\u00e9zkedtek.\nH\u00e9tf\u0151n 244 emberrel szemben kellett fell\u00e9pni, ami\u00e9rt nem vagy nem helyesen viselte a maszkot, k\u00f6z\u00fcl\u00fck 236-an a 10 ezresn\u00e9l n\u00e9pesebb telep\u00fcl\u00e9sen szegt\u00e9k meg a maszkvisel\u00e9sre vonatkoz\u00f3 helyi szab\u00e1lyokat, t\u00f6megk\u00f6zleked\u00e9si eszk\u00f6z\u00f6n vagy meg\u00e1ll\u00f3ban egy ember, kereskedelmi egys\u00e9gekben heten nem tartott\u00e1k be az el\u0151\u00edr\u00e1sokat. A v\u00e9delmi int\u00e9zked\u00e9sek szeptember 21-ei hat\u00e1lyba l\u00e9p\u00e9se \u00f3ta a rend\u0151r\u00f6knek 15 132 alkalommal kellett fell\u00e9pni\u00fck ilyen szab\u00e1lyszeg\u00e9s miatt.\nA boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 650 rend\u0151ri int\u00e9zked\u00e9sre volt sz\u00fcks\u00e9g, ebb\u0151l 171 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 479-ben pedig az \u00fczletek korl\u00e1tozott nyitvatart\u00e1s\u00e1ra \u00e9s az \u00fczletben tart\u00f3zkod\u00e1sra vonatkoz\u00f3 szab\u00e1lyokat nem tartott\u00e1k be. H\u00e9tf\u0151n egy p\u00e9csi s\u00f6r\u00f6z\u0151t \u00e9s egy \u00fajpesti eszpressz\u00f3t kellett bez\u00e1rni harminc, illetve h\u00e9t napra, mert helyben kiszolg\u00e1lt\u00e1k szeszes itallal a bet\u00e9r\u0151ket. Eddig \u00f6sszesen 103 vend\u00e9gl\u00e1t\u00f3hely ideiglenes bez\u00e1r\u00e1s\u00e1r\u00f3l d\u00f6nt\u00f6ttek.\nA rend\u0151r\u00f6k a k\u00fclf\u00f6ldiek \u00e1tutaz\u00e1s\u00e1ra vonatkoz\u00f3 szab\u00e1lyok megs\u00e9rt\u00e9se miatt 88 alkalommal, az el\u0151\u00edr\u00e1sok szeptember 1-jei hat\u00e1lyba l\u00e9p\u00e9se \u00f3ta pedig \u00f6sszesen 8358-szor int\u00e9zkedtek - tudatta Kiss R\u00f3bert.\nElmondta azt is, hogy h\u00e9tf\u0151n 4467 hat\u00f3s\u00e1gi h\u00e1zi karant\u00e9nt rendeltek el. Jelenleg 35 624-en vannak hat\u00f3s\u00e1gi h\u00e1zi karant\u00e9nban, k\u00f6z\u00fcl\u00fck 4267-en regisztr\u00e1ltak az online ellen\u0151rz\u00e9sre fejlesztett mobilalkalmaz\u00e1sra. A rend\u0151r\u00f6k 14186 helysz\u00edni ellen\u0151rz\u00e9st tartottak a hat\u00f3s\u00e1gi h\u00e1zi karant\u00e9nban lev\u0151kn\u00e9l h\u00e9tf\u0151n.\nVonatkoz\u00f3 korm\u00e1nyrendeleteket el\u00e9rhet\u0151: Magyar K\u00f6zl\u00f6ny\u00a02020. \u00e9vi 284. sz\u00e1m\u00e1ban\n\n\nMTI 2020. december 22.\n\n"}]