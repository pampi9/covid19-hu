[{"date": "2020-12-27 11:01", "url": "https://koronavirus.gov.hu/cikkek/jovore-minden-eddiginel-tobb-penz-jut-csaladok-tamogatasara", "h1": "J\u00f6v\u0151re minden eddigin\u00e9l t\u00f6bb p\u00e9nz jut a csal\u00e1dok t\u00e1mogat\u00e1s\u00e1ra", "body": "\nJ\u00f6v\u0151re 2010-hez k\u00e9pest t\u00f6bb mint k\u00e9t \u00e9s f\u00e9lszeres\u00e9re, 960 milli\u00e1rd forintr\u00f3l 2600 milli\u00e1rd forintra n\u0151 a csal\u00e1dok t\u00e1mogat\u00e1s\u00e1ra sz\u00e1nt k\u00f6lts\u00e9gvet\u00e9si forr\u00e1sok \u00f6sszege - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter vas\u00e1rnap az MTI-vel.\u00a0Kiemelt\u00e9k, hogy a korm\u00e1ny a koronav\u00edrus-j\u00e1rv\u00e1ny okozta k\u00e1ros gazdas\u00e1gi hat\u00e1sok ellen\u00e9re sem tett le a csal\u00e1dok t\u00e1mogat\u00e1s\u00e1r\u00f3l: folytat\u00f3dik a csal\u00e1dv\u00e9delmi akci\u00f3terv is, amely eddig t\u00f6bb mint 220 ezer csal\u00e1dnak jelentett seg\u00edts\u00e9get.\n\n\u00a0 A k\u00f6zlem\u00e9nyben azt \u00edrt\u00e1k: a korm\u00e1ny c\u00e9lja, hogy csal\u00e1dv\u00e9delmi int\u00e9zked\u00e9sekkel hat\u00e9konyan t\u00e1mogassa azokat a csal\u00e1dokat, ahol gyermeket v\u00e1llalnak vagy nevelnek.\n\u00a0\u00a0\u00a0\u00a0Kiemelt\u00e9k, hogy a korm\u00e1ny a koronav\u00edrus-j\u00e1rv\u00e1ny okozta k\u00e1ros gazdas\u00e1gi hat\u00e1sok ellen\u00e9re sem tett le a csal\u00e1dok t\u00e1mogat\u00e1s\u00e1r\u00f3l: folytat\u00f3dik a csal\u00e1dv\u00e9delmi akci\u00f3terv is, amely eddig t\u00f6bb mint 220 ezer csal\u00e1dnak jelentett seg\u00edts\u00e9get.\n\u00a0\u00a0\u00a0\u00a0A legn\u00e9pszer\u0171bb tov\u00e1bbra is a babav\u00e1r\u00f3 t\u00e1mogat\u00e1s, amelyet eddig 130 ezer h\u00e1zasp\u00e1r ig\u00e9nyelt, de jelent\u0151s \u00e9rdekl\u0151d\u00e9s \u00f6vezi a nagycsal\u00e1dosok aut\u00f3v\u00e1s\u00e1rl\u00e1si t\u00e1mogat\u00e1s\u00e1t, amelyre az \u00e1llam mintegy 47 milli\u00e1rd forintot biztos\u00edtott, \u00e9s a jelz\u00e1loghitel-elenged\u00e9s lehet\u0151s\u00e9g\u00e9t is, amelynek k\u00f6sz\u00f6nhet\u0151en 2019 j\u00faliusa \u00f3ta mintegy 14 ezer csal\u00e1d jelz\u00e1loghitele cs\u00f6kkent, csal\u00e1donk\u00e9nt \u00e1tlagosan k\u00e9tmilli\u00f3 forinttal - ismertett\u00e9k.\n\u00a0\u00a0\u00a0\u00a0Tudatt\u00e1k: a csal\u00e1di otthonteremt\u00e9si kedvezm\u00e9nyhez (csok) kapcsol\u00f3d\u00f3 k\u00f6lcs\u00f6nre t\u00f6bb mint 18 ezer, \u00e9rt\u00e9k\u00e9t tekintve mintegy 155 milli\u00e1rd forintos k\u00e9relem \u00e9rkezett be, amelyben a csal\u00e1dok \u00e1tlagosan 8,6 milli\u00f3 forintot ig\u00e9nyeltek.\n\u00a0\u00a0\u00a0\u00a0A falusi csokot csaknem 17 ezren k\u00e9rt\u00e9k, az \u00e9rintettek mintegy 88 milli\u00e1rd forintot ig\u00e9nyeltek, csal\u00e1donk\u00e9nt \u00e1tlagosan 5,3 milli\u00f3 forintot - tett\u00e9k hozz\u00e1.\n\u00a0\u00a0\u00a0\u00a0A k\u00f6zlem\u00e9ny szerint a n\u00e9gy vagy t\u00f6bb gyermekes \u00e9desany\u00e1k szem\u00e9lyij\u00f6vedelemad\u00f3-mentess\u00e9g\u00e9t janu\u00e1r \u00f3ta mintegy 46 ezren vett\u00e9k ig\u00e9nybe.\nMTI\n\n"}]