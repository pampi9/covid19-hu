[{"date": "2020-12-30 13:03", "url": "https://koronavirus.gov.hu/cikkek/operativ-torzs-227-intezkedes-tortent-maszkviselesi-szabalyok-megszegese-miatt", "h1": "Operat\u00edv t\u00f6rzs: 227 int\u00e9zked\u00e9s t\u00f6rt\u00e9nt a maszkvisel\u00e9si szab\u00e1lyok megszeg\u00e9se miatt", "body": "\nAz elm\u00falt 24 \u00f3r\u00e1ban 227, a j\u00e1rv\u00e1ny kezdete \u00f3ta pedig 16 724 emberrel szemben int\u00e9zkedett a rend\u0151rs\u00e9g a maszkvisel\u00e9sre vonatkoz\u00f3 szab\u00e1lyok megszeg\u00e9se miatt - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a szerdai online sajt\u00f3t\u00e1j\u00e9koztat\u00f3n.\n\n\nKiss R\u00f3bert t\u00e1j\u00e9koztat\u00e1sa szerint 198-an az \u00f6nkorm\u00e1nyzati rendeletek ellen\u00e9re sem viselt\u00e9k a maszkot k\u00f6zter\u00fcleten; k\u00f6z\u00fcl\u00fck 41-en helysz\u00edni b\u00edrs\u00e1got kaptak, 65 emberrel szemben pedig szab\u00e1lys\u00e9rt\u00e9si feljelent\u00e9st tettek, a t\u00f6bbieket figyelmeztett\u00e9k.\n\u00a0\u00a0\u00a0\u00a0Ugyanakkor 12 emberrel szemben az\u00e9rt int\u00e9zkedtek, mert buszon, villamoson, meg\u00e1ll\u00f3ban nem volt rajtuk maszk, 17-en pedig bev\u00e1s\u00e1rl\u00f3k\u00f6zpontban nem viselt\u00e9k a v\u00e9d\u0151eszk\u00f6zt - tette hozz\u00e1 az alezredes.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 685 rend\u0151ri int\u00e9zked\u00e9sre volt sz\u00fcks\u00e9g, ebb\u0151l 184 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 491 esetben pedig az \u00fczletek korl\u00e1tozott nyitva tart\u00e1s\u00e1ra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0Kedden egy \u00fczlet ideiglenes bez\u00e1r\u00e1s\u00e1r\u00f3l d\u00f6nt\u00f6tt a rend\u0151rs\u00e9g, ezzel m\u00e1r 105-re n\u0151tt azoknak az \u00fczleteknek, szolg\u00e1ltat\u00f3knak a sz\u00e1ma, amelyekn\u00e9l a rend\u0151rs\u00e9g a v\u00e9delmi szab\u00e1lyok be nem tart\u00e1sa miatt ilyen korl\u00e1toz\u00f3 int\u00e9zked\u00e9st rendelt el.\n\u00a0\u00a0\u00a0\u00a0A kij\u00e1r\u00e1si tilalmat az elm\u00falt napon 333-an szegt\u00e9k meg, k\u00f6z\u00fcl\u00fck k\u00e9t ember a kutyas\u00e9t\u00e1ltat\u00e1sra vonatkoz\u00f3 szab\u00e1lyt nem tartotta be. A kij\u00e1r\u00e1si korl\u00e1toz\u00e1s november 4-\u00e9n l\u00e9pett hat\u00e1lyba, amit november 11-\u00e9t\u0151l a kij\u00e1r\u00e1si tilalom v\u00e1ltott fel. November 4-\u00e9t\u0151l eddig a rend\u0151r\u00f6knek 18 507 szab\u00e1lyszeg\u0151vel szemben kellett int\u00e9zkedni\u00fck.\n\u00a0\u00a0\u00a0\u00a0Kedden is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 45 esetben l\u00e9ptek fel. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 8985-sz\u00f6r int\u00e9zkedtek.\n\u00a0\u00a0\u00a0\u00a0Kedden 9274 esetben ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban l\u00e9v\u0151ket. Aznap 2139 ilyen korl\u00e1toz\u00f3 int\u00e9zked\u00e9st rendeltek el, \u00edgy 19 496-an vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 2169-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat. Kiss R\u00f3bert arra h\u00edvta fel a figyelmet, hogy az elektronikus ellen\u0151rz\u00e9s nemcsak az ellen\u0151rz\u00f6tteknek k\u00e9nyelmesebb, hanem a v\u00e9dekez\u00e9sben r\u00e9sztvev\u0151k leterhelts\u00e9g\u00e9t is cs\u00f6kkenti, ez\u00e9rt k\u00e9rte, hogy az \u00e9rintettek lehet\u0151s\u00e9g szerint haszn\u00e1lj\u00e1k az alkalmaz\u00e1st.\n\u00a0\u00a0\u00a0\u00a0A j\u00e1rv\u00e1nnyal \u00f6sszef\u00fcgg\u00e9sben m\u00e1rcius \u00f3ta 507 b\u0171ncselekm\u00e9ny miatt indult elj\u00e1r\u00e1s, eddig 99 gyan\u00fas\u00edtottat hallgattak ki - ismertette.\n\u00a0\u00a0\u00a0\u00a0A N\u00e9metorsz\u00e1gban megjelent v\u00edrusmut\u00e1ci\u00f3val \u00f6sszef\u00fcgg\u0151 k\u00e9rd\u00e9sre v\u00e1laszolva azt hangs\u00falyozta: a k\u00fclf\u00f6ldr\u0151l hazat\u00e9r\u0151 magyar \u00e1llampolg\u00e1rok automatikusan hat\u00f3s\u00e1gi h\u00e1zi karant\u00e9nba ker\u00fclnek, f\u00fcggetlen\u00fcl att\u00f3l, hogy honnan \u00e9rkeznek Magyarorsz\u00e1gra.\n\nMTI 2020. december 30.\n\n"}]