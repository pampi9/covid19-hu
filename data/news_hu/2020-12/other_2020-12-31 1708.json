[{"date": "2020-12-31 17:08", "url": "https://koronavirus.gov.hu/cikkek/bermegallapodas-januarban-folytatodnak-az-egyeztetesek", "h1": "B\u00e9rmeg\u00e1llapod\u00e1s: janu\u00e1rban folytat\u00f3dnak az egyeztet\u00e9sek ", "body": "\nA j\u00e1rv\u00e1nyhelyzet okozta bizonytalans\u00e1gok miatt nem jutottak m\u00e9g k\u00f6z\u00f6s nevez\u0151re a munkaad\u00f3k \u00e9s munkav\u00e1llal\u00f3k a minim\u00e1lb\u00e9r \u00e9s a garant\u00e1lt b\u00e9rminimum 2021-es emel\u00e9s\u00e9r\u0151l. A korm\u00e1nyzat kompromisszumos meg\u00e1llapod\u00e1s kialak\u00edt\u00e1s\u00e1ban \u00e9rdekelt, ez\u00e9rt az egyeztet\u00e9sek janu\u00e1rban folytat\u00f3dnak a Versenyszf\u00e9ra \u00e9s a Korm\u00e1ny \u00c1lland\u00f3 Konzult\u00e1ci\u00f3s F\u00f3rum\u00e1n (VKF).\n\n\nA VKF 2020-ban 24 alkalommal \u00fclt \u00f6ssze, ebb\u0151l \u00f6t \u00e9v v\u00e9gi tal\u00e1lkoz\u00f3 napirendj\u00e9n szerepelt a j\u00f6v\u0151 \u00e9vi minim\u00e1lb\u00e9r \u00e9s a garant\u00e1lt b\u00e9rminimum meg\u00e1llap\u00edt\u00e1sa. Az egyeztet\u00e9sek annak ellen\u00e9re nem vezettek meg\u00e1llapod\u00e1shoz, hogy a munkaad\u00f3k \u00e9s a munkav\u00e1llal\u00f3k javaslatai nem estek \u00e1thidalhatatlanul t\u00e1vol egym\u00e1st\u00f3l. A meg\u00e1llapod\u00e1st els\u0151sorban a koronav\u00edrus miatti gazdas\u00e1gi bizonytalans\u00e1gok nehez\u00edtett\u00e9k. A felek janu\u00e1rban tov\u00e1bb dolgoznak a kompromisszumos megold\u00e1s el\u00e9r\u00e9se \u00e9rdek\u00e9ben.\n\u00a0\nA korm\u00e1ny arra t\u00f6rekszik, hogy min\u00e9l t\u00f6bb magyar ember jusson elv\u00e9gzett munk\u00e1ja ut\u00e1n tisztess\u00e9ges keresethez. A tavalyi b\u00e9rmeg\u00e1llapod\u00e1s \u00e9rtelm\u00e9ben 2020-ban 8 sz\u00e1zal\u00e9kkal emelkedett a minim\u00e1lb\u00e9r \u00e9s a garant\u00e1lt b\u00e9rminimum. A minim\u00e1lb\u00e9r brutt\u00f3 \u00f6sszege 2020 janu\u00e1rj\u00e1t\u00f3l 161 ezer forint, ami t\u00f6bb mint k\u00e9tszerese a 2010-es, 73 500 forintos szintnek. A garant\u00e1lt b\u00e9rminimum az elm\u00falt \u00e9vtized eleje \u00f3ta 89 500 forintr\u00f3l 135 sz\u00e1zal\u00e9kkal 210 600 forintra emelkedett.\nA b\u00e9rek 2013 eleje \u00f3ta, 93 h\u00f3napja t\u00f6retlen\u00fcl n\u0151nek Magyarorsz\u00e1gon. 2020 janu\u00e1r-szeptemberre a t\u00edz \u00e9vvel kor\u00e1bbihoz k\u00e9pest a nett\u00f3 keresetek kedvezm\u00e9nyek n\u00e9lk\u00fcl 99, a csal\u00e1di kedvezm\u00e9nnyel sz\u00e1molva pedig 106 sz\u00e1zal\u00e9kkal emelkedtek, teh\u00e1t l\u00e9nyeg\u00e9ben megdupl\u00e1z\u00f3dtak. Id\u00e9nt\u0151l m\u00e1sok mellett az eg\u00e9szs\u00e9g\u00fcgyben \u00e9s az oktat\u00e1sban dolgoz\u00f3k is jelent\u0151sen t\u00f6bb p\u00e9nzt vihetnek haza. A korm\u00e1ny c\u00e9lja v\u00e1ltozatlanul az, hogy az emelked\u0151 b\u00e9rekkel folyamatosan javuljon a magyar csal\u00e1dok \u00e9letsz\u00ednvonala.\n\n\u00a0\u00a0\u00a0\u00a0Kiad\u00f3: Innov\u00e1ci\u00f3s \u00e9s Technol\u00f3giai Miniszt\u00e9rium\n\u00a0\n\n"}]