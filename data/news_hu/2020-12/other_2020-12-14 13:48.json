[{"date": "2020-12-14 13:48", "url": "https://koronavirus.gov.hu/cikkek/gyorgy-istvan-tobb-mint-62-ezer-mintavetel-csoportos-teszteles-harmadik-koreben-197", "h1": "Gy\u00f6rgy Istv\u00e1n: t\u00f6bb mint 62 ezer mintav\u00e9tel a csoportos tesztel\u00e9s harmadik k\u00f6r\u00e9ben, 1,97 sz\u00e1zal\u00e9kos pozitivit\u00e1s", "body": "\nT\u00f6bb mint 62 ezer mint\u00e1t vettek a c\u00e9lzott csoportos gyorstesztel\u00e9s harmadik k\u00f6r\u00e9ben, \u00e9s 1,97 sz\u00e1zal\u00e9k volt pozit\u00edv. Ebben a k\u00f6rben korm\u00e1nyhivatalok, j\u00e1r\u00e1si hivatalok dolgoz\u00f3i voltak f\u0151k\u00e9nt, de \u00f3vodai, szoci\u00e1lis \u00e9s eg\u00e9szs\u00e9g\u00fcgyi dolgoz\u00f3k is - k\u00f6z\u00f6lte a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra h\u00e9tf\u0151n, megjegyezve: mind a h\u00e1rom k\u00f6rben a v\u00e1rtn\u00e1l alacsonyabb volt a r\u00e9szv\u00e9tel \u00e9s alacsony a fert\u0151z\u00f6tts\u00e9g.\n\n\nA\u00a0koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n Gy\u00f6rgy Istv\u00e1n kiemelte: az operat\u00edv t\u00f6rzs javaslat\u00e1ra elrendelt orsz\u00e1gos, c\u00e9lcsoportos, meghat\u00e1rozott szakmacsoportokban v\u00e9grehajtott tesztel\u00e9s harmadik heti eredm\u00e9nyei alapj\u00e1n a korm\u00e1ny- \u00e9s j\u00e1r\u00e1si hivatalokban dolgoz\u00f3k k\u00f6z\u00f6tt volt a legkisebb a fert\u0151z\u00f6tts\u00e9g ar\u00e1nya.\n\u00a0\u00a0\u00a0\u00a0K\u00f6z\u00f6lte, a korm\u00e1ny- \u00e9s j\u00e1r\u00e1si hivatalokban dolgoz\u00f3k tesztel\u00e9se 1,29 sz\u00e1zal\u00e9kban hozott pozit\u00edv eredm\u00e9nyt. \u00dagy v\u00e9lte, a kor\u00e1bban meghozott \u00f3vint\u00e9zked\u00e9sek - mint p\u00e9ld\u00e1ul az id\u0151pontfoglal\u00e1s, a plexifalak, a maszkvisel\u00e9s, a fert\u0151tlen\u00edt\u0151 pontok - meghozt\u00e1k eredm\u00e9ny\u00fcket.\n\u00a0\u00a0\u00a0\u00a0Az \u00e1llamtitk\u00e1r kifejtette, hogy a csoportos tesztel\u00e9s harmadik het\u00e9ben 62 213 mintav\u00e9tel t\u00f6rt\u00e9nt, ami 1,97 sz\u00e1zal\u00e9kos pozitivit\u00e1st mutatott. A szoci\u00e1lis int\u00e9zm\u00e9nyekben 18 893 teszt k\u00e9sz\u00fclt, ennek 2,32 sz\u00e1zal\u00e9ka lett pozit\u00edv, az eg\u00e9szs\u00e9g\u00fcgyben 24 691 tesztel\u00e9st v\u00e9geztek 1,99 sz\u00e1zal\u00e9kos pozitivit\u00e1ssal.\n\u00a0\u00a0\u00a0\u00a0Gy\u00f6rgy Istv\u00e1n eml\u00e9keztetett arra, hogy az orsz\u00e1gos, c\u00e9lcsoportos, meghat\u00e1rozott szakmacsoportokban v\u00e9grehajtott tesztel\u00e9s els\u0151 k\u00e9t het\u00e9ben b\u00f6lcs\u0151d\u00e9kben, \u00f3vod\u00e1kban, oktat\u00e1si, nevel\u00e9si, valamint szoci\u00e1lis \u00e9s eg\u00e9szs\u00e9g\u00fcgyi int\u00e9zm\u00e9nyekben v\u00e9geztek tesztel\u00e9st. A harmadik h\u00e9ten korm\u00e1nyhivatalokban, j\u00e1r\u00e1si hivatalokban, az \u00fcgyfelekkel legink\u00e1bb kapcsolatba ker\u00fcl\u0151 koll\u00e9g\u00e1kat tesztelt\u00e9k ingyenesen \u00e9s \u00f6nk\u00e9ntes alapon, de minden m\u00e1s hivatali dolgoz\u00f3t leteszteltek, aki jelentkezett, tov\u00e1bb\u00e1 folytatt\u00e1k a szoci\u00e1lis \u00e9s eg\u00e9szs\u00e9g\u00fcgyi int\u00e9zm\u00e9nyek, valamint n\u00e9h\u00e1ny iskola \u00e9s \u00f3voda tesztel\u00e9s\u00e9t.\n\u00a0\u00a0\u00a0\u00a0Megjegyezte, hogy a h\u00e1rom h\u00e9tben \u00f6sszesen 429 862 tesztel\u00e9st v\u00e9geztettek el. A csoportos tesztel\u00e9s els\u0151 het\u00e9ben 181 506 tesztet v\u00e9geztek, ami 2,44 sz\u00e1zal\u00e9kos pozit\u00edv eredm\u00e9nnyel z\u00e1rult. A m\u00e1sodik h\u00e9ten elv\u00e9gzett 186 143 tesztb\u0151l 1,98 sz\u00e1zal\u00e9k lett pozit\u00edv, vagyis a harmadik heti eredm\u00e9nyek \u00fajabb, minim\u00e1lis cs\u00f6kken\u00e9st mutatnak.\n\nMTI 2020. december 14.\n\n"}]