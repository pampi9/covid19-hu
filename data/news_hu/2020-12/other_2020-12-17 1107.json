[{"date": "2020-12-17 11:07", "url": "https://koronavirus.gov.hu/cikkek/itm-beleszamit-tanulmanyi-elomenetelbe-az-orvosegyetemi-hallgatok-reszvetele-jarvany-elleni", "h1": "ITM: belesz\u00e1m\u00edt a tanulm\u00e1nyi el\u0151menetelbe az orvosegyetemi hallgat\u00f3k r\u00e9szv\u00e9tele a j\u00e1rv\u00e1ny elleni v\u00e9dekez\u00e9sben", "body": "\nBelesz\u00e1m\u00edt a f\u00e9l\u00e9v teljes\u00edt\u00e9s\u00e9be az orvosegyetemi hallgat\u00f3k r\u00e9szv\u00e9tele a koronav\u00edrus-j\u00e1rv\u00e1ny elleni v\u00e9dekez\u00e9sben, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) az orvos- \u00e9s eg\u00e9szs\u00e9gtudom\u00e1nyi egyetemek fenntart\u00f3jak\u00e9nt minden felt\u00e9telt biztos\u00edt nekik a f\u00e9l\u00e9v sikeres teljes\u00edt\u00e9s\u00e9hez.\n\n\nA miniszt\u00e9rium az MTI-hez cs\u00fct\u00f6rt\u00f6k\u00f6n eljuttatott k\u00f6zlem\u00e9ny\u00e9ben eml\u00e9keztetett: az orvosi, eg\u00e9szs\u00e9g\u00fcgyi k\u00e9pz\u00e9sekben r\u00e9szt vev\u0151 hallgat\u00f3k tanulm\u00e1nyi kredittel elismert gyakorlati tev\u00e9kenys\u00e9g\u00fckkel k\u00f6zrem\u0171k\u00f6dnek a pedag\u00f3gusok \u00e9s b\u00f6lcs\u0151dei dolgoz\u00f3k, a korm\u00e1nyhivatalok munkat\u00e1rsainak orsz\u00e1gos sz\u0171r\u00e9s\u00e9ben, a klinik\u00e1kon, k\u00f3rh\u00e1zakban v\u00e9gzett betegell\u00e1t\u00e1si tev\u00e9kenys\u00e9gben, \u00e9s seg\u00edtik az Orsz\u00e1gos Ment\u0151szolg\u00e1lat koronav\u00edrus-sz\u0171r\u00e9si munk\u00e1j\u00e1t is.\n\u00a0\u00a0\u00a0\u00a0A j\u00e1rv\u00e1ny elleni v\u00e9dekez\u00e9sbe bevont, orvos- \u00e9s eg\u00e9szs\u00e9g\u00fcgyi k\u00e9pz\u00e9sben tanulm\u00e1nyokat folytat\u00f3 hallgat\u00f3k egyszerre szereznek hasznos gyakorlati tapasztalatot, \u00e9s seg\u00edtik az eg\u00e9szs\u00e9g\u00fcgyi dolgoz\u00f3kat - tett\u00e9k hozz\u00e1.\n\u00a0\u00a0\u00a0\u00a0Ismertett\u00e9k, hogy a szervez\u0151 korm\u00e1nyhivatalok adatai szerint a pedag\u00f3gussz\u0171r\u00e9s els\u0151 k\u00e9t het\u00e9ben 1624 fiatalt vontak be e feladatokba. Jelenleg is t\u00f6bb sz\u00e1z egyetemi hallgat\u00f3 v\u00e9gez sz\u0171r\u00e9si feladatokat, a k\u00f3rh\u00e1zakban, klinik\u00e1kon a betegell\u00e1t\u00e1sban k\u00f6r\u00fclbel\u00fcl ezren vesznek r\u00e9szt.\n\u00a0\u00a0\u00a0\u00a0Az \u00e1tlagosan k\u00e9thetes elfoglalts\u00e1g belesz\u00e1m\u00edt a f\u00e9l\u00e9v teljes\u00edt\u00e9s\u00e9be, a hallgat\u00f3k a munk\u00e1juk\u00e9rt fizet\u00e9st kapnak. Az oktat\u00e1sban-nevel\u00e9sben \u00e9s a korm\u00e1nyhivatalokban dolgoz\u00f3k tesztel\u00e9s\u00e9t a vonatkoz\u00f3 rendelet alapj\u00e1n hallgat\u00f3i munkaszerz\u0151d\u00e9ssel v\u00e9gzik, a j\u00f6vedelem ad\u00f3-, szoci\u00e1lis hozz\u00e1j\u00e1rul\u00e1s- \u00e9s j\u00e1rul\u00e9kmentes - \u00edrt\u00e1k.\n\u00a0\u00a0\u00a0\u00a0Tudatt\u00e1k, hogy az int\u00e9zm\u00e9nyek a 2021/2022-es tan\u00e9vben a saj\u00e1t szab\u00e1lyzatukban foglaltakt\u00f3l elt\u00e9r\u0151en rendelkezhetnek a hallgat\u00f3k tanulm\u00e1nyi \u00e9s vizsgak\u00f6telezetts\u00e9geir\u0151l, az \u00e9rintetteknek kedvez\u0151bb felt\u00e9teleket biztos\u00edtva. A j\u00e1rv\u00e1ny elleni v\u00e9dekez\u00e9sben dolgoz\u00f3 egyetemist\u00e1kat teh\u00e1t semmif\u00e9le h\u00e1tr\u00e1ny nem \u00e9rheti, \u00e9s nem is \u00e9ri - k\u00f6z\u00f6lt\u00e9k, hozz\u00e1t\u00e9ve: minden oktat\u00f3 arra t\u00f6rekszik, hogy t\u00f6bbletfeladataik figyelembev\u00e9tel\u00e9vel lehet\u0151v\u00e9 tegye tanulm\u00e1nyaik sikeres folytat\u00e1s\u00e1t.\n\u00a0\u00a0\u00a0\u00a0A k\u00f6zlem\u00e9nyben id\u00e9zt\u00e9k Hank\u00f3 Bal\u00e1zst, a miniszt\u00e9rium fels\u0151oktat\u00e1s\u00e9rt felel\u0151s helyettes \u00e1llamtitk\u00e1r\u00e1t, aki \u00fagy fogalmazott: \"a j\u00e1rv\u00e1nyhelyzetben a hallgat\u00f3k esk\u00fcj\u00fckh\u00f6z m\u00e9lt\u00f3an \u00e1llnak helyt, seg\u00edtik a v\u00e9dekez\u00e9st\". A j\u00e1rv\u00e1ny elleni v\u00e9dekez\u00e9sben r\u00e9szt vev\u0151 fiatalokat k\u00f6sz\u00f6net illeti meg, tanulm\u00e1nyi el\u0151rehalad\u00e1sukat az elv\u00e9gzett munk\u00e1nak semmik\u00e9ppen sem szabad h\u00e1tr\u00e1ltatnia s\u0151t, t\u00e1mogatnia kell - hangs\u00falyozta.\n\u00a0\u00a0\u00a0\u00a0A korm\u00e1ny a vesz\u00e9lyhelyzet kihirdet\u00e9sekor k\u00e9rte az orvosegyetemi hallgat\u00f3k seg\u00edts\u00e9g\u00e9t a j\u00e1rv\u00e1ny elleni eg\u00e9szs\u00e9g\u00fcgyi v\u00e9dekez\u00e9sben. K\u00f6z\u00f6s c\u00e9l a magyar emberek \u00e9let\u00e9nek \u00e9s eg\u00e9szs\u00e9g\u00e9nek meg\u00f3v\u00e1sa \u00e9s az orsz\u00e1g\u00a0\u00a0m\u0171k\u00f6d\u0151k\u00e9pess\u00e9g\u00e9nek meg\u0151rz\u00e9se - olvashat\u00f3 a k\u00f6zlem\u00e9nyben.\n\nMTI 2020. december 17.\n\n"}]