[{"date": "2020-12-23 11:15", "url": "https://koronavirus.gov.hu/cikkek/emmi-uj-gyogymod-koronavirus-okozta-betegsegek-ellen", "h1": "EMMI: \u00daj gy\u00f3gym\u00f3d a koronav\u00edrus okozta betegs\u00e9gek ellen", "body": "\nA Magyar Korm\u00e1ny \u00e9s az amerikai Lilly gy\u00f3gyszergy\u00e1rt\u00f3 meg\u00e1llapod\u00e1st \u00edrt al\u00e1 t\u00f6bb ezer magyar COVID-19 fert\u0151z\u00f6tt beteg bamlanivimab antitest ter\u00e1pi\u00e1val t\u00f6rt\u00e9n\u0151 gy\u00f3gy\u00edt\u00e1s\u00e1r\u00f3l.\n\n\nAz Orsz\u00e1gos Gy\u00f3gyszer\u00e9szeti \u00e9s \u00c9lelemz\u00e9s-eg\u00e9szs\u00e9g\u00fcgyi Int\u00e9zet (OGY\u00c9I) enged\u00e9lyezte a bamlanivimab nev\u0171 k\u00e9sz\u00edtm\u00e9ny v\u00e9szhelyzetbeli alkalmaz\u00e1s\u00e1t Magyarorsz\u00e1gon az enyhe \u00e9s a k\u00f6zepesen s\u00falyos COVID-betegek kezel\u00e9s\u00e9re olyan pozit\u00edv v\u00edrusteszttel rendelkez\u0151 feln\u0151ttekn\u00e9l \u00e9s 12 \u00e9ves vagy ann\u00e1l id\u0151sebb, 40 kg vagy ann\u00e1l nagyobb testt\u00f6meg\u0171 serd\u00fcl\u0151kn\u00e9l, akikn\u00e9l fenn\u00e1ll a nagyfok\u00fa kock\u00e1zata annak, hogy a COVID-19 betegs\u00e9g s\u00falyos st\u00e1dium\u00e1ba ker\u00fcljenek.\n\u00a0\u00a0\u00a0\u00a0A bamlanivimab antitest ter\u00e1pia jelent\u0151sen cs\u00f6kkentheti a koronav\u00edrus betegs\u00e9g sz\u00f6v\u0151dm\u00e9nyeit, \u00edgy sz\u00e1mos esetben elker\u00fclhet\u0151 a beteg k\u00f3rh\u00e1zi kezel\u00e9se, mely a betegek gyorsabb gy\u00f3gyul\u00e1s\u00e1n t\u00fal enyh\u00edtheti az orvosokra, n\u0151v\u00e9rekre \u00e9s a teljes k\u00f3rh\u00e1zi rendszerre nehezed\u0151 terhet is.\n\u00a0\u00a0\u00a0\u00a0A bamlanivimab az els\u0151 monoklon\u00e1lis antitest ter\u00e1pia, amely vesz\u00e9lyhelyzeti felhaszn\u00e1l\u00e1sra hat\u00f3s\u00e1gi j\u00f3v\u00e1hagy\u00e1st kapott az Egyes\u00fclt \u00c1llamokban, majd Kanad\u00e1ban. A gy\u00f3gyszert a Lilly az els\u0151 amerikai gy\u00f3gyult betegek egyik\u00e9b\u0151l vett v\u00e9rmint\u00e1b\u00f3l fejlesztette ki.A bamlanivimab inf\u00fazi\u00f3 bead\u00e1sa kijel\u00f6lt k\u00f3rh\u00e1zi centrumokban fog megt\u00f6rt\u00e9nni, a betegek sz\u00e1m\u00e1ra a ter\u00e1pi\u00e1t az \u00e1llam ingyenesen biztos\u00edtja.\n\u00a0\u00a0\u00a0\u00a0A szer enged\u00e9lyezett adagja egy egyszeri, 700 mg-os intrav\u00e9n\u00e1s inf\u00fazi\u00f3, amit a pozit\u00edv v\u00edrusteszt ut\u00e1n a lehet\u0151 leghamarabb, illetve a t\u00fcnetek jelentkez\u00e9se ut\u00e1n 10 napon bel\u00fcl kell beadni. Ez az egyszeri adag jelenti a beteg teljes kezel\u00e9s\u00e9t. A szer blokkolja a v\u00edrusok k\u00f6t\u0151d\u00e9s\u00e9t \u00e9s bejut\u00e1s\u00e1t az emberi sejtekbe.\n\u00a0\u00a0\u00a0\u00a0Az OGY\u00c9I, alig egy h\u00f3nappal az amerikai j\u00f3v\u00e1hagy\u00e1st k\u00f6vet\u0151en, Eur\u00f3p\u00e1ban els\u0151 orsz\u00e1gk\u00e9nt, 2020. december 12-\u00e9n enged\u00e9lyezte a bamlanivimab hat\u00f3anyag\u00fa gy\u00f3gyszer magyarorsz\u00e1gi vesz\u00e9lyhelyzeti alkalmaz\u00e1s\u00e1t \u00e9s ideiglenes beszerz\u00e9s\u00e9t, \u00edgy a magyar betegek m\u00e1r 2021. janu\u00e1rj\u00e1nak m\u00e1sodik fel\u00e9ben hozz\u00e1juthatnak az antitest ter\u00e1pi\u00e1hoz. A meg\u00e1llapod\u00e1s \u00e9rtelm\u00e9ben t\u00f6bb ezer adag ampulla \u00e9rkezik Magyarorsz\u00e1gra 2021 els\u0151 negyed\u00e9v\u00e9ben. Tov\u00e1bbi mennyis\u00e9gek beszerz\u00e9se a magyar pand\u00e9mi\u00e1s helyzet \u00e9s a Lilly gy\u00e1rt\u00e1si kapacit\u00e1s\u00e1nak f\u00fcggv\u00e9ny\u00e9ben alakul.\n\n\u00a0\u00a0\u00a0\u00a0Kiad\u00f3: Emberi Er\u0151forr\u00e1sok Miniszt\u00e9riuma\n\n"}]