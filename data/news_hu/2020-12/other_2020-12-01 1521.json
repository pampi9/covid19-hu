[{"date": "2020-12-01 15:21", "url": "https://koronavirus.gov.hu/cikkek/operativ-torzs-harom-honapja-ellenorzik-hatarforgalmat-magyarorszag-schengeni-hatarszakaszan", "h1": "Operat\u00edv t\u00f6rzs: h\u00e1rom h\u00f3napja ellen\u0151rzik a hat\u00e1rforgalmat Magyarorsz\u00e1g schengeni hat\u00e1rszakasz\u00e1n", "body": "\nH\u00e1rom h\u00f3nap telt el a hat\u00e1rforgalom-ellen\u0151rz\u00e9s Magyarorsz\u00e1g teljes schengeni hat\u00e1rszakasz\u00e1n t\u00f6rt\u00e9n\u0151 ideiglenes vissza\u00e1ll\u00edt\u00e1sa \u00f3ta - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a keddi online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes k\u00f6z\u00f6lte: a schengeni bels\u0151 hat\u00e1rszakaszon a hat\u00e1rellen\u0151rz\u00e9s szeptember elsejei ideiglenes vissza\u00e1ll\u00edt\u00e1sa \u00f3ta nemzetk\u00f6zi tranzitforgalomban 318 800 teherforgalomban r\u00e9sztvev\u0151 j\u00e1rm\u0171szerelv\u00e9ny, magyarorsz\u00e1gi \u00fatic\u00e9llal pedig 260 569 teherg\u00e9pkocsi bel\u00e9p\u00e9s\u00e9t biztos\u00edtott\u00e1k a rend\u0151r\u00f6k.\n\u00a0\u00a0\u00a0\u00a0Ismertette: az egyik legforgalmasabb \u00e1tkel\u0151n, a magyar-osztr\u00e1k hat\u00e1ron, Hegyeshalomn\u00e1l, az aut\u00f3p\u00e1ly\u00e1n nemzetk\u00f6zi tranzitc\u00e9llal 76 066, nemzetk\u00f6zi teherforgalomban magyarorsz\u00e1gi \u00fatic\u00e9llal 50 039 teherg\u00e9pkocsit l\u00e9ptettek be. A magyar-szlov\u00e1k hat\u00e1ron, a rajkai aut\u00f3p\u00e1lya-\u00e1tkel\u0151n pedig a nemzetk\u00f6zi teherforgalom sz\u00e1m\u00e1ra \u00f6sszesen 127 264 j\u00e1rm\u0171 bel\u00e9p\u00e9s\u00e9t biztos\u00edtott\u00e1k.\n\u00a0\u00a0\u00a0\u00a0H\u00e9tf\u0151n 233 emberrel szemben int\u00e9zkedtek a rend\u0151r\u00f6k az\u00e9rt, mert nem vagy nem megfelel\u0151en viselt\u00e9k a maszkot az el\u0151\u00edrt helyeken. A szab\u00e1lyoz\u00e1s hat\u00e1lyba l\u00e9p\u00e9se \u00f3ta 9910 ilyen int\u00e9zked\u00e9sre volt sz\u00fcks\u00e9g. H\u00e9tf\u0151n a legt\u00f6bb esetben, 205 alkalommal az\u00e9rt l\u00e9ptek fel a rend\u0151r\u00f6k, mert a 10 ezern\u00e9l nagyobb l\u00e9leksz\u00e1m\u00fa telep\u00fcl\u00e9seken helyi szinten el\u0151\u00edrt maszkhaszn\u00e1latot nem tartott\u00e1k be az emberek. A t\u00f6megk\u00f6zleked\u00e9sben \u00e9s a meg\u00e1ll\u00f3kban 2, az \u00fczletekben, bev\u00e1s\u00e1rl\u00f3k\u00f6zpontokban 26 ilyen int\u00e9zked\u00e9sre volt sz\u00fcks\u00e9g - k\u00f6z\u00f6lte Kiss R\u00f3bert.\n\u00a0\u00a0\u00a0\u00a0Az elm\u00falt napon a rend\u0151r\u00f6k n\u00e9gy \u00fczlet ideiglenes bez\u00e1rat\u00e1s\u00e1r\u00f3l d\u00f6nt\u00f6ttek, k\u00f6z\u00f6tt\u00fck 30 napra egy f\u0151v\u00e1rosi, IX. ker\u00fcleti jap\u00e1n \u00e9tteremben rendelt\u00e9k el, ahol az egyik alkalmazott nem megfelel\u0151en viselt e a maszkot, tov\u00e1bb\u00e1 bez\u00e1rattak ugyancsak a IX. ker\u00fcletben egy m\u00e1sik \u00e9ttermet, valamint egy debreceni bisztr\u00f3t \u00e9s egy koz\u00e1rmislenyi p\u00e9ks\u00e9get.\n\u00a0\u00a0\u00a0\u00a0Eddig 89 \u00fczletet z\u00e1ratott be ideiglenesen a rend\u0151rs\u00e9g.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 520 rend\u0151ri int\u00e9zked\u00e9sre volt sz\u00fcks\u00e9g, ebb\u0151l 144 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 376-ban pedig az \u00fczletek korl\u00e1tozott nyitva tart\u00e1s\u00e1ra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0A kij\u00e1r\u00e1si tilalmat h\u00e9tf\u0151n 239-en szegt\u00e9k meg, 7 ember a kutyas\u00e9t\u00e1ltat\u00e1sra vonatkoz\u00f3 szab\u00e1lyt nem tartotta be, 12 pedig nem tartotta be a gy\u00fclekez\u00e9sre, illetve csoportosul\u00e1sokra vonatkoz\u00f3 tilalmat.\n\u00a0\u00a0\u00a0\u00a0A kij\u00e1r\u00e1si korl\u00e1toz\u00e1s november 4-\u00e9t\u0151l, a kij\u00e1r\u00e1si tilalom november 11-\u00e9t\u0151l van hat\u00e1lyban. November 4-\u00e9t\u0151l a rend\u0151r\u00f6knek 8337 szab\u00e1lyszeg\u0151vel szemben kellett int\u00e9zkedni\u00fck.\n\u00a0\u00a0\u00a0\u00a0H\u00e9tf\u0151n a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat is ellen\u0151rizt\u00e9k, a tranzitszab\u00e1lyokat megs\u00e9rt\u0151kkel szemben 50 esetben l\u00e9ptek fel. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 6681 alkalommal int\u00e9zkedtek.\n\u00a0\u00a0\u00a0\u00a0Az elm\u00falt napon 18 778 alkalommal ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban l\u00e9v\u0151ket. H\u00e9tf\u0151n 6179 ilyen korl\u00e1toz\u00f3 int\u00e9zked\u00e9st rendeltek el, \u00edgy 48 171-en vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 3831-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, hogy betartj\u00e1k-e a karant\u00e9nszab\u00e1lyokat.\n\u00a0\u00a0\u00a0\u00a0A j\u00e1rv\u00e1nnyal \u00f6sszef\u00fcgg\u00e9sben m\u00e1rcius \u00f3ta 488 b\u0171ncselekm\u00e9ny miatt indult elj\u00e1r\u00e1s, az \u00fcgyekben eddig \u00f6sszesen 97 gyan\u00fas\u00edtottat hallgattak ki - ismertette.\n\u00a0\u00a0\u00a0\u00a0Az alezredes igennel v\u00e1laszolt arra a k\u00e9rd\u00e9sre, hogy a z\u00f6lds\u00e9gesekre, illetve a vegyes \u00e1rucikkeket, \u00e9lelmiszert is k\u00edn\u00e1l\u00f3 kisboltokra vonatkozik-e az id\u0151sek v\u00e1s\u00e1rl\u00e1si s\u00e1vja. Hozz\u00e1tette: a v\u00e9dett id\u0151s\u00e1v alkalmaz\u00e1s\u00e1t a jogszab\u00e1ly az \u00fczlet jelleg\u00e9hez k\u00f6ti. Ha napi fogyaszt\u00e1si cikket is \u00e1rul egy \u00fczlet, akkor be kell tartania a v\u00e9dett id\u0151s\u00e1vra vonatkoz\u00f3 szab\u00e1lyoz\u00e1st. Napi fogyaszt\u00e1si cikknek kell tekinteni az \u00e9lelmiszert, az illatszert, a h\u00e1ztart\u00e1si tiszt\u00edt\u00f3szert, a vegyi\u00e1rut \u00e9s a higi\u00e9niai pap\u00edrterm\u00e9keket - tette hozz\u00e1.\n\n\u00a0\nMTI 2020. december 1.\n\n"}]