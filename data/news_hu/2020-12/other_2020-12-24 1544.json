[{"date": "2020-12-24 15:44", "url": "https://koronavirus.gov.hu/cikkek/koronavirus-sajtokozpont-szombaton-erkezik-vakcina-magyarorszagra", "h1": "Koronav\u00edrus Sajt\u00f3k\u00f6zpont: szombaton \u00e9rkezik a vakcina Magyarorsz\u00e1gra", "body": "\nDecember 26-\u00e1n \u00e9rkezik a koronav\u00edrus elleni vakcina Magyarorsz\u00e1gra, m\u00e1snap elkezd\u0151dik az eg\u00e9szs\u00e9g\u00fcgyi dolgoz\u00f3k olt\u00e1sa - k\u00f6z\u00f6lte a Koronav\u00edrus Sajt\u00f3k\u00f6zpont cs\u00fct\u00f6rt\u00f6k\u00f6n az MTI-vel.\n\n\nA k\u00f6zlem\u00e9ny szerint szombat reggel \u00e9rkezik meg Magyarorsz\u00e1gra az Eur\u00f3p\u00e1ban els\u0151k\u00e9nt enged\u00e9lyeztetett, koronav\u00edrus elleni olt\u00f3anyag, a Pfizer-BioNTech vakcina. A vakcinasz\u00e1ll\u00edtm\u00e1ny v\u00e1rhat\u00f3an kora reggel l\u00e9pi \u00e1t a magyar hat\u00e1rt, ahonnan rend\u0151ri biztos\u00edt\u00e1s mellett \u00e9rkezik meg els\u0151k\u00e9nt a D\u00e9l-Pesti Centrumk\u00f3rh\u00e1zba, majd tov\u00e1bbi n\u00e9gy k\u00f3rh\u00e1zi olt\u00f3pontra.\n\u00a0\u00a0\u00a0\u00a0Az eg\u00e9szs\u00e9g\u00fcgyi dolgoz\u00f3k beolt\u00e1sa december 27-\u00e9n, vas\u00e1rnap kezd\u0151dik meg - \u00edrt\u00e1k.\n\u00a0\u00a0\u00a0\u00a0Kiemelt\u00e9k: a m\u00ednusz hetven fokos h\u0171t\u00e9st ig\u00e9nyl\u0151 vakcin\u00e1k speci\u00e1lis, nyomk\u00f6vet\u0151vel \u00e9s h\u0151\u00e9rz\u00e9kel\u0151vel ell\u00e1tott dobozokban \u00e9rkeznek. Az els\u0151 sz\u00e1ll\u00edtm\u00e1ny 9750 adag olt\u00f3anyagot tartalmaz, amely 4875 eg\u00e9szs\u00e9g\u00fcgyi dolgoz\u00f3 olt\u00e1s\u00e1t teszi lehet\u0151v\u00e9, tekintettel arra, hogy egy embernek - 21 napos elt\u00e9r\u00e9ssel - k\u00e9t olt\u00e1st kell beadni.\n\u00a0\u00a0\u00a0\u00a0Az els\u0151 vakcinasz\u00e1ll\u00edtm\u00e1nyt \u00f6t kijel\u00f6lt k\u00f3rh\u00e1zi olt\u00f3helyre juttatj\u00e1k el: els\u0151k\u00e9nt a D\u00e9l-Pesti Centrumk\u00f3rh\u00e1zba, majd m\u00e9g aznap az Orsz\u00e1gos Kor\u00e1nyi Pulmonol\u00f3giai Int\u00e9zetbe, a Semmelweis Egyetem Klinik\u00e1j\u00e1ra, a ny\u00edregyh\u00e1zi Szabolcs-Szatm\u00e1r-Bereg Megyei K\u00f3rh\u00e1zba \u00e9s a Debreceni Egyetem Ken\u00e9zy Gyula Egyetemi K\u00f3rh\u00e1z\u00e1ba.\n\u00a0\u00a0\u00a0\u00a0Hozz\u00e1tett\u00e9k: az els\u0151 vakcinasz\u00e1ll\u00edtm\u00e1nyt a k\u00f6vetkez\u0151 hetekben \u00fajabbak k\u00f6vetik majd, \u00e9s azokkal egy \u00fctemben folytat\u00f3dik t\u00f6bb h\u00e9ten \u00e1t az eg\u00e9szs\u00e9g\u00fcgyi dolgoz\u00f3k beolt\u00e1sa.\n\u00a0\u00a0\u00a0\u00a02021 els\u0151 fel\u00e9ben v\u00e1rhat\u00f3an \u00fajabb vakcin\u00e1k kaphatj\u00e1k meg a gy\u00f3gyszer\u00e9szeti hat\u00f3s\u00e1gok enged\u00e9ly\u00e9t, \u00e9s akkor Magyarorsz\u00e1gra tov\u00e1bbi vakcin\u00e1k is \u00e9rkezhetnek, amelyekkel megkezd\u0151dhet a lakoss\u00e1g t\u00f6meges olt\u00e1sa - \u00e1ll a k\u00f6zlem\u00e9nyben.\n\nMTI 2020. december 24.\n\n"}]