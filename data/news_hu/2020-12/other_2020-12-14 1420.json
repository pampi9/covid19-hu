[{"date": "2020-12-14 14:20", "url": "https://koronavirus.gov.hu/cikkek/itm-mar-tobb-mint-50-ezer-munkahely-megtartasahoz-igenyeltek-agazati-bertamogatast", "h1": "ITM: m\u00e1r t\u00f6bb mint 50 ezer munkahely megtart\u00e1s\u00e1hoz ig\u00e9nyeltek \u00e1gazati b\u00e9rt\u00e1mogat\u00e1st", "body": "\nEddig mintegy 7 ezer v\u00e1llalkoz\u00e1s ig\u00e9nyelte t\u00f6bb mint 50 ezer munkav\u00e1llal\u00f3j\u00e1ra az \u00e1gazati b\u00e9rt\u00e1mogat\u00e1st \u00f6sszesen 5 milli\u00e1rd forint \u00e9rt\u00e9kben - jelentette be h\u00e9tf\u0151n Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra.\n\n\nA miniszt\u00e9rium k\u00f6zlem\u00e9nye szerint az \u00e1llamtitk\u00e1r elmondta: a program hat\u00e1ridej\u00e9t meghosszabb\u00edtott\u00e1k, az \u00e9rintettek k\u00f6re pedig kib\u0151v\u00fclt. December 10-t\u0151l az utaz\u00e1sszervez\u0151k \u00e9s -k\u00f6zvet\u00edt\u0151k, a sz\u00e1ll\u00e1shely szolg\u00e1ltat\u00e1s tev\u00e9kenys\u00e9get v\u00e9gz\u0151k is p\u00e1ly\u00e1zhatnak a t\u00e1mogat\u00e1sra.\n\u00a0\u00a0\u00a0\u00a0\u00a0A c\u00e9gek november, december \u00e9s janu\u00e1r h\u00f3napra egy\u00fcttesen ig\u00e9nyelhetik az \u00e1gazati b\u00e9rt\u00e1mogat\u00e1st, v\u00e1llalva, hogy febru\u00e1r v\u00e9g\u00e9ig foglalkoztatj\u00e1k munkav\u00e1llal\u00f3ikat. A sz\u00e1ll\u00e1shely szolg\u00e1ltat\u00e1s tev\u00e9kenys\u00e9get v\u00e9gz\u0151k eset\u00e9ben novemberre az el\u0151re r\u00f6gz\u00edtett foglal\u00e1sok 80 sz\u00e1zal\u00e9k\u00e1t kompenz\u00e1lja a korm\u00e1ny. E v\u00e1llalkoz\u00e1sok ez\u00e9rt csak k\u00e9t h\u00f3napra, 2020 december\u00e9re \u00e9s 2021 janu\u00e1rj\u00e1ra k\u00e9rhetik a b\u00e9rt\u00e1mogat\u00e1st.\n\u00a0\u00a0\u00a0\u00a0A kib\u0151v\u00edtett program 150-200 ezer munkav\u00e1llal\u00f3n seg\u00edthet az \u00e9rintett szektorokban a k\u00f6zlem\u00e9ny szerint. A c\u00e9l tov\u00e1bbra is az, hogy az \u00e1gazati b\u00e9rt\u00e1mogat\u00e1s min\u00e9l t\u00f6bb munkahely meg\u0151rz\u00e9s\u00e9t tegye lehet\u0151v\u00e9 a vesz\u00e9lyhelyzet idej\u00e9n. A koronav\u00edrus-j\u00e1rv\u00e1ny miatt neh\u00e9z helyzetbe ker\u00fclt v\u00e1llalkoz\u00e1sok megtarthatj\u00e1k k\u00e9pzett munkav\u00e1llal\u00f3ikat, ami a korl\u00e1toz\u00e1sokat k\u00f6vet\u0151en megk\u00f6nny\u00edtheti tev\u00e9kenys\u00e9g\u00fck \u00fajraind\u00edt\u00e1s\u00e1t.\n\u00a0\u00a0\u00a0\u00a0Az ITM eml\u00e9keztet: az \u00e1gazati b\u00e9rt\u00e1mogat\u00e1s ig\u00e9nyelhet\u0151 maxim\u00e1lis m\u00e9rt\u00e9ke a minim\u00e1lb\u00e9r m\u00e1sf\u00e9lszeres\u00e9nek \u00f6sszege, azaz szem\u00e9lyenk\u00e9nt havi brutt\u00f3 241 500 forint. A munk\u00e1ltat\u00f3nak emellett j\u00e1rul\u00e9kokat sem kell fizetnie a munkab\u00e9rek ut\u00e1n, \u00edgy teljes b\u00e9rk\u00f6lts\u00e9g\u00e9nek t\u00f6bb mint a fel\u00e9t is megkaphatja kompenz\u00e1ci\u00f3k\u00e9nt, ha nem bocs\u00e1tja el a munkav\u00e1llal\u00f3j\u00e1t, \u00e9s munkab\u00e9r\u00e9t kifizeti. A juttat\u00e1st havi brutt\u00f3 483 ezer forintos fizet\u00e9sig marad\u00e9ktalanul, afelett pedig a minim\u00e1lb\u00e9r \u00f6sszeg\u00e9nek m\u00e1sf\u00e9lszeres\u00e9ig lehet \u00e9rv\u00e9nyes\u00edteni, ak\u00e1r a r\u00e9szmunkaid\u0151ben foglalkoztatottak ut\u00e1n is.\n\u00a0\u00a0\u00a0\u00a0A r\u00e9szletes dokument\u00e1ci\u00f3 a munka.hu honlapon tal\u00e1lhat\u00f3 meg. A k\u00e9relmeket 2021. febru\u00e1r 8-ig lehet beny\u00fajtani. Akik december 10-e el\u0151tt adt\u00e1k be a k\u00e9relm\u00fcket, december, janu\u00e1r h\u00f3napokra is automatikusan megkapj\u00e1k a t\u00e1mogat\u00e1st. Ha a munk\u00e1ltat\u00f3 erre m\u00e9gsem tart ig\u00e9nyt, ezt december 31-ig nyilatkozatban jelezheti - tette hozz\u00e1 az ITM.\n\n\nMTI 2020. december 14.\n\n"}]