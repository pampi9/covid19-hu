[{"date": "2020-12-22 23:06", "url": "https://koronavirus.gov.hu/cikkek/szlavik-az-emberek-bizzanak-vedooltasokban-mert-az-europai-es-magyar-hatosagok-altal", "h1": "Szl\u00e1vik: az emberek b\u00edzzanak a v\u00e9d\u0151olt\u00e1sokban, mert az eur\u00f3pai \u00e9s a magyar hat\u00f3s\u00e1gok \u00e1ltal enged\u00e9lyezett vakcin\u00e1k biztosan hat\u00e9konyak lesznek", "body": "\nAz emberek \"b\u00edzzanak a v\u00e9d\u0151olt\u00e1sokban\", mert az eur\u00f3pai \u00e9s a magyar hat\u00f3s\u00e1gok \u00e1ltal enged\u00e9lyezett vakcin\u00e1k biztosan hat\u00e9konyak lesznek - k\u00e9rte a lakoss\u00e1got a D\u00e9l-pesti Centrumk\u00f3rh\u00e1z Orsz\u00e1gos Hematol\u00f3giai \u00e9s Infektol\u00f3giai Int\u00e9zet\u00e9nek oszt\u00e1lyvezet\u0151 f\u0151orvosa az M1 aktu\u00e1lis csatorna kedd esti m\u0171sor\u00e1ban.\n\nSzl\u00e1vik J\u00e1nos azt mondta: nem z\u00e1rhat\u00f3 ki, hogy a koronav\u00edrus m\u00e9g j\u00f6v\u0151re is eg\u00e9sz \u00e9vben is vel\u00fcnk marad.\n\u00a0\u00a0\u00a0\u00a0A f\u0151orvos hozz\u00e1tette: \"szerencs\u00e9s esetben ny\u00e1ron fell\u00e9legezhet\u00fcnk\", de \u0151sszel m\u00e9g szankci\u00f3kra lehet sz\u00fcks\u00e9g, hogy ne alakuljanak ki kisebb j\u00e1rv\u00e1nyok. Egyes v\u00e9lem\u00e9nyek szerint a koronav\u00edrus a k\u00f6vetkez\u0151 \u00e9vekben \u00e9s \u00e9vtizedekben is vel\u00fcnk marad, de nem fog az ideihez hasonl\u00f3 s\u00falyos eseteket \u00e9s hal\u00e1loz\u00e1sokat okozni, mert t\u00f6bb hat\u00e9kony v\u00e9d\u0151olt\u00e1s \u00e1ll majd rendelkez\u00e9sre - jegyezte meg.\n\u00a0\u00a0\u00a0\u00a0K\u00e9rd\u00e9sre v\u00e1laszolva Szl\u00e1vik J\u00e1nos azt mondta: \u0151 azt a vakcin\u00e1t v\u00e1lasztan\u00e1, amely \"legel\u0151sz\u00f6r itt lesz\". Ugyanis nap mint nap halnak meg emberek \u00e9s ker\u00fclnek k\u00f3rh\u00e1zba, intenz\u00edv oszt\u00e1lyra a koronav\u00edrus-fert\u0151z\u00e9s k\u00f6vetkezt\u00e9ben. Ezt pedig a v\u00e9d\u0151olt\u00e1ssal meg lehet akad\u00e1lyozni - sz\u00f6gezte le.\n\u00a0\u00a0\u00a0\u00a0A szakembert k\u00e9rdezt\u00e9k a Nagy-Britanni\u00e1ban terjed\u0151 mut\u00e1l\u00f3dott v\u00edrusr\u00f3l is. Szl\u00e1vik J\u00e1nos azt mondta: az biztos, hogy a v\u00edrus terjed\u00e9si sebess\u00e9ge megsokszoroz\u00f3dott. D\u00e9l-Angli\u00e1ban 4-5-sz\u00f6r\u00f6s sebess\u00e9ggel terjed a fert\u0151z\u00e9s, els\u0151sorban a 60 \u00e9vesn\u00e9l fiatalabbak k\u00f6r\u00e9ben. Azt viszont, hogy s\u00falyosabb-e, illetve hogy a leend\u0151 v\u00e9d\u0151olt\u00e1sokkal szemben rezisztens lenne, m\u00e9g vizsg\u00e1lj\u00e1k - k\u00f6z\u00f6lte a f\u0151orvos.\nMTI\n\n"}]