[{"date": "2020-12-03 10:46", "url": "https://koronavirus.gov.hu/cikkek/tallai-andras-kormany-fellep-baloldali-onkormanyzatok-megszoritasai-ellen", "h1": "T\u00e1llai Andr\u00e1s: a korm\u00e1ny fell\u00e9p a baloldali \u00f6nkorm\u00e1nyzatok megszor\u00edt\u00e1sai ellen", "body": "\nA korm\u00e1ny a j\u00e1rv\u00e1ny elleni k\u00fczdelem r\u00e9szek\u00e9nt folyamatosan cs\u00f6kkenti az \u00e1llami ad\u00f3kat, sz\u00e1mos baloldali vezet\u00e9s\u0171 v\u00e1rosban, ker\u00fcletben azonban emeln\u00e9k a helyi k\u00f6zterheket. A lakoss\u00e1g \u00e9s a v\u00e1llalkoz\u00e1sok v\u00e9delm\u00e9ben el kellett rendeln\u00fcnk az ad\u00f3emel\u00e9si stopot - mondta\u00a0T\u00e1llai\u00a0Andr\u00e1s, a P\u00e9nz\u00fcgyminiszt\u00e9rium parlamenti \u00fcgyek\u00e9rt felel\u0151s \u00e1llamtitk\u00e1ra a Vil\u00e1ggazdas\u00e1gnak cs\u00fct\u00f6rt\u00f6k\u00f6n, miut\u00e1n a korm\u00e1ny rendeletben tiltotta meg, hogy az \u00f6nkorm\u00e1nyzatok j\u00f6v\u0151re emeljenek a helyi ad\u00f3kon, \u00faj k\u00f6zterhet vezessenek be vagy megkurt\u00edts\u00e1k az ad\u00f3kedvezm\u00e9nyeket.\n\n\nHangs\u00falyozta: a korm\u00e1ny az elm\u00falt h\u00f3napokban t\u00f6bb ad\u00f3cs\u00f6kkent\u00e9sr\u0151l is hat\u00e1rozott, az \u00e1llam n\u00e9gysz\u00e1zmilli\u00e1rd forint ad\u00f3r\u00f3l mondott le, s ezt az\u00e9rt tette, hogy a v\u00e1ls\u00e1g s\u00fajtotta \u00e1gazatok v\u00e1llalkoz\u00e1sai talpon maradhassanak, a munkav\u00e1llal\u00f3k megtarthass\u00e1k \u00e1ll\u00e1sukat. Ehhez k\u00e9pest egyes helyi \u00f6nkorm\u00e1nyzatok ad\u00f3t akarnak emelni, ami teljess\u00e9ggel \u00e9rthetetlen - tette hozz\u00e1. A politikus k\u00fcl\u00f6n is besz\u00e9lt a f\u0151v\u00e1rosr\u00f3l, ahol - mint mondta - \"a f\u0151polg\u00e1rmester sz\u00e1zmilli\u00e1rdos nagys\u00e1grend\u0171 \u00e1llampap\u00edron \u00e9s t\u00f6bb t\u00edz milli\u00e1rdnyi k\u00e9szp\u00e9nzen \u00fcl, m\u00e9gis durva ad\u00f3emel\u00e9st fontolgat, amit cinikus m\u00f3don \u00fajraind\u00edt\u00e1si ad\u00f3nak keresztelne el.\"\n\u00a0\u00a0\u00a0\u00a0T\u00e1llai\u00a0Andr\u00e1s szerint a baloldal v\u00e1ls\u00e1gkezel\u00e9se mindig csak megszor\u00edt\u00e1sokb\u00f3l \u00e1ll, \u00edgy volt korm\u00e1nyz\u00e1suk alatt, \u00e9s a jelek szerint most, a koronav\u00edrus-j\u00e1rv\u00e1ny idej\u00e9n is ezt az utat v\u00e1lasztott\u00e1k. Az \u00e1llamtitk\u00e1r t\u00f6bb olyan ellenz\u00e9ki vezet\u00e9s\u0171 ker\u00fcletet, illetve telep\u00fcl\u00e9st sorolt fel a lapnak, amelyekben megemelt\u00e9k a k\u00f6zter\u00fclet-haszn\u00e1lati d\u00edjakat, vagy a temetkez\u00e9si, k\u00f6zleked\u00e9si d\u00edjakat, ahol elbocs\u00e1tanak, vagy fizet\u00e9st cs\u00f6kkentenek.\n\u00a0\u00a0\u00a0\u00a0Az \u00e1llamtitk\u00e1r lesz\u00f6gezte: a korm\u00e1ny d\u00f6nt\u00e9se nyom\u00e1n a baloldali ad\u00f3emel\u00e9sekb\u0151l biztosan nem lesz semmi, helyi ad\u00f3t j\u00f6v\u0151re nem lehet n\u00f6velni, kedvezm\u00e9nyt, mentess\u00e9get nem lehet cs\u00f6kkenteni, \u00e9s \u00faj teher sem vezethet\u0151 be.\n\nMTI 2020. december 3.\n\n"}]