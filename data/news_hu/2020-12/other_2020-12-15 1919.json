[{"date": "2020-12-15 19:19", "url": "https://koronavirus.gov.hu/cikkek/itm-jovore-folytatodnak-vallalkozasok-szeles-koret-megszolito-palyazatok", "h1": "ITM: j\u00f6v\u0151re is folytat\u00f3dnak a v\u00e1llalkoz\u00e1sok sz\u00e9les k\u00f6r\u00e9t megsz\u00f3l\u00edt\u00f3 p\u00e1ly\u00e1zatok", "body": "\nA V\u00e1llalkoz\u00e1sfejleszt\u00e9si Tan\u00e1cs keret\u00e9ben megtartott\u00e1k kedden a II. Kkv strat\u00e9gia konferenci\u00e1t, az online \u00fcl\u00e9sen elhangzott, hogy a gazdas\u00e1gv\u00e9delmi akci\u00f3terv eddigi int\u00e9zked\u00e9sei mintegy 1 milli\u00f3 munkahely megv\u00e9d\u00e9s\u00e9hez j\u00e1rultak hozz\u00e1, \u00e9s v\u00e1llalkoz\u00e1sok t\u00edzezreinek ny\u00fajtottak k\u00f6zvetlen seg\u00edts\u00e9get - t\u00e1j\u00e9koztatta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) k\u00f6zlem\u00e9nyben az MTI-t.\n\n\nA rendezv\u00e9nyen Gy\u00f6rgy L\u00e1szl\u00f3 gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1r mutatta be a 2021-es gazdas\u00e1gfejleszt\u00e9si terveket.\n\u00a0\u00a0\u00a0\u00a0A hossz\u00fa t\u00e1v\u00fa fenntarthat\u00f3s\u00e1g z\u00e1loga a beruh\u00e1z\u00e1sok t\u00e1mogat\u00e1sa. A hozz\u00e1adott \u00e9rt\u00e9k n\u00f6vel\u00e9s\u00e9t szolg\u00e1l\u00f3 technol\u00f3giav\u00e1lt\u00f3 fejleszt\u00e9sek v\u00e1ls\u00e1g\u00e1ll\u00f3 munkahelyeket hoznak l\u00e9tre, \u00e9s hozz\u00e1j\u00e1rulnak a b\u00e9rek n\u00f6veked\u00e9s\u00e9hez, ez\u00e9rt a korm\u00e1ny csak a j\u00e1rv\u00e1nyhelyzet kezdete \u00f3ta t\u00f6bb mint 900 milli\u00e1rd forinttal t\u00e1mogatta \u00faj beruh\u00e1z\u00e1sok l\u00e9trej\u00f6tt\u00e9t - mondta el az \u00e1llamtitk\u00e1r.\n\u00a0\u00a0\u00a0\u00a0Megt\u00f6rt\u00e9nt a szak- \u00e9s feln\u0151ttk\u00e9pz\u00e9si rendszer \u00e1talak\u00edt\u00e1sa annak \u00e9rdek\u00e9ben, hogy a magyar munkav\u00e1llal\u00f3k k\u00e9pesek legyenek alkalmazkodni a v\u00e1ltoz\u00f3 k\u00f6r\u00fclm\u00e9nyekhez. Ingyenes informatikai k\u00e9pz\u00e9seket hirdettek, online tananyag k\u00e9sz\u00fclt a v\u00e1llalkoz\u00e1sok sz\u00e1m\u00e1ra, \u00e9s t\u00e1mogat\u00e1si programot dolgoztak ki a v\u00e1llalatok bels\u0151 k\u00e9pz\u00e9seinek t\u00e1mogat\u00e1sa \u00e9rdek\u00e9ben - ismertette.\n\u00a0\u00a0\u00a0\u00a0A 2021-es terveket \u00f6sszefoglalva az \u00e1llamtitk\u00e1r hangs\u00falyozta, hogy a Kkv strat\u00e9gi\u00e1ban z\u00e1szl\u00f3shaj\u00f3 int\u00e9zked\u00e9sk\u00e9nt megjel\u00f6lt programok v\u00e9grehajt\u00e1sa eredm\u00e9nyesen zajlik. Ennek megfelel\u0151en a k\u00f6vetkez\u0151 uni\u00f3s programoz\u00e1si id\u0151szakban is lesznek a v\u00e1llalkoz\u00e1sok sz\u00e9les k\u00f6r\u00e9t megsz\u00f3l\u00edt\u00f3, technol\u00f3giav\u00e1lt\u00e1st t\u00e1mogat\u00f3 p\u00e1ly\u00e1zatok, mint amilyen a Magyar, high-tech \u00e9s z\u00f6ld konstrukci\u00f3. A szakpolitika elk\u00f6telezett tov\u00e1bb\u00e1 a Magyar multi program \u00e9s a Z\u00f6ld nemzeti bajnokok program folytat\u00e1sa mellett is.\n\u00a0\u00a0\u00a0\u00a0V\u00e1rhat\u00f3an m\u00e1r 2021 els\u0151 negyed\u00e9v\u00e9ben megjelenhetnek a nagy n\u00f6veked\u00e9sre k\u00e9pes v\u00e1llalkoz\u00e1soknak sz\u00f3l\u00f3, \u00fagynevezett kiv\u00e1l\u00f3s\u00e1gi p\u00e1ly\u00e1zatok. Emellett a c\u00e9gek a jelenlegi divat- \u00e9s designipari, valamint \u00e9lelmiszeripari t\u00e1mogat\u00e1sok mint\u00e1j\u00e1ra a tov\u00e1bbiakban is sz\u00e1m\u00edthatnak ipar\u00e1g \u00e9s tev\u00e9kenys\u00e9g szerint c\u00e9lzott felh\u00edv\u00e1sokra. A fejleszt\u00e9si forr\u00e1sokat eg\u00e9sz\u00edti ki a feln\u0151ttk\u00e9pz\u00e9s \u00faj rendszere \u00e9s a v\u00e1llalatoknak ehhez k\u00f6t\u0151d\u0151en ny\u00fajtott t\u00e1mogat\u00e1sok - jelezte Gy\u00f6rgy L\u00e1szl\u00f3.\n\u00a0\u00a0\u00a0\u00a0A magyar munkan\u00e9lk\u00fclis\u00e9g a negyedik legalacsonyabb az Eur\u00f3pai Uni\u00f3ban, mintegy 800 ezerrel dolgoznak t\u00f6bben, mint t\u00edz \u00e9vvel ezel\u0151tt. Az IT-szektorban foglalkoztatottak sz\u00e1ma 26 ezerrel, a tudom\u00e1nyos tev\u00e9kenys\u00e9get v\u00e9gz\u0151k\u00e9 t\u00f6bb mint 20 ezerrel n\u0151tt Magyarorsz\u00e1gon. A hazai foglalkoztat\u00e1s teh\u00e1t elmozdult a magasabb hozz\u00e1adott \u00e9rt\u00e9k\u0171 tev\u00e9kenys\u00e9gek fel\u00e9. A jelenleg nyilv\u00e1ntartott 52 ezer \u00fcres \u00e1ll\u00e1shely pedig azt mutatja, hogy a feszesebb\u00e9 v\u00e1l\u00f3 munkaer\u0151piacon a munkav\u00e1llal\u00f3k jobb alkupoz\u00edci\u00f3ba ker\u00fclhetnek, ez\u00e1ltal b\u00e9r\u00fck is n\u00f6vekedhet - fejtette ki az \u00e1llamtitk\u00e1r.\n\u00a0\u00a0\u00a0\u00a0\"Az\u00e9rt dolgozunk, hogy Magyarorsz\u00e1g meger\u0151s\u00f6dve ker\u00fclj\u00f6n ki a j\u00e1rv\u00e1nyb\u00f3l, \u00e9s r\u00e9szben a korm\u00e1nyzati int\u00e9zked\u00e9seknek, r\u00e9szben a munkaad\u00f3k \u00e9s munkav\u00e1llal\u00f3k elm\u00falt h\u00f3napokban tapasztalt elk\u00f6telezetts\u00e9g\u00e9nek k\u00f6sz\u00f6nhet\u0151en k\u00e9pesek legy\u00fcnk kanyarban el\u0151zni\" - fogalmazott Gy\u00f6rgy L\u00e1szl\u00f3 az ITM k\u00f6zlem\u00e9nye szerint.\n\nMTI 2020. december 15.\n\n"}]