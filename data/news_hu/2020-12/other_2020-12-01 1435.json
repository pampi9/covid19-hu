[{"date": "2020-12-01 14:35", "url": "https://koronavirus.gov.hu/cikkek/ujabb-oktatasi-intezmenyeket-fertotlenit-honvedseg", "h1": "\u00dajabb oktat\u00e1si int\u00e9zm\u00e9nyeket fert\u0151tlen\u00edt a honv\u00e9ds\u00e9g", "body": "\nA h\u00e9ten \u00fajabb 16 oktat\u00e1si int\u00e9zm\u00e9ny fert\u0151tlen\u00edt\u00e9s\u00e9t v\u00e9gzi el a honv\u00e9ds\u00e9g a koronav\u00edrus-j\u00e1rv\u00e1ny elleni v\u00e9dekez\u00e9s sor\u00e1n - k\u00f6z\u00f6lte a Magyar Honv\u00e9ds\u00e9g 93. Pet\u0151fi S\u00e1ndor Vegyiv\u00e9delmi Z\u00e1szl\u00f3alj\u00e1nak parancsnoka, amikor a katon\u00e1k kedden v\u00e9grehajtott\u00e1k Budapesten a k\u00f6b\u00e1nyai Apr\u00f3k H\u00e1za \u00d3voda biol\u00f3giai mentes\u00edt\u00e9s\u00e9t.\n\n\nMiklovich J\u00e1nos eml\u00e9keztetett arra, hogy a honv\u00e9ds\u00e9g m\u00e1r a j\u00e1rv\u00e1ny els\u0151 hull\u00e1m\u00e1t\u00f3l kivette a r\u00e9sz\u00e9t a j\u00e1rv\u00e1ny elleni v\u00e9dekez\u00e9sb\u0151l. Az id\u0151sotthonok \u00e9s szoci\u00e1lis int\u00e9zm\u00e9nyek fert\u0151tlen\u00edt\u00e9se mellett hat\u00e1rbiztos\u00edt\u00e1si feladatokat l\u00e1ttak el, illetve ellen\u0151rizt\u00e9k a tranzitforgalmat is.\nUgyanakkor - folytatta -, a honv\u00e9ds\u00e9g a j\u00e1rv\u00e1ny m\u00e1sodik hull\u00e1m\u00e1ban is megtesz mindent a magyar emberek v\u00e9delme \u00e9rdek\u00e9ben.\nEz\u00e9rt az id\u0151sotthonok \u00e9s szoci\u00e1lis int\u00e9zm\u00e9nyek mellett, okt\u00f3ber v\u00e9g\u00e9ig 59 oktat\u00e1si int\u00e9zm\u00e9nyben v\u00e9geztek\u00a0\u00a0fert\u0151tlen\u00edt\u00e9st, t\u00f6bb mint 350 ezer n\u00e9gyzetm\u00e9ternyi ter\u00fcleten. A munk\u00e1latokban 109 katona vett r\u00e9szt - sorolta.\nTov\u00e1bb\u00e1, a honv\u00e9ds\u00e9g feladata kieg\u00e9sz\u00fclt a k\u00f3rh\u00e1zak biztos\u00edt\u00e1s\u00e1val is, seg\u00edtve az eg\u00e9szs\u00e9g\u00fcgyi szem\u00e9lyzet munk\u00e1j\u00e1t - tette hozz\u00e1.\n\nArr\u00f3l is sz\u00f3lt, hogy az \u00f3vod\u00e1ban \u00f6t \u00f3zongener\u00e1torral v\u00e9gzik az int\u00e9zm\u00e9ny biol\u00f3giai mentes\u00edt\u00e9s\u00e9t. A berendez\u00e9sek elpuszt\u00edtj\u00e1k a leveg\u0151ben \u00e9s a fel\u00fcleteken l\u00e9v\u0151 v\u00edrusokat, bakt\u00e9riumokat - ismertette az ezredes.\nAzt is k\u00f6z\u00f6lt\u00e9k, hogy a j\u00e1rv\u00e1ny els\u0151 hull\u00e1ma idej\u00e9n 1129 id\u0151sotthon \u00e9s szoci\u00e1lis int\u00e9zm\u00e9ny fert\u0151tlen\u00edt\u00e9s\u00e9t v\u00e9gezte el a honv\u00e9ds\u00e9g, az elm\u00falt id\u0151szakban pedig \u00fajabb 30 id\u0151sotthont jel\u00f6lt ki az orsz\u00e1gos tisztif\u0151orvos ism\u00e9telt fert\u0151tlen\u00edt\u00e9sre.\n\nMTI 2020. december 1.\n\n"}]