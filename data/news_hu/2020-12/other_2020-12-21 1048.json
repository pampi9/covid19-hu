[{"date": "2020-12-21 10:48", "url": "https://koronavirus.gov.hu/cikkek/szijjarto-shenzhen-kedali-141-milliard-forintot-fektet-be-godollon", "h1": "Szijj\u00e1rt\u00f3: a Shenzhen Kedali 14,1 milli\u00e1rd forintot fektet be G\u00f6d\u00f6ll\u0151n", "body": "\nA Shenzhen Kedali Industry k\u00ednai v\u00e1llalat l\u00edtiumionakkumul\u00e1tor-alkatr\u00e9szeket gy\u00e1rt\u00f3 beruh\u00e1z\u00e1st hoz G\u00f6d\u00f6ll\u0151re 14,1 milli\u00e1rd forint \u00e9rt\u00e9kben, 330 \u00faj munkahelyet teremtve. Ehhez a korm\u00e1ny 1 milli\u00e1rd 275 milli\u00f3 forint vissza nem t\u00e9r\u00edtend\u0151 t\u00e1mogat\u00e1st biztos\u00edt - jelentette be\u00a0Szijj\u00e1rt\u00f3\u00a0P\u00e9ter k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n sajt\u00f3t\u00e1j\u00e9koztat\u00f3n, Budapesten.\n\n\nHangs\u00falyozta, tavaly Kore\u00e1b\u00f3l, id\u00e9n K\u00edn\u00e1b\u00f3l j\u00f6tt a legt\u00f6bb beruh\u00e1z\u00e1si \u00e9rt\u00e9k Magyarorsz\u00e1gra, a vet\u00e9lyt\u00e1rsak szinte minden esetben nyugat-eur\u00f3pai orsz\u00e1gok voltak.\n\u00a0\u00a0\u00a0\u00a0Szijj\u00e1rt\u00f3\u00a0P\u00e9ter kiemelte, a Shenzhen Kedali g\u00f6d\u00f6ll\u0151i beruh\u00e1z\u00e1s\u00e1t nagy nemzetk\u00f6zi versenyben nyerte el Magyarorsz\u00e1g.\n\u00a0\u00a0\u00a0\u00a0A k\u00fclgazdas\u00e1gi miniszter r\u00e1mutatott arra, hogy az aut\u00f3ipar glob\u00e1lisan \u00e1talakul, a hagyom\u00e1nyos hely\u00e9t egyre ink\u00e1bb \u00e1tveszi az elektromos meghajt\u00e1sra \u00e9p\u00fcl\u0151 aut\u00f3ipar.\n\u00a0\u00a0\u00a0\u00a0Szijj\u00e1rt\u00f3\u00a0P\u00e9ter k\u00f6z\u00f6lte: Magyarorsz\u00e1gon ism\u00e9t siker\u00fclt megd\u00f6nteni az orsz\u00e1gban egy esztend\u0151 alatt v\u00e9grehajtott beruh\u00e1z\u00e1si projektek sz\u00e1m\u00e1t, mik\u00f6zben a vil\u00e1ggazdas\u00e1gb\u00f3l negat\u00edv h\u00edrek \u00e9rkeznek.\n\u00a0\u00a0\u00a0\u00a0Az id\u00e9n \u00e9rt\u00e9k\u00e9ben a k\u00ednai befektet\u00e9s a legt\u00f6bb, darabsz\u00e1m alapj\u00e1n N\u00e9metorsz\u00e1gb\u00f3l \u00e9s az Amerikai Egyes\u00fclt \u00c1llamokb\u00f3l \u00e9rkezett a legt\u00f6bb beruh\u00e1z\u00e1si projekt Magyarorsz\u00e1gra. A keleti nagyv\u00e1llalatok technol\u00f3gia \u00e9s t\u0151keer\u0151 szempontj\u00e1b\u00f3l is fel tudj\u00e1k venni a versenyt nyugati vet\u00e9lyt\u00e1rsaikkal - tette hozz\u00e1.\n\u00a0\u00a0\u00a0\u00a0Ismertette, hogy a k\u00ednaiak \u00e1ltal Magyarorsz\u00e1gon befektetett t\u0151ke meghaladja az 5 milli\u00e1rd doll\u00e1rt, \u00e9s t\u00f6bb mint 16 ezer magyar munkav\u00e1llal\u00f3nak adnak munk\u00e1t k\u00ednai v\u00e1llalatok. Az id\u00e9n a magyar-k\u00ednai kereskedelmi forgalom az els\u0151 kilenc h\u00f3napban 17 sz\u00e1zal\u00e9kkal er\u0151s\u00f6d\u00f6tt, szeptember v\u00e9g\u00e9n pedig meghaladta az 5 milli\u00e1rd doll\u00e1rt.\n\u00a0\u00a0\u00a0\u00a0Szijj\u00e1rt\u00f3\u00a0P\u00e9ter kit\u00e9rt arra, hogy Magyarorsz\u00e1g K\u00f6z\u00e9p-Eur\u00f3pa legjobb, Eur\u00f3pa egyik legjobb beruh\u00e1z\u00e1si k\u00f6rnyezet\u00e9t aj\u00e1nlja a befektet\u0151knek. A magyar beruh\u00e1z\u00e1si k\u00f6rnyezet vonzerej\u00e9t t\u00f6bbek k\u00f6z\u00f6tt f\u00f6ldrajzi fekv\u00e9se, az orsz\u00e1g politikai stabilit\u00e1sa, az itt \u00e9l\u0151k kreativit\u00e1sa, munkaszeretete \u00e9s az alacsony ad\u00f3szint adja.\n\u00a0\u00a0\u00a0\u00a0Az orsz\u00e1gba ir\u00e1nyul\u00f3 befekt\u00e9sek\u00e9rt, a magyar munkahelyek\u00e9rt az ad\u00f3cs\u00f6kkent\u00e9si politik\u00e1t tov\u00e1bb kell folytatni - jelentette ki a k\u00fclgazdas\u00e1gi \u00e9s k\u00fcl\u00fcgyminiszter.\n\u00a0\u00a0\u00a0\u00a0Li Jianli, a Shenzhen Kedali eln\u00f6ke video\u00fczenetben elmondta, hogy K\u00edna-szerte 7 gy\u00e1rban k\u00e9sz\u00edtenek l\u00edtiumionakkumul\u00e1tor-alkatr\u00e9szeket. A magyarorsz\u00e1gi beruh\u00e1z\u00e1suk c\u00e9lja, hogy k\u00f6zelebbr\u0151l szolg\u00e1lhass\u00e1k ki \u00fcgyfeleiket az egyre b\u0151v\u00fcl\u0151 eur\u00f3pai piacon.\n\u00a0\u00a0\u00a0\u00a0A Shenzhen Kedali eln\u00f6ke kiemelte, a magyarorsz\u00e1gi gy\u00e1rt\u00f3 b\u00e1zis els\u0151 f\u00e1zisa a tervek szerint 2021 m\u00e1sodik negyed\u00e9v\u00e9ben kezdi el a t\u00f6megtermel\u00e9st, az \u00e9p\u00edtkez\u00e9s m\u00e1sodik f\u00e1zisa 2022-ben kezd\u0151d\u0151 b\u0151v\u00edt\u00e9ssel indul, ennek eredm\u00e9nyek\u00e9ppen 2024-re m\u00e1r \u00f6sszesen 10 gy\u00e1rt\u00f3soruk lesz.\n\u00a0\u00a0\u00a0\u00a0V\u00e9csey L\u00e1szl\u00f3, a t\u00e9rs\u00e9g korm\u00e1nyp\u00e1rti orsz\u00e1ggy\u0171l\u00e9si k\u00e9pvisel\u0151je elmondta, hogy a korm\u00e1ny 500 milli\u00f3 forinttal t\u00e1mogatja a k\u00ednai beruh\u00e1z\u00e1snak helyet ad\u00f3 g\u00f6d\u00f6ll\u0151i iparter\u00fclet \u00f6sszek\u00f6t\u00e9s\u00e9t az aut\u00f3p\u00e1ly\u00e1val, \u00e9s ez tov\u00e1bbi befektet\u0151k vonz majd.\n\nMTI 2020. december 21.\n\n"}]