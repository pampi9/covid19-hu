[{"date": "2020-12-02 09:05", "url": "https://koronavirus.gov.hu/cikkek/pm-adoemelesi-stopot-rendel-el-kormany-az-onkormanyzatoknal", "h1": "PM: ad\u00f3emel\u00e9si stopot rendel el a korm\u00e1ny az \u00f6nkorm\u00e1nyzatokn\u00e1l", "body": "\nA korm\u00e1ny \u00fajabb gazdas\u00e1gv\u00e9delmi \u00e9s csal\u00e1dv\u00e9delmi int\u00e9zked\u00e9st rendelt el a koronav\u00edrus-j\u00e1rv\u00e1ny miatt: megtiltja az \u00f6nkorm\u00e1nyzatoknak, hogy 2021-ben megemelj\u00e9k a helyi \u00e9s a telep\u00fcl\u00e9si ad\u00f3kat, \u00faj ad\u00f3t vezessenek be, illetve elt\u00f6r\u00f6lj\u00e9k az eddigi ad\u00f3kedvezm\u00e9nyeket - k\u00f6z\u00f6lte a P\u00e9nz\u00fcgyminiszt\u00e9rium (PM) kedden az MTI-vel.\n\n\nMint a k\u00f6zlem\u00e9nyben hangs\u00falyozz\u00e1k, a korm\u00e1ny leg\u00fajabb int\u00e9zked\u00e9s\u00e9vel a koronav\u00edrus-j\u00e1rv\u00e1ny miatt neh\u00e9z helyzetbe ker\u00fclt magyar v\u00e1llalkoz\u00e1sokat, a csal\u00e1dokat \u00e9s a lakoss\u00e1got seg\u00edti.\n\u00a0\u00a0\u00a0\u00a0A Magyar K\u00f6zl\u00f6ny keddi sz\u00e1m\u00e1ban megjelent korm\u00e1nyrendelet r\u00f6gz\u00edti, hogy a helyi \u00e9s a telep\u00fcl\u00e9si ad\u00f3 m\u00e9rt\u00e9k\u00e9t nem lehet megemelni j\u00f6v\u0151re. Az ad\u00f3kedvezm\u00e9nyek \u00e9s az ad\u00f3mentess\u00e9gek sem korl\u00e1tozhat\u00f3ak vagy sz\u0171k\u00edthet\u0151ek, azokat ugyanis 2021-ben is biztos\u00edtani kell. A telep\u00fcl\u00e9si \u00f6nkorm\u00e1nyzatok j\u00f6v\u0151re nem vezethetnek be \u00faj telep\u00fcl\u00e9si ad\u00f3t se - \u00edrj\u00e1k a k\u00f6zlem\u00e9nyben.\n\u00a0\u00a0\u00a0\u00a0Eml\u00e9keztetnek arra, hogy korm\u00e1ny ad\u00f3cs\u00f6kkent\u00e9sekkel seg\u00edti a j\u00e1rv\u00e1ny miatt neh\u00e9z helyzetbe ker\u00fclt v\u00e1llalkoz\u00e1sokat, munk\u00e1ltat\u00f3kat, hozz\u00e1j\u00e1rulva ezzel a magyar gazdas\u00e1g \u00fajraind\u00edt\u00e1s\u00e1hoz is.\n\u00a0\u00a0\u00a0\u00a0A keddi Magyar K\u00f6zl\u00f6nyben megjelent rendelet biztos\u00edtja a lakoss\u00e1g, a csal\u00e1dok \u00e9s a v\u00e1llalkoz\u00e1sok v\u00e9delm\u00e9t, j\u00f6v\u0151re ugyanis ad\u00f3emel\u00e9sekkel, megszor\u00edt\u00e1sokkal egyetlen \u00f6nkorm\u00e1nyzat se s\u00fajthatja \u0151ket - mutatnak r\u00e1 a k\u00f6zlem\u00e9nyben.\n\nMTI 2020. december 1.\n\n"}]