[{"date": "2020-12-29 11:22", "url": "https://koronavirus.gov.hu/cikkek/csutortok-estig-lehet-jelentkezni-az-ovodai-iskolai-dolgozok-gyorstesztelesere", "h1": "Cs\u00fct\u00f6rt\u00f6k estig lehet jelentkezni az \u00f3vodai, iskolai dolgoz\u00f3k gyorstesztel\u00e9s\u00e9re", "body": "\nCs\u00fct\u00f6rt\u00f6k\u00f6n 20 \u00f3r\u00e1ig van lehet\u0151s\u00e9g\u00fck online id\u0151pontot foglalni az \u00f3vodai \u00e9s \u00e1ltal\u00e1nos iskolai dolgoz\u00f3knak az iskolakezd\u00e9s el\u0151tti, janu\u00e1r eleji gyorstesztel\u00e9sekre - k\u00f6z\u00f6lte a Minisztereln\u00f6ks\u00e9g kedden az MTI-vel.\n\n\nAzt \u00edrt\u00e1k: a gyorstesztel\u00e9sek c\u00e9lja az, hogy tov\u00e1bbra is biztos\u00edts\u00e1k az \u00f3vod\u00e1k \u00e9s iskol\u00e1k zavartalan m\u0171k\u00f6d\u00e9s\u00e9t. Az \u00f6nk\u00e9ntes \u00e9s ingyenes vizsg\u00e1latokat orsz\u00e1gszerte 99 mintavev\u0151 ponton v\u00e9gzik majd janu\u00e1r 2-\u00e1n szombaton \u00e9s 3-\u00e1n vas\u00e1rnap 7-19 \u00f3ra k\u00f6z\u00f6tt.\nId\u0151pontot foglalni a\u00a0https://pedszures.kh.gov.hu/appointment/en/account/login\u00a0weboldalon lehet.\n\u00a0\u00a0\u00a0\u00a0A Minisztereln\u00f6ks\u00e9g k\u00f6zlem\u00e9nye szerint a csoportos tesztel\u00e9st ez\u00fattal is a f\u0151v\u00e1rosi \u00e9s megyei korm\u00e1nyhivatalok szervezik. A vizsg\u00e1latokat \u00f6sszesen 263 mintavev\u0151 csapat v\u00e9gzi majd, amelyek a korm\u00e1nyhivatalok eg\u00e9szs\u00e9g\u00fcgyi v\u00e9gzetts\u00e9g\u0171 munkat\u00e1rsaib\u00f3l, orvos- \u00e9s eg\u00e9szs\u00e9gtudom\u00e1nyi k\u00e9pz\u00e9sben tanul\u00f3 egyetemi hallgat\u00f3kb\u00f3l, valamint a tanker\u00fcleti k\u00f6zpontok munkat\u00e1rsaib\u00f3l \u00e1llnak.\n\u00a0\u00a0\u00a0\u00a0Tov\u00e1bbra is fontos az iskol\u00e1k m\u0171k\u00f6d\u00e9s\u00e9nek fenntart\u00e1sa, ez\u00e9rt a t\u00e9li sz\u00fcnetben takar\u00edtj\u00e1k az iskol\u00e1kat, \u00e9s ahol sz\u00fcks\u00e9ges, ott katon\u00e1k fert\u0151tlen\u00edtenek. Hozz\u00e1tett\u00e9k: az \u00e1ltal\u00e1nos iskol\u00e1k janu\u00e1r 4-\u00e9n nyitnak.\nAz elm\u00falt hetekben c\u00e9lzott csoportos tesztel\u00e9seket v\u00e9geztek az \u00f3vodai \u00e9s iskolai dolgoz\u00f3k k\u00f6r\u00e9ben is - eml\u00e9keztettek. A r\u00e9szv\u00e9tel a v\u00e1rtn\u00e1l alacsonyabb volt, \u00e9s a megjelentek mind\u00f6ssze 2 sz\u00e1zal\u00e9ka bizonyult pozit\u00edvnak - \u00edrt\u00e1k.\n\nMTI 2020. december 29.\n\n"}]