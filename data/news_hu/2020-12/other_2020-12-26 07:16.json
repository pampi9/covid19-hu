[{"date": "2020-12-26 07:16", "url": "https://koronavirus.gov.hu/cikkek/atlepte-magyar-hatart-az-elso-vakcina-szallitmany", "h1": "\u00c1tl\u00e9pte a magyar hat\u00e1rt az els\u0151 vakcina-sz\u00e1ll\u00edtm\u00e1ny", "body": "\n\u00c1tl\u00e9pte a magyar hat\u00e1rt az els\u0151 vakcina-sz\u00e1ll\u00edtm\u00e1ny.\u00a0Magyarorsz\u00e1gra az Eur\u00f3p\u00e1ban els\u0151k\u00e9nt enged\u00e9lyeztetett, koronav\u00edrus elleni olt\u00f3anyag, a Pfizer-BioNTech vakcina \u00e9rkezett.\u00a0A hegyeshalmi \u00e1tkel\u0151r\u0151l rend\u0151ri biztos\u00edt\u00e1s mellett els\u0151k\u00e9nt a D\u00e9l-Pesti Centrumk\u00f3rh\u00e1zba sz\u00e1ll\u00edtj\u00e1k a vakcin\u00e1kat.\u00a0\u00a0\u00a0\n\n\n\u00a0\u00a0\u00a0\u00a0A Pfizer-BioNTech vakcin\u00e1b\u00f3l\u00a0a D\u00e9l-Pesti Centrumk\u00f3rh\u00e1zba, majd az Orsz\u00e1gos Kor\u00e1nyi Pulmonol\u00f3giai Int\u00e9zetbe, a Semmelweis Egyetem Klinik\u00e1j\u00e1ra, a ny\u00edregyh\u00e1zi Szabolcs-Szatm\u00e1r-Bereg Megyei K\u00f3rh\u00e1zba \u00e9s a Debreceni Egyetem Ken\u00e9zy Gyula Egyetemi K\u00f3rh\u00e1z\u00e1ba sz\u00e1ll\u00edtanak.\n\u00a0\u00a0\u00a0\u00a0A Koronav\u00edrus Sajt\u00f3k\u00f6zpont cs\u00fct\u00f6rt\u00f6k\u00f6n az MTI-vel azt k\u00f6z\u00f6lte: az Eur\u00f3p\u00e1ban els\u0151k\u00e9nt enged\u00e9lyeztetett koronav\u00edrus elleni olt\u00f3anyag els\u0151 sz\u00e1ll\u00edtm\u00e1nya 9750 adag olt\u00f3anyagot tartalmaz, amely 4875 eg\u00e9szs\u00e9g\u00fcgyi dolgoz\u00f3 olt\u00e1s\u00e1t teszi lehet\u0151v\u00e9, tekintettel arra, hogy egy embernek - 21 napos elt\u00e9r\u00e9ssel - k\u00e9t olt\u00e1st kell beadni.\n\u00a0\u00a0\u00a0\u00a0Hozz\u00e1tett\u00e9k: az els\u0151 vakcinasz\u00e1ll\u00edtm\u00e1nyt a k\u00f6vetkez\u0151 hetekben \u00fajabbak k\u00f6vetik majd, \u00e9s azokkal egy \u00fctemben folytat\u00f3dik t\u00f6bb h\u00e9ten \u00e1t az eg\u00e9szs\u00e9g\u00fcgyi dolgoz\u00f3k beolt\u00e1sa.\n\u00a0\u00a0\u00a0\u00a02021 els\u0151 fel\u00e9ben v\u00e1rhat\u00f3an \u00fajabb vakcin\u00e1k kaphatj\u00e1k meg a gy\u00f3gyszer\u00e9szeti hat\u00f3s\u00e1gok enged\u00e9ly\u00e9t, \u00e9s akkor Magyarorsz\u00e1gra tov\u00e1bbi vakcin\u00e1k is \u00e9rkezhetnek, amelyekkel megkezd\u0151dhet a lakoss\u00e1g t\u00f6meges olt\u00e1sa - k\u00f6z\u00f6lte a sajt\u00f3k\u00f6zpont.\n\n\n\n"}]