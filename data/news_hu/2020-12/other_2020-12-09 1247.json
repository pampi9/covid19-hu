[{"date": "2020-12-09 12:47", "url": "https://koronavirus.gov.hu/cikkek/operativ-torzs-megnyilt-tornanadaskai-hatarellenorzesi-pont", "h1": "Operat\u00edv t\u00f6rzs: megny\u00edlt a tornan\u00e1daskai hat\u00e1rellen\u0151rz\u00e9si pont", "body": "\nA k\u00e9toldal\u00fa szem\u00e9lyforgalom sz\u00e1m\u00e1ra megny\u00edlt a magyar-szlov\u00e1k hat\u00e1ron a Borsod-Aba\u00faj-Zempl\u00e9n megyei Tornan\u00e1dask\u00e1n lev\u0151 hat\u00e1rellen\u0151rz\u00e9si pont - jelentette be a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a szerdai online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes k\u00f6z\u00f6lte: a szerda reggel hat \u00f3ra \u00f3ta nyitva tart\u00f3 tornan\u00e1daskai \u00e1tkel\u0151n a hat\u00e1rforgalom-ellen\u0151rz\u00e9st \u00e9s a k\u00e9toldal\u00fa szem\u00e9lyforgalom \u00e1thalad\u00e1s\u00e1t a hat\u00f3s\u00e1gok minden nap 18 \u00f3r\u00e1ig biztos\u00edtj\u00e1k.\n\u00a0\u00a0\u00a0\u00a0T\u00e1j\u00e9koztat\u00e1sa szerint Magyarorsz\u00e1g schengeni bels\u0151 hat\u00e1rszakasz\u00e1n 131 k\u00f6z\u00fati, vas\u00fati, illetve v\u00edzi hat\u00e1r\u00e1tkel\u0151hely \u00e9s hat\u00e1r\u00e1tl\u00e9p\u00e9si pont tal\u00e1lhat\u00f3. Ebb\u0151l k\u00f6z\u00faton t\u00edz hat\u00e1r\u00e1tkel\u0151helyen biztos\u00edtj\u00e1k a szem\u00e9ly- \u00e9s teherforgalom sz\u00e1m\u00e1ra a bel\u00e9ptet\u00e9st, kiz\u00e1r\u00f3lag szem\u00e9lyforgalom pedig 31 k\u00f6z\u00fati \u00e9s k\u00e9t v\u00edzi \u00e1tkel\u0151n lehets\u00e9ges.\n\u00a0\u00a0\u00a0\u00a0Emellett 88 kisebb jelent\u0151s\u00e9g\u0171 erdei d\u0171l\u0151utat, turistautat, kavicsos vagy f\u00f6ldutat lez\u00e1rtak - tette hozz\u00e1.\n\u00a0\u00a0\u00a0\u00a0Kiss R\u00f3bert elmondta: kedden a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt 219 emberrel szemben int\u00e9zkedtek a rend\u0151r\u00f6k.\n\u00a0\u00a0\u00a0\u00a0A t\u00edzezern\u00e9l t\u00f6bb lakos\u00fa telep\u00fcl\u00e9sek \u00f6nkorm\u00e1nyzati rendeleteiben meghat\u00e1rozott maszkvisel\u00e9si k\u00f6telezetts\u00e9gek be nem tart\u00e1sa miatt 191 emberrel szemben l\u00e9ptek fel a rend\u0151r\u00f6k kedden. K\u00f6z\u00fcl\u00fck 40-et figyelmeztet\u00e9sben r\u00e9szes\u00edtettek, 88-at helysz\u00edni b\u00edrs\u00e1ggal s\u00fajtottak, 63-at pedig feljelentettek.\n\u00a0\u00a0\u00a0\u00a0Hozz\u00e1tette: a t\u00f6megk\u00f6zleked\u00e9si eszk\u00f6z\u00f6k\u00f6n \u00e9s a meg\u00e1ll\u00f3helyeken egy emberrel, az \u00fczletekben \u00e9s bev\u00e1s\u00e1rl\u00f3k\u00f6zpontokban 17 emberrel szemben int\u00e9zkedtek a rend\u0151r\u00f6k az elm\u00falt napon a maszk hi\u00e1nya vagy helytelen visel\u00e9se miatt.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 570 rend\u0151ri int\u00e9zked\u00e9sre volt sz\u00fcks\u00e9g, ebb\u0151l 158 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 412 esetben pedig az \u00fczletek korl\u00e1tozott nyitva tart\u00e1s\u00e1ra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0B\u00e1cs-Kiskun megy\u00e9ben, Kissz\u00e1ll\u00e1son 3 napra bez\u00e1rattak egy bisztr\u00f3t, mert az a tilt\u00e1s ellen\u00e9re nyitva volt, \u00e9s az el\u0151t\u00e9rben egy ember szeszes italt fogyasztott - ismertette.\n\u00a0\u00a0\u00a0\u00a0A kij\u00e1r\u00e1si tilalmat az elm\u00falt napon 277-en szegt\u00e9k meg. A kij\u00e1r\u00e1si korl\u00e1toz\u00e1s november 4-\u00e9t\u0151l, a kij\u00e1r\u00e1si tilalom november 11-\u00e9t\u0151l van hat\u00e1lyban. November 4-\u00e9t\u0151l a rend\u0151r\u00f6knek 11 115 szab\u00e1lyszeg\u0151vel szemben kellett int\u00e9zkedni\u00fck.\n\u00a0\u00a0\u00a0\u00a0Az elm\u00falt napon is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 48 esetben l\u00e9ptek fel. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 7139 alkalommal int\u00e9zkedtek.\n\u00a0\u00a0\u00a0\u00a0Kedden 17 989 alkalommal ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban l\u00e9v\u0151ket; az elm\u00falt napon 6 877 ilyen korl\u00e1toz\u00f3 int\u00e9zked\u00e9st rendeltek el, \u00edgy 45 959-en vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 4001-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat.\n\u00a0\u00a0\u00a0\u00a0A j\u00e1rv\u00e1nnyal \u00f6sszef\u00fcgg\u00e9sben m\u00e1rcius \u00f3ta 493 b\u0171ncselekm\u00e9ny miatt indult elj\u00e1r\u00e1s, az \u00fcgyekben eddig \u00f6sszesen 98 gyan\u00fas\u00edtottat hallgattak ki - ismertette.\n\u00a0\u00a0\u00a0\u00a0\u00dajs\u00e1g\u00edr\u00f3i k\u00e9rd\u00e9sre v\u00e1laszolva azt mondta: az emberek meg\u00e9rtett\u00e9k a v\u00e9delmi int\u00e9zked\u00e9sek l\u00e9tjogosults\u00e1g\u00e1t, kiugr\u00f3 adatokat nem tapasztalnak a v\u00e9delmi szab\u00e1lyok betart\u00e1s\u00e1nak ellen\u0151rz\u00e9sekor.\n\u00a0\u00a0\u00a0\u00a0Hozz\u00e1tette, a v\u00e9delmi int\u00e9zked\u00e9sek betart\u00e1sa elengedhetetlen\u00fcl fontos a j\u00e1rv\u00e1ny terjed\u00e9s\u00e9nek lass\u00edt\u00e1sa \u00e9rdek\u00e9ben, egy\u00fattal k\u00f6sz\u00f6netet mondott a szab\u00e1lyokat betart\u00f3knak az\u00e9rt, hogy hozz\u00e1j\u00e1rulnak a v\u00e9dekez\u00e9shez.\n\n\nMTI 2020. december 9.\n\n"}]