[{"date": "2020-12-10 11:26", "url": "https://koronavirus.gov.hu/cikkek/itm-az-idosek-vasarlasi-savjanak-felfuggeszteset-kerik-kereskedelmi-szervezetek", "h1": "ITM: az id\u0151sek v\u00e1s\u00e1rl\u00e1si s\u00e1vj\u00e1nak felf\u00fcggeszt\u00e9s\u00e9t k\u00e9rik a kereskedelmi szervezetek", "body": "\nA hazai kereskedelmi v\u00e1llalkoz\u00e1sok szakmai, \u00e9rdekk\u00e9pviseleti szervezetei a 65 \u00e9v felettiek sz\u00e1m\u00e1ra fenntartott v\u00e1s\u00e1rl\u00e1si id\u0151s\u00e1v \u00e1tmeneti sz\u00fcneteltet\u00e9s\u00e9t szorgalmazz\u00e1k az adventi id\u0151szakra. \u00c9rvel\u00e9s\u00fck szerint ezzel enyh\u00edthet\u0151 lenne az \u00fcnnepek el\u0151tt jellemz\u0151 zs\u00fafolts\u00e1g az \u00fczletekben, ami a legnagyobb forgalm\u00fa hetekben seg\u00edtheti a j\u00e1rv\u00e1ny terjed\u00e9s\u00e9vel szembeni v\u00e9dekez\u00e9st.\u00a0A korm\u00e1ny az \u00fcgyben kik\u00e9ri az int\u00e9zked\u00e9st kezdem\u00e9nyez\u0151 Id\u0151s\u00fcgyi Tan\u00e1cs \u00e1ll\u00e1sfoglal\u00e1s\u00e1t.\n\n\nA j\u00e1rv\u00e1ny lass\u00edt\u00e1s\u00e1t \u00e9s az id\u0151sek v\u00e9delm\u00e9t szolg\u00e1l\u00f3 l\u00e9p\u00e9sk\u00e9nt 2020. november 24-\u00e9t\u0151l minden h\u00e9tk\u00f6znapon 9 \u00e9s 11, h\u00e9tv\u00e9g\u00e9n pedig 8 \u00e9s 10 \u00f3ra k\u00f6z\u00f6tt csak 65 \u00e9v felettiek l\u00e9phetnek be az \u00e9lelmiszer\u00fczletekbe, drog\u00e9ri\u00e1k \u00e9s gy\u00f3gyszert\u00e1rakba.\nA kar\u00e1csonyi id\u0151szak a bev\u00e1s\u00e1rl\u00e1sok legintenz\u00edvebb n\u00e9h\u00e1ny hete a magyar csal\u00e1dok sz\u00e1m\u00e1ra, ilyenkor kiemelked\u0151 az \u00fczletek l\u00e1togatotts\u00e1ga. A kereskedelemi szervezetek \u00fagy v\u00e9lik, az\u00a0id\u0151sek\u00a0v\u00e1s\u00e1rl\u00e1si s\u00e1vj\u00e1nak ideiglenes felold\u00e1s\u00e1val elker\u00fclhet\u0151, m\u00e9rs\u00e9kelhet\u0151 a v\u00e9dekez\u00e9st megnehez\u00edt\u0151 szint\u0171 zs\u00fafolts\u00e1g a boltokban, \u00e1ruh\u00e1zakban. A javaslat szerint a csal\u00e1dok k\u00f6nnyebben, gyorsabban, rugalmasabban int\u00e9zhetik \u00edgy a bev\u00e1s\u00e1rl\u00e1sokat, a kevesebb sorban \u00e1ll\u00e1s nagyobb biztons\u00e1got is jelent a j\u00e1rv\u00e1nyhelyzetben.\n\nA korm\u00e1ny az\u00a0id\u0151sek\u00a0v\u00e1s\u00e1rl\u00e1si s\u00e1vj\u00e1nak esetleges m\u00f3dos\u00edt\u00e1s\u00e1r\u00f3l egyeztet az int\u00e9zked\u00e9st kezdem\u00e9nyez\u0151 Id\u0151s\u00fcgyi Tan\u00e1ccsal. A legink\u00e1bb vesz\u00e9lyeztetett 65 \u00e9v felettieknek v\u00e1s\u00e1rl\u00e1saikat mindenk\u00e9ppen \u00e9rdemes csal\u00e1di, k\u00f6z\u00f6ss\u00e9gi seg\u00edts\u00e9gre, vagy az egyre sz\u00e9lesebb k\u00f6rben rendelkez\u00e9sre \u00e1ll\u00f3 online lehet\u0151s\u00e9gekre t\u00e1maszkodva megoldaniuk.\n\nKiad\u00f3: Innov\u00e1ci\u00f3s \u00e9s Technol\u00f3giai Miniszt\u00e9rium\n\n"}]