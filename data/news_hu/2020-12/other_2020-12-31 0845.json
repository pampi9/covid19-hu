[{"date": "2020-12-31 08:45", "url": "https://koronavirus.gov.hu/cikkek/domotor-az-embereleteket-es-munkahelyeket-meg-kell-vedeni", "h1": "D\u00f6m\u00f6t\u00f6r: az ember\u00e9leteket \u00e9s a munkahelyeket is meg kell v\u00e9deni", "body": "\nA 2021-es \u00e9v jelent\u0151s r\u00e9sz\u00e9t a koronav\u00edrus-j\u00e1rv\u00e1ny elleni k\u00fczdelem teszi majd ki, az ember\u00e9leteket \u00e9s a munkahelyeket is meg kell v\u00e9deni - jelentette ki a Minisztereln\u00f6ki Kabinetiroda parlamenti \u00e1llamtitk\u00e1ra cs\u00fct\u00f6rt\u00f6ki vide\u00f3\u00fczenet\u00e9ben \u00f6sszefoglalva az \u00e9v elej\u00e9n \u00e9letbe l\u00e9p\u0151 legfontosabb v\u00e1ltoz\u00e1sokat.\n\n\nD\u00f6m\u00f6t\u00f6r Csaba a korm\u00e1ny hivatalos k\u00f6z\u00f6ss\u00e9gi oldal\u00e1n megosztott vide\u00f3ban kiemelte: 2021-t\u0151l jelent\u0151sen b\u0151v\u00fclnek a csal\u00e1d- \u00e9s otthonteremt\u00e9si t\u00e1mogat\u00e1sok.\n\u00a0\u00a0\u00a0\u00a0\u00d6t sz\u00e1zal\u00e9kra cs\u00f6kken a lak\u00e1s\u00e9p\u00edt\u00e9s \u00e1f\u00e1ja, valamint\u00a0\u00a0elindul a lak\u00e1sfel\u00faj\u00edt\u00e1si program, amelynek az a l\u00e9nyege, hogy az \u00e1llam \u00e1tv\u00e1llalja a lak\u00e1sfel\u00faj\u00edt\u00e1si kiad\u00e1sok fel\u00e9t, legfeljebb h\u00e1rommilli\u00f3 forintig - mondta.\n\u00a0\u00a0\u00a0\u00a0Hozz\u00e1tette: a korm\u00e1ny arr\u00f3l is d\u00f6nt\u00f6tt, hogy meghosszabb\u00edtja a hitelmorat\u00f3riumot, \u00edgy a csal\u00e1dok \u00e9s a v\u00e1llalkoz\u00e1sok j\u00falius elsej\u00e9ig \u00e9lhetnek ezzel a lehet\u0151s\u00e9ggel.\n\u00a0\u00a0\u00a0\u00a0Ez sokak sz\u00e1m\u00e1ra nagy seg\u00edts\u00e9g - hangs\u00falyozta az \u00e1llamtitk\u00e1r.\nD\u00f6m\u00f6t\u00f6r Csaba arr\u00f3l is besz\u00e9lt, hogy 2021-ben tov\u00e1bb cs\u00f6kkennek az ad\u00f3k.\n\u00a0\u00a0\u00a0\u00a0A kis- \u00e9s k\u00f6zepes v\u00e1llalkoz\u00e1sok ipar\u0171z\u00e9si ad\u00f3ja janu\u00e1r elsej\u00e9t\u0151l megfelez\u0151dik, emellett folytat\u00f3dik a bajba jutott \u00e1gazatokban a b\u00e9rt\u00e1mogat\u00e1si program - emelte ki.\n\u00a0\u00a0\u00a0\u00a0A korm\u00e1ny fontos v\u00e1llal\u00e1s\u00e1nak nevezte, hogy vissza\u00e9p\u00edtik a baloldal \u00e1ltal kor\u00e1bban elvett 13. havi nyugd\u00edjat. Ez a folyamat janu\u00e1rban megkezd\u0151dik - jelentette ki.\n\u00a0\u00a0\u00a0\u00a0Kit\u00e9rt arra is, hogy 2021-ben elindul az elm\u00falt \u00e9vtizedek legnagyobb orvosi b\u00e9remel\u00e9si programja.\nD\u00f6m\u00f6t\u00f6r Csaba \u00fagy fogalmazott: ha t\u00fal lesz a j\u00e1rv\u00e1nyon Magyarorsz\u00e1g, akkor a korm\u00e1ny szeretne tov\u00e1bb menni a kor\u00e1bban megkezdett \u00faton, t\u00f6bb t\u00e1mogat\u00e1st ny\u00fajtva a csal\u00e1doknak, a magyar v\u00e1llalkoz\u00e1soknak, a munk\u00e1b\u00f3l \u00e9l\u0151knek \u00e9s meger\u0151s\u00edteni a biztons\u00e1got.\n\u00a0\u00a0\u00a0\u00a0A korm\u00e1ny ezek\u00e9rt a c\u00e9lok\u00e9rt dolgozik majd - h\u00fazta al\u00e1.\nLegyen 2021 j\u00e1rv\u00e1nyt\u00f3l kev\u00e9sb\u00e9 s\u00fajtott de tal\u00e1lkoz\u00e1sokban gazdagabb \u00e9v! - k\u00edv\u00e1nta a\u00a0\u00a0Minisztereln\u00f6ki Kabinetiroda parlamenti \u00e1llamtitk\u00e1ra.\n\nMTI 2020. december 31.\n\n"}]