[{"date": "2020-12-22 08:26", "url": "https://koronavirus.gov.hu/cikkek/emmi-koszonet-es-megbecsules-az-egeszsegugyi-dolgozoknak-akik-az-unnepek-alatt-dolgoznak", "h1": "EMMI: K\u00f6sz\u00f6net \u00e9s megbecs\u00fcl\u00e9s az eg\u00e9szs\u00e9g\u00fcgyi dolgoz\u00f3knak, akik az \u00fcnnepek alatt is dolgoznak", "body": "\nA korm\u00e1ny ez\u00faton is k\u00f6sz\u00f6net\u00e9t \u00e9s megbecs\u00fcl\u00e9s\u00e9t fejezi ki az eg\u00e9szs\u00e9g\u00fcgyi dolgoz\u00f3knak, akik eg\u00e9sz \u00e9vben \u00e9s az \u00fcnnepek alatt is \u00e1ldozatosan dolgoznak a koronav\u00edrusos \u00e9s minden m\u00e1s beteg ell\u00e1t\u00e1s\u00e1ban.\u00a0\u00a0A j\u00e1rv\u00e1ny mindenkin\u00e9l nagyobb terhet r\u00f3 a betegek ell\u00e1t\u00e1s\u00e1t v\u00e9gz\u0151 orvosokra, \u00e1pol\u00f3kra, ment\u0151kre.\u00a0\u00a0A k\u00f6sz\u00f6net mellett fontos az is, hogy \u00e9letp\u00e1ly\u00e1jukat kisz\u00e1m\u00edthat\u00f3bbnak \u00e9rezz\u00e9k, \u00e9s anyagilag is \u00e9rezz\u00e9k a megbecs\u00fcl\u00e9st. Ez\u00e9rt ind\u00edtottuk minden id\u0151k legnagyobb \u00e1pol\u00f3i b\u00e9remel\u00e9si programj\u00e1t \u00e9s janu\u00e1rt\u00f3l jelent\u0151s orvosi b\u00e9remel\u00e9si program is kezd\u0151dik.\n\nAz elm\u00falt \u00e9vekben a legnagyobb ar\u00e1ny\u00fa b\u00e9rn\u00f6veked\u00e9s az eg\u00e9szs\u00e9g\u00fcgyben ment v\u00e9gbe, \u00e9s a b\u00e9remel\u00e9s ezut\u00e1n is folytat\u00f3dik.\u00a0\u00a02021-ben elindul az orvosok \u00e1tfog\u00f3 b\u00e9remel\u00e9si programja, 2023-ra egy kezd\u0151 rezidens orvos jelenlegi 255 ezer forintos fizet\u00e9se 687 ezerre emelkedik, egy 40 \u00e9v szakmai tapasztalattal rendelkez\u0151 szakorvos 525 ezer forintos fizet\u00e9se pedig 2 milli\u00f3 380 ezer forintra n\u0151.\u00a0\u00a0Az elm\u00falt \u00e9vek b\u00e9remel\u00e9seinek \u00e9s eg\u00e9szs\u00e9g\u00fcgyi fejleszt\u00e9seinek k\u00f6sz\u00f6nhet\u0151en ma hatezerrel t\u00f6bb orvos dolgozik itthon, mint 2010-ben, \u00e9s sz\u00e1muk v\u00e1rhat\u00f3an tov\u00e1bb emelkedik majd, hiszen a 2021-ben bevezetend\u0151 eg\u00e9szs\u00e9g\u00fcgyi szolg\u00e1lati jogviszony kisz\u00e1m\u00edthat\u00f3bb, \u00e1tl\u00e1that\u00f3bb foglalkoztat\u00e1si \u00e9s b\u00e9rez\u00e9si k\u00f6r\u00fclm\u00e9nyeket teremt majd az \u00e1llami eg\u00e9szs\u00e9g\u00fcgyi szolg\u00e1ltat\u00e1sban dolgoz\u00f3knak.\nA jog\u00e1ll\u00e1si t\u00f6rv\u00e9ny egyik kiemelend\u0151 el\u0151nye, hogy az orvosok b\u00e9rt\u00e1bl\u00e1ba val\u00f3 sorol\u00e1sakor m\u00e1r nemcsak a k\u00f6zszf\u00e9r\u00e1ban, hanem minden olyan eg\u00e9szs\u00e9g\u00fcgyi jogviszonyban elt\u00f6lt\u00f6tt id\u0151t figyelembe vesz, ami az orvosok szakmai tapasztalat\u00e1t gazdag\u00edtotta. \u00cdgy a k\u00fclf\u00f6ld\u00f6n t\u00f6lt\u00f6tt \u00e9vek is besz\u00e1m\u00edthat\u00f3ak lesznek a k\u00f6zalkalmazotti jogviszony id\u0151tartam\u00e1ba.\n\nEmellett folytat\u00f3dik az eg\u00e9szs\u00e9g\u00fcgyi szakdolgoz\u00f3k b\u00e9remel\u00e9se is.\u00a0\u00a02022-re egy \u00e1pol\u00f3 \u00e1tlagosan k\u00e9t \u00e9s f\u00e9lszeres\u00e9t fogja keresni annak, mint amennyit 2016 el\u0151tt keresett. Id\u00e9n k\u00e9tszer is volt \u00e1pol\u00f3i b\u00e9remel\u00e9s: 2020 janu\u00e1rj\u00e1t\u00f3l 14 sz\u00e1zal\u00e9kkal, novembert\u0151l pedig \u00fajabb 20 sz\u00e1zal\u00e9kkal emelkedett az \u00e1pol\u00f3k b\u00e9re. A b\u00e9remel\u00e9si program k\u00f6vetkez\u0151 \u00e1llom\u00e1sa 2022 janu\u00e1rj\u00e1ban lesz, amikor tov\u00e1bbi 30 sz\u00e1zal\u00e9kkal emelkedik majd az \u00e1pol\u00f3k fizet\u00e9se. Az \u00e1pol\u00f3i b\u00e9remel\u00e9sre 2016 \u00e9s 2019 k\u00f6z\u00f6tt 143 milli\u00e1rdot ford\u00edtott, id\u00e9n pedig 82 milli\u00e1rd forintot ford\u00edt a korm\u00e1ny. Ezen fel\u00fcl az eg\u00e9szs\u00e9g\u00fcgyi dolgoz\u00f3k egyszeri brutt\u00f3 500 ezer forint juttat\u00e1st is kaptak a vesz\u00e9lyhelyzet alatti helyt\u00e1ll\u00e1suk\u00e9rt.\n\u00a0\nA korm\u00e1ny arr\u00f3l is d\u00f6nt\u00f6tt, hogy j\u00f6v\u0151re m\u00e1sf\u00e9lszeres\u00e9re, 71,5 milli\u00e1rd forinttal emeli meg a h\u00e1ziorvosi praxisok finansz\u00edroz\u00e1s\u00e1t . A 2021-es k\u00f6lts\u00e9gvet\u00e9s \u00f6sszesen k\u00f6zel 140 milli\u00e1rd forintot biztos\u00edt erre a c\u00e9lra.\n\n\u00a0\u00a0\u00a0\u00a0Kiad\u00f3: Emberi Er\u0151forr\u00e1sok Miniszt\u00e9riuma\n\n"}]