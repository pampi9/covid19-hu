[{"date": "2020-12-08 16:00", "url": "https://koronavirus.gov.hu/cikkek/varga-mihaly-kormany-januar-vegeig-meghosszabbitja-az-50-szazalekos-bertamogatast-turizmusban", "h1": "Varga Mih\u00e1ly: a korm\u00e1ny janu\u00e1r v\u00e9g\u00e9ig meghosszabb\u00edtja az 50 sz\u00e1zal\u00e9kos b\u00e9rt\u00e1mogat\u00e1st a turizmusban \u00e9s a vend\u00e9gl\u00e1t\u00e1sban", "body": "\nA korm\u00e1ny janu\u00e1r v\u00e9g\u00e9ig meghosszabb\u00edtja az 50 sz\u00e1zal\u00e9kos b\u00e9rt\u00e1mogat\u00e1st a turizmusban \u00e9s a vend\u00e9gl\u00e1t\u00e1sban; a vend\u00e9gl\u00e1t\u00e1s, a sz\u00e1ll\u00e1shely, a m\u0171v\u00e9szet, a sz\u00f3rakoztat\u00e1s \u00e9s a szabadid\u0151 szektorokban a b\u00e9rt\u00e1mogat\u00e1ssal 140 ezer munkahelyet v\u00e9d meg a korm\u00e1ny - jelentette be a p\u00e9nz\u00fcgyminiszter kedden a Facebook-oldal\u00e1n k\u00f6zz\u00e9tett vide\u00f3j\u00e1ban, az \u00e1gazati k\u00e9pvisel\u0151kkel folytatott egyeztet\u00e9st k\u00f6vet\u0151en.\n\n\nAmennyiben k\u00e9s\u0151bb az \u00e1gazat szerepl\u0151i kezdem\u00e9nyezik, az int\u00e9zked\u00e9sek meghosszabb\u00edthat\u00f3k a keddi d\u00f6nt\u00e9s \u00e9rtelm\u00e9ben - tette hozz\u00e1 a miniszter.\n\u00a0\u00a0\u00a0\u00a0Varga Mih\u00e1ly\u00a0k\u00f6z\u00f6lte: az \u00e1gazati szerepl\u0151k jelezt\u00e9k, hogy b\u00e1r az eddigi kedvez\u0151 int\u00e9zked\u00e9sek nagy seg\u00edts\u00e9get jelentettek a fennmarad\u00e1sukban, a vesz\u00e9lyhelyzet meghosszabb\u00edt\u00e1s\u00e1val a munkahelyek v\u00e9delme \u00e9rdek\u00e9ben tov\u00e1bbi seg\u00edts\u00e9gre van sz\u00fcks\u00e9g\u00fck.\n\u00a0\u00a0\u00a0\u00a0Az ad\u00f3- \u00e9s j\u00e1rul\u00e9kkedvezm\u00e9nyek is megmaradnak a t\u00e1rcavezet\u0151 k\u00f6zl\u00e9se szerint, \u00edgy az \u00e1gazatban m\u0171k\u00f6d\u0151 v\u00e1llalkoz\u00e1sok mentes\u00fclnek a munk\u00e1ltat\u00f3i ad\u00f3terhek megfizet\u00e9se al\u00f3l. Az eddigi l\u00e9p\u00e9seket kiterjesztik az utaz\u00e1sszervez\u00e9ssel foglalkoz\u00f3 c\u00e9gekre is - k\u00f6z\u00f6lte\u00a0Varga Mih\u00e1ly.\n\"A gazdas\u00e1g \u00fajraind\u00edt\u00e1s\u00e1ban a magyar turisztikai szektornak is eredm\u00e9nyesen kell r\u00e9szt vennie. Ehhez most az kell, hogy a k\u00f6lts\u00e9gvet\u00e9s oldal\u00e1r\u00f3l is seg\u00edts\u00fck a fennmarad\u00e1sukat, \u00e9s meg\u0151rizz\u00fck a munkahelyeket\" - fogalmazott a p\u00e9nz\u00fcgyminiszter.\n\nMTI 2020. december 8.\n\n"}]