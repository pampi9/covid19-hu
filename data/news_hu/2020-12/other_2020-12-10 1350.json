[{"date": "2020-12-10 13:50", "url": "https://koronavirus.gov.hu/cikkek/ujabb-gepjarmuveket-ajanlottak-fel-jarvany-elleni-vedekezeshez", "h1": "\u00dajabb g\u00e9pj\u00e1rm\u0171veket aj\u00e1nlottak fel a j\u00e1rv\u00e1ny elleni v\u00e9dekez\u00e9shez", "body": "\n\u00dajabb t\u00edz - Volkswagen Jetta t\u00edpus\u00fa - g\u00e9pj\u00e1rm\u0171vet aj\u00e1nlott fel a j\u00e1rv\u00e1ny elleni v\u00e9dekez\u00e9shez a Porsche Hungaria Kft. \u00e9s a Mercarius Kft. a Nemzeti Humanit\u00e1rius Koordin\u00e1ci\u00f3s Tan\u00e1cs (NHKT) sz\u00e1m\u00e1ra. A k\u00f6zt\u00e1rsas\u00e1gi eln\u00f6k feles\u00e9ge az alkalomb\u00f3l az \u00f6sszefog\u00e1s fontoss\u00e1g\u00e1t hangs\u00falyozta cs\u00fct\u00f6rt\u00f6k\u00f6n Budapesten.\n\n\nHerczegh Anita, aki a Magyar M\u00e1ltai Szeretetszolg\u00e1lat j\u00f3szolg\u00e1lati nagyk\u00f6vete, a sajt\u00f3t\u00e1j\u00e9koztat\u00f3n kiemelte: a koronav\u00edrus-j\u00e1rv\u00e1ny elleni v\u00e9dekez\u00e9shez minden ember, minden foglalkoz\u00e1si \u00e1g hozz\u00e1teheti a maga erej\u00e9t. Egy aut\u00f3keresked\u0151 c\u00e9g g\u00e9pj\u00e1rm\u0171vek felaj\u00e1nl\u00e1s\u00e1val \u00e9s flottakezel\u00e9s biztos\u00edt\u00e1s\u00e1val, az orvostanhallgat\u00f3k \u00f6nk\u00e9ntes tesztel\u00e9s v\u00e9gz\u00e9s\u00e9vel - f\u0171zte hozz\u00e1.\n\u00a0\u00a0\u00a0\u00a0A v\u00e9delmi szab\u00e1lyok, k\u00f6zt\u00fck a helyes maszkhaszn\u00e1lat fontoss\u00e1g\u00e1r\u00f3l sz\u00f3lva k\u00f6sz\u00f6netet mondott azoknak, akik \"eddig is felismert\u00e9k, hogy mit tehetnek hozz\u00e1 ehhez az \u00f6sszefog\u00e1shoz\".\n\u00a0\u00a0\u00a0\u00a0Solt\u00e9sz Mikl\u00f3s, a Minisztereln\u00f6ks\u00e9g egyh\u00e1zi \u00e9s nemzetis\u00e9gi kapcsolatok\u00e9rt felel\u0151s \u00e1llamtitk\u00e1ra, az NHKT eln\u00f6ke arr\u00f3l besz\u00e9lt: a di\u00e1kok \u00f6nk\u00e9ntess\u00e9gb\u0151l, a felaj\u00e1nl\u00f3k nagylelk\u0171s\u00e9gb\u0151l, az orvosi, eg\u00e9szs\u00e9g\u00fcgyi szem\u00e9lyzet pedig \u00e1ldozatv\u00e1llal\u00e1sb\u00f3l mutat p\u00e9ld\u00e1t. \u00d6t aut\u00f3t az Orsz\u00e1gos Ment\u0151szolg\u00e1laton kereszt\u00fcl a sz\u0171r\u00e9sben r\u00e9szt vev\u0151 di\u00e1kok kapnak, tov\u00e1bbi egy-egy j\u00e1rm\u0171vet kap az ajkai Magyar Imre K\u00f3rh\u00e1z, a Tolna Megyei Balassa J\u00e1nos K\u00f3rh\u00e1z, budapesti Bethesda Gyermekk\u00f3rh\u00e1z, a Zala Megyei Szent Rafael K\u00f3rh\u00e1z \u00e9s a Borsod-Aba\u00faj-Zempl\u00e9n Megyei K\u00f3rh\u00e1z \u00e9s Oktat\u00f3k\u00f3rh\u00e1z - ismertette.\n\u00a0\u00a0\u00a0\u00a0Az adventre \u00e9s a k\u00f6zelg\u0151 \u00fcnnepi id\u0151szakra utalva azt mondta: \"b\u00e1rmennyire is neh\u00e9z lesz az idei kar\u00e1csony\", az orvosok, az \u00e1pol\u00f3k \u00e9s a fiatalok ember\u00e9letek ment\u00e9s\u00e9vel \u00e9s gy\u00f3gy\u00edt\u00e1s\u00e1val \"hatalmas aj\u00e1nd\u00e9kot tesznek mindannyiunk k\u00f6z\u00f6s kar\u00e1csonyf\u00e1ja\" al\u00e1.\n\u00a0\u00a0\u00a0\u00a0Merkely B\u00e9la, a Semmelweis Egyetem (SE) rektora a felaj\u00e1nl\u00e1st megk\u00f6sz\u00f6nve arr\u00f3l besz\u00e9lt, hogy a j\u00e1rv\u00e1ny kezdete \u00f3ta az SE hallgat\u00f3i, rezidensei, szakorvosai \"nap mint nap tan\u00fas\u00e1got tesznek p\u00e9lda\u00e9rt\u00e9k\u0171 helyt\u00e1ll\u00e1sukr\u00f3l\".\n\u00a0\u00a0\u00a0\u00a0Jelezte, az \u00e9v elej\u00e9n a v\u00e9gz\u0151s\u00f6k 97 sz\u00e1zal\u00e9ka dolgozott valamilyen eg\u00e9szs\u00e9g\u00fcgyi int\u00e9zm\u00e9nyben \u00f6nk\u00e9ntesk\u00e9nt, augusztus \u00f3ta seg\u00edtik az egyetemi PCR-sz\u0171r\u00e9s kapacit\u00e1s\u00e1nak b\u0151v\u00edt\u00e9s\u00e9t, okt\u00f3ber 29-e \u00f3ta r\u00e9szt vesznek az orsz\u00e1gos mintav\u00e9telez\u00e9sben, illetve csatlakoztak az orsz\u00e1gos pedag\u00f3gussz\u0171r\u00e9shez \u00e9s r\u00e9szt v\u00e1llalnak a betegell\u00e1t\u00e1sban is.\n\u00a0\u00a0\u00a0\u00a0Dalnoki Bal\u00e1zs, a Porsche Hungaria Volkswagen m\u00e1rkaigazgat\u00f3ja \u00e9s Kolesz\u00e1r R\u00f3bert, a Mercarius Kft. \u00fcgyvezet\u0151 igazgat\u00f3ja a seg\u00edts\u00e9gny\u00fajt\u00e1s fontoss\u00e1g\u00e1r\u00f3l besz\u00e9lt, felid\u00e9zve c\u00e9geik kor\u00e1bbi - a j\u00e1rv\u00e1ny els\u0151 \u00e9s m\u00e1sodik hull\u00e1m\u00e1ban - tett felaj\u00e1nl\u00e1sait is.\nMTI 2020. december 10.\n\n"}]