[{"date": "2020-12-05 13:36", "url": "https://koronavirus.gov.hu/cikkek/miniszterelnokseg-ujabb-szakmai-csoport-celzott-tesztelese-kezdodik-meg-hetfon", "h1": "Minisztereln\u00f6ks\u00e9g: \u00fajabb szakmai csoport c\u00e9lzott tesztel\u00e9se kezd\u0151dik meg h\u00e9tf\u0151n", "body": "\nA ter\u00fcleti k\u00f6zigazgat\u00e1sban dolgoz\u00f3k koronav\u00edrus-tesztel\u00e9s\u00e9vel folytat\u00f3dik h\u00e9tf\u0151t\u0151l az orsz\u00e1gos c\u00e9lzott csoportos tesztel\u00e9s, amelyben felhaszn\u00e1lj\u00e1k a b\u00f6lcs\u0151d\u00e9k, \u00f3vod\u00e1k, nevel\u00e9si \u00e9s oktat\u00e1si int\u00e9zm\u00e9nyek \u00e9s szoci\u00e1lis otthonok k\u00e9thetes tesztel\u00e9se sor\u00e1n szerzett tapasztalatokat - k\u00f6z\u00f6lte a Minisztereln\u00f6ks\u00e9g az MTI-vel.\n\nA k\u00f6zlem\u00e9nyben eml\u00e9keztettek arra: a korm\u00e1ny november 20-\u00e1n ind\u00edtott \u00e1tfog\u00f3, orsz\u00e1gos c\u00e9lzott csoportos tesztel\u00e9st, hogy felm\u00e9rje a fert\u0151z\u00f6ttek ar\u00e1ny\u00e1t azokban a hivat\u00e1sokban, amelyekben a dolgoz\u00f3k jellemz\u0151en sok \u00e1llampolg\u00e1rral vannak kapcsolatban munk\u00e1juk sor\u00e1n, illetve a v\u00edrus szempontj\u00e1b\u00f3l vesz\u00e9lyeztetett csoportokat l\u00e1tnak el.\nAz operat\u00edv t\u00f6rzs a b\u00f6lcs\u0151d\u00e9kben, \u00f3vod\u00e1kban, nevel\u00e9si oktat\u00e1si int\u00e9zm\u00e9nyekben, szoci\u00e1lis int\u00e9zm\u00e9nyekben \u00e9s eg\u00e9szs\u00e9g\u00fcgyi int\u00e9zm\u00e9nyekben k\u00e9t hete zajl\u00f3 antig\u00e9n gyorstesztekkel v\u00e9grehajtott tesztel\u00e9si folyamat tapasztalatai alapj\u00e1n ezekben a szakmacsoportokban felm\u00e9rte az \u00e1tfert\u0151z\u00f6tts\u00e9g m\u00e9rt\u00e9k\u00e9t, orvos- \u00e9s eg\u00e9szs\u00e9gtudom\u00e1nyi k\u00e9pz\u00e9sben r\u00e9szt vev\u0151 egyetemist\u00e1k bevon\u00e1s\u00e1val a tesztel\u0151k k\u00e9t alkalommal kisz\u0171rt\u00e9k a pozit\u00edv eseteket a v\u00edrus terjed\u00e9s\u00e9nek cs\u00f6kkent\u00e9se \u00e9rdek\u00e9ben - k\u00f6z\u00f6lt\u00e9k.\nHangs\u00falyozt\u00e1k: a k\u00e9thetes tesztel\u00e9s soha nem l\u00e1tott szakmai \u00e9s koordin\u00e1ci\u00f3s egy\u00fcttm\u0171k\u00f6d\u00e9s eredm\u00e9nyek\u00e9nt j\u00f6tt l\u00e9tre, amelyben egyetemi hallgat\u00f3k, korm\u00e1nyhivatalok \u00e9s sz\u00e1mos t\u00e1mogat\u00f3 t\u00e1rsszervezet vett r\u00e9szt.\n\nA Minisztereln\u00f6ks\u00e9g t\u00e1j\u00e9koztat\u00e1sa szerint az iskolai tesztel\u00e9seket k\u00f6vet\u0151en az operat\u00edv t\u00f6rzs tov\u00e1bb elemzi az els\u0151 \u00e9s m\u00e1sodik heti adatokat, \u00e9s k\u00e9s\u0151bb d\u00f6nt arr\u00f3l, hogy ezekben a szakmacsoportokban lesz-e \u00fajabb tesztel\u00e9s a k\u00e9s\u0151bbiekben.\nA szoci\u00e1lis otthonokban az elm\u00falt heti tesztel\u00e9sek eredm\u00e9nyei alapj\u00e1n a fert\u0151z\u00f6ttek ar\u00e1nya magasabb - orsz\u00e1gosan 3,7 sz\u00e1zal\u00e9k -, mint m\u00e1s szakmacsoportokn\u00e1l, ez\u00e9rt a korm\u00e1nyhivatalok tov\u00e1bbra is biztos\u00edtj\u00e1k a tesztel\u00e9s lehet\u0151s\u00e9g\u00e9t az int\u00e9zm\u00e9nyek sz\u00e1m\u00e1ra - emelt\u00e9k ki.\nHozz\u00e1tett\u00e9k: az eg\u00e9szs\u00e9g\u00fcgyi alapell\u00e1t\u00e1sban \u00e9s j\u00e1r\u00f3beteg-szakell\u00e1t\u00e1sban a korm\u00e1nyhivatalok ugyan\u00edgy tov\u00e1bbra is heti rendszeress\u00e9ggel biztos\u00edtj\u00e1k a sz\u00fcks\u00e9ges tesztmennyis\u00e9get. Ezek az int\u00e9zm\u00e9nyek ugyanis rendelkeznek megfelel\u0151 szakmai k\u00e9pzetts\u00e9g\u0171 hum\u00e1ner\u0151forr\u00e1ssal a tesztel\u00e9s elv\u00e9gz\u00e9s\u00e9re - \u00edrt\u00e1k.\nK\u00f6z\u00f6lt\u00e9k: az operat\u00edv t\u00f6rzs d\u00f6nt\u00f6tt arr\u00f3l is, hogy a j\u00f6v\u0151 h\u00e9ten az \u00fcgyfelekkel k\u00f6zvetlen\u00fcl kapcsolatba ker\u00fcl\u0151 ter\u00fcleti k\u00f6zigazgat\u00e1si dolgoz\u00f3k csoportos tesztel\u00e9s\u00e9t v\u00e9gzik el. A b\u00f6lcs\u0151d\u00e9kben, \u00f3vod\u00e1kban, nevel\u00e9si oktat\u00e1si int\u00e9zm\u00e9nyekben, szoci\u00e1lis int\u00e9zm\u00e9nyekben \u00e9s eg\u00e9szs\u00e9g\u00fcgyi int\u00e9zm\u00e9nyekben v\u00e9gzett tesztel\u00e9sek tapasztalatai alapj\u00e1n a korm\u00e1nyhivatalokban \u00e9s a j\u00e1r\u00e1si hivatalokban is minden dolgoz\u00f3t letesztelnek, aki ezt k\u00e9ri \u00e9s al\u00e1veti mag\u00e1t a tesztel\u00e9snek.\nAhogy kor\u00e1bban, a tesztel\u00e9s a most kijel\u00f6lt szakmacsoportn\u00e1l is \u00f6nk\u00e9ntes \u00e9s ingyenes. Az operat\u00edv t\u00f6rzs a tesztel\u00e9si folyamat tapasztalatait folyamatosan \u00e9rt\u00e9keli, elemzi - \u00edrta a Minisztereln\u00f6ks\u00e9g.\n\nMTI\n\n"}]