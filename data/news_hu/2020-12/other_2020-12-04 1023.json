[{"date": "2020-12-04 10:23", "url": "https://koronavirus.gov.hu/cikkek/itm-oktoberben-nott-az-ipari-termeles", "h1": "ITM: okt\u00f3berben is n\u0151tt az ipari termel\u00e9s", "body": "\nAz ipari termel\u00e9s okt\u00f3berben az el\u0151z\u0151 h\u00f3naphoz k\u00e9pest 2,8 sz\u00e1zal\u00e9kkal \u00e9s tavaly okt\u00f3berhez m\u00e9rten is 0,6 sz\u00e1zal\u00e9kkal n\u0151tt. A korm\u00e1ny gazdas\u00e1gv\u00e9delmi \u00e9s munkahelyv\u00e9delmi int\u00e9zked\u00e9seinek k\u00f6sz\u00f6nhet\u0151en siker\u00fclt a koronav\u00edrus-j\u00e1rv\u00e1ny kedvez\u0151tlen hat\u00e1sait kompenz\u00e1lni, \u00e9s \u0151szt\u0151l h\u00f3napr\u00f3l-h\u00f3napra javul a magyar ipar teljes\u00edtm\u00e9nye - komment\u00e1lta a K\u00f6zponti Statisztikai Hivatal (KSH) p\u00e9nteken kiadott adatait \u00e9rt\u00e9kelve Gy\u00f6rgy L\u00e1szl\u00f3, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra.\n\n\n\n\n\n\nA miniszt\u00e9rium k\u00f6zlem\u00e9nye tov\u00e1bb id\u00e9zi az \u00e1llamtitk\u00e1r szavait, aki hozz\u00e1tette, hogy a szezon\u00e1lisan \u00e9s munkanapt\u00e9nyez\u0151vel kiigaz\u00edtott ipari kibocs\u00e1t\u00e1s okt\u00f3berben az el\u0151z\u0151 h\u00f3naphoz viszony\u00edtva 2,8, az \u00e1prilisi m\u00e9lyponthoz k\u00e9pest pedig 66 sz\u00e1zal\u00e9kkal n\u0151tt.\n\t\t\t\u00a0\u00a0\u00a0\u00a0A K\u00f6zponti Statisztikai Hivatal (KSH) adatai szerint 2020 okt\u00f3ber\u00e9ben az ipari termel\u00e9s volumene 0,6 sz\u00e1zal\u00e9kkal meghaladta az egy \u00e9vvel kor\u00e1bbit a nyers adatok szerint. Munkanaphat\u00e1st\u00f3l megtiszt\u00edtva a termel\u00e9s 2,7 sz\u00e1zal\u00e9kkal emelkedett.\n\t\t\t\u00a0\u00a0\u00a0\u00a0A legnagyobb s\u00faly\u00fa j\u00e1rm\u0171gy\u00e1rt\u00e1s, illetve a sz\u00e1m\u00edt\u00f3g\u00e9p, elektronikai, optikai term\u00e9k gy\u00e1rt\u00e1sa b\u0151v\u00fclt, ugyanakkor a feldolgoz\u00f3ipari al\u00e1gak t\u00f6bbs\u00e9g\u00e9ben, k\u00f6zt\u00fck az \u00e9lelmiszer, ital \u00e9s doh\u00e1nyterm\u00e9k gy\u00e1rt\u00e1s\u00e1ban cs\u00f6kkent a termel\u00e9s volumene.\nMTI 2020. december 4.\n\n\n\n\n\n\n\n\n\n\n\n\n"}]