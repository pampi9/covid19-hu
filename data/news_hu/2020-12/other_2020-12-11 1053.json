[{"date": "2020-12-11 10:53", "url": "https://koronavirus.gov.hu/cikkek/itm-magyar-fejlesztesek-hozzajarulnak-jarvany-terjedesenek-megfekezesehez", "h1": "ITM: a magyar fejleszt\u00e9sek is hozz\u00e1j\u00e1rulnak a j\u00e1rv\u00e1ny terjed\u00e9s\u00e9nek megf\u00e9kez\u00e9s\u00e9hez", "body": "\nA koronav\u00edrus-j\u00e1rv\u00e1ny idej\u00e9n az ember\u00e9let meg\u00f3v\u00e1sa az els\u0151, azonban a magyar csal\u00e1dok meg\u00e9lhet\u00e9s\u00e9nek biztos\u00edt\u00e1s\u00e1hoz m\u0171k\u00f6d\u00e9sben kell tartani a gazdas\u00e1got is. Ilyen neh\u00e9z helyzetben k\u00fcl\u00f6n\u00f6sen sokat seg\u00edthetnek a magyar innov\u00e1ci\u00f3k - mondta Gy\u00f6rgy L\u00e1szl\u00f3, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1r annak kapcs\u00e1n, hogy k\u00e9t hazai c\u00e9g egy ingyenesen haszn\u00e1lhat\u00f3, online platformon tette k\u00f6zz\u00e9 a budapesti \u00e9s Pest megyei pl\u00e1z\u00e1k, hipermarketek \u00e9s bev\u00e1s\u00e1rl\u00f3parkok l\u00e1togatotts\u00e1gi adatait.\n\n\n\u00a0A miniszt\u00e9rium k\u00f6zlem\u00e9nye tov\u00e1bb id\u00e9zte az \u00e1llamtitk\u00e1rt, aki hozz\u00e1tette, hogy a pl\u00e1z\u00e1k zs\u00fafolts\u00e1g\u00e1t mutat\u00f3 LocSight szolg\u00e1ltat\u00e1s r\u00e1vil\u00e1g\u00edt arra, hogy az adatalap\u00fa innov\u00e1ci\u00f3nak nemcsak az orsz\u00e1g versenyk\u00e9pess\u00e9g\u00e9ben, de az emberek mindennapi \u00e9let\u00e9nek meg\u00f3v\u00e1s\u00e1ban is nagy jelent\u0151s\u00e9ge van. Az alkalmaz\u00e1s seg\u00edts\u00e9g\u00e9vel az \u00e1llampolg\u00e1rok fontos inform\u00e1ci\u00f3khoz juthatnak, amelyek az eg\u00e9szs\u00e9g\u00fck meg\u00f3v\u00e1s\u00e1t is szolg\u00e1lja, \u00edgy a j\u00e1rv\u00e1ny megf\u00e9kez\u00e9s\u00e9ben is fontos szerepet kap. Emellett a v\u00e1llalkoz\u00e1sok biztons\u00e1gosabb m\u0171k\u00f6d\u00e9se hozz\u00e1j\u00e1rul a munkahelyek meg\u0151rz\u00e9s\u00e9hez.\n\u00a0\u00a0\u00a0\u00a0A jelen pillanatban Eur\u00f3p\u00e1ban egyed\u00fcl\u00e1ll\u00f3 kereskedelmi t\u00e9rinformatikai szolg\u00e1ltat\u00e1s mobiltelefonr\u00f3l is haszn\u00e1lhat\u00f3, fel\u00fclete egyszer\u0171 mind\u00f6ssze ki kell v\u00e1lasztani a kereskedelmi egys\u00e9get. Az ekkor megjelen\u0151, naponta friss\u00fcl\u0151 t\u00e1bl\u00e1zat sz\u00ednez\u00e9se megmutatja, hogy a h\u00e9t egyes napjain \u00e9s \u00f3r\u00e1iban mekkora az adott bev\u00e1s\u00e1rl\u00f3k\u00f6zpont forgalma. Az alkalmaz\u00e1ssal b\u00e1rki megtervezheti v\u00e1s\u00e1rl\u00e1sa id\u0151pontj\u00e1t, elker\u00fclve a legzs\u00fafoltabb \u00f3r\u00e1kat. Ha csak egy adott id\u0151pont felel meg a v\u00e1s\u00e1rl\u00e1sra, megkereshet\u0151 az a bev\u00e1s\u00e1rl\u00f3k\u00f6zpont, amely a v\u00e1s\u00e1rl\u00f3hoz k\u00f6zel van \u00e9s a legkev\u00e9sb\u00e9 zs\u00fafolt az adott id\u0151szakban. A fel\u00fclet haszn\u00e1lat\u00e1val \u00edgy ler\u00f6vid\u00edthet\u0151 az adott \u00e1ruh\u00e1zban t\u00f6lt\u00f6tt id\u0151 \u00e9s jelent\u0151sen cs\u00f6kkenthet\u0151 a koronav\u00edrus-fert\u0151z\u00e9s kock\u00e1zata is - ismertette az ITM k\u00f6zlem\u00e9nye.\n\nMTI 2020. december 11.\n\n"}]