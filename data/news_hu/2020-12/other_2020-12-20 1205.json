[{"date": "2020-12-20 12:05", "url": "https://koronavirus.gov.hu/cikkek/novak-az-otthonteremtes-csaladtamogatasok-egyik-legfontosabb-eleme", "h1": "Nov\u00e1k: az otthonteremt\u00e9s a csal\u00e1dt\u00e1mogat\u00e1sok egyik legfontosabb eleme", "body": "\nAz otthonteremt\u00e9s a korm\u00e1ny csal\u00e1dt\u00e1mogat\u00e1sainak egyik legfontosabb eleme - emelte ki a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter a Kossuth r\u00e1di\u00f3 Vas\u00e1rnapi \u00fajs\u00e1g c\u00edm\u0171 m\u0171sor\u00e1ban.\n\n\nNov\u00e1k Katalin hangs\u00falyozta: ha van munka \u00e9s biztos fed\u00e9l a csal\u00e1dok feje f\u00f6l\u00f6tt, sokkal nagyobb lehet a biztons\u00e1g\u00e9rzet\u00fck, a fiatalok pedig b\u00e1trabban mernek gyermeket v\u00e1llalni, csal\u00e1dot alap\u00edtani akkor, ha tudj\u00e1k azt, hogy van egy lak\u00e1s, egy otthon, ahov\u00e1 a gyermek megsz\u00fclethet.\n\u00a0\u00a0\u00a0\u00a0Az \u00f6t \u00e9ve indult otthonteremt\u00e9si program ebben seg\u00edt a csal\u00e1doknak, janu\u00e1r elsej\u00e9t\u0151l pedig jelent\u0151s m\u00e9rt\u00e9kben b\u0151v\u00fclnek a lehet\u0151s\u00e9gek - jelentette ki a miniszter.\n\u00a0\u00a0\u00a0\u00a0Nemcsak a kor\u00e1bban m\u00e1r ismert elemek lesznek el\u00e9rhet\u0151k - p\u00e9ld\u00e1ul az, hogy a tet\u0151t\u00e9r be\u00e9p\u00edt\u00e9shez a teljes \u00f6sszeg\u0171 csokot fel lehet majd venni a t\u00f6bbgener\u00e1ci\u00f3s egy\u00fctt\u00e9l\u00e9s megk\u00f6nny\u00edt\u00e9s\u00e9re -, de a korm\u00e1ny cs\u00f6kkenti az \u00faj \u00e9p\u00edt\u00e9s\u0171 ingatlanok \u00e1f\u00e1j\u00e1t 27-r\u0151l 5 sz\u00e1zal\u00e9kra, r\u00e1ad\u00e1sul ezt az \u00e1f\u00e1t is visszaig\u00e9nyelhetik azok, akik csokkal v\u00e1s\u00e1rolnak \u00faj otthont - sorolta Nov\u00e1k Katalin.\n\u00a0\u00a0\u00a0\u00a0A miniszter szerint \u00fajdons\u00e1got jelent az is, hogy a korm\u00e1ny elengedi az illet\u00e9ket mindenkinek, aki csokkal v\u00e1s\u00e1rol - ez jellemz\u0151en milli\u00f3s t\u00e9tel - az otthonfel\u00faj\u00edt\u00e1si programra pedig sokan v\u00e1rnak.\n\u00a0\u00a0\u00a0\u00a0Nov\u00e1k Katalin r\u00e1mutatott: az otthonfel\u00faj\u00edt\u00e1s arr\u00f3l sz\u00f3l, hogy ha egy csal\u00e1dnak m\u00e1r megvan az otthona, ahol \u00e9l, \u00e9s nem szeretne k\u00f6lt\u00f6zni, de tudna erre az otthonra k\u00f6lteni, akkor ehhez kap t\u00e1mogat\u00e1st. A janu\u00e1r elsej\u00e9t\u0151l ig\u00e9nybe vehet\u0151 lehet\u0151s\u00e9ggel a fel\u00faj\u00edt\u00e1si k\u00f6lts\u00e9gek fel\u00e9t, de legfeljebb h\u00e1rommilli\u00f3 forintot az \u00e1llam ut\u00f3lagosan megt\u00e9r\u00edti - mondta.\n\u00a0\u00a0\u00a0\u00a0A minisztereln\u00f6k szombati bejelent\u00e9se \u00e9rtelm\u00e9ben febru\u00e1r elsej\u00e9t\u0151l m\u00e1r azok is r\u00e9szt tudnak venni az otthonfel\u00faj\u00edt\u00e1si programban, akiknek nincs most meg a fedezet\u00fck erre - emelte ki Nov\u00e1k Katalin. T\u00e1j\u00e9koztat\u00e1sa szerint febru\u00e1r elsej\u00e9t\u0151l egy olyan otthonfel\u00faj\u00edt\u00e1si hitel indul, amelynek k\u00f6sz\u00f6nhet\u0151en az otthon fel\u00faj\u00edt\u00e1s\u00e1nak k\u00f6lts\u00e9geit el\u0151zetesen, egy hitelen kereszt\u00fcl megkaphatj\u00e1k a bankt\u00f3l a csal\u00e1dok, \u00e9s ut\u00e1na a k\u00f6lts\u00e9geik fel\u00e9t az \u00e1llam visszafizeti helyett\u00fck, \u00e9s csak a marad\u00e9kot kell t\u00f6rleszteni\u00fck, legfeljebb t\u00edz\u00e9ves futamid\u0151vel.\n\u00a0\u00a0\u00a0\u00a0Nov\u00e1k Katalin lesz\u00f6gezte: a csal\u00e1dt\u00e1mogat\u00e1sok fontos alapelve az, hogy nem egym\u00e1st kiz\u00e1r\u00f3, hanem egym\u00e1st er\u0151s\u00edt\u0151 elemek, m\u00e9g a babav\u00e1r\u00f3 t\u00e1mogat\u00e1ssal is \u00f6sszevonhat\u00f3k. Ha van egy p\u00e1r, \u00e9s csal\u00e1dot alap\u00edtana, felveheti a babav\u00e1r\u00f3 t\u00e1mogat\u00e1s t\u00edzmilli\u00f3 forintj\u00e1t; a csok nagycsal\u00e1d eset\u00e9ben ak\u00e1r \u00fajabb t\u00edzmilli\u00f3 forintos t\u00e1mogat\u00e1st jelenthet, az ahhoz kapcsol\u00f3d\u00f3 k\u00f6lcs\u00f6n tov\u00e1bbi 10 vagy 15 milli\u00f3 forint gyermeksz\u00e1mt\u00f3l f\u00fcgg\u0151en, \u00e9s ak\u00e1r m\u00e9g egy csokkal v\u00e1s\u00e1rolt ingatlann\u00e1l is ig\u00e9nybe vehet\u0151 ut\u00e1na az otthonfel\u00faj\u00edt\u00e1si t\u00e1mogat\u00e1s. Ehhez j\u00e1r pluszban az illet\u00e9kmentess\u00e9g - ismertette a lehet\u0151s\u00e9geket.\n\u00a0\u00a0\u00a0\u00a0A miniszter felh\u00edvta a figyelmet arra, hogy a csal\u00e1dt\u00e1mogat\u00e1si elemek szabadon kombin\u00e1lhat\u00f3k, egysz\u00fcl\u0151s csal\u00e1dok sz\u00e1m\u00e1ra is el\u00e9rhet\u0151k \u00e9s m\u00e1r egy gyermek eset\u00e9n is, s\u0151t a terhess\u00e9g 12. het\u00e9t k\u00f6vet\u0151en lehet \u00e9lni a lehet\u0151s\u00e9gekkel.\n\u00a0\u00a0\u00a0\u00a0Nov\u00e1k Katalin a m\u0171sorban arr\u00f3l is besz\u00e9lt, hogy van egy olyan k\u00e9rd\u00e9s Eur\u00f3p\u00e1ban, amit sokszor nem tesznek fel el\u00e9gg\u00e9 ny\u00edltan az eur\u00f3pai vezet\u0151k Br\u00fcsszelben: hogyan n\u00e9z\u00fcnk szembe a demogr\u00e1fiai v\u00e1ls\u00e1ggal. Ugyanis egyetlen olyan eur\u00f3pai orsz\u00e1g sincs m\u00e1r, ahol elegend\u0151 gyermek sz\u00fcletne ahhoz, hogy fenntartsa a n\u00e9pess\u00e9g\u00e9t - f\u0171zte hozz\u00e1. \u00a0\u00a0\u00a0\u00a0A term\u00e9kenys\u00e9gi r\u00e1ta mindenhol kett\u0151 alatt van, demogr\u00e1fiai v\u00e1ls\u00e1gban van Eur\u00f3pa; ennek ellen\u00e9re Br\u00fcsszelben nem arr\u00f3l besz\u00e9lnek, hogyan tudn\u00e1k a fiatalok csal\u00e1dalap\u00edt\u00e1s\u00e1t, gyermekv\u00e1llal\u00e1s\u00e1t a lehet\u0151 legt\u00f6bb eszk\u00f6zzel seg\u00edteni, hanem a migr\u00e1ci\u00f3t tekintik egy ki nem mondott k\u00e9rd\u00e9sre adott rossz v\u00e1lasznak - hangs\u00falyozta Nov\u00e1k Katalin. Hozz\u00e1tette: j\u00e1rj\u00e1k az \u00fatjukat azok, akik ezt v\u00e1lasztj\u00e1k, ahogy szeretn\u00e9k, csak \"j\u00e1rhassuk mi is \u00fagy\", ahogy a magyar emberek szeretn\u00e9k.\n\u00a0\u00a0\u00a0\u00a0K\u00f6z\u00f6lte: egy harmincezer eur\u00f3pai ember megk\u00e9rdez\u00e9s\u00e9vel zajlott kutat\u00e1sb\u00f3l mark\u00e1nsan l\u00e1tszik, hogy Magyarorsz\u00e1gon kiemelked\u0151en csal\u00e1dk\u00f6zpont\u00fa a gondolkod\u00e1s. \"Eur\u00f3pa nagy r\u00e9sz\u00e9n am\u00fagy \u00edgy lenne, kisebb m\u00e9rt\u00e9kben, mint Magyarorsz\u00e1gon, (...), de m\u00e9g mindig az emberek alapvet\u0151en csal\u00e1dk\u00f6zpont\u00faan gondolkodn\u00e1nak Eur\u00f3p\u00e1ban is, Magyarorsz\u00e1gon pedig kiemelked\u0151en.\"\n\u00a0\u00a0\u00a0\u00a0Hozz\u00e1tette: a magyar adatokb\u00f3l l\u00e1tszik az, hogy fontosnak tartj\u00e1k a fiatalok csal\u00e1dalap\u00edt\u00e1s\u00e1nak t\u00e1mogat\u00e1s\u00e1t, ak\u00e1r a nagycsal\u00e1dos \u00e9letforma seg\u00edt\u00e9s\u00e9t vagy azt, hogy az \u00faj otthon saj\u00e1t tulajdon legyen.\n\u00a0\u00a0\u00a0\u00a0Itt van egy nagy k\u00fcl\u00f6nbs\u00e9g a magyar \u00e9s a nyugat- vagy \u00e9szak-eur\u00f3pai gondolkod\u00e1s k\u00f6zt, mivel ott ink\u00e1bb a b\u00e9rlak\u00e1s, m\u00edg Magyarorsz\u00e1gon ink\u00e1bb a tulajdon a fontos. Nov\u00e1k Katalin kiemelked\u0151 eredm\u00e9nynek nevezte, hogy egyik \u00e9vr\u0151l a m\u00e1sikra hat sz\u00e1zal\u00e9kkal emelkedett azoknak a sz\u00e1ma, akik saj\u00e1t tulajdon\u00fa otthonban \u00e9lnek Magyarorsz\u00e1gon.\nMTI 2020. december 20., vas\u00e1rnap\u00a0\n\n"}]