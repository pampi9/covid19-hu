[{"date": "2020-12-27 14:35", "url": "https://koronavirus.gov.hu/cikkek/folyamatos-del-pesti-centrumkorhazban-az-egeszsegugyi-dolgozok-oltasa", "h1": "Folyamatos a D\u00e9l-pesti Centrumk\u00f3rh\u00e1zban az eg\u00e9szs\u00e9g\u00fcgyi dolgoz\u00f3k olt\u00e1sa", "body": "\nFolyamatosan oltj\u00e1k a D\u00e9l-pesti Centrumk\u00f3rh\u00e1z eg\u00e9szs\u00e9g\u00fcgyi dolgoz\u00f3it a koronav\u00edrus ellen kifejlesztett vakcin\u00e1val, \u00e9s eddig senkin\u00e9l nem jelentkeztek eg\u00e9szs\u00e9g\u00fcgyi probl\u00e9m\u00e1k - mondta el az int\u00e9zm\u00e9ny olt\u00f3k\u00f6zpontj\u00e1nak vezet\u0151je vas\u00e1rnap az MTI-nek.\n\n\u00a0\n\u00a0\u00a0\u00a0\u00a0Kulcs\u00e1r Andrea k\u00f6z\u00f6lte: a Pfizer-BioNTech \u00e1ltal kifejlesztett olt\u00f3anyag els\u0151, Magyarorsz\u00e1gra \u00e9rkezett sz\u00e1ll\u00edtm\u00e1ny\u00e1b\u00f3l az int\u00e9zm\u00e9ny 1950 adagot kapott, \u00edgy 975 ember kapja meg a vakcin\u00e1t. Ezt a mennyis\u00e9get \u00f6t nap alatt tervezik beadni.\n\u00a0\u00a0\u00a0\u00a0A f\u0151orvos kit\u00e9rt arra, hogy ebb\u0151l a mennyis\u00e9gb\u0151l a D\u00e9l-pesti Centrumk\u00f3rh\u00e1z dolgoz\u00f3inak, illetve m\u00e1s k\u00f3rh\u00e1zak el\u0151zetesen regisztr\u00e1lt eg\u00e9szs\u00e9g\u00fcgyi munkat\u00e1rsainak olt\u00e1s\u00e1t v\u00e9gezhetik el.\u00a0\u00a0\n\u00a0\u00a0\u00a0\u00a0Az olt\u00e1st beadatni sz\u00e1nd\u00e9koz\u00f3 k\u00f3rh\u00e1zi munkat\u00e1rsak id\u0151pontra \u00e9rkeznek, \u00e9s teljes k\u00f6r\u0171 felvil\u00e1gos\u00edt\u00e1st kapnak. Az olt\u00f3anyag bead\u00e1sa el\u0151tt ki kell t\u00f6lteni\u00fck egy az eg\u00e9szs\u00e9gi \u00e1llapotra vonatkoz\u00f3 k\u00e9rd\u0151\u00edvet, hogy eld\u00f6nthet\u0151 legyen, olthat\u00f3k-e - ismertette Kulcs\u00e1r Andrea.\n\u00a0\u00a0\u00a0\u00a0Hozz\u00e1tette: az olt\u00e1s ut\u00e1n sz\u00fcks\u00e9ges ideig mindenkit megfigyel\u00e9s alatt tartanak, a beoltottak megkapj\u00e1k az \u00fagynevezett olt\u00e1si k\u00e1rty\u00e1t, \u00e9s az id\u0151pontot a m\u00e1sodik olt\u00e1sra. A teljes v\u00e9detts\u00e9ghez ugyanis k\u00e9t olt\u00e1sra van sz\u00fcks\u00e9g.\n\u00a0\u00a0\u00a0\u00a0Kulcs\u00e1r Andrea kit\u00e9rt arra, hogy nem kaphat olt\u00e1st az, aki l\u00e1zas, v\u00e1rand\u00f3s vagy h\u00e1rom h\u00f3napon bel\u00fcl gyermekv\u00e1llal\u00e1st tervez. Szint\u00e9n nem kap most olt\u00e1st az sem, aki az elm\u00falt h\u00e1rom h\u00f3napban esett \u00e1t a koronav\u00edrus-fert\u0151z\u00e9sen, mert az \u0151 szervezet\u00e9ben m\u00e9g van ellenanyag a v\u00edrussal szemben.\n\u00a0\u00a0\u00a0\u00a0Az olt\u00f3k\u00f6zpontban els\u0151seg\u00e9lyny\u00fajt\u00f3 helyet is kialak\u00edtottak, \u00e9s az intenz\u00edv oszt\u00e1ly is k\u00e9szen \u00e1ll egy esetleges s\u00falyos olt\u00e1si reakci\u00f3 kezel\u00e9s\u00e9re, mondta Kulcs\u00e1r Andrea, kiemelve, hogy eddig senkin\u00e9l nem tapasztaltak ilyet.\n\n\n\nMTI\n\n"}]