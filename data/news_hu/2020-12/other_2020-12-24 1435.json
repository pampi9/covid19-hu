[{"date": "2020-12-24 14:35", "url": "https://koronavirus.gov.hu/cikkek/merkely-helytalltak-az-egeszsegugyi-dolgozok", "h1": "Merkely: helyt\u00e1lltak az eg\u00e9szs\u00e9g\u00fcgyi dolgoz\u00f3k", "body": "\nSoha nem \u00e1llt m\u00e9g ilyen kih\u00edv\u00e1sok el\u0151tt az eg\u00e9szs\u00e9g\u00fcgy, mint a koronav\u00edrus-j\u00e1rv\u00e1ny idej\u00e9n, \u00e9s a dolgoz\u00f3k megmutatt\u00e1k igazi erej\u00fcket, \u00f6sszetart\u00e1sukat - m\u00e9ltatta az eg\u00e9szs\u00e9g\u00fcgyi dolgoz\u00f3k helyt\u00e1ll\u00e1s\u00e1t a Semmelweis Egyetem rektora a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban cs\u00fct\u00f6rt\u00f6k\u00f6n.\n\n\nMerkely B\u00e9la arr\u00f3l is besz\u00e9lt: a j\u00e1rv\u00e1nyid\u0151szakban a k\u00f3rh\u00e1zak egym\u00e1st seg\u00edtett\u00e9k ki, az egyetemek pedig k\u00f6z\u00f6sen v\u00e9geztek nagy, reprezentat\u00edv sz\u0171r\u00e9st annak \u00e9rdek\u00e9ben, hogy pontosan meg lehessen hat\u00e1rozni a v\u00edrus fert\u0151z\u0151k\u00e9pess\u00e9g\u00e9t \u00e9s azt, hol \u00e1llunk a j\u00e1rv\u00e1nyban.\n\u00a0\u00a0\u00a0\u00a0Kiemelte: tavasszal, a j\u00e1rv\u00e1ny els\u0151 hull\u00e1m\u00e1ban a szakemberek is csak ismerkedtek a v\u00edrussal, \u00e9s egy gyors, hat\u00e1rozott int\u00e9zked\u00e9ssel nagyj\u00e1b\u00f3l a hat\u00e1ron k\u00edv\u00fcl tartott\u00e1k a v\u00edrusfert\u0151z\u00e9st. Azt mondta, a j\u00e1rv\u00e1ny m\u00e1sodik hull\u00e1m\u00e1ban a sz\u00e1m\u00edt\u00e1sok szerint ak\u00e1r a lakoss\u00e1g 20 sz\u00e1zal\u00e9ka is megfert\u0151z\u0151dhetett. Annak azonban lehet \u00f6r\u00fclni, hogy az intenz\u00edv oszt\u00e1lyok \"b\u00e9kebeli\" kapacit\u00e1s\u00e1nak k\u00e9tharmad\u00e1n\u00e1l meg tudt\u00e1k \u00e1ll\u00edtani a betegsz\u00e1mot - tette hozz\u00e1.\n\u00a0\u00a0\u00a0\u00a0Merkely B\u00e9la szerint a v\u00e9delmi int\u00e9zked\u00e9seknek k\u00f6sz\u00f6nhet\u0151en az l\u00e1tszik, hogy a plat\u00f3f\u00e1zis ut\u00e1n sz\u00e9p lassan cs\u00f6kkennek a sz\u00e1mok.\n\u00a0\u00a0\u00a0\u00a0Kit\u00e9rt a szentest\u00e9re is, amelyr\u0151l azt mondta: nem hagyhatjuk magukra az id\u0151seket, de be kell tartani azokat a szab\u00e1lyokat, amelyek biztos\u00edtj\u00e1k, hogy nem fert\u0151z\u0151dhetnek meg. Ez\u00e9rt csal\u00e1don bel\u00fcl is javasolta a maszkhaszn\u00e1latot, az \u00f3r\u00e1nk\u00e9nti k\u00e9zmos\u00e1st \u00e9s a m\u00e1sf\u00e9l m\u00e9teres t\u00e1vols\u00e1g betart\u00e1s\u00e1t.\n\u00a0\u00a0\u00a0\u00a0Rem\u00e9nyei szerint kar\u00e1csony ut\u00e1n az eg\u00e9szs\u00e9g\u00fcgyben megkezd\u0151dik az olt\u00e1s, els\u0151 k\u00f6rben a k\u00f6zvetlen\u00fcl a frontvonalban dolgoz\u00f3kat v\u00e9dik, majd az id\u0151sebb, a fert\u0151z\u00e9snek jobban kitett kr\u00f3nikus betegeket kell beoltani.\n\u00a0\u00a0\u00a0\u00a0Merkely B\u00e9la azt mondta: az olt\u00e1s sokkal biztons\u00e1gosabb, mint b\u00e1rmilyen m\u00e1s gy\u00f3gyszer. Olyan technol\u00f3gi\u00e1n alapul, amely sz\u00e1mos ponton biztos\u00edtja azt, hogy semmilyen jelent\u0151s k\u00e1rt nem okozhat a szervezetben. A kisebb mell\u00e9khat\u00e1sok semmik\u00e9pp sem \u00f6sszehasonl\u00edthat\u00f3k azzal, amit a koronav\u00edrus tud okozni - mutatott r\u00e1.\n\u00a0\u00a0\u00a0\u00a0Egy nemzeti olt\u00e1si kamp\u00e1ny meg\u00e1ll\u00edthatja a j\u00e1rv\u00e1nyt, fontos, hogy mindenki meg\u00e9rtse azt, hogy a vakcina a megold\u00e1sa a j\u00e1rv\u00e1nynak - k\u00f6z\u00f6lte a Semmelweis Egyetem rektora.\n\u00a0\u00a0\u00a0\u00a0A koronav\u00edrus \u00faj, Nagy-Britanni\u00e1ban azonos\u00edtott vari\u00e1ns\u00e1r\u00f3l elmondta: Londonban \u00fagy t\u0171nik, hogy a megbeteged\u00e9sek nagyobb r\u00e9sz\u00e9t ez a v\u00edrus okozza, de azok az esetek nem s\u00falyosabbak, nincs t\u00f6bb beteg, aki l\u00e9legeztet\u0151g\u00e9pre ker\u00fclne \u00e9s nem magasabb a hal\u00e1loz\u00e1s ett\u0151l. Lehet, hogy a fert\u0151z\u0151k\u00e9pess\u00e9ge er\u0151sebb, de ez csak a figyelmet h\u00edvja fel arra, hogy m\u00e9g fokozottabban tartsa be mindenki az eddig is javasolt el\u0151\u00edr\u00e1sokat - k\u00f6z\u00f6lte Merkely B\u00e9la.\n\nMTI 2020. december 24.\n\n"}]