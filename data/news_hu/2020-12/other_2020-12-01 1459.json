[{"date": "2020-12-01 14:59", "url": "https://koronavirus.gov.hu/cikkek/novak-megszavazta-az-orszaggyules-csed-emeleset-lakasafa-csokkenteset-es-az", "h1": "Nov\u00e1k: megszavazta az Orsz\u00e1ggy\u0171l\u00e9s a csed emel\u00e9s\u00e9t, a lak\u00e1s\u00e1fa cs\u00f6kkent\u00e9s\u00e9t \u00e9s az illet\u00e9kmentess\u00e9get", "body": "\nMegszavazta az Orsz\u00e1ggy\u0171l\u00e9s a csecsem\u0151gondoz\u00e1si d\u00edj (csed) emel\u00e9s\u00e9t, az \u00faj \u00e9p\u00edt\u00e9s\u0171 ingatlanok \u00e1facs\u00f6kkent\u00e9s\u00e9t \u00e9s a csal\u00e1di otthonteremt\u00e9si kedvezm\u00e9nnyel (csok) v\u00e1s\u00e1rolt ingatlanok illet\u00e9kmentess\u00e9g\u00e9t kedden - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter a Facebook-oldal\u00e1n. A korm\u00e1ny a koronav\u00edrus-j\u00e1rv\u00e1nyban is fontosnak tartja a csal\u00e1dok t\u00e1mogat\u00e1s\u00e1t. Emellett tov\u00e1bbra is azon dolgozik, hogy minden csal\u00e1d saj\u00e1t otthon\u00e1ban \u00e9lhessen, ezt seg\u00edtik az otthonteremt\u00e9si program most el fogadott \u00faj elemei is.\n\nNov\u00e1k Katalin azt \u00edrta: mostant\u00f3l t\u00f6rv\u00e9ny garant\u00e1lja, hogy j\u00faliust\u00f3l a csed \u00f6sszeg\u00e9nek emel\u00e9s\u00e9vel az \u00e9desany\u00e1k a sz\u00fcl\u00e9st k\u00f6vet\u0151 els\u0151 hat h\u00f3napban a kor\u00e1bbi nett\u00f3 kereset\u00fckn\u00e9l magasabb \u00f6sszeget kapnak.\n\u00a0\u00a0\u00a0\u00a0T\u00f6rv\u00e9ny garant\u00e1lja azt is, hogy janu\u00e1rt\u00f3l 27 sz\u00e1zal\u00e9kr\u00f3l 5 sz\u00e1zal\u00e9kra cs\u00f6kken az \u00faj ingatlanok \u00e1f\u00e1ja, \u00e9s nem kell illet\u00e9ket fizetni\u00fck azoknak, akik csokkal v\u00e1s\u00e1rolnak \u00faj vagy haszn\u00e1lt ingatlant - ismertette a miniszter.\n\u00a0 Nov\u00e1k Katalin a Facebook-oldal\u00e1n k\u00f6zz\u00e9tett vide\u00f3ban ismertette a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter az otthonteremt\u00e9si program \u00faj elemeinek r\u00e9szletszab\u00e1lyait, amelyeket kedden megszavazott az Orsz\u00e1ggy\u0171l\u00e9s.\n\n\u00a0\u00a0\u00a0\u00a0Nov\u00e1k Katalin a Facebook-oldal\u00e1n k\u00f6zz\u00e9tett vide\u00f3ban eml\u00e9keztetett: janu\u00e1rt\u00f3l az \u00faj \u00e9p\u00edt\u00e9s\u0171 ingatlanok \u00e9rt\u00e9kes\u00edt\u00e9si \u00e1f\u00e1ja 27 sz\u00e1zal\u00e9kr\u00f3l 5 sz\u00e1zal\u00e9kra cs\u00f6kken, azok, akik csal\u00e1di otthonteremt\u00e9si kedvezm\u00e9nnyel (csok) v\u00e1s\u00e1rolnak ingatlant az 5 sz\u00e1zal\u00e9k \u00e1f\u00e1t is visszaig\u00e9nyelhetik, a csokkal v\u00e1s\u00e1rolt \u00faj vagy haszn\u00e1lt ingatlanok pedig illet\u00e9kmentesek lesznek.\n\u00a0\u00a0\u00a0\u00a0Egy nett\u00f3 30 milli\u00f3 forintos ingatlan eset\u00e9n az \u00e1facs\u00f6kkent\u00e9s 6,5 milli\u00f3, az \u00e1fa-visszaig\u00e9nyl\u00e9s 1,5 milli\u00f3, az illet\u00e9kmentess\u00e9g pedig tov\u00e1bbi 1,2 milli\u00f3 forint megtakar\u00edt\u00e1st jelent, vagyis t\u00f6bb mint 9 milli\u00f3 forintot sp\u00f3rolhatnak meg a csal\u00e1dok - hangs\u00falyozta.\n\u00a0\u00a0\u00a0\u00a0Ismertette, hogy az illet\u00e9ket akkor nem kell kifizetni, ha az ad\u00e1sv\u00e9teli szerz\u0151d\u00e9st 2021. janu\u00e1r elseje ut\u00e1n k\u00f6tik meg.\n\u00a0\u00a0\u00a0\u00a0Az 5 sz\u00e1zal\u00e9kos ad\u00f3kulcs al\u00e1 azok az ingatlanok esnek, amelyeknek \u00e9p\u00edt\u00e9si enged\u00e9ly\u00e9t 2019 \u00e9v v\u00e9g\u00e9ig kiadt\u00e1k, valamint azok, amelyek m\u0171szaki \u00e1tad\u00e1sa 2021. janu\u00e1r elseje ut\u00e1n t\u00f6rt\u00e9nik. Ut\u00f3bbira akkor is az 5 sz\u00e1zal\u00e9kos \u00e1fa \u00e9rv\u00e9nyes, ha az ad\u00e1sv\u00e9teli szerz\u0151d\u00e9st id\u00e9n k\u00f6tik meg, teh\u00e1t az sz\u00e1m\u00edt, hogy mikor adj\u00e1k \u00e1t \u00e9s mikor teljes\u00edtik a kifizet\u00e9st - magyar\u00e1zta.\n\u00a0\u00a0\u00a0\u00a0Tudatta azt is, hogy az \u00e1fa-visszaig\u00e9nyl\u00e9ssel a teljesen saj\u00e1t er\u0151s \u00e9p\u00edtkez\u00e9sekn\u00e9l csak azok \u00e9lhetnek, akik falusi csokot vesznek ig\u00e9nybe. Egy\u00e9bk\u00e9nt a t\u00e1mogat\u00e1s csak a teljes eg\u00e9sz\u00e9ben m\u00e1s kivitelez\u0151 \u00e1ltal megval\u00f3s\u00edtott \u00faj ingatlanok v\u00e1s\u00e1rl\u00e1sa eset\u00e9n k\u00e9rhet\u0151 - emelte ki.\n\u00a0\u00a0\u00a0\u00a0Hozz\u00e1tette: az \u00e1fa visszaig\u00e9nyl\u00e9se a csok ig\u00e9nyl\u00e9s\u00e9vel egyid\u0151ben is beny\u00fajthat\u00f3, a 2022. december v\u00e9g\u00e9ig kiadott \u00e9p\u00edt\u00e9si enged\u00e9lyek eset\u00e9n \u00e9rv\u00e9nyes, \u00e9s 2026 v\u00e9g\u00e9ig lehet vele \u00e9lni.\n\u00a0\u00a0\u00a0\u00a0Az Orsz\u00e1ggy\u0171l\u00e9s kedden 171 igen szavazattal, egyhang\u00falag elfogadta az egyes t\u00f6rv\u00e9nyeknek az otthonteremt\u00e9si program \u00faj elemei bevezet\u00e9s\u00e9\u00e9rt sz\u00fcks\u00e9ges m\u00f3dos\u00edt\u00e1s\u00e1t.\nMTI/Koronav\u00edrus Sajt\u00f3k\u00f6zpont\n\n"}]