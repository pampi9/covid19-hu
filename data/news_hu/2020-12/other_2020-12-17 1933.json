[{"date": "2020-12-17 19:33", "url": "https://koronavirus.gov.hu/cikkek/szijjarto-ujabb-87-milliard-forint-vallalati-beruhazast-tamogat-kormany", "h1": "Szijj\u00e1rt\u00f3: \u00fajabb 8,7 milli\u00e1rd forint v\u00e1llalati beruh\u00e1z\u00e1st t\u00e1mogat a korm\u00e1ny", "body": "\nA korm\u00e1ny \u00fajabb 4 magyar v\u00e1llalat t\u00e1mogat\u00e1s\u00e1val 8,7 milli\u00e1rd forintnyi beruh\u00e1z\u00e1shoz j\u00e1rul hozz\u00e1 - jelentette be cs\u00fct\u00f6rt\u00f6ki sajt\u00f3t\u00e1j\u00e9koztat\u00f3j\u00e1n Budapesten a k\u00fclgazdas\u00e1gi \u00e9s k\u00fcl\u00fcgyminiszter.\n\n\nSzijj\u00e1rt\u00f3 P\u00e9ter k\u00f6z\u00f6lte, hogy az \u00e1llami t\u00e1mogat\u00e1s a fejleszt\u00e9seken t\u00fal 3200 munkahely megtart\u00e1s\u00e1t \u00e9s 300 \u00faj \u00e1ll\u00e1s megteremt\u00e9s\u00e9t is seg\u00edti. A korm\u00e1ny a nagyv\u00e1llalati beruh\u00e1z\u00e1s\u00f6szt\u00f6nz\u0151 programban j\u00e1rul hozz\u00e1 a fejleszt\u00e9sekhez.\n\u00a0\u00a0\u00a0\u00a0A Csabacast \u00e9s a Videoton Aut\u00f3elektronika korszer\u0171 gy\u00e1rt\u00f3berendez\u00e9seket szerez be, m\u00edg a Waberer's \u00e9s a Regio J\u00e1t\u00e9k a rakt\u00e1rait fejleszti a t\u00e1mogat\u00e1sb\u00f3l - tette hozz\u00e1.\n\u00a0\u00a0\u00a0\u00a0A cs\u00fct\u00f6rt\u00f6k\u00f6n bejelentett korszer\u0171s\u00edt\u00e9sek a nagyv\u00e1llalati beruh\u00e1z\u00e1s\u00f6szt\u00f6nz\u0151 programon kereszt\u00fcl jutottak t\u00e1mogat\u00e1shoz. A p\u00e1ly\u00e1zatra eddig 71 c\u00e9g 207 milli\u00e1rd forintnyi beruh\u00e1z\u00e1ssal jelentkezett, 61 ezer munkahelyet v\u00e1llalva. A befektet\u00e9sekhez az \u00e1llam eddig 70 milli\u00e1rd forintot biztos\u00edtott a k\u00f6lts\u00e9gvet\u00e9sb\u0151l.\n\u00a0\u00a0\u00a0\u00a0Szijj\u00e1rt\u00f3 P\u00e9ter \u00fcdv\u00f6z\u00f6lte, hogy a magyar v\u00e1llalatok \u00faj nemzed\u00e9k\u00e9b\u0151l nemzetk\u00f6zi szinten is versenyk\u00e9pes c\u00e9gek n\u0151ttek ki. V\u00e9lem\u00e9nye szerint a fejleszt\u00e9sek bizony\u00edtj\u00e1k a magyar gazdas\u00e1g erej\u00e9t, \u00e9s azt, hogy a belf\u00f6ldi c\u00e9gek a v\u00e1ls\u00e1g ut\u00e1n n\u00f6velhetik a piaci r\u00e9szesed\u00e9s\u00fcket. A t\u00e1rcavezet\u0151 a v\u00e1llalkoz\u00f3knak tov\u00e1bbi beruh\u00e1z\u00e1sokat javasolt, mivel a le\u00e9p\u00edt\u00e9sek miatt vil\u00e1gszerte nagy kereslet v\u00e1r \u00faj ell\u00e1t\u00f3kra.\n\u00a0\u00a0\u00a0\u00a0A rendezv\u00e9nyen els\u0151k\u00e9nt a CSABAcast K\u00f6nny\u0171f\u00e9m\u00f6nt\u00f6dei Kft. \u00fcgyvezet\u0151 igazgat\u00f3ja k\u00f6sz\u00f6nte meg a t\u00e1mogat\u00e1st. Hetzmann B\u00e9la k\u00f6z\u00f6lte, hogy az ut\u00f3bbi h\u00f3napokban \u00faj megrendel\u00e9sekhez jutottak, de a kor\u00e1bbi kies\u00e9s miatt nem tudn\u00e1k az \u00e1llami seg\u00edts\u00e9g n\u00e9lk\u00fcl v\u00e1llalni a beruh\u00e1z\u00e1st. A c\u00e9g \u00faj gy\u00e1rt\u00f3kapacit\u00e1s ki\u00e9p\u00edt\u00e9s\u00e9t \u00e9s az eddigiek b\u0151v\u00edt\u00e9s\u00e9t tervezi a 17 ezer n\u00e9gyzetm\u00e9teres \u00fczem\u00e9ben, a Heves megyei Apcon.\n\u00a0\u00a0\u00a0\u00a0A t\u00e9rs\u00e9g orsz\u00e1ggy\u0171l\u00e9si k\u00e9pvisel\u0151je a fejleszt\u00e9sek felt\u00e9tel\u00e9nek a kedvez\u0151 k\u00e9pz\u00e9si, gazdas\u00e1g- \u00e9s ad\u00f3politik\u00e1t nevezte. Szab\u00f3 Zsolt (Fidesz) szerint a k\u00f6r\u00fclm\u00e9nyek Magyarorsz\u00e1gon biztos\u00edtottak, a korm\u00e1ny megb\u00edzhat\u00f3 partnerk\u00e9nt seg\u00edti a v\u00e1llalkoz\u00e1sokat.\n\u00a0\u00a0\u00a0\u00a0Az alum\u00ednium\u00f6ntv\u00e9nyeket k\u00e9sz\u00edt\u0151 Csabacast \u00e1rbev\u00e9tele 2018-ban meghaladta a 13 milli\u00e1rd forintot, 2019-ben pedig a 14,6 milli\u00e1rd forintot, t\u00falnyom\u00f3r\u00e9szt k\u00fclf\u00f6ldi \u00e9rt\u00e9kes\u00edt\u00e9sekb\u0151l. Az ad\u00f3zott eredm\u00e9ny szint\u00e9n er\u0151teljesen n\u0151tt, 733,5 milli\u00f3 forintr\u00f3l 1,56 milli\u00e1rd forintra 2019-ben. A c\u00e9g legnagyobb megrendel\u0151i n\u00e9met aut\u00f3gy\u00e1rak, k\u00f6z\u00f6tt\u00fck a BMW, a Volkswagen, az Opel, a Daimler. A v\u00e1llalat 450 munkav\u00e1llal\u00f3t foglalkoztat.\n\u00a0\u00a0\u00a0\u00a0A Regio J\u00e1t\u00e9kkereskedelmi Kft. tulajdonosa a piaci n\u00f6veked\u00e9st tekinti a legfontosabbnak. Gyaraki J\u00f3zsef hangs\u00falyozta, hogy a v\u00e1llalkoz\u00e1sa belf\u00f6ld\u00f6n jelent\u0151snek sz\u00e1m\u00edt, de nemzetk\u00f6zi t\u00e9ren m\u00e9g nem. A b\u0151v\u00fcl\u00e9shez korszer\u0171s\u00edteni kell a t\u00f6r\u00f6kb\u00e1linti rakt\u00e1rat \u00e9s a szegedi telephelyet - tette hozz\u00e1.\n\u00a0\u00a0\u00a0\u00a0A beruh\u00e1z\u00e1st a sajt\u00f3t\u00e1j\u00e9koztat\u00f3n T\u00f6r\u00f6kb\u00e1lint fideszes polg\u00e1rmestere \u00fcdv\u00f6z\u00f6lte. Elek S\u00e1ndor abban b\u00edzik, hogy a v\u00e1llalkoz\u00e1s k\u00e9s\u0151bb hozz\u00e1 fog j\u00e1rulni a helyi fejl\u0151d\u00e9shez, hasonl\u00f3an ahhoz, amikor a rakt\u00e1ra ki\u00e9p\u00edt\u00e9s\u00e9vel egy v\u00e1rosi rozsda\u00f6vezetet sz\u00e1molt f\u00f6l.\n\u00a0\u00a0\u00a0\u00a0A Regio a legnagyobb j\u00e1t\u00e9k\u00e1ruh\u00e1zl\u00e1ncot m\u0171k\u00f6dteti Magyarorsz\u00e1gon. Nett\u00f3 \u00e1rbev\u00e9tele a nyilv\u00e1nos c\u00e9gadatok szerint 2018-ban meghaladta a 12 milli\u00e1rd forintot, 2019-ben a 13 milli\u00e1rd forintot, t\u00falnyom\u00f3r\u00e9szt belf\u00f6ldi elad\u00e1sokb\u00f3l. Az ad\u00f3zott eredm\u00e9nye mindk\u00e9nt \u00e9vben t\u00f6bb mint 800 milli\u00f3 forint volt.\n\u00a0\u00a0\u00a0\u00a0A Videoton Aut\u00f3elektronika Kft. \u00fcgyvezet\u0151je azt emelte ki, hogy a c\u00e9g tev\u00e9kenys\u00e9g\u00e9t nemr\u00e9g az elektromos \u00e9s hibrid j\u00e1rm\u0171vek alkatr\u00e9szeinek el\u0151\u00e1ll\u00edt\u00e1s\u00e1ra is kiterjesztette. Gulya G\u00e9za szerint r\u00f6vid id\u0151n bel\u00fcl a kft. forgalm\u00e1nak harmada kapcsol\u00f3dhat az elektromobilit\u00e1shoz. Az idei visszaes\u00e9s \u00e1tmenetinek bizonyult, az \u0151sszel a termel\u00e9s ism\u00e9t el\u00e9rte a teljes kapacit\u00e1s\u00e1t - k\u00f6z\u00f6lte.\n\n\u00a0\u00a0\u00a0\u00a0A K\u00fclgazdas\u00e1gi \u00e9s K\u00fcl\u00fcgyminiszt\u00e9rium (KKM) polg\u00e1ri h\u00edrszerz\u00e9s\u00e9rt felel\u0151s \u00e1llamtitk\u00e1ra a t\u00e9rs\u00e9g orsz\u00e1ggy\u0171l\u00e9si k\u00e9pvisel\u0151jek\u00e9nt \u00fcdv\u00f6z\u00f6lte a beruh\u00e1z\u00e1st. Vargha Tam\u00e1s szerint a c\u00e9g olyan megold\u00e1st tal\u00e1lt, amely a fejl\u0151d\u00e9s\u00e9hez \u00e9s a csaknem 1300 munkahely meg\u0151rz\u00e9s\u00e9hez egyszerre j\u00e1rul hozz\u00e1. Hozz\u00e1tette, hogy a c\u00e9g tervei szerint t\u00f6bb mint 50 \u00faj munkahely is l\u00e9trej\u00f6het m\u00e9g az \u00fczemben.\n\u00a0\u00a0\u00a0\u00a0A nyilv\u00e1nos c\u00e9gadatok szerint a sz\u00e9kesfeh\u00e9rv\u00e1ri c\u00e9g, amely a Videoton c\u00e9gcsoport legnagyobb tagja, 2018-ban t\u00f6bb mint 51,5 milli\u00e1rd forintos, 2019-ben csaknem 54 milli\u00e1rd forintos forgalmat bonyol\u00edtott, f\u0151leg k\u00fclf\u00f6ldi \u00e9rt\u00e9kes\u00edt\u00e9ssel. Nyeres\u00e9ge tavaly meghaladta az 1 milli\u00e1rd forintot, el\u0151tte pedig az 1,8 milli\u00e1rd forintot. A Videoton Aut\u00f3elektronika 3 orsz\u00e1gban 11 telephelyet m\u0171k\u00f6dtet, \u00e9s 6 ezer munkav\u00e1llal\u00f3t foglalkoztat belf\u00f6ld\u00f6n. Gulya G\u00e9za k\u00f6z\u00f6lte, hogy a v\u00e1llalat az id\u00e9n 57 milli\u00e1rd forintos \u00e1tbev\u00e9tellel sz\u00e1mol.\n\u00a0\u00a0\u00a0\u00a0A Waberer's International Nyrt. vez\u00e9rigazgat\u00f3ja egyet\u00e9rtett Szijj\u00e1rt\u00f3 P\u00e9terrel abban, hogy a v\u00e1ls\u00e1g idej\u00e9n \u00faj piacok ut\u00e1n kell n\u00e9zni. Erd\u00e9lyi Barna k\u00f6z\u00f6lte, hogy a beruh\u00e1z\u00e1s r\u00e9szek\u00e9nt az eg\u00e9szs\u00e9g\u00fcgyi logisztik\u00e1t fejlesztik. Ennek kapacit\u00e1sa csaknem harmad\u00e1val b\u0151v\u00fcl, hozz\u00e1j\u00e1rulva a magyar eg\u00e9szs\u00e9g\u00fcgyi ell\u00e1t\u00f3rendszer fejl\u0151d\u00e9s\u00e9hez. Ezt k\u00f6vet\u0151en a k\u00f6zponti logisztik\u00e1t korszer\u0171s\u00edtik, hogy kiszolg\u00e1lhass\u00e1k a Magyarorsz\u00e1gra \u00e9rkez\u0151 nemzetk\u00f6zi v\u00e1llalatokat. Csepel orsz\u00e1ggy\u0171l\u00e9si k\u00e9pvisel\u0151je a rendezv\u00e9nyen b\u00e1tor v\u00e1llal\u00e1snak nevezte a Waberer's fejleszt\u00e9seit. N\u00e9meth Szil\u00e1rd, a Fidesz-aleln\u00f6ke megk\u00f6sz\u00f6nte, hogy a fuvaroz\u00f3 v\u00e1llalat a logisztikai fejleszt\u00e9ssel megtart csaknem 1100 munkahelyet, \u00e9s tov\u00e1bbi 230-at l\u00e9trehoz.\n\u00a0\u00a0\u00a0\u00a0A Waberer's a Budapesti \u00c9rt\u00e9kt\u0151zsde (B\u00c9T) pr\u00e9mium kateg\u00f3ri\u00e1s kibocs\u00e1t\u00f3ja. Legut\u00f3bbi gyorsjelent\u00e9se szerint \u00e1rbev\u00e9tele a harmadik negyed\u00e9vben csaknem 20 sz\u00e1zal\u00e9kos es\u00e9ssel 137 milli\u00f3 eur\u00f3ra cs\u00f6kkent, nett\u00f3 vesztes\u00e9ge ugyanakkor 1,1 milli\u00f3 eur\u00f3ra m\u00e9rs\u00e9kl\u0151d\u00f6tt, ami csaknem 80 sz\u00e1zal\u00e9kos javul\u00e1s. Erd\u00e9lyi Barna a besz\u00e1mol\u00f3 k\u00f6zz\u00e9t\u00e9telekor azt mondta, hogy a v\u00e1llalat a neh\u00e9zs\u00e9gek ellen\u00e9re az id\u00e9n hossz\u00fa t\u00e1vra stabiliz\u00e1lta a m\u0171k\u00f6d\u00e9s\u00e9t.\n\nMTI 2020. december 17.\n\n"}]