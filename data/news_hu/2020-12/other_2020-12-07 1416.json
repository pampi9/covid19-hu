[{"date": "2020-12-07 14:16", "url": "https://koronavirus.gov.hu/cikkek/orszagos-tisztifoorvos-minden-elerheto-vakcina-gyartojaval-targyalunk", "h1": "Orsz\u00e1gos tisztif\u0151orvos: minden el\u00e9rhet\u0151 vakcina gy\u00e1rt\u00f3j\u00e1val t\u00e1rgyalunk", "body": "\nMinden el\u00e9rhet\u0151 vakcina gy\u00e1rt\u00f3j\u00e1val t\u00e1rgyalunk, nagy a val\u00f3sz\u00edn\u0171s\u00e9ge, hogy egyszerre t\u00f6bbf\u00e9le olt\u00f3anyag is lesz Magyarorsz\u00e1gon a j\u00f6v\u0151 \u00e9v els\u0151 negyed\u00e9v\u00e9ben - mondta az orsz\u00e1gos tisztif\u0151orvos a j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n h\u00e9tf\u0151n.\n\n\nRem\u00e9lhet\u0151leg nem kell t\u00fal sokat v\u00e1rni a koronav\u00edrus elleni vakcin\u00e1ra, \u00e9s az a k\u00f6zelj\u00f6v\u0151ben a magyar embereknek is el\u00e9rhet\u0151v\u00e9 v\u00e1lik - fogalmazott M\u00fcller Cec\u00edlia.\n\u00a0\u00a0\u00a0\u00a0Szavai szerint az olt\u00f3anyag \"\u00f3ri\u00e1si \u00faj eszk\u00f6z lesz a j\u00e1rv\u00e1ny kezel\u00e9s\u00e9ben\", a magyar korm\u00e1ny minden lehet\u0151s\u00e9get megragad, hogy t\u00e1j\u00e9koz\u00f3djon a vil\u00e1gon fejlesztett vakcin\u00e1kr\u00f3l, \u00e9s megteremtse a hozz\u00e1jut\u00e1s lehet\u0151s\u00e9g\u00e9t az \u00fagynevezett befut\u00f3, azaz a harmadik klinikai f\u00e1zis pr\u00f3b\u00e1ja alatt \u00e1ll\u00f3 k\u00e9sz\u00edtm\u00e9nyekhez, amelyekb\u0151l ma nagyon sok van a piacon.\n\u00a0\u00a0\u00a0\u00a0A tisztif\u0151orvos megjegyezte: a magyar hat\u00f3s\u00e1gok m\u00e1r tanulm\u00e1nyozz\u00e1k az orosz vakcina dokument\u00e1ci\u00f3j\u00e1t \u00e9s val\u00f3sz\u00edn\u0171leg a h\u00e9ten az egyik k\u00ednai olt\u00f3anyag - amely \"egy eg\u00e9szen m\u00e1s t\u00edpus\u00fa vakcina\" - dokument\u00e1ci\u00f3ja is meg\u00e9rkezik.\n\u00a0\u00a0\u00a0\u00a0M\u00fcller Cec\u00edlia elmondta, a vakcinainfo.gov.hu internetes oldal hamarosan indul, ezen lehet jelentkezni, ha valaki beoltatn\u00e1 mag\u00e1t. Az oldalon egy\u00e9b inform\u00e1ci\u00f3 is olvashat\u00f3 majd a v\u00e9d\u0151olt\u00e1sokr\u00f3l.\n\u00a0\u00a0\u00a0\u00a0Megism\u00e9telte: a 60 \u00e9ven fel\u00fclieket lev\u00e9lben kereste meg az olt\u00e1ssal kapcsolatban, amely mell\u00e9 egy regisztr\u00e1ci\u00f3s lapot \u00e9s egy v\u00e1laszbor\u00edt\u00e9kot csatoltak, \u00edgy az ig\u00e9nyl\u00e9st t\u00e9r\u00edt\u00e9smentesen lehet visszak\u00fcldeni.\n\u00a0\u00a0\u00a0\u00a0A j\u00e1rv\u00e1ny\u00fcgyi adatokat ismertetve a szakember elmondta, az elm\u00falt h\u00e9ten elv\u00e9gzett, c\u00e9lzott tesztel\u00e9sek sz\u00e1m\u00e1t is felt\u00f6ltik az adatb\u00e1zisba, \u00edgy az \u00f6sszes elv\u00e9gzett teszt m\u00e1r 2 149 291 lesz. A tesztel\u00e9sek a k\u00f6zigazgat\u00e1sban dolgoz\u00f3kkal folytat\u00f3dnak - mondta -, hozz\u00e1t\u00e9ve, az elj\u00e1r\u00e1srend nem v\u00e1ltozik: akinek pozit\u00edv a tesztje, azt el kell k\u00fcl\u00f6n\u00edteni, s jelentkeznie kell a h\u00e1ziorvosn\u00e1l.\n\u00a0\u00a0\u00a0\u00a0M\u00fcller Cec\u00edlia elmondta, vas\u00e1rnapra az azonos\u00edtott fert\u0151z\u00f6ttek sz\u00e1ma meghaladta a negyedmilli\u00f3t, sz\u00e1muk 254 148; \u00faj fert\u0151z\u00f6tt 3870 volt, 116-an meghaltak. A legfiatalabb h\u00fasz\u00e9ves volt, a legid\u0151sebb 98, \u00e9s mindannyian valamilyen kr\u00f3nikus betegs\u00e9gben szenvedtek - mondta.\n\u00a0\u00a0\u00a0\u00a0Az orsz\u00e1gos tisztif\u0151orvos \u00fagy fogalmazott: a k\u00f3rh\u00e1zak terhelts\u00e9ge egyel\u0151re nem cs\u00f6kken, 7932 embert \u00e1polnak k\u00f3rh\u00e1zban, 674-en szorulnak l\u00e9legeztet\u00e9sre. Ez - mint mondta - jelent\u0151sen megterheli az ell\u00e1t\u00f3rendszert, a c\u00e9l tov\u00e1bbra is az, hogy cs\u00f6kkents\u00fck ezt a terhel\u00e9st. Aki teh\u00e1t t\u00fcnetet \u00e9szlel mag\u00e1n, maradjon otthon, hogy ne adhassa tov\u00e1bb a fert\u0151z\u00e9st.\n\u00a0\u00a0\u00a0\u00a0Lesz\u00f6gezte: Magyarorsz\u00e1gon minden t\u00e1rgyi \u00e9s kezel\u00e9si felt\u00e9tel adott a koronav\u00edrusos betegek ell\u00e1t\u00e1s\u00e1hoz, de \"az eg\u00e9szs\u00e9g\u00fcgyi szem\u00e9lyzet f\u00e1radt, sok a munk\u00e1ja\". Ez\u00e9rt minden er\u0151vel arra kell t\u00f6rekedni, hogy megv\u00e9dj\u00fck \u00e9s karbantartsuk eg\u00e9szs\u00e9g\u00fcnket - f\u0171zte hozz\u00e1.\n\u00a0\u00a0\u00a0\u00a0K\u00f6z\u00f6lte: az operat\u00edv t\u00f6rzs h\u00e9tf\u0151n reggel is \u00f6ssze\u00fclt, \u00e9s a szakemberek javaslatainak figyelembev\u00e9tel\u00e9vel megtette javaslat\u00e1t a kar\u00e1csonyi \u00fcnnepekre vonatkoz\u00f3 j\u00e1rv\u00e1ny\u00fcgyi int\u00e9zked\u00e9sekre. A d\u00f6nt\u00e9sr\u0151l Orb\u00e1n Viktor minisztereln\u00f6k t\u00e1j\u00e9koztat a nap folyam\u00e1n - mondta.\n\n\nMTI 2020. december 7.\n\n"}]