[{"date": "2020-12-09 10:29", "url": "https://koronavirus.gov.hu/cikkek/novak-veszelyhelyzeti-rendeletekkel-segiti-kormany-hogy-senki-ne-essen-el", "h1": "Nov\u00e1k: vesz\u00e9lyhelyzeti rendeletekkel seg\u00edti a korm\u00e1ny, hogy senki ne essen el a csal\u00e1dt\u00e1mogat\u00e1sokt\u00f3l", "body": "\nVesz\u00e9lyhelyzeti rendeletekkel seg\u00edti a korm\u00e1ny, hogy senki ne essen el a csal\u00e1dt\u00e1mogat\u00e1sok lehet\u0151s\u00e9g\u00e9t\u0151l a koronav\u00edrus-j\u00e1rv\u00e1ny miatt - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter szerd\u00e1n a Facebook-oldal\u00e1n.\n\n\nNov\u00e1k Katalin a k\u00f6zz\u00e9tett vide\u00f3ban elmondta: meghosszabb\u00edtj\u00e1k a lej\u00e1r\u00f3 hat\u00e1rid\u0151ket \u00e9s kitolj\u00e1k az \u00e9letkori hat\u00e1rokat a vesz\u00e9lyhelyzet lej\u00e1rt\u00e1t k\u00f6vet\u0151 30. napig. Ez a gyakorlatban azt jelenti, hogy azokn\u00e1l a t\u00e1mogat\u00e1sokn\u00e1l, amelyekn\u00e9l fix hat\u00e1rid\u0151 van az ig\u00e9nyl\u00e9sre, m\u00e1rcius 10-ig van lehet\u0151s\u00e9g az ig\u00e9nyl\u00e9sek, k\u00e9relmek, igazol\u00e1sok beny\u00fajt\u00e1s\u00e1ra. Ha pedig valaki 2020. j\u00falius 18. \u00e9s 2021. m\u00e1rcius 10. k\u00f6z\u00f6tt, vagy az els\u0151 vesz\u00e9lyhelyzet alatt t\u00f6lt\u00f6tte be a csal\u00e1di otthonteremt\u00e9si kedvezm\u00e9nyn\u00e9l (csok) az el\u0151re v\u00e1llalt gyermekek eset\u00e9n a feles\u00e9gnek el\u0151\u00edrt 40. vagy a babav\u00e1r\u00f3 t\u00e1mogat\u00e1sn\u00e1l el\u0151\u00edrt 41. \u00e9let\u00e9vet, jogosult marad a t\u00e1mogat\u00e1sra a vesz\u00e9lyhelyzet lej\u00e1rt\u00e1t k\u00f6vet\u0151 30. napig - jelezte.\n\n\u00a0Hozz\u00e1tette: meghosszabbodik a k\u00fcl\u00f6nb\u00f6z\u0151 okiratok, p\u00e9ld\u00e1ul a t\u00e1rsadalombiztos\u00edt\u00e1sijogviszony-igazol\u00e1s 30 napos felhaszn\u00e1lhat\u00f3s\u00e1ga is.\n\u00a0\u00a0\u00a0\u00a0A miniszter tudatta azt is, hogy aki a vesz\u00e9lyhelyzet ideje alatt elvesz\u00edti a munk\u00e1j\u00e1t, nem esik el a csal\u00e1dt\u00e1mogat\u00e1sok ig\u00e9nybev\u00e9tel\u00e9nek lehet\u0151s\u00e9g\u00e9t\u0151l, mert a vesz\u00e9lyhelyzet id\u0151szak\u00e1t is belesz\u00e1m\u00edtj\u00e1k a folyamatos tb-jogviszonyba. Tov\u00e1bb\u00e1 akkor is folyamatosnak tekintik a tb-jogviszonyt, ha a vesz\u00e9lyhelyzet lej\u00e1rt\u00e1t k\u00f6vet\u0151 h\u00e1rom h\u00f3napon bel\u00fcl ism\u00e9t elhelyezkedik az, aki kor\u00e1bban elvesz\u00edtette az \u00e1ll\u00e1s\u00e1t - f\u0171zte hozz\u00e1.\n\u00a0\u00a0\u00a0\u00a0A t\u00e1j\u00e9koztat\u00e1s szerint a vesz\u00e9lyhelyzet alatt a babav\u00e1r\u00f3 t\u00e1mogat\u00e1s eset\u00e9n a v\u00e1rand\u00f3sok meghatalmazhatj\u00e1k p\u00e1rjukat, hogy egyed\u00fcl int\u00e9zhess\u00e9k az ig\u00e9nyl\u00e9st, \u00edgy a kismam\u00e1knak nem kell bemenni\u00fck a bankfi\u00f3kba.\n\u00a0\u00a0\u00a0\u00a0A hitelmorat\u00f3rium a m\u00e1rcius 18. el\u0151tt felvett babav\u00e1r\u00f3 t\u00e1mogat\u00e1sra \u00e9s csokhoz felvett k\u00f6lcs\u00f6n visszafizet\u00e9s\u00e9re is vonatkozik. A hitelmorat\u00f3rium ideje alatt a kezess\u00e9gv\u00e1llal\u00e1si d\u00edjat sem kell megfizetni, a csokhoz ny\u00fajtott \u00e1llami kamatt\u00e1mogat\u00e1s maximum 25 \u00e9ves id\u0151szaka pedig meghosszabb\u00edthat\u00f3 a morat\u00f3rium idej\u00e9vel - k\u00f6z\u00f6lte a miniszter.\n\u00a0\u00a0\u00a0\u00a0Nov\u00e1k Katalin azt mondta: a Magyar K\u00f6zl\u00f6nyben szerd\u00e1n megjelent int\u00e9zked\u00e9sek a csal\u00e1dok terheit igyekeznek cs\u00f6kkenteni adminisztrat\u00edv \u00e9s anyagi \u00e9rtelemben is.\nMagyar K\u00f6zl\u00f6ny 2020. \u00e9vi 272. sz\u00e1ma:\u00a0\n\n\n\n\n\n\n\n\n\nMTI 2020. december 9.\n\n"}]