[{"date": "2020-12-03 15:51", "url": "https://koronavirus.gov.hu/cikkek/az-operativ-torzs-beszamoloja-honvedelmi-es-rendeszeti-bizottsag-elott", "h1": "Az Operat\u00edv T\u00f6rzs besz\u00e1mol\u00f3ja a Honv\u00e9delmi \u00e9s Rend\u00e9szeti Bizotts\u00e1g el\u0151tt", "body": "\nA koronav\u00edrus-vil\u00e1gj\u00e1rv\u00e1ny m\u00e1sodik hull\u00e1ma minden mutat\u00f3 szempontj\u00e1b\u00f3l sokkal er\u0151teljesebb - emelte ki az orsz\u00e1gos tisztif\u0151orvos az Orsz\u00e1ggy\u0171l\u00e9s honv\u00e9delmi \u00e9s rend\u00e9szeti bizotts\u00e1g\u00e1nak cs\u00fct\u00f6rt\u00f6ki \u00fcl\u00e9s\u00e9n.\n\nM\u00fcller Cec\u00edlia - a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs bizotts\u00e1g el\u0151tti besz\u00e1mol\u00f3ja sor\u00e1n - elmondta: r\u00e9gen szembes\u00fclt a vil\u00e1g ilyen hatalmas pand\u00e9mi\u00e1val. A 2019 v\u00e9g\u00e9n indult j\u00e1rv\u00e1ny rendk\u00edv\u00fcli kih\u00edv\u00e1st jelent a vil\u00e1gban. Cs\u00fct\u00f6rt\u00f6kig vil\u00e1gszerte csaknem 64 milli\u00f3 fert\u0151z\u00f6ttet regisztr\u00e1ltak. Jelenleg 41 milli\u00f3 gy\u00f3gyultat \u00e9s 1,5 milli\u00f3 elhunytat tartanak sz\u00e1mon. Az abszol\u00fat sz\u00e1mokat tekintve a legt\u00f6bb fert\u0151z\u00f6tt \u00e9s \u00e1ldozat az Egyes\u00fclt \u00c1llamokban van, amelyet szorosan k\u00f6vet Braz\u00edlia.\n\u00a0\u00a0\u00a0\u00a0Magyarorsz\u00e1gon m\u00e1rcius 4-t\u0151l (az els\u0151 esetek regisztr\u00e1l\u00e1s\u00e1t\u00f3l) november 22-ig 3891-en hunytak el a koronav\u00edrussal \u00f6sszef\u00fcgg\u00e9sben. A j\u00e1rv\u00e1ny els\u0151 hull\u00e1m\u00e1ban 605 igazolt fert\u0151z\u00f6tt hunyt el, az \u00f6sszes elhunyt 15,5 sz\u00e1zal\u00e9ka, 84,5 sz\u00e1zal\u00e9kuk a m\u00e1sodik hull\u00e1m \u00e1ldozata.\n\u00a0\u00a0\u00a0\u00a0Azon elhunytak ar\u00e1nya, akikn\u00e9l m\u00e1s alapbetegs\u00e9get, t\u00e1rsbetegs\u00e9get nem t\u00e1rtak fel, jelenleg 4-7 sz\u00e1zal\u00e9k - mondta M\u00fcller Cec\u00edlia.\n\u00a0\u00a0\u00a0\u00a0A korcsoportos eloszl\u00e1st kifejtve elmondta: az els\u0151 hull\u00e1mban ink\u00e1bb az id\u0151s koroszt\u00e1ly volt \u00e9rintett. A fert\u0151z\u00f6ttek 14 sz\u00e1zal\u00e9ka 80 \u00e9v feletti volt, 9,8 sz\u00e1zal\u00e9kuk a 70-79 \u00e9ves koroszt\u00e1lyba tartozott. Azt is megfigyelt\u00e9k, hogy a f\u00e9rfiak k\u00f6z\u00f6tt magasabb volt a fert\u0151z\u00f6ttek sz\u00e1ma.\n\u00a0\u00a0\u00a0\u00a0A m\u00e1sodik hull\u00e1m elej\u00e9n a 20-29 \u00e9ves, majd a 10-19 \u00e9ves koroszt\u00e1ly volt legink\u00e1bb \u00e9rintett, k\u00e9s\u0151bb az egyre magasabb \u00e9letkor\u00fa koroszt\u00e1ly is bevon\u00f3dott. Jelenleg a fert\u0151z\u00f6ttek \u00e1tlag\u00e9letkora 40 \u00e9v, az elhunytak\u00e9 76 \u00e9v - fejtette ki.\n\u00a0\u00a0\u00a0\u00a0Most m\u00e1r nincs olyan telep\u00fcl\u00e9s, amely ne lenne \u00e9rintett a j\u00e1rv\u00e1nyban. A fert\u0151z\u00e9sben legink\u00e1bb \u00e9rintett megye Gy\u0151r-Moson-Sopron, Vas \u00e9s Veszpr\u00e9m megye, m\u00edg a legkev\u00e9sb\u00e9 Tolna, Somogy \u00e9s Baranya \u00e9rintett. Ezen megy\u00e9k j\u00e1rv\u00e1ny\u00fcgyi sz\u00e1mai m\u00e1sf\u00e9l-k\u00e9tszeresen t\u00e9rnek el az orsz\u00e1gos \u00e1tlagt\u00f3l.\n\u00a0\u00a0\u00a0\u00a0Elmondta: elindult a c\u00e9lzott csoportos tesztel\u00e9s, a PCR-vizsg\u00e1latok sz\u00e1ma \u00e9s lehet\u0151s\u00e9ge pedig kib\u0151v\u00fclt. T\u00f6bb laborban v\u00e9gzik a vizsg\u00e1latokat, ment\u0151dolgoz\u00f3k, eg\u00e9szs\u00e9g\u00fcgy szolg\u00e1ltat\u00f3k, a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) sz\u0171r\u0151buszai, az Orsz\u00e1gos V\u00e9rell\u00e1t\u00f3 Szolg\u00e1lat dolgoz\u00f3i is r\u00e9szt vesznek a tesztel\u00e9sben.\nHamarosan\u00a0lehet jelentkezni a koronav\u00edrus elleni v\u00e9d\u0151olt\u00e1sra\n\n\u00a0\u00a0\u00a0\u00a0Az orsz\u00e1gos tisztif\u0151orvos sz\u00f3lt a j\u00e1rv\u00e1ny\u00fcgyi int\u00e9zked\u00e9sekr\u0151l, az eg\u00e9szs\u00e9g\u00fcgy szolg\u00e1ltat\u00f3kat seg\u00edt\u0151 elj\u00e1r\u00e1srendr\u0151l, a nemzeti olt\u00f3anyaggy\u00e1r l\u00e9trehoz\u00e1s\u00e1r\u00f3l is. M\u00fcller Cec\u00edlia azt mondta: a magyar vakcinafejleszt\u00e9s j\u00f3l halad.\n\u00a0\u00a0\u00a0\u00a0Elmondta: megjelent az olt\u00e1si ig\u00e9ny felm\u00e9r\u00e9s\u00e9r\u0151l sz\u00f3l\u00f3 jogszab\u00e1ly. B\u00edzik benne, hogy Magyarorsz\u00e1g k\u00f6telez\u0151 v\u00e9d\u0151olt\u00e1si rendszere elegend\u0151 bizalmat kelt a lakoss\u00e1gban, \u00edgy \u00e9lni fognak az olt\u00e1s lehet\u0151s\u00e9g\u00e9vel, hogy megf\u00e9kezhess\u00e9k a pand\u00e9mi\u00e1t.\n\u00a0\u00a0\u00a0\u00a0A bizotts\u00e1gi \u00fcl\u00e9s elej\u00e9n K\u00f3sa Lajos, a test\u00fclet fideszes eln\u00f6ke elmondta, id\u0151keretes \u00fcl\u00e9st tartanak, \u00edgy a besz\u00e1mol\u00f3k ut\u00e1n a k\u00e9rd\u00e9sekre \u00e9s v\u00e9lem\u00e9nyekre 5-5 perc \u00e1llt rendelkez\u00e9sre.\n\u00a0\u00a0\u00a0\u00a0A felsz\u00f3lal\u00f3 korm\u00e1nyp\u00e1rti \u00e9s ellenz\u00e9ki k\u00e9pvisel\u0151k valamennyien k\u00f6sz\u00f6net\u00fcket fejezt\u00e9k ki a v\u00e9dekez\u00e9sben r\u00e9szt vev\u0151knek, t\u00f6bben is kiemelt\u00e9k a k\u00f3rh\u00e1zakban dolgoz\u00f3 orvosok \u00e9s \u00e1pol\u00f3k munk\u00e1j\u00e1t.\n\u00a0\u00a0\u00a0\u00a0K\u00f3sa Lajos egyebek mellett a vakcinalehet\u0151s\u00e9gekr\u0151l k\u00e9rdezett. M\u00fcller Cec\u00edlia elmondta, t\u00f6bbf\u00e9le vakcina \u00e9rkezhet egy id\u0151ben Magyarorsz\u00e1gra. Valamennyi t\u00edpus\u00fat 2-szer kell beadni, 3-4 h\u00e9t m\u00falva ugyanazzal a vakcin\u00e1val meg kell ism\u00e9telni az olt\u00e1st.\n\u00a0\u00a0\u00a0\u00a0Luk\u00e1cs L\u00e1szl\u00f3 Gy\u00f6rgy, a test\u00fclet jobbikos aleln\u00f6ke megk\u00e9rdezte: Magyarorsz\u00e1gon mely miniszt\u00e9rium foglalkozik az olt\u00e1si menetrenddel. M\u00fcller Cec\u00edlia elmondta: a menetrendet az Emberi Er\u0151forr\u00e1sok Miniszt\u00e9riuma koordin\u00e1lja, az NNK k\u00f6zrem\u0171k\u00f6d\u00e9s\u00e9vel. A kr\u00f3nikus betegekkel \u00e9s a v\u00e9dekez\u00e9sben r\u00e9szt vev\u0151kkel kezdik az olt\u00e1st, majd terjesztik ki a k\u00f6rt a lakoss\u00e1gra. A vakcinainfo.gov.hu oldalon hamarosan lehet jelezni, hogy ki szeretn\u00e9 beoltatni mag\u00e1t. A nyugd\u00edjasok sz\u00e1m\u00e1ra hagyom\u00e1nyos m\u00f3don tervezik ezt a felm\u00e9r\u00e9st.\n\u00a0\u00a0\u00a0\u00a0Vadai \u00c1gnes (DK) aleln\u00f6k er\u0151sen b\u00edr\u00e1lta a koronavirus.gov.hu oldalt. Azt k\u00e9rdezte, lesz-e id\u0151soros adatokat ismertet\u0151 oldal, ahol a k\u00f3rh\u00e1zi \u00e1gyak foglalts\u00e1ga, a tesztek sz\u00e1m\u00e1nak alakul\u00e1sa is k\u00f6vethet\u0151.\nK\u00e9rdezett tov\u00e1bb\u00e1 arr\u00f3l, hogy tavaszhoz hasonl\u00f3an mi\u00e9rt nem kapnak most is t\u00e1j\u00e9koztat\u00e1st az \u00f6nkorm\u00e1nyzatok a karant\u00e9nban l\u00e9v\u0151kr\u0151l.\n\u00a0\u00a0\u00a0\u00a0M\u00fcller Cec\u00edlia kiemelte: az elv\u00e9gzett tesztek sz\u00e1m\u00e1t folyamatosan k\u00f6zz\u00e9teszik a koronavirus.gov.hu oldalon. Az adatszolg\u00e1ltat\u00e1ssal kapcsolatban elmondta: ez egy rendk\u00edv\u00fcl bonyolult folyamat, nemcsak sz\u00e1mokat kell \u00f6sszeadni, hanem valamennyi adatszolg\u00e1ltat\u00f3 rendszerb\u0151l kell egy valid\u00e1lt adatsort \u00f6ssze\u00e1ll\u00edtani.\n\u00a0\u00a0\u00a0\u00a0Elmondta: sok kifog\u00e1s \u00e9rkezett amiatt, hogy a pozit\u00edv esetekr\u0151l \u00e9rtes\u00edtett\u00e9k az \u00f6nkorm\u00e1nyzatokat. K\u00fcl\u00f6n\u00f6sen kis telep\u00fcl\u00e9seken beazonos\u00edthat\u00f3 a fert\u0151z\u00f6tt ember, akit \u00edgy szegreg\u00e1ci\u00f3 \u00e9rhet. Ugyanakkor felh\u00edvta a figyelmet, hogy \u00edgy is b\u00e1rki k\u00e9rheti az \u00f6nkorm\u00e1nyzat seg\u00edts\u00e9g\u00e9t.\n\u00a0\u00a0\u00a0\u00a0Harangoz\u00f3 Tam\u00e1s MSZP-s bizotts\u00e1gi tag t\u00f6bbek k\u00f6z\u00f6tt arr\u00f3l k\u00e9rdezett, hogy a szoci\u00e1lis \u00e1gazat tesztel\u00e9s\u00e9t mi\u00e9rt nem siker\u00fclt megval\u00f3s\u00edtani. \u0150 \u00e9s Simon Mikl\u00f3s fideszes aleln\u00f6k is k\u00e9rdezett arr\u00f3l, hogy az idei influenzaszezonra biztos\u00edtott-e az olt\u00f3anyagell\u00e1t\u00e1s. Az MSZP-s k\u00e9pvisel\u0151 felvetette azt is, hol van az a 4 komponens\u0171 olt\u00f3anyag, amit a korm\u00e1ny felv\u00e1s\u00e1rolt, \u00e9s mi\u00e9rt volt erre sz\u00fcks\u00e9g. \u00a0\u00a0\u00a0\u00a0M\u00fcller Cec\u00edlia c\u00e1folta, hogy a szoci\u00e1lis \u00e1gazatban ne val\u00f3sulna meg a tesztel\u00e9s. Az influenza elleni v\u00e9dekez\u00e9ssel kapcsolatban elmondta: a legut\u00f3bbi heti jelent\u00e9s szerint jelenleg is minden megy\u00e9ben rendelkez\u00e9sre \u00e1ll m\u00e9g olt\u00f3anyag. Arra k\u00e9rte a h\u00e1ziorvosokat, ha ig\u00e9nyeln\u00e9nek m\u00e9g vakcin\u00e1t, jelezz\u00e9k a j\u00e1r\u00e1si n\u00e9peg\u00e9szs\u00e9g\u00fcgyi oszt\u00e1ly fel\u00e9. Kiemelte: a korm\u00e1ny nem foglalt le semmit, az\u00e9rt vette meg a 4 komponens\u0171 olt\u00f3anyagot, hogy az is mindenki sz\u00e1m\u00e1ra el\u00e9rhet\u0151 legyen t\u00e9r\u00edt\u00e9smentesen.\nOrsz\u00e1gos k\u00f3rh\u00e1zf\u0151parancsnok: nincs olyan kapacit\u00e1shi\u00e1ny, amely h\u00e1tr\u00e1ltatn\u00e1 a v\u00e9dekez\u00e9st\n\nNincs olyan kapacit\u00e1s-, technikai vagy v\u00e9d\u0151eszk\u00f6zhi\u00e1ny az eg\u00e9szs\u00e9g\u00fcgyi int\u00e9zm\u00e9nyekben, ami h\u00e1tr\u00e1ltatn\u00e1 a v\u00e9dekez\u00e9st - mondta az orsz\u00e1gos k\u00f3rh\u00e1zf\u0151parancsnok az Orsz\u00e1ggy\u0171l\u00e9s honv\u00e9delmi \u00e9s rend\u00e9szeti bizotts\u00e1g\u00e1nak cs\u00fct\u00f6rt\u00f6ki \u00fcl\u00e9s\u00e9n.\u00a0\n\u00a0\u00a0Halmosi Zsolt ismertette: amikor a j\u00e1rv\u00e1ny tavaszi, els\u0151 hull\u00e1ma ut\u00e1n a korm\u00e1ny megsz\u00fcntette a vesz\u00e9lyhelyzetet, a k\u00f3rh\u00e1zf\u0151parancsnoki rendszert tov\u00e1bbra is fenntartott\u00e1k, \u00e1m azt az ig\u00e9nyekhez igaz\u00edtott\u00e1k. Tavasszal m\u00e9g 109 k\u00f3rh\u00e1zparancsnokot rendeltek ki 108 int\u00e9zm\u00e9nybe, jelenleg 93 eg\u00e9szs\u00e9g\u00fcgyi int\u00e9zm\u00e9nyben 94 k\u00f3rh\u00e1zf\u0151parancsnok v\u00e9gzi munk\u00e1j\u00e1t. K\u00f6z\u00fcl\u00fck 48-at a rend\u0151rs\u00e9g, 17-et a katasztr\u00f3fav\u00e9delem, 29-et pedig a honv\u00e9ds\u00e9g \u00e1llom\u00e1ny\u00e1b\u00f3l rendeltek ki a feladatra.\n\u00a0\u00a0\u00a0\u00a0Az eg\u00e9szs\u00e9g\u00fcgyi int\u00e9zm\u00e9nyek mellett 19 szoci\u00e1lis int\u00e9zm\u00e9nyben van int\u00e9zm\u00e9nyparancsnok, az ezekben elhelyezettek sz\u00e1ma 200 vagy ann\u00e1l t\u00f6bb. Ezen int\u00e9zm\u00e9nyparancsnokok k\u00f6z\u00fcl 14-et a rend\u0151rs\u00e9g, egyet a katasztr\u00f3fav\u00e9delem, n\u00e9gyet pedig a honv\u00e9ds\u00e9g \u00e1llom\u00e1ny\u00e1b\u00f3l rendeltek ki.\n\u00a0\u00a0\u00a0\u00a0K\u00fcl\u00f6n sz\u00f3lt arr\u00f3l is, hogy a k\u00f3rh\u00e1zparancsnokok kock\u00e1zatnak kitettek, ami\u00f3ta a rendszert l\u00e9trehozt\u00e1k, k\u00f6z\u00fcl\u00fck h\u00e1rmat \u00e9rt s\u00falyos eg\u00e9szs\u00e9groml\u00e1s - p\u00e9ld\u00e1ul infarktust kaptak -, \u00e9s jelenleg 11 k\u00f3rh\u00e1zparancsnok k\u00fczd koronav\u00edrus-fert\u0151z\u00e9ssel. A v\u00e1lt\u00e1sukr\u00f3l int\u00e9zkedtek.\n\u00a0\u00a0\u00a0\u00a0A k\u00f3rh\u00e1zparancsnokok feladata nem v\u00e1ltozott - mondta Halmosi Zsolt -, hozz\u00e1t\u00e9ve: mindenekel\u0151tt az eg\u00e9szs\u00e9g\u00fcgyi v\u00e9dekez\u00e9shez sz\u00fcks\u00e9ges k\u00e9szletek v\u00e9delme a feladatuk, ha nem \u00e1ll rendelkez\u00e9sre az operat\u00edv t\u00f6rzs \u00e1ltal el\u0151\u00edrt mennyis\u00e9g, jelezni\u00fck kell. Feladatuk az is, hogy betartass\u00e1k a j\u00e1rv\u00e1ny\u00fcgyi szab\u00e1lyokat az int\u00e9zm\u00e9nyekben. Ezzel kapcsolatban elmondta: 29 946 ellen\u0151rz\u00e9st folytattak le \u00e9s 1149 esetben t\u00e1rtak fel hi\u00e1nyoss\u00e1gokat, valamint int\u00e9zkedtek emiatt.\n\u00a0\u00a0\u00a0\u00a0Nemcsak a megl\u00e9v\u0151 kapacit\u00e1sokat, hanem a kapacit\u00e1sb\u0151v\u00edt\u00e9seket is figyelemmel k\u00eds\u00e9rik a k\u00f3rh\u00e1zparancsnokok, p\u00e9ldak\u00e9nt az \u00e1gysz\u00e1mok n\u00f6vel\u00e9s\u00e9t eml\u00edtette Halmosi Zsolt.\n\u00c9jjel-nappal dolgozik az Operat\u00edv t\u00f6rzs \u00fcgyeleti k\u00f6zpontja\n\n\u00a0\u00a0\u00a0\u00a0Lakatos Tibor, az operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151je elmondta: feladatuk az operat\u00edv t\u00f6rzs \u00e1ltal meghozott d\u00f6nt\u00e9sek, feladatok koordin\u00e1l\u00e1sa. Szeptembert\u0151l 496, a j\u00e1rv\u00e1nnyal \u00f6sszef\u00fcgg\u0151 feladatot szabott ki az operat\u00edv t\u00f6rzs, ezek k\u00f6z\u00fcl 277-et m\u00e1r v\u00e9grehajtottak. Hozz\u00e1tette: ezek a feladatok nemcsak az eg\u00e9szs\u00e9g\u00fcgyet \u00e9rintik, hanem a v\u00e9dekez\u00e9s teljes spektrum\u00e1t, \u00edgy az \u00fcgyeleti k\u00f6zpont munk\u00e1j\u00e1ban a Nemzeti N\u00e9peg\u00e9szs\u00e9g\u00fcgyi K\u00f6zpont, valamint az Emberi Er\u0151forr\u00e1sok Miniszt\u00e9riuma mellett a K\u00fclgazdas\u00e1gi \u00e9s K\u00fcl\u00fcgyminiszt\u00e9rium, az Innov\u00e1ci\u00f3s \u00e9s Technol\u00f3giai Miniszt\u00e9rium, a Honv\u00e9delmi Miniszt\u00e9rium \u00e9s a Bel\u00fcgyminiszt\u00e9rium \u00e1llom\u00e1ny\u00e1b\u00f3l 15-en dolgoznak folyamatosan a nap 24 \u00f3r\u00e1j\u00e1ban.\n\u00a0\u00a0\u00a0\u00a0A bizotts\u00e1gi \u00fcl\u00e9sen a k\u00e9pvisel\u0151k \u00f6tperces id\u0151keretben k\u00e9rdezhett\u00e9k a megh\u00edvottakat.\n\u00a0\u00a0\u00a0\u00a0K\u00f3sa Lajos, a bizotts\u00e1g fideszes eln\u00f6ke a t\u00f6bbi k\u00f6zt a rendelkez\u00e9sre \u00e1ll\u00f3 \u00e1gysz\u00e1mr\u00f3l \u00e9rdekl\u0151d\u00f6tt. Halmosi Zsolt azt mondta: jelenleg elegend\u0151 az \u00e1gykapacit\u00e1s. Hozz\u00e1tette: az eg\u00e9szs\u00e9g\u00fcgyi int\u00e9zm\u00e9nyek 12 \u00f3rakor t\u00f6ltik fel adataikat a k\u00f6zponti rendszerbe, ennek alapj\u00e1n szerd\u00e1n d\u00e9lben 29 158 ember fek\u00fcdt k\u00f3rh\u00e1zban Magyarorsz\u00e1gon, k\u00f6z\u00fcl\u00fck 7691 volt igazolt koronav\u00edrusos. A fert\u0151z\u00f6tt betegeknek 20 766 \u00e1gyat tudnak biztos\u00edtani. Tov\u00e1bbi 1764 ember volt koronav\u00edrus gyan\u00faj\u00e1val a k\u00f3rh\u00e1zakban, nekik m\u00e9g nem \u00e9rkezett meg szerda d\u00e9lig a teszteredm\u00e9ny\u00fck. \u0150ket k\u00fcl\u00f6n kell elhelyezni - mondta Halmosi Zsolt -, hiszen nem ker\u00fclhetnek sem a koronav\u00edrusos, sem pedig a nem fert\u0151z\u00f6tt betegek k\u00f6z\u00e9. A k\u00f3rh\u00e1zakban 643 l\u00e9legeztetett koronav\u00edrusos beteg fek\u00fcdt, a l\u00e9legeztet\u0151g\u00e9ppel ell\u00e1tott \u00e1gyak sz\u00e1ma 2564. Szerda d\u00e9lben 4162 olyan, megfogalmaz\u00e1sa szerint \"ki\u00e1ll\u00e1s\" volt a fekv\u0151betegell\u00e1t\u00f3 int\u00e9zm\u00e9nyekben, amellyel oxig\u00e9nter\u00e1pi\u00e1s intenz\u00edv ell\u00e1t\u00e1st tudnak biztos\u00edtani. Halmosi Zsolt szerint a sz\u00e1mokb\u00f3l az l\u00e1that\u00f3, hogy jelenleg az intenz\u00edv kapacit\u00e1sok egyharmad\u00e1t sem haszn\u00e1lja az eg\u00e9szs\u00e9g\u00fcgyi ell\u00e1t\u00f3rendszer.\nK\u00f6sz\u00f6nj\u00fck, hogy a magyar emberek jogk\u00f6vet\u0151k,\u00a0 \u00e9s ezzel seg\u00edtik a v\u00e9dekez\u00e9st\n\n\u00a0\u00a0\u00a0\u00a0A fideszes Bartos M\u00f3nika arr\u00f3l \u00e9rdekl\u0151d\u00f6tt, mennyire tartj\u00e1k be az emberek a v\u00e9delmi int\u00e9zked\u00e9sek miatt hozott szigor\u00edt\u00e1sokat a j\u00e1rv\u00e1ny m\u00e1sodik hull\u00e1m\u00e1ban. Halmosi Zsolt szerint az emberek jelent\u0151s r\u00e9sze betartja a szab\u00e1lyokat, szerd\u00e1n p\u00e9ld\u00e1ul mind\u00f6ssze \u00f6t esetben kellett int\u00e9zkedni\u00fck, mert a t\u00f6megk\u00f6zleked\u00e9sben nem viseltek az utasok maszkot.\n\u00a0\u00a0\u00a0\u00a0Simon Mikl\u00f3s, a bizotts\u00e1g fideszes aleln\u00f6ke k\u00e9rd\u00e9s\u00e9re Halmosi Zsolt elmondta: az elm\u00falt napokban 300-ra n\u0151tt azoknak az illeg\u00e1lis migr\u00e1nsoknak a sz\u00e1ma, akik megpr\u00f3b\u00e1ltak Magyarorsz\u00e1gra bejutni. Hangs\u00falyozta, az illeg\u00e1lis migr\u00e1ci\u00f3nak komoly j\u00e1rv\u00e1ny\u00fcgyi kock\u00e1zata van.\n\u00a0\u00a0\u00a0\u00a0Aleln\u00f6kt\u00e1rsa, Hubay Gy\u00f6rgy (Fidesz) az \u00fczletbez\u00e1r\u00e1sokr\u00f3l k\u00e9rdezett; Halmosi Zsolt 92 bolt ideiglenes bez\u00e1r\u00e1s\u00e1r\u00f3l sz\u00e1molt be.\n\u00a0\u00a0\u00a0\u00a0Harangoz\u00f3 Tam\u00e1s, a bizotts\u00e1g MSZP-s tagja kifog\u00e1solta \u00e9s gy\u00e1vas\u00e1gnak nevezte, hogy politikai vezet\u0151 nem jelent meg a bizotts\u00e1gi \u00fcl\u00e9sen. V\u00e1laszul K\u00f3sa Lajos azt mondta, az operat\u00edv t\u00f6rzs ir\u00e1ny\u00edt\u00f3it h\u00edvt\u00e1k meg, vont\u00e1k el a napi munk\u00e1t\u00f3l.\n\u00a0\u00a0\u00a0\u00a0Az ellenz\u00e9ki politikus egy intenz\u00edv orvos nyilv\u00e1noss\u00e1gra ker\u00fclt level\u00e9b\u0151l id\u00e9zve k\u00e9rdezett arr\u00f3l, hogy a k\u00f3rh\u00e1zi dolgoz\u00f3k sem l\u00e1tj\u00e1k az inform\u00e1ci\u00f3kat, p\u00e9ld\u00e1ul hogy az adott pillanatban h\u00e1ny szabad \u00e1gy \u00e1ll rendelkez\u00e9sre. Halmosi Zsolt szerint az intenz\u00edv orvos az\u00e9rt nem l\u00e1tja, hol van az orsz\u00e1gban szabad intenz\u00edv\u00e1gy-kapacit\u00e1s, mert nem is ez a dolga. A saj\u00e1t int\u00e9zm\u00e9ny\u00e9ben kell l\u00e1tnia a kapacit\u00e1sokat - tette hozz\u00e1. Megjegyezte: a ment\u0151szolg\u00e1lat munkat\u00e1rsai online el\u00e9rik, hol van szabad \u00e1gy.\n\u00a0\u00a0\u00a0\u00a0Vadai \u00c1gnes, a bizotts\u00e1g DK-s aleln\u00f6ke egyebek k\u00f6z\u00f6tt azt kritiz\u00e1lta, hogy a naponta megjelentetett adatokat nem t\u00fcntetik fel t\u00e1bl\u00e1zatban. S\u00fcrgette tov\u00e1bb\u00e1 a kaszin\u00f3k bez\u00e1r\u00e1s\u00e1t. Lakatos Tibor azt mondta: a kaszin\u00f3knak is be kell z\u00e1rniuk 19 \u00f3rakor, az operat\u00edv t\u00f6rzs folyamatosan vizsg\u00e1lja, milyen int\u00e9zked\u00e9sekre van sz\u00fcks\u00e9g.\n\u00a0\nMTI/Koronav\u00edrus Sajt\u00f3k\u00f6zpont\n\n"}]