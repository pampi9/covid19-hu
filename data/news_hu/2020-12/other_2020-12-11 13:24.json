[{"date": "2020-12-11 13:24", "url": "https://koronavirus.gov.hu/cikkek/nnk-posta-megkezdte-tajekoztato-levelek-kezbesiteset-nyugdijasoknak", "h1": "NNK: a posta megkezdte a t\u00e1j\u00e9koztat\u00f3 levelek k\u00e9zbes\u00edt\u00e9s\u00e9t a nyugd\u00edjasoknak", "body": "\nA megfelel\u0151 t\u00e1pl\u00e1lkoz\u00e1s \u00e9s a testmozg\u00e1s fontoss\u00e1g\u00e1ra h\u00edvta fel a figyelmet a fert\u0151z\u00e9sekkel szembeni v\u00e9dekez\u00e9s \u00e9rdek\u00e9ben a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi oszt\u00e1lyvezet\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\n\nGalg\u00f3czi \u00c1gnes szavai szerint a v\u00e9d\u0151olt\u00e1s a fert\u0151z\u00e9s egy specifikus megel\u0151z\u00e9si m\u00f3dja, de a fert\u0151z\u00e9s ir\u00e1nti fog\u00e9konys\u00e1got sz\u00e1mos m\u00e1s t\u00e9nyez\u0151, k\u00f6zt\u00fck a t\u00e1pl\u00e1lkoz\u00e1s \u00e9s a testmozg\u00e1s is befoly\u00e1solja.\n\u00a0\u00a0\u00a0\u00a0Mint mondta, az eg\u00e9szs\u00e9ges, kiegyens\u00falyozott, megfelel\u0151 mennyis\u00e9g\u0171 \u00e9s min\u0151s\u00e9g\u0171 t\u00e1pl\u00e1l\u00e9k nagyban seg\u00edti a szervezet ellen\u00e1ll\u00f3k\u00e9pess\u00e9g\u00e9t a fert\u0151z\u00e9ssel szemben, ugyan\u00edgy a testmozg\u00e1sr\u00f3l sem szabad elfelejtkezni.\n\u00a0\u00a0\u00a0\u00a0Az egy\u00e9ni sportol\u00e1s - s\u00e9ta, fut\u00e1s, gyalogl\u00e1s, ker\u00e9kp\u00e1roz\u00e1s - a vesz\u00e9lyhelyzet ideje alatt is megengedett - emelte ki.\nAz oszt\u00e1lyvezet\u0151 sz\u00f3lt arr\u00f3l, hogy a posta p\u00e9nteken megkezdte a nyugd\u00edjasok sz\u00e1m\u00e1ra azoknak a t\u00e1j\u00e9koztat\u00f3 leveleknek a k\u00e9zbes\u00edt\u00e9s\u00e9t, amelyek adatlapj\u00e1t kit\u00f6ltve \u00e9s visszak\u00fcldve jelezhetik a koronav\u00edrus elleni v\u00e9d\u0151olt\u00e1sra vonatkoz\u00f3 ig\u00e9ny\u00fcket.\nGalg\u00f3czi \u00c1gnes elmondta, 6197-tel emelkedett az azonos\u00edtott \u00faj fert\u0151z\u00f6ttek sz\u00e1ma. Meghalt 171, t\u00f6bbs\u00e9g\u00e9ben id\u0151s, kr\u00f3nikus beteg, k\u00f3rh\u00e1zban 7841 embert \u00e1polnak koronav\u00edrus-fert\u0151z\u00e9s miatt, k\u00f6z\u00fcl\u00fck 610-en szorulnak l\u00e9legeztet\u0151g\u00e9pre.\n\n\nMTI 2020. december 11.\n\n"}]