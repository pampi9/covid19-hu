[{"date": "2020-12-23 12:03", "url": "https://koronavirus.gov.hu/cikkek/zsigo-robert-kormany-celja-hogy-egyre-konnyebb-legyen-gyermeket-vallalni", "h1": "Zsig\u00f3 R\u00f3bert: a korm\u00e1ny c\u00e9lja, hogy egyre k\u00f6nnyebb legyen gyermeket v\u00e1llalni", "body": "\nA korm\u00e1ny c\u00e9lja, hogy egyre k\u00f6nnyebb legyen Magyarorsz\u00e1gon gyermeket v\u00e1llalni, nevelni \u00e9s otthont teremteni - mondta a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter parlamenti \u00e1llamtitk\u00e1ra szerd\u00e1n Baj\u00e1n.\n\n\nZsig\u00f3 R\u00f3bert a k\u00f6zm\u00e9di\u00e1nak nyilatkozva hozz\u00e1tette: 2010-ben Magyarorsz\u00e1gon csal\u00e1dbar\u00e1t fordulat t\u00f6rt\u00e9nt, az\u00f3ta k\u00e9t \u00e9s f\u00e9lszeres\u00e9re emelkedett az az \u00f6sszeg, amely a k\u00f6lts\u00e9gvet\u00e9sben a csal\u00e1dok t\u00e1mogat\u00e1s\u00e1ra rendelkez\u00e9sre \u00e1ll.\n\u00a0\u00a0\u00a0\u00a0\"\u00dajra bevezett\u00fck a csal\u00e1di ad\u00f3kedvezm\u00e9nyt, \u00fajra h\u00e1rom \u00e9vig j\u00e1r a gyes, \u00e9s a gyed extra bevezet\u00e9s\u00e9vel a kisgyermekeket nevel\u0151 \u00e9desany\u00e1k munkaer\u0151piacon val\u00f3 elhelyezked\u00e9s\u00e9t is seg\u00edtj\u00fck\" - id\u00e9zte fel.\n\u00a0\u00a0\u00a0\u00a0K\u00f6z\u00f6lte: a csal\u00e1dv\u00e9delmi akci\u00f3terv r\u00e9szek\u00e9nt bevezett\u00e9k a babav\u00e1r\u00f3 t\u00e1mogat\u00e1st, amelyet m\u00e1r t\u00f6bb mint ezermilli\u00e1rd forint \u00e9rt\u00e9kben foly\u00f3s\u00edtottak, a nagycsal\u00e1dosok aut\u00f3v\u00e1s\u00e1rl\u00e1si kedvezm\u00e9ny\u00e9t, a n\u00e9gy vagy t\u00f6bb gyermeket nevel\u0151 \u00e9desany\u00e1k pedig \u00e9let\u00fck v\u00e9g\u00e9ig szem\u00e9lyij\u00f6vedelemad\u00f3-mentess\u00e9get \u00e9lveznek.\n\u00a0\u00a0\u00a0\u00a0Eml\u00e9keztetett arra, hogy 2015-ben bevezett\u00e9k a csal\u00e1di otthonteremt\u00e9si kedvezm\u00e9nyt (csok), amelynek az\u00f3ta emelt\u00e9k az \u00f6sszeg\u00e9t \u00e9s azok k\u00f6r\u00e9t is, akik ig\u00e9nybe vehetik.\n\u00a0\u00a0\u00a0\u00a0Zsig\u00f3 R\u00f3bert kiemelte: a korm\u00e1ny 2021-ben elind\u00edtja az egyik legnagyobb otthonteremt\u00e9si programot.\n\u00a0\u00a0\u00a0\u00a0Ennek r\u00e9szek\u00e9nt janu\u00e1r elsej\u00e9t\u0151l annak, aki \u00faj \u00e9p\u00edt\u00e9s\u0171 ingatlant v\u00e1s\u00e1rol, 27 sz\u00e1zal\u00e9k helyett csak 5 sz\u00e1zal\u00e9k \u00e1f\u00e1t kell fizetnie, aki ezt csokkal teszi, annak az \u00e1llam ezt az \u00f6sszeget is visszat\u00e9r\u00edti. Azoknak, akik janu\u00e1r elsej\u00e9t\u0151l csokkal v\u00e1s\u00e1rolnak haszn\u00e1lt vagy \u00faj ingatlant, a 4 sz\u00e1zal\u00e9kos illet\u00e9ket sem kell megfizetni\u00fck - jegyezte meg.\n\u00a0\u00a0\u00a0\u00a0A program kidolgoz\u00e1s\u00e1n\u00e1l t\u00f6bbf\u00e9le \u00e9lethelyzetre gondoltak, \u00edgy p\u00e9ld\u00e1ul t\u00e1mogat\u00e1sban r\u00e9szes\u00fclhetnek azok is, akik nem tudnak vagy nem akarnak elk\u00f6lt\u00f6zni otthonr\u00f3l, de a sz\u00fcleik h\u00e1z\u00e1ban tet\u0151t\u00e9r-be\u00e9p\u00edt\u00e9ssel \u00f6n\u00e1ll\u00f3 otthont tudnak l\u00e9trehozni - ismertette.\n\u00a0\u00a0\u00a0\u00a0Aki az otthon\u00e1t akarja fel\u00faj\u00edtani, a fel\u00faj\u00edt\u00e1si \u00f6sszeg fel\u00e9t, maximum h\u00e1rommilli\u00f3 forintot kaphat t\u00e1mogat\u00e1sk\u00e9nt, azoknak pedig, akik a fel\u00faj\u00edt\u00e1st \u00f6ner\u0151b\u0151l nem tudj\u00e1k megoldani, otthonfel\u00faj\u00edt\u00e1si k\u00f6lcs\u00f6nnel pr\u00f3b\u00e1lnak seg\u00edteni.\n\u00a0\u00a0\u00a0\u00a0Hangs\u00falyozta, hogy a korm\u00e1ny a vesz\u00e9lyhelyzet ideje alatt sem hagyja magukra a csal\u00e1dokat: kitolt\u00e1k az egyes t\u00e1mogat\u00e1sok ig\u00e9nybev\u00e9tel\u00e9nek korhat\u00e1r\u00e1t, t\u00f6bb ponton k\u00f6nny\u00edtett\u00e9k az \u00fcgyint\u00e9z\u00e9st, bevezett\u00e9k \u00e9s t\u00f6bbsz\u00f6r meg is hosszabb\u00edtott\u00e1k a hitelmorat\u00f3riumot, ami nagy seg\u00edts\u00e9g a csal\u00e1doknak.\n\u00a0\u00a0\u00a0\u00a0\"Az a c\u00e9lunk, hogy min\u00e9l t\u00f6bb p\u00e9nzt hagyjunk a magyar csal\u00e1dokn\u00e1l, azt szeretn\u00e9nk el\u00e9rni, hogy minden csal\u00e1d feje felett biztos tet\u0151 legyen\" - fogalmazott az \u00e1llamtitk\u00e1r.\n\nMTI 2020. december 23.\n\n"}]