[{"date": "2020-12-15 13:04", "url": "https://koronavirus.gov.hu/cikkek/operativ-torzs-298-emberrel-szemben-intezkedtek-rendorok-hetfon-szabalytalan-maszkviseles", "h1": "Operat\u00edv t\u00f6rzs: 298 emberrel szemben int\u00e9zkedtek a rend\u0151r\u00f6k h\u00e9tf\u0151n szab\u00e1lytalan maszkvisel\u00e9s miatt", "body": "\nA maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt h\u00e9tf\u0151n 298 emberrel szemben int\u00e9zkedtek a rend\u0151r\u00f6k - k\u00f6z\u00f6lte az Orsz\u00e1gos Rend\u0151r-f\u0151kapit\u00e1nys\u00e1g (ORFK) sz\u00f3viv\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n.\n\n\nG\u00e1l Krist\u00f3f elmondta: az int\u00e9zked\u00e9sek k\u00f6z\u00fcl 243 a t\u00edzezern\u00e9l t\u00f6bb lakos\u00fa telep\u00fcl\u00e9sek \u00f6nkorm\u00e1nyzati rendeleteiben meghat\u00e1rozott maszkvisel\u00e9si k\u00f6telezetts\u00e9gek be nem tart\u00e1sa miatt t\u00f6rt\u00e9nt. K\u00f6z\u00fcl\u00fck 62 embert figyelmeztettek, 90 alkalommal helysz\u00edni b\u00edrs\u00e1got szabtak ki \u00e9s 91 feljelent\u00e9st tettek.\n\u00a0\u00a0\u00a0\u00a0A t\u00f6megk\u00f6zleked\u00e9si eszk\u00f6z\u00f6k\u00f6n \u00e9s meg\u00e1ll\u00f3helyeken h\u00e9tf\u0151n 15, m\u00edg \u00fczletekben \u00e9s bev\u00e1s\u00e1rl\u00f3k\u00f6zpontokban 40 emberrel szemben l\u00e9ptek fel a rend\u0151r\u00f6k - ismertette az ORFK sz\u00f3viv\u0151je.\n\u00a0\u00a0\u00a0\u00a0G\u00e1l Krist\u00f3f hozz\u00e1tette: a v\u00e9delmi int\u00e9zked\u00e9sekr\u0151l sz\u00f3l\u00f3 korm\u00e1nyrendelet szeptember 21-ei hat\u00e1lyba l\u00e9p\u00e9se \u00f3ta \u00f6sszesen m\u00e1r 13 476 rend\u0151ri int\u00e9zked\u00e9s t\u00f6rt\u00e9nt a maszkvisel\u00e9s szab\u00e1lyainak megszeg\u00e9se miatt.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 606 rend\u0151ri int\u00e9zked\u00e9sre volt sz\u00fcks\u00e9g, ebb\u0151l 162 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 444 esetben pedig az \u00fczletek korl\u00e1tozott nyitva tart\u00e1s\u00e1ra \u00e9s az \u00fczletben val\u00f3 tart\u00f3zkod\u00e1sra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0A kij\u00e1r\u00e1si tilalmat az elm\u00falt napon 333-an szegt\u00e9k meg, tov\u00e1bbi 10 emberrel szemben az\u00e9rt kellett int\u00e9zkedni\u00fck a rend\u0151r\u00f6knek, mert a k\u00f6zter\u00fcleti csoportosul\u00e1s tilalm\u00e1t nem tartott\u00e1k be. A kij\u00e1r\u00e1si korl\u00e1toz\u00e1s november 4-\u00e9t\u0151l, a kij\u00e1r\u00e1si tilalom november 11-\u00e9t\u0151l van hat\u00e1lyban. November 4-\u00e9t\u0151l a rend\u0151r\u00f6knek 13 125 szab\u00e1lyszeg\u0151vel szemben kellett int\u00e9zkedni\u00fck.\n\u00a0\u00a0\u00a0\u00a0H\u00e9tf\u0151n is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151k k\u00f6z\u00fcl 72-t helysz\u00edni b\u00edrs\u00e1ggal s\u00fajtottak, egyet pedig feljelentettek szab\u00e1lys\u00e9rt\u00e9s miatt. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 7583 rend\u0151ri int\u00e9zked\u00e9sre volt sz\u00fcks\u00e9g.\n\u00a0\u00a0\u00a0\u00a0Az elm\u00falt napon 16 114 alkalommal ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban l\u00e9v\u0151ket. H\u00e9tf\u0151n 16 114 ilyen korl\u00e1toz\u00f3 int\u00e9zked\u00e9st rendeltek el, jelenleg 42 752-en vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 4352-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat.\n\nMTI 2020. december 15.\n\n"}]