[{"date": "2020-12-31 14:40", "url": "https://koronavirus.gov.hu/cikkek/gulyas-fohajtas-illet-minden-egeszsegugyi-dolgozot", "h1": "Guly\u00e1s: f\u0151hajt\u00e1s illet minden eg\u00e9szs\u00e9g\u00fcgyi dolgoz\u00f3t", "body": "\nA magyar eg\u00e9szs\u00e9g\u00fcgy k\u00e9pes volt mindenkinek az el\u00e9rhet\u0151 legmagasabb szint\u0171 ell\u00e1t\u00e1st biztos\u00edtani, a koronav\u00edrus-j\u00e1rv\u00e1ny kit\u00f6r\u00e9se \u00f3ta mindenkinek jutott elegend\u0151 orvos, \u00e1pol\u00f3, k\u00f3rh\u00e1zi \u00e1gy, l\u00e9legeztet\u0151g\u00e9p \u00e9s gy\u00f3gyszer, ez\u00e9rt pedig f\u0151hajt\u00e1s illeti az eg\u00e9szs\u00e9g\u00fcgy valamennyi dolgoz\u00f3j\u00e1t - mondta a Minisztereln\u00f6ks\u00e9get vezet\u0151 miniszter az atv.hu-nak adott \u00e9v v\u00e9gi interj\u00faj\u00e1ban.\n\n\nGuly\u00e1s Gergely megjegyezte, a v\u00e9dekez\u00e9snek nem volt egyetlen napja sem, amikor az ellenz\u00e9k ak\u00e1r csak azzal seg\u00edtette volna a korm\u00e1ny munk\u00e1j\u00e1t, hogy nem minden energi\u00e1j\u00e1t a kabinet \u00e9s az eg\u00e9szs\u00e9g\u00fcgy t\u00e1mad\u00e1s\u00e1ra, az \u00e1pol\u00f3kat lej\u00e1rat\u00f3 meghamis\u00edtott kisfilmek k\u00e9sz\u00edt\u00e9s\u00e9re ford\u00edtja.\n\u00a0\u00a0\u00a0\u00a0Kiemelte, \"ha valaki megn\u00e9zi a hal\u00e1loz\u00e1si sz\u00e1mokat, akkor azt l\u00e1tja, hogy Franciaorsz\u00e1ggal, Sv\u00e9dorsz\u00e1ggal, Horv\u00e1torsz\u00e1ggal vagyunk egy szinten\", ez\u00e9rt az ellenz\u00e9k naponta k\u00e9rhetne eln\u00e9z\u00e9st a magyar eg\u00e9szs\u00e9g\u00fcgyi dolgoz\u00f3kt\u00f3l, mert \"egy vil\u00e1gj\u00e1rv\u00e1ny alatt a sv\u00e9d \u00e9s a francia eg\u00e9szs\u00e9g\u00fcggyel azonos teljes\u00edtm\u00e9nyre vagyunk k\u00e9pesek\".\n\u00a0\u00a0\u00a0\u00a0Ez \u00f6nmag\u00e1ban indokolja azt a soha nem l\u00e1tott m\u00e9rt\u00e9k\u0171 orvosb\u00e9remel\u00e9st, amely a h\u00e1lap\u00e9nz elt\u00f6rl\u00e9s\u00e9vel egy\u00fctt janu\u00e1r elsej\u00e9n hat\u00e1lyba l\u00e9p, ahogyan az \u00e1pol\u00f3k ebben a ciklusban megval\u00f3sul\u00f3 72 sz\u00e1zal\u00e9kos b\u00e9remel\u00e9s\u00e9t is - tette hozz\u00e1.\n\u00a0\u00a0\u00a0\u00a0A Minisztereln\u00f6ks\u00e9g vezet\u0151je kit\u00e9rt arra is, hogy mik\u00f6zben Kar\u00e1csony Gergely a j\u00e1rv\u00e1nnyal \u00f6sszef\u00fcgg\u00e9sben val\u00f3tlanul v\u00e1dolja adathamis\u00edt\u00e1ssal a korm\u00e1nyt, addig a f\u0151polg\u00e1rmester tev\u00e9kenys\u00e9ge kimer\u00fcl a k\u00f6z\u00f6ss\u00e9gim\u00e9dia-kommunik\u00e1ci\u00f3ban, Budapesten pedig egyre t\u00f6bb hajl\u00e9ktalan van az utc\u00e1n, egyre nagyobbak a k\u00f6zleked\u00e9si dug\u00f3k \u00e9s egyre t\u00f6bb a szem\u00e9t a k\u00f6zter\u00fcleteken.\n\u00a0\u00a0\u00a0\u00a0Guly\u00e1s Gergely kijelentette, akkor oltatja be mag\u00e1t, amikor sorra ker\u00fcl. El\u0151sz\u00f6r azok kapnak olt\u00e1st, akik az eg\u00e9szs\u00e9g\u00fcgyben dolgoznak, a v\u00e9dekez\u00e9sben n\u00e9lk\u00fcl\u00f6zhetetlenek, ut\u00e1na pedig azok, akik eg\u00e9szs\u00e9gileg a legvesz\u00e9lyeztetettebbek - mondta.\n\u00a0\u00a0\u00a0\u00a0Megjegyezte, \"Magyarorsz\u00e1gon, ha egy politikus els\u0151k k\u00f6z\u00f6tt oltatn\u00e1 be mag\u00e1t, \u00fagy, hogy egyel\u0151re csak n\u00e9h\u00e1ny ezer vakcina \u00e1ll rendelkez\u00e9sre, a n\u00e9pharag miatt nem sok\u00e1ig maradna hivatalban\".\n\u00a0\u00a0\u00a0\u00a0A miniszter kijelentette, b\u00e1rmely enged\u00e9lyezett vakcina kock\u00e1zata \u00f6sszehasonl\u00edthatatlanul kisebb, mint a v\u00edrus\u00e9. Aki szeretn\u00e9 mag\u00e1t beoltatni, az regisztr\u00e1ljon, mindenkinek jutni fog olt\u00f3anyag - k\u00f6z\u00f6lte.\n\n\u00a0\u00a0\u00a0\u00a0Guly\u00e1s Gergely az olt\u00e1sokkal kapcsolatban sz\u00f3lt arr\u00f3l is: ugyan a korm\u00e1ny m\u00e9g ilyen d\u00f6nt\u00e9st nem hozott, a vakcin\u00e1k bead\u00e1sa \u00e9rtelmetlenn\u00e9 teszi a karant\u00e9nk\u00f6telezetts\u00e9get, \u00edgy az \u00e9let n\u00e9h\u00e1ny ter\u00fclet\u00e9n lesz k\u00fcl\u00f6nbs\u00e9gt\u00e9tel az olt\u00e1st felvev\u0151k \u00e9s elutas\u00edt\u00f3k k\u00f6z\u00f6tt, ehhez pedig valamilyen hiteles igazol\u00e1s is rendelkez\u00e9sre \u00e1ll majd.\n\u00a0\u00a0\u00a0\u00a0Az ellenz\u00e9kr\u0151l sz\u00f3lva kijelentette, Gyurcs\u00e1ny Ferenc \"egyszer m\u00e1r t\u00f6nkretette az orsz\u00e1got\" \u00e9s \"egy olyan koal\u00edci\u00f3t vezet, ami sz\u00e9ls\u0151balt\u00f3l az antiszemit\u00e1kig mindenkit egy t\u00e1borba terelt, ez\u00e9rt vesz\u00e9lyesebb, mint valaha\". A miniszter \u00fagy fogalmazott: \"a baloldal c\u00e9lja 2010 ut\u00e1n az volt, hogy megszabaduljon az orsz\u00e1got egyszer m\u00e1r t\u00f6nkre tev\u0151 Gyurcs\u00e1ny Ferenct\u0151l \u00e9s f\u00e9ken tartsa a sz\u00e9ls\u0151jobboldali Jobbikot. T\u00edz \u00e9v eltelt\u00e9vel Gyurcs\u00e1ny vezet\u00e9se alatt l\u00e9pnek sz\u00f6vets\u00e9gre a Jobbikkal. Ennek Magyarorsz\u00e1gra n\u00e9zve csak negat\u00edv k\u00f6vetkezm\u00e9nye lehet.\"\n\u00a0\u00a0\u00a0\u00a0A Minisztereln\u00f6ks\u00e9g vezet\u0151je azt mondta, nem tulajdon\u00edt nagy jelent\u0151s\u00e9get annak, ki lesz az ellenz\u00e9ki minisztereln\u00f6k-jel\u00f6lt. \"Az elvtelens\u00e9g koal\u00edci\u00f3j\u00e1n\u00e1l, ahol ennyi k\u00fcl\u00f6nb\u00f6z\u0151 p\u00e1rt alkot sz\u00f6vets\u00e9get, ott a val\u00f3s hatalom a p\u00e1rteln\u00f6k\u00f6k kez\u00e9ben van\" - fogalmazott.\n\u00a0\u00a0\u00a0\u00a0Sz\u00f3lt arr\u00f3l is, a \"baloldal most a hatalom megszerz\u00e9se \u00e9rdek\u00e9ben legitim\u00e1lja a sz\u00e9ls\u0151s\u00e9geket, szalonk\u00e9pess\u00e9 maszk\u00edrozza az antiszemitizmust\", mik\u00f6zben \"kev\u00e9s \u0151szinte pillanatukban\" maguk is tudj\u00e1k: k\u00e9ptelenek az orsz\u00e1g korm\u00e1nyz\u00e1s\u00e1ra\n\u00a0\u00a0\u00a0\u00a0Guly\u00e1s Gergely \u00fagy v\u00e9lekedett, a Fidesz-KDNP ma magabiztosan megnyerne egy v\u00e1laszt\u00e1st a baloldali ellenz\u00e9ki t\u00f6mbbel szemben.\n\u00a0\u00a0\u00a0\u00a0Kit\u00e9rt arra is, a magyar jobbk\u00f6z\u00e9p polg\u00e1ri korm\u00e1nyok mindig is racion\u00e1lisan viszonyultak az Eur\u00f3pai Uni\u00f3hoz, a tags\u00e1gra pedig ma is igennel szavazna, mivel Magyarorsz\u00e1gnak az az \u00e9rdeke, hogy a k\u00f6z\u00f6ss\u00e9g tagja legyen.\n\u00a0\u00a0\u00a0\u00a0Megjegyezte ugyanakkor, hogy az EU-val szemben \"nagyon-nagyon sok jogos kritika\" vethet\u0151 fel, \u00e9s ezeknek a sz\u00e1ma csak gyarapszik.\n\u00a0\u00a0\u00a0\u00a0\"Minden olyan eur\u00f3pai rendeletet, szab\u00e1lyt, int\u00e9zked\u00e9st t\u00e1mogatunk, amely az eur\u00f3pai p\u00e9nz\u00fcgyi \u00e9rdekeket v\u00e9di, amely a csal\u00e1s, korrupci\u00f3 elleni fell\u00e9p\u00e9st hat\u00e9konyabb\u00e1 teszi\" - k\u00f6z\u00f6lte Guly\u00e1s Gergely, majd al\u00e1h\u00fazta, jog\u00e1llamis\u00e1g c\u00edmsz\u00f3 alatt nem lehet ugyanakkor \"kultur\u00e1lis, migr\u00e1ci\u00f3s vagy csal\u00e1dpolitikai \u00fcgyek eld\u00f6nt\u00e9s\u00e9t Budapestr\u0151l Br\u00fcsszelbe telep\u00edteni\".\n\u00a0\u00a0\u00a0\u00a0A politikai ir\u00e1nyvonalat Magyarorsz\u00e1gon a minisztereln\u00f6knek kell meghat\u00e1roznia az alkotm\u00e1ny szerint, nem pedig Br\u00fcsszelnek, ahogy az \"a magyar baloldal \u00e9s az uni\u00f3s elitek \u00e1ltal meg\u00e1lmodott Eur\u00f3pai Egyes\u00fclt \u00c1llamokban\" t\u00f6rt\u00e9nne - mondta.\n\u00a0\u00a0\u00a0\u00a0Guly\u00e1s Gergely az \u00faj amerikai adminisztr\u00e1ci\u00f3val kapcsolatban hangs\u00falyozta, a korm\u00e1ny minden demokratikusan v\u00e1lasztott korm\u00e1nynak megadja az \u0151t megillet\u0151 tiszteletet.\n\u00a0\u00a0\u00a0\u00a0\"Mi az Egyes\u00fclt \u00c1llamok sz\u00f6vets\u00e9gesei vagyunk, ennek megfelel\u0151en minden amerikai korm\u00e1nnyal racion\u00e1lis, \u00e9rt\u00e9kalap\u00fa, sz\u00f6vets\u00e9gesi egy\u00fcttm\u0171k\u00f6d\u00e9sre t\u00f6reksz\u00fcnk\" - fogalmazott, majd hozz\u00e1tette, \"az a k\u00e9rd\u00e9s, hogy a m\u00e1sik oldalon erre van-e fogad\u00f3k\u00e9szs\u00e9g\". \"Ha racion\u00e1lis alapon, k\u00f6lcs\u00f6n\u00f6s \u00e9rdekek ment\u00e9n egy\u00fctt tudunk majd m\u0171k\u00f6dni, akkor ennek \u00f6r\u00fcl\u00fcnk\" - tette hozz\u00e1.\n\u00a0\u00a0\u00a0\u00a0A miniszter szerint az \"\u00faj amerikai k\u00fclpolitika lehet b\u00f6lcsebb is demokrata el\u0151dj\u00e9n\u00e9l\".\n\u00a0\u00a0\u00a0\u00a0\"Az a k\u00e9rd\u00e9s, hogy Washington k\u00e9pes-e arra, hogy a saj\u00e1t \u00e9rdekeit j\u00f3l hat\u00e1rozza meg t\u00e9rs\u00e9g\u00fcnkben, az Obama-adminisztr\u00e1ci\u00f3 ebben kudarcot vallott\", \u00edgy \"amit a r\u00e9gi\u00f3nkban a kommunist\u00e1k a diktat\u00fara 40 \u00e9ves propagand\u00e1j\u00e1val nem tudtak elhitetni Amerik\u00e1r\u00f3l, azt az Obama-Hillary-adminisztr\u00e1ci\u00f3nak nyolc \u00e9v alatt siker\u00fclt\" - fogalmazott Guly\u00e1s Gergely.\n\u00a0\nMTI 2020. december 31.\n\n"}]