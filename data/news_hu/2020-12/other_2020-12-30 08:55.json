[{"date": "2020-12-30 08:55", "url": "https://koronavirus.gov.hu/cikkek/ujabb-vakcinaszallitmany-erkezett-magyarorszagra", "h1": "\u00dajabb vakcinasz\u00e1ll\u00edtm\u00e1ny \u00e9rkezett Magyarorsz\u00e1gra", "body": "\nMeg\u00e9rkezett Magyarorsz\u00e1gra a koronav\u00edrus elleni n\u00e9met-amerikai vakcina m\u00e1sodik, 70 ezer olt\u00f3anyagot tartalmaz\u00f3 sz\u00e1ll\u00edtm\u00e1nya szerd\u00e1n kora reggel - hangzott el az m1 aktu\u00e1lis csatorna helysz\u00edni tud\u00f3s\u00edt\u00e1s\u00e1ban a Liszt Ferenc rep\u00fcl\u0151t\u00e9rr\u0151l.\n\n\nA n\u00e9met Pfizer \u00e9s az amerikai BioNTech gy\u00f3gyszeripari v\u00e1llalat k\u00f6z\u00f6s fejleszt\u00e9s\u0171 vakcin\u00e1j\u00e1b\u00f3l az els\u0151 sz\u00e1ll\u00edtm\u00e1ny szombaton \u00e9rkezett Magyarorsz\u00e1gra, \u00e9s a k\u00f6zm\u00e9dia inform\u00e1ci\u00f3i szerint eddig m\u00e1r mintegy 2500 eg\u00e9szs\u00e9g\u00fcgyi dolgoz\u00f3t oltottak be vele.\nA szerda reggel N\u00e9metorsz\u00e1gb\u00f3l \u00e9rkezett Boeing 757-es fed\u00e9lzet\u00e9n \u00fajabb 70 ezer olt\u00f3anyagot hoztak Magyarorsz\u00e1gra, ez 35 ezer magyar eg\u00e9szs\u00e9g\u00fcgyi dolgoz\u00f3 olt\u00e1s\u00e1ra elegend\u0151 - k\u00f6z\u00f6lt\u00e9k a helysz\u00ednr\u0151l.\nAz olt\u00f3anyagokat tartalmaz\u00f3 kont\u00e9nert a rep\u00fcl\u0151t\u00e9rr\u0151l egy rakt\u00e1rb\u00e1zisra sz\u00e1ll\u00edtj\u00e1k, ahol szort\u00edrozz\u00e1k \u00e9s tov\u00e1bb\u00edtj\u00e1k 21 olt\u00f3pontra, t\u00f6bb f\u0151v\u00e1rosi \u00e9s vid\u00e9ki k\u00f3rh\u00e1zba. A vakcin\u00e1k olyan dobozokban \u00e9rkeztek, amelyek k\u00e9pesek m\u00ednusz 60 \u00e9s m\u00ednusz 90 fok k\u00f6z\u00f6tti t\u00e1rol\u00e1si h\u0151m\u00e9rs\u00e9kletet biztos\u00edtani nekik t\u00edz napig.\nMiut\u00e1n az ampull\u00e1kat kiveszik a dobozokb\u00f3l \u00e9s felolvasztj\u00e1k, \u00f6t napig lehet t\u00e1rolni az olt\u00f3anyagot 2-8 fok k\u00f6z\u00f6tti h\u0151m\u00e9rs\u00e9kleten. Egy ampulla tartalma \u00f6t olt\u00e1sra elegend\u0151 - tett\u00e9k hozz\u00e1.\nAz olt\u00e1s maga k\u00f6r\u00fclbel\u00fcl f\u00e9l \u00f3r\u00e1t vesz ig\u00e9nybe. El\u0151sz\u00f6r kik\u00e9rdezik a beoltand\u00f3kat az eg\u00e9szs\u00e9gi \u00e1llapotukr\u00f3l, ki kell t\u00f6lteni\u00fck egy enged\u00e9lyez\u0151 nyilatkozatot, majd karba megkapj\u00e1k az olt\u00e1st, amit egy r\u00f6vid megfigyel\u00e9s k\u00f6vet. A szakemberek tapasztalatai eddig j\u00f3k, jelent\u0151s mell\u00e9khat\u00e1st senkin\u00e9l sem tapasztaltak - hangzott el.\u00a0\u00a0A k\u00f6zm\u00e9dia inform\u00e1ci\u00f3i szerint a k\u00f6zelj\u00f6v\u0151ben \u00fajabb nagy mennyis\u00e9g\u0171 Pfizer/BioNTech-vakcinasz\u00e1ll\u00edtm\u00e1nyra lehet sz\u00e1m\u00edtani.\n\nMTI 2020. december 30.\n\n"}]