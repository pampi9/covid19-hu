[{"date": "2020-12-01 16:29", "url": "https://koronavirus.gov.hu/cikkek/itm-ingyenes-allaskeresesi-portal-indult", "h1": "ITM: ingyenes \u00e1ll\u00e1skeres\u00e9si port\u00e1l indult", "body": "\nA korm\u00e1ny a munk\u00e1t keres\u0151k \u00e9s a v\u00e1llalkoz\u00e1sok k\u00f6z\u00f6tti kapcsolatok er\u0151s\u00edt\u00e9se \u00e9rdek\u00e9ben kedden elind\u00edtja a karrierm.hu oldalt - jelentette be\u00a0Bod\u00f3\u00a0S\u00e1ndor foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1r az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) k\u00f6zlem\u00e9nye szerint.\n\n\nAz \u00e1llamtitk\u00e1r k\u00f6z\u00f6lte, hogy a felhaszn\u00e1l\u00f3bar\u00e1t fel\u00fcletet d\u00edjmentesen haszn\u00e1lhatj\u00e1k a c\u00e9gek \u00e9s leend\u0151 munkav\u00e1llal\u00f3ik. A munkaer\u0151-k\u00f6zvet\u00edt\u00e9st, a toborz\u00e1s-kiv\u00e1laszt\u00e1s folyamat\u00e1t t\u00e1mogat\u00f3 KarrierM \u00e1ll\u00e1sport\u00e1l hozz\u00e1j\u00e1rul a munkaalap\u00fa t\u00e1rsadalom ki\u00e9p\u00edt\u00e9s\u00e9ben, a foglalkoztat\u00e1s b\u0151v\u00edt\u00e9s\u00e9ben el\u00e9rt eredm\u00e9nyek megv\u00e9d\u00e9s\u00e9hez - \u00edrt\u00e1k.\n\u00a0\u00a0\u00a0\u00a0A weboldal a belf\u00f6ldi v\u00e1llalkoz\u00e1sok \u00e9s int\u00e9zm\u00e9nyek sz\u00e1m\u00e1ra professzion\u00e1lis keretek k\u00f6z\u00f6tt teszi lehet\u0151v\u00e9 az \u00fcres \u00e1ll\u00e1shelyek meghirdet\u00e9s\u00e9t, az alkalmas jel\u00f6ltek el\u0151sz\u0171r\u00e9s\u00e9t \u00e9s megsz\u00f3l\u00edt\u00e1s\u00e1t. A teljes munkaer\u0151-k\u00f6zvet\u00edt\u00e9si folyamat szakmai t\u00e1mogat\u00e1s\u00e1t szolg\u00e1l\u00f3 port\u00e1lon m\u00e1r az indul\u00e1skor t\u00f6bb mint k\u00e9tsz\u00e1z \u00e1ll\u00e1saj\u00e1nlatot \u00e9rhetnek el a munk\u00e1t keres\u0151k, p\u00e1lyav\u00e1lt\u00e1st tervez\u0151k.\n\u00a0\u00a0\u00a0\u00a0Bod\u00f3\u00a0S\u00e1ndor hangs\u00falyozta, hogy a piaci alap\u00fa \u00e1ll\u00e1sport\u00e1lokkal ellent\u00e9tben a KarrierM oldal haszn\u00e1lata minden \u00e9rdekl\u0151d\u0151 sz\u00e1m\u00e1ra d\u00edjmentes. A k\u00f6nnyen \u00e1ttekinthet\u0151 fel\u00e9p\u00edt\u00e9s\u0171 port\u00e1l szem\u00e9lyes tan\u00e1csad\u00e1ssal \u00e9s call center t\u00e1mogat\u00e1ssal \u00e1ll \u00fcgyfelei rendelkez\u00e9s\u00e9re. Legf\u0151bb er\u0151ss\u00e9ge, hogy a munkaad\u00f3 \u00e1ltal megjel\u00f6lt elv\u00e1r\u00e1sok, az \u00e1ll\u00e1s bet\u00f6lt\u00e9s\u00e9hez sz\u00fcks\u00e9ges kompetenci\u00e1k alapj\u00e1n automatikus el\u0151sz\u0171r\u00e9st v\u00e9gez, ezzel nagyban megk\u00f6nny\u00edtve az \u00e1ll\u00e1skeres\u0151k dolg\u00e1t is.\n\u00a0\u00a0\u00a0\u00a0Az \u00e1ll\u00e1sport\u00e1l munkat\u00e1rsai minden esetben ellen\u0151rzik a felt\u00f6lt\u00f6tt \u00e1ll\u00e1skeres\u0151i, munkaad\u00f3i profilokat \u00e9s az \u00e1ll\u00e1saj\u00e1nlatokat, ami garanci\u00e1t jelent arra, hogy csak val\u00f3s hirdet\u00e9sek, l\u00e9tez\u0151 c\u00e9gek \u00e9s szem\u00e9lyek szerepeljenek az oldalon. A megval\u00f3s\u00edt\u00e1s sor\u00e1n az alapvet\u0151 jellemz\u0151k\u00f6n (p\u00e9ld\u00e1ul iskolai v\u00e9gzetts\u00e9g, keresett munkak\u00f6r) t\u00fal a szakmai \u00e9s kulcskompetenci\u00e1kat is hangs\u00falyosan vett\u00e9k figyelembe, \u00edgy a fel\u00fclet sz\u00e9lesebb k\u00f6rben seg\u00edtheti az \u00e1ll\u00e1skeres\u0151k \u00e9s munkaad\u00f3k egym\u00e1sra tal\u00e1l\u00e1s\u00e1t.\n\u00a0\u00a0\u00a0\u00a0A Ginop-5.3.6-17-2017-00001 \"V\u00e1llalati felel\u0151ss\u00e9gv\u00e1llal\u00e1s \u00f6szt\u00f6nz\u00e9se \u00e9s \u00e1ll\u00e1sfelt\u00e1r\u00e1s\" kiemelt projektben, annak els\u0151 elemek\u00e9nt l\u00e9trehozott KarrierM szolg\u00e1ltat\u00e1sait android \u00e9s iOS alkalmaz\u00e1sokon kereszt\u00fcl is el\u00e9rhetik a felhaszn\u00e1l\u00f3k. A projektet az OFA Nonprofit Kft. m\u0171k\u00f6dteti - olvashat\u00f3 az ITM k\u00f6zlem\u00e9ny\u00e9ben.\n\nMTI 2020. december 1.\n\n"}]