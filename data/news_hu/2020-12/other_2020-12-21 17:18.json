[{"date": "2020-12-21 17:18", "url": "https://koronavirus.gov.hu/cikkek/junius-30-ig-meghosszabbitjak-diakhitel-plusz-igenylesi-hataridejet", "h1": "J\u00fanius 30-ig meghosszabb\u00edtj\u00e1k a Di\u00e1khitel Plusz ig\u00e9nyl\u00e9si hat\u00e1ridej\u00e9t", "body": "\nA koronav\u00edrus-j\u00e1rv\u00e1ny m\u00e1sodik hull\u00e1ma miatt f\u00e9l \u00e9vvel, 2021. j\u00fanius 31-ig kitol\u00f3dik a m\u00e1jus 1-j\u00e9t\u0151l el\u00e9rhet\u0151 szabad felhaszn\u00e1l\u00e1s\u00fa, kamatmentes Di\u00e1khitel Plusz ig\u00e9nyl\u00e9si hat\u00e1rideje a korm\u00e1ny d\u00f6nt\u00e9se alapj\u00e1n - t\u00e1j\u00e9koztatta a Di\u00e1khitel K\u00f6zpont Zrt. h\u00e9tf\u0151n az MTI-t.\n\n\nA k\u00f6zlem\u00e9ny szerint a pand\u00e9mia miatt bevezetett, az \u00e1tmeneti p\u00e9nz\u00fcgyi neh\u00e9zs\u00e9ggel szembes\u00fcl\u0151 hallgat\u00f3k megseg\u00edt\u00e9s\u00e9t szolg\u00e1l\u00f3\u00a0Di\u00e1khitel\u00a0Plusz \"\u00f3ri\u00e1si n\u00e9pszer\u0171s\u00e9gnek \u00f6rvend\". Hat h\u00f3nap alatt t\u00f6bb mint 30 ezren ig\u00e9nyelt\u00e9k, jellemz\u0151en a maxim\u00e1lis, f\u00e9lmilli\u00f3 forintos \u00f6sszeget.\n\u00a0\u00a0\u00a0\u00a0A kamatmentes \u00e9s szabad felhaszn\u00e1l\u00e1s\u00fa\u00a0Di\u00e1khitel\u00a0Pluszt minden olyan, akt\u00edv hallgat\u00f3i jogviszonnyal rendelkez\u0151 magyar \u00e1llampolg\u00e1r ig\u00e9nyelheti, maximum f\u00e9lmilli\u00f3 forint \u00f6sszegben, aki m\u00e9g nem t\u00f6lt\u00f6tte be az 55. \u00e9let\u00e9v\u00e9t. Az ig\u00e9nyelt \u00f6sszeget a\u00a0Di\u00e1khitel\u00a0K\u00f6zpont egy \u00f6sszegben foly\u00f3s\u00edtja az ig\u00e9nyl\u0151 banksz\u00e1ml\u00e1j\u00e1ra, \u00e9s azt a di\u00e1knak egy \u00e9v t\u00fcrelmi id\u0151 ut\u00e1n legfeljebb 5 \u00e9ven bel\u00fcl vissza kell fizetnie - ismertett\u00e9k.\n\u00a0\u00a0\u00a0\u00a0Azt \u00edrt\u00e1k: a\u00a0Di\u00e1khitel\u00a0Plusz jelent\u0151sen hozz\u00e1j\u00e1rult ahhoz, hogy a koronav\u00edrus-j\u00e1rv\u00e1ny miatt jelent\u0151sen roml\u00f3 munkaer\u0151piaci \u00e9s gazdas\u00e1gi k\u00f6rnyezetben ne n\u0151j\u00f6n drasztikusan a fels\u0151oktat\u00e1si tanulm\u00e1nyaik felf\u00fcggeszt\u00e9s\u00e9re k\u00e9nyszer\u00fcl\u0151 fiatalok sz\u00e1ma.\n\u00a0\u00a0\u00a0\u00a0Felm\u00e9r\u00e9s\u00fck alapj\u00e1n besz\u00e1moltak arr\u00f3l, hogy a hallgat\u00f3k fele a lakhat\u00e1s\u00e1ra ford\u00edtja az ig\u00e9nyelt hitelt, de egyre n\u00f6vekv\u0151 ar\u00e1nyban tekintenek biztons\u00e1gi tartal\u00e9kk\u00e9nt is a\u00a0Di\u00e1khitel\u00a0Pluszra. A k\u00f6zpont \"2001-es alap\u00edt\u00e1sa \u00f3ta nem fordult el\u0151, hogy egy \u00e9vben t\u00f6bb mint 32 milli\u00e1rd forint hallgat\u00f3i hitelt foly\u00f3s\u00edtsanak\" - \u00e1ll a k\u00f6zlem\u00e9nyben.\n\u00a0\u00a0\u00a0\u00a0Kit\u00e9rtek arra is, hogy a\u00a0di\u00e1khitelez\u00e9sre \u00e9rv\u00e9nyes csal\u00e1di kedvezm\u00e9nyek miatt m\u00e1r mintegy 5000 \u00e9desany\u00e1nak engedhett\u00e9k el 5 milli\u00e1rd forint \u00e9rt\u00e9kben a\u00a0di\u00e1khitel-tartoz\u00e1st a m\u00e1sodik \u00e9s harmadik gyermek megsz\u00fclet\u00e9se ut\u00e1n.\n\n\nMTI 2020. december 21.\n\n"}]