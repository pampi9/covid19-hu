[{"date": "2020-12-02 14:26", "url": "https://koronavirus.gov.hu/cikkek/maruzsa-vartnal-kevesebb-pedagogus-vett-reszt-az-ingyenes-tesztelesen", "h1": "Maruzsa: a v\u00e1rtn\u00e1l kevesebb pedag\u00f3gus vett r\u00e9szt az ingyenes tesztel\u00e9sen", "body": "\nA v\u00e1rtn\u00e1l kevesebb pedag\u00f3gus vett r\u00e9szt az ingyenes koronav\u00edrus-tesztel\u00e9sen: az \u00f3vodai dolgoz\u00f3k 74 sz\u00e1zal\u00e9ka, a tan\u00e1rok \u00e9s tan\u00edt\u00f3k 73 sz\u00e1zal\u00e9ka - k\u00f6z\u00f6lte az operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n a k\u00f6znevel\u00e9s\u00e9rt felel\u0151s \u00e1llamtitk\u00e1r.\n\n\nMaruzsa Zolt\u00e1n elmondta, hogy az oktat\u00f3k m\u00falt heti t\u00f6meges tesztel\u00e9s\u00e9n a r\u00e9szt vev\u0151 pedag\u00f3gusok 2,3 sz\u00e1zal\u00e9ka, 811 \u00f3vodai \u00e9s 2170 iskolai dolgoz\u00f3 bizonyult fert\u0151z\u00f6ttnek, mik\u00f6zben ezeknek az int\u00e9zm\u00e9nyeknek mintegy 200 ezer alkalmazottja van.\n\u00a0\u00a0\u00a0\u00a0Mindez azt jelenti, hogy alacsonynak tekinthet\u0151 a fert\u0151z\u00f6tts\u00e9g m\u00e9rt\u00e9ke, elmarad az el\u0151zetes v\u00e1rakoz\u00e1sokt\u00f3l, \u00e9s ennek alapj\u00e1n a j\u00e1rv\u00e1nyhelyzet stabiliz\u00e1l\u00f3d\u00e1sa l\u00e1tszik - tette hozz\u00e1.\n\u00a0\u00a0\u00a0\u00a0Ugyanakkor hangs\u00falyozta: minden koll\u00e9g\u00e1j\u00e1t arra biztatja, hogy vegyen r\u00e9szt az ingyenes tesztel\u00e9s ezen a h\u00e9ten \u00fajraindult m\u00e1sodik k\u00f6r\u00e9ben.\n\n\u00a0\u00a0\u00a0\u00a0Arr\u00f3l is besz\u00e1molt, hogy orsz\u00e1gszerte 696 \u00f3vod\u00e1ban \u00e9s iskol\u00e1ban kellett elrendelni a j\u00e1rv\u00e1ny miatt egy-egy csoportot vagy a teljes int\u00e9zm\u00e9nyt \u00e9rint\u0151 oktat\u00e1si sz\u00fcnetet.\n\u00a0\u00a0\u00a0\u00a0H\u00e1romsz\u00e1znyolcvanh\u00e1rom \u00f3vod\u00e1ban egy-egy csoportot \u00e9rint\u0151, 191 \u00f3vod\u00e1ban \u00e9s 122 \u00e1ltal\u00e1nos iskol\u00e1ban pedig a teljes int\u00e9zm\u00e9nyre kiterjed\u0151 oktat\u00e1si sz\u00fcnet van.\n\u00a0\u00a0\u00a0\u00a0Ut\u00f3bbi int\u00e9zked\u00e9s az \u00f3vod\u00e1k 6,5, illetve az \u00e1ltal\u00e1nos iskol\u00e1k 4,7 sz\u00e1zal\u00e9k\u00e1t \u00e9rinti, a sz\u00fcnet pedig \u00e1ltal\u00e1ban egy h\u00e9tig tart - ismertette.\n\u00a0\u00a0\u00a0\u00a0Arra k\u00e9r mindenkit, hogy tartsa be a j\u00e1rv\u00e1ny\u00fcgyi el\u0151\u00edr\u00e1sokat, vagyis a maszkvisel\u00e9st, a t\u00e1vols\u00e1gtart\u00e1st \u00e9s a fert\u0151tlen\u00edt\u00e9st, mert a korm\u00e1ny c\u00e9lja a k\u00f6zoktat\u00e1s m\u0171k\u00f6d\u00e9s\u00e9nek fenntart\u00e1sa - mondta az \u00e1llamtitk\u00e1r.\n\u00a0\u00a0\u00a0\u00a0Arra is kit\u00e9rt, hogy janu\u00e1r 23-\u00e1n tartj\u00e1k meg a k\u00f6z\u00e9piskolai \u00edr\u00e1sbeli felv\u00e9teliket. Ezen ugyanazokat az int\u00e9zked\u00e9seket \u00e9rv\u00e9nyes\u00edtik, mint az \u00e9retts\u00e9giken, vagyis a termekben egyszerre csak t\u00edz tanul\u00f3 lehet jelen.\n\u00a0\u00a0\u00a0\u00a0Azoknak, akik nem tudnak r\u00e9szt venni a kijel\u00f6lt id\u0151pontban a vizsg\u00e1n, janu\u00e1r 28-\u00e1ra \u00e9s febru\u00e1r 5-\u00e9re is p\u00f3tnapot iktatnak be - f\u0171zte hozz\u00e1.\n\u00a0\u00a0\u00a0\u00a0Maruzsa Zolt\u00e1n azt is k\u00f6z\u00f6lte, hogy a 2021. \u00e9vi tanfel\u00fcgyeleti elj\u00e1r\u00e1sokat sz\u00fcneteltetik a vesz\u00e9lyhelyzet v\u00e9g\u00e9ig.\n\n\nMTI 2020. december 2.\n\n"}]