[{"date": "2020-12-16 13:35", "url": "https://koronavirus.gov.hu/cikkek/operativ-torzs-fel-evre-meghosszabbitotta-jarvanyugyi-keszultseget-kormany", "h1": "Operat\u00edv t\u00f6rzs: f\u00e9l \u00e9vre meghosszabb\u00edtotta a j\u00e1rv\u00e1ny\u00fcgyi k\u00e9sz\u00fclts\u00e9get a korm\u00e1ny", "body": "\nA j\u00e1rv\u00e1ny elleni eg\u00e9szs\u00e9g\u00fcgyi v\u00e9dekez\u00e9s fenntart\u00e1sa \u00e9rdek\u00e9ben a korm\u00e1ny \u00fajabb f\u00e9l \u00e9vre meghosszabb\u00edtotta a j\u00e1rv\u00e1ny\u00fcgyi k\u00e9sz\u00fclts\u00e9get - mondta az Orsz\u00e1gos Rend\u0151r-f\u0151kapit\u00e1nys\u00e1g (ORFK) sz\u00f3viv\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\n\nG\u00e1l Krist\u00f3f k\u00f6z\u00f6lte: szerd\u00e1t\u00f3l a t\u00f6megk\u00f6zleked\u00e9si eszk\u00f6z vezet\u0151je nem k\u00f6teles maszkot viselni a j\u00e1rm\u0171 z\u00e1rt kialak\u00edt\u00e1s\u00fa vezet\u0151f\u00fclk\u00e9j\u00e9ben.\n\u00a0\u00a0\u00a0\u00a0Az utasoknak azonban a t\u00f6megk\u00f6zleked\u00e9si eszk\u00f6z\u00f6n a maszk visel\u00e9se k\u00f6telez\u0151 - tette hozz\u00e1.\n\u00a0\u00a0\u00a0\u00a0Az ORFK sz\u00f3viv\u0151j\u00e9nek t\u00e1j\u00e9koztat\u00e1sa szerint a korm\u00e1ny d\u00f6nt\u00e9sei kedd este megjelentek a Magyar K\u00f6zl\u00f6nyben.\n\u00a0\u00a0\u00a0\u00a0G\u00e1l Krist\u00f3f ismertette: kedden a maszkvisel\u00e9si k\u00f6telezetts\u00e9g elmulaszt\u00e1sa miatt a rend\u0151r\u00f6k orsz\u00e1gszerte 183 emberrel szemben int\u00e9zkedtek, ez a v\u00e9delmi int\u00e9zked\u00e9sekr\u0151l sz\u00f3l\u00f3 korm\u00e1nyrendelet szeptember 21-ei hat\u00e1lyba l\u00e9p\u00e9se \u00f3ta m\u00e1r \u00f6sszesen 13 659 rend\u0151ri fell\u00e9p\u00e9st jelent ilyen \u00fcgyben.\n\u00a0\u00a0\u00a0\u00a0Elmondta, hogy az int\u00e9zked\u00e9sek k\u00f6z\u00fcl 159 a t\u00edzezern\u00e9l t\u00f6bb lakos\u00fa telep\u00fcl\u00e9sek \u00f6nkorm\u00e1nyzati rendeleteiben meghat\u00e1rozott maszkvisel\u00e9si k\u00f6telezetts\u00e9gek be nem tart\u00e1sa miatt t\u00f6rt\u00e9nt. K\u00f6z\u00fcl\u00fck 23 embert figyelmeztettek, 61 alkalommal helysz\u00edni b\u00edrs\u00e1got szabtak ki \u00e9s 75 feljelent\u00e9st tettek.\n\u00a0\u00a0\u00a0\u00a0A t\u00f6megk\u00f6zleked\u00e9si eszk\u00f6z\u00f6k\u00f6n \u00e9s meg\u00e1ll\u00f3helyeken kedden 9, m\u00edg \u00fczletekben \u00e9s bev\u00e1s\u00e1rl\u00f3k\u00f6zpontokban 15 emberrel szemben l\u00e9ptek fel a rend\u0151r\u00f6k - ismertette az ORFK sz\u00f3viv\u0151je.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 614 rend\u0151ri int\u00e9zked\u00e9sre volt sz\u00fcks\u00e9g, ebb\u0151l 164 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 450 esetben pedig az \u00fczletek korl\u00e1tozott nyitva tart\u00e1s\u00e1ra \u00e9s az \u00fczletben val\u00f3 tart\u00f3zkod\u00e1sra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0A rend\u0151r\u00f6k kedden a Somogy megyei Marcaliban egy bisztr\u00f3 ideiglenes, 7 napos bez\u00e1rat\u00e1s\u00e1r\u00f3l d\u00f6nt\u00f6ttek, mert egy ellen\u0151rz\u00e9s sor\u00e1n a vend\u00e9gl\u00e1t\u00f3helyen a tilalom ellen\u00e9re egy vend\u00e9g \u00e9pp szeszesitalt fogyasztott. A bez\u00e1rat\u00e1s mellett a vend\u00e9get is helysz\u00edni b\u00edrs\u00e1ggal s\u00fajtott\u00e1k - mondta az alezredes, aki felid\u00e9zte: a korl\u00e1toz\u00e1sok bevezet\u00e9se \u00f3ta m\u00e1r 99 \u00fczlet, vend\u00e9gl\u00e1t\u00f3hely, illetve szolg\u00e1ltat\u00f3 ideiglenes bez\u00e1rat\u00e1s\u00e1t rendelt\u00e9k el a szab\u00e1lyok be nem tart\u00e1sa miatt.\n\u00a0\u00a0\u00a0\u00a0A kij\u00e1r\u00e1si tilalmat az elm\u00falt napon 303-an szegt\u00e9k meg. A kij\u00e1r\u00e1si korl\u00e1toz\u00e1st november 4-\u00e9t\u0151l vezett\u00e9k be, amelyet a kij\u00e1r\u00e1si tilalom november 11-\u00e9t\u0151l v\u00e1ltott fel. November 4. \u00f3ta a rend\u0151r\u00f6knek 13 429 szab\u00e1lyszeg\u0151vel szemben kellett int\u00e9zkedni\u00fck.\n\u00a0\u00a0\u00a0\u00a0Kedden is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151k k\u00f6z\u00fcl 73-at helysz\u00edni b\u00edrs\u00e1ggal s\u00fajtottak, egyet pedig figyelmeztet\u00e9sben r\u00e9szes\u00edtettek. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 7657 rend\u0151ri int\u00e9zked\u00e9sre volt sz\u00fcks\u00e9g.\n\u00a0\u00a0\u00a0\u00a0Az elm\u00falt napon 14 021 alkalommal ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban l\u00e9v\u0151ket. Kedden 5784 ilyen korl\u00e1toz\u00f3 int\u00e9zked\u00e9st rendeltek el, jelenleg 42 467-en vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 4296-an v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat.\nMagyar K\u00f6zl\u00f6ny 2020. \u00e9vi 279. sz\u00e1m\u00e1nak\u00a0vonatkoz\u00f3 r\u00e9sze:\u00a0\n\n\n\nMTI 2020. december 16.\n\n"}]