[{"date": "2020-12-07 13:22", "url": "https://koronavirus.gov.hu/cikkek/kasler-magyarorszag-merlegeli-hogy-bekapcsolodjon-e-az-orosz-vakcina-klinikai-vizsgalataba", "h1": "K\u00e1sler: Magyarorsz\u00e1g m\u00e9rlegeli, hogy bekapcsol\u00f3djon-e az orosz vakcina klinikai vizsg\u00e1lat\u00e1ba", "body": "\nMagyarorsz\u00e1g m\u00e9rlegeli, hogy bekapcsol\u00f3djon-e a koronav\u00edrus ellen l\u00e9trehozott orosz vakcina klinikai vizsg\u00e1lat\u00e1ba - k\u00f6z\u00f6lte az emberi er\u0151forr\u00e1sok minisztere h\u00e9tf\u0151i online sajt\u00f3t\u00e1j\u00e9koztat\u00f3j\u00e1n.\n\n\nK\u00e1sler Mikl\u00f3s elmondta: a \"nagyvonal\u00faan felk\u00edn\u00e1lt\" lehet\u0151s\u00e9ggel \u00e9lve h\u00e1rom-\u00f6tezer magyar \u00e1llampolg\u00e1r juthatna v\u00e9d\u0151olt\u00e1shoz.\n\u00a0\u00a0\u00a0\u00a0A m\u00falt h\u00e9ten Oroszorsz\u00e1gban j\u00e1r\u00f3 magyar szak\u00e9rt\u0151i deleg\u00e1ci\u00f3 besz\u00e1mol\u00f3ja szerint az orosz vakcina fejleszt\u00e9se nagyon modern, \"a WHO \u00e1ltal el\u0151\u00edrt k\u00f6r\u00fclm\u00e9nyek k\u00f6z\u00f6tt zajlik\" - k\u00f6z\u00f6lte.\n\u00a0\u00a0\u00a0\u00a0K\u00e1sler Mikl\u00f3s ismertet\u00e9se szerint a deleg\u00e1ci\u00f3 tagjai k\u00f6z\u00f6tt volt az Orsz\u00e1gos Gy\u00f3gyszer\u00e9szeti \u00e9s \u00c9lelmez\u00e9s-eg\u00e9szs\u00e9g\u00fcgyi Int\u00e9zet (OGY\u00c9I) n\u00e9gy szak\u00e9rt\u0151je, a Nemzeti N\u00e9peg\u00e9szs\u00e9g\u00fcgyi K\u00f6zpont virol\u00f3gusa, Orsz\u00e1gos Kor\u00e1nyi Pulmonol\u00f3giai Int\u00e9zet \u00e9s a Fluart vakcinagy\u00e1rt\u00f3 orvosai.\n\u00a0\u00a0\u00a0\u00a0A deleg\u00e1ci\u00f3t fogadta az OGY\u00c9I orosz megfelel\u0151je, ezut\u00e1n felkerest\u00e9k az orosz vakcin\u00e1t el\u0151\u00e1ll\u00edt\u00f3 laborat\u00f3riumot. A k\u00fcld\u00f6tts\u00e9g szerint a gy\u00e1r rendk\u00edv\u00fcl korszer\u0171, a vakcinagy\u00e1rt\u00e1s minden egyes f\u00e1zis\u00e1t teljesen automata digit\u00e1lis rendszer ellen\u0151rzi a c\u00e9g r\u00e9szr\u0151l, majd ugyanezt az ellen\u0151rz\u00e9st elv\u00e9gzi az orosz hat\u00f3s\u00e1g is.\n\u00a0\u00a0\u00a0\u00a0A magyar szakemberek ell\u00e1togattak arra a poliklinik\u00e1ra is, ahol eddig 22 ezer embert oltottak be a Szputnyik-V vakcin\u00e1val. Az emberek az olt\u00e1s ut\u00e1n n\u00e9h\u00e1ny \u00f3r\u00e1t klinikai k\u00f6r\u00fclm\u00e9nyek k\u00f6z\u00f6tt t\u00f6ltenek, majd hazamehetnek. Ett\u0151l kezdve a beoltottak vide\u00f3kapcsolatban vannak a Telemedicina 300 orvos\u00e1nak egyik\u00e9vel. Egy adott orvos mindig ugyanazokkal betegekkel besz\u00e9l, \u00e9s minden nap megadott protokoll alapj\u00e1n r\u00f6gz\u00edti \u00e1llapotukat egy elektronikus rendszerben.\n\u00a0\u00a0\u00a0\u00a0Hozz\u00e1tette: a beoltottak is felvehetik a kapcsolatot a k\u00f6zponttal \u00e9s t\u00e1j\u00e9koztathatj\u00e1k az orvosokat, ha b\u00e1rmilyen t\u00fcnet\u00fck, panaszuk van.\n\u00a0\u00a0\u00a0\u00a0K\u00e1sler Mikl\u00f3s besz\u00e9lt arr\u00f3l is: Magyarorsz\u00e1gon is elkezdik az ivermectin parazitaellenes gy\u00f3gyszer koronav\u00edrus elleni hat\u00e9konys\u00e1g\u00e1nak vizsg\u00e1lat\u00e1t. Az 1970-es \u00e9vekben felfedezett, az ember- \u00e9s \u00e1llatgy\u00f3gy\u00e1szatban egyar\u00e1nt alkalmazott gy\u00f3gyszert az elm\u00falt harminc \u00e9vben t\u00f6bb mint 3 \u00e9s f\u00e9l milli\u00e1rd ember haszn\u00e1lta, \u00e9s jelenleg \u00c1zsi\u00e1ban, Afrik\u00e1ban \u00e9s D\u00e9l-Amerik\u00e1ban 30-40, a koronav\u00edrus elleni hat\u00e9konys\u00e1g\u00e1t vizsg\u00e1l\u00f3 kutat\u00e1s van folyamatban.\n\u00a0\u00a0\u00a0\u00a0A magyar klinikai vizsg\u00e1latban a D\u00e9l-pesti Centrumk\u00f3rh\u00e1z \u00e9s az Orsz\u00e1gos Kor\u00e1nyi Pulmonol\u00f3giai Int\u00e9zet vesz r\u00e9szt - tette hozz\u00e1 K\u00e1sler Mikl\u00f3s.\n\u00a0\nMTI 2020. december 7.\n\n"}]