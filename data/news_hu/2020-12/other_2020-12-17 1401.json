[{"date": "2020-12-17 14:01", "url": "https://koronavirus.gov.hu/cikkek/novak-katalin-jovore-300-milliard-forinttal-tamogatja-kormany-az-otthonteremtest", "h1": "Nov\u00e1k Katalin: j\u00f6v\u0151re 300 milli\u00e1rd forinttal t\u00e1mogatja a korm\u00e1ny az otthonteremt\u00e9st", "body": "\nAz \u00faj otthonteremt\u00e9si program eg\u00e9sze nagyj\u00e1b\u00f3l 300 milli\u00e1rd forintba ker\u00fclhet j\u00f6v\u0151re a k\u00f6lts\u00e9gvet\u00e9snek, \u00e9s ennek t\u00f6bb mint a fel\u00e9t fel\u00faj\u00edt\u00e1sra ford\u00edthatj\u00e1k majd a csal\u00e1dok - mondta Nov\u00e1k Katalin csal\u00e1dok\u00e9rt felel\u0151s t\u00e1rca n\u00e9lk\u00fcli miniszter a portfolio.hu-nak adott, cs\u00fct\u00f6rt\u00f6k\u00f6n megjelent interj\u00faban. A korm\u00e1ny a koronav\u00edrus-j\u00e1rv\u00e1ny alatt is fontosnak tartja a csal\u00e1dok t\u00e1mogat\u00e1s\u00e1t \u00e9s tov\u00e1bbra is azon dolgozik, hogy a gyermeket nevel\u0151 csal\u00e1dok saj\u00e1t otthonban \u00e9lhessenek. Az otthonteremt\u00e9si program mindemellett hozz\u00e1j\u00e1rul az \u00e9p\u00edt\u0151ipar \u00e9s a gazdas\u00e1gi n\u00f6veked\u00e9s megtart\u00e1s\u00e1hoz is.\n\n\u00a0\nA miniszter megjegyezte: a keret fel\u00fclr\u0151l nyitott, nem kell att\u00f3l tartani, hogy elfogy a p\u00e9nz, \u00e9s a programnak idejekor\u00e1n v\u00e9ge szakad.\n\u00a0\u00a0\u00a0\u00a0Nov\u00e1k\u00a0Katalin felh\u00edvta a figyelmet arra, hogy a korm\u00e1ny t\u00edz \u00e9v alatt teh\u00e1t t\u00f6bb mint k\u00e9t \u00e9s f\u00e9lszeres\u00e9re emelte a csal\u00e1dt\u00e1mogat\u00e1sra sz\u00e1nt anyagi elk\u00f6telez\u0151d\u00e9s\u00e9t. Erre a c\u00e9lra a korm\u00e1ny 2010-ben 960 milli\u00e1rd forintot ford\u00edtott, 2021-ben 2300 milli\u00e1rd forint lett volna megc\u00e9lozva, amely \u00f6sszeg az \u00faj programokkal 2600 milli\u00e1rdra v\u00e1ltozott.\n\u00a0\u00a0\u00a0\u00a0A csal\u00e1dok t\u00e1mogat\u00e1s\u00e1val a korm\u00e1nynak p\u00e1rhuzamosan k\u00e9t c\u00e9lkit\u0171z\u00e9se van: egyr\u00e9szt szeretn\u00e9k, hogy a v\u00e1gyott gyermekek megsz\u00fclessenek, m\u00e1sr\u00e9szt a m\u00e1r gyermeket nevel\u0151 csal\u00e1dok \u00e9letk\u00f6r\u00fclm\u00e9nyein k\u00edv\u00e1nnak jav\u00edtani - fejtette ki\u00a0Nov\u00e1k\u00a0Katalin. A magyar fiatalok \u00e1tlagosan minimum k\u00e9t gyermeket terveznek, ha ez t\u00e9nylegesen megval\u00f3sulna, akkor demogr\u00e1fiai \u00e9rtelemben rendben lenn\u00e9nk - tette hozz\u00e1, utalva arra, hogy 2010-ben \u00f6t v\u00e1gyott gyermekb\u0151l h\u00e1rom sz\u00fcletett meg, most viszont m\u00e1r n\u00e9gy.\n\u00a0\u00a0\u00a0\u00a0A miniszter \u00fagy fogalmazott: nem titkolj\u00e1k, hogy azokat seg\u00edtik, akik a gyerekeik\u00e9rt, \u00e9s nem a gyermekeikb\u0151l akarnak \u00e9lni, azaz nem seg\u00e9lyt k\u00edn\u00e1lnak, a csal\u00e1dt\u00e1mogat\u00e1sok jelent\u0151s r\u00e9sz\u00e9t munk\u00e1hoz k\u00f6tik.\n\u00a0\u00a0\u00a0\u00a0Arra a k\u00e9rd\u00e9sre, hogy az 5 sz\u00e1zal\u00e9kos lak\u00e1s\u00e1fa visszavezet\u00e9s\u00e9r\u0151l mi\u00e9rt csak hat\u00e1rozott id\u0151intervallumra d\u00f6nt\u00f6ttek,\u00a0Nov\u00e1k\u00a0Katalin elmondta: az \u00e1llam felel\u0151s m\u00f3don csak meghat\u00e1rozott id\u0151szakra tudja v\u00e1llalni az \u00e1facs\u00f6kkent\u00e9sb\u0151l ered\u0151 bev\u00e9telkies\u00e9st.\n\u00a0\u00a0\u00a0\u00a0A fel\u00faj\u00edt\u00e1si t\u00e1mogat\u00e1s munkaer\u0151hi\u00e1nyt gener\u00e1l\u00f3 hat\u00e1sait firtat\u00f3 k\u00e9rd\u00e9sre a miniszter megjegyezte, hogy hisz a piac szab\u00e1lyoz\u00f3 erej\u00e9ben, abban, hogy a piac k\u00e9pes a neh\u00e9z helyzetekre is j\u00f3 megold\u00e1sokat tal\u00e1lni. Manaps\u00e1g nem felt\u00e9tlen\u00fcl a munkaer\u0151hi\u00e1ny a jellemz\u0151, \u00e9s a k\u00fcl\u00f6nb\u00f6z\u0151 szakm\u00e1k k\u00f6z\u00f6tti \u00e1tj\u00e1rhat\u00f3s\u00e1g sem elvetend\u0151 - mondta.\n\u00a0\u00a0\u00a0\u00a0A miniszter az interj\u00faban \u00edg\u00e9retet tett arra, hogy a m\u00e1sf\u00e9l \u00e9vn\u00e9l id\u0151sebb gyermekek \u00f6r\u00f6kbe fogad\u00e1sa ut\u00e1n is mihamarabb lehet\u0151v\u00e9 teszik ig\u00e9nybe venni a babav\u00e1r\u00f3 hitelhez kapcsol\u00f3d\u00f3 t\u00e1mogat\u00e1sokat \u00e9s a jelz\u00e1loghitel-elenged\u00e9s lehet\u0151s\u00e9g\u00e9t.\n\u00a0\u00a0\u00a0\u00a0Nov\u00e1k\u00a0Katalin az interj\u00faban arr\u00f3l is besz\u00e9lt, hogy az 5 sz\u00e1zal\u00e9kos \u00e1fa, a csok \u00e9s a babav\u00e1r\u00f3 t\u00e1mogat\u00e1s miatt rengeteget kellett egyeztetni\u00fck az EU-val. \u00c1ltal\u00e1ban az a br\u00fcsszeli \u00e1ll\u00e1spont, hogy nem tartj\u00e1k legitim c\u00e9lnak a gyermekv\u00e1llal\u00e1s t\u00e1mogat\u00e1s\u00e1t - mutatott r\u00e1, utalva arra, hogy id\u0151nk\u00e9nt csak az elmarasztal\u00e1s kock\u00e1zat\u00e1t v\u00e1llalva tudt\u00e1k elind\u00edtani a programokat.\n\u00a0\u00a0\u00a0\u00a0A rozsda\u00f6vezetek nulla sz\u00e1zal\u00e9kos \u00e1f\u00e1j\u00e1nak bevezet\u00e9s\u00e9vel kapcsolatos k\u00e9rd\u00e9sre a miniszter megjegyezte: a szab\u00e1lyoz\u00e1s majdnem k\u00e9sz van, \u00e9s b\u00edzik abban, hogy janu\u00e1r 1-j\u00e9t\u0151l ez is el tud indulni.\n\nMTI 2020. december 17.\n\n"}]