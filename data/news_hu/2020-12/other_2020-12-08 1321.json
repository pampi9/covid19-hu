[{"date": "2020-12-08 13:21", "url": "https://koronavirus.gov.hu/cikkek/merkely-bela-platofazisba-ert-jarvany", "h1": "Merkely B\u00e9la: plat\u00f3f\u00e1zisba \u00e9rt a j\u00e1rv\u00e1ny", "body": "\n\u00dagynevezett plat\u00f3f\u00e1zisba \u00e9rt a koronav\u00edrus-j\u00e1rv\u00e1ny a csaknem egy h\u00f3nappal ezel\u0151tt bevezetett korl\u00e1toz\u00f3 int\u00e9zked\u00e9seknek k\u00f6sz\u00f6nhet\u0151en - k\u00f6z\u00f6lte a Semmelweis Egyetem rektora kedden a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nMerkely\u00a0B\u00e9la szerint a korl\u00e1toz\u00f3 int\u00e9zked\u00e9seket tov\u00e1bbra is \u00e9rdemes fenntartani, hogy azok a plat\u00f3 el\u00e9r\u00e9se, vagyis az esetsz\u00e1mok n\u00f6veked\u00e9s\u00e9nek meg\u00e1ll\u00edt\u00e1sa mellett az esetsz\u00e1mok cs\u00f6kken\u00e9s\u00e9t is eredm\u00e9nyezz\u00e9k.\n\u00a0\u00a0\u00a0\u00a0Ez lehet\u0151v\u00e9 tenn\u00e9, hogy ki lehessen v\u00e1rni, am\u00edg a lakoss\u00e1g jelent\u0151s r\u00e9sz\u00e9t beoltj\u00e1k - tette hozz\u00e1.\n\u00a0\u00a0\u00a0\u00a0A koronav\u00edrus elleni olt\u00e1ssal kapcsolatban\u00a0Merkely\u00a0B\u00e9la arra h\u00edvta fel a figyelmet, hogy am\u00edg a lakoss\u00e1g 60 sz\u00e1zal\u00e9ka nincs beoltva, valamennyi ember vesz\u00e9lyben van. A\u00a0www.vakcinainfo.gov.hu\u00a0honlapon el\u00e9rhet\u0151 regisztr\u00e1ci\u00f3 egyik c\u00e9lja ez\u00e9rt az olt\u00e1ssal kapcsolatos bizalom n\u00f6vel\u00e9se - mondta.\n\u00a0\u00a0\u00a0\u00a0A rektor kit\u00e9rt arra is: a Semmelweis Egyetem klinik\u00e1in t\u00f6bb mint \u00f6tsz\u00e1z koronav\u00edrusos \u00e9s koronav\u00edrus-gyan\u00fas beteg fekszik. A hozz\u00e1tartoz\u00f3k t\u00e1j\u00e9koztat\u00e1s\u00e1\u00e9rt ez\u00e9rt l\u00e9trehoztak egy inform\u00e1ci\u00f3s vonalat, amelyen az \u00e1ltal\u00e1nos inform\u00e1ci\u00f3k mellett az el\u0151re megjel\u00f6ltek hozz\u00e1tartoz\u00f3juk \u00e1llapot\u00e1r\u00f3l is \u00e9rdekl\u0151dhetnek - tudatta\u00a0Merkely\u00a0B\u00e9la.\n\nMTI 2020. december 8.\n\n"}]