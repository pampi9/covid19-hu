[{"date": "2020-12-31 14:02", "url": "https://koronavirus.gov.hu/cikkek/orban-viktor-meglatogatta-megkeselt-rendort-korhazban", "h1": "Orb\u00e1n Viktor megl\u00e1togatta a megk\u00e9selt rend\u0151rt a k\u00f3rh\u00e1zban", "body": "\nOrb\u00e1n Viktor minisztereln\u00f6k cs\u00fct\u00f6rt\u00f6k\u00f6n megl\u00e1togatta a Honv\u00e9dk\u00f3rh\u00e1zban azt a rend\u0151rt, akire k\u00e9ssel t\u00e1madt egy f\u00e9rfi a m\u00falt h\u00e9ten \u00dajpesten. A korm\u00e1nyf\u0151 megtekintette az int\u00e9zm\u00e9nyben kialak\u00edtott koronav\u00edrus-olt\u00f3pontot is - k\u00f6z\u00f6lte az MTI-vel Havasi Bertalan, a korm\u00e1nyf\u0151 sajt\u00f3f\u0151n\u00f6ke.\n\n\nOrb\u00e1n\u00a0Viktor Pint\u00e9r S\u00e1ndor bel\u00fcgyminiszterrel egy\u00fctt kereste fel az intenz\u00edv oszt\u00e1lyr\u00f3l m\u00e1r kiker\u00fclt, \u00e9letvesz\u00e9lyesen megsebes\u00edtett \u0151rmestert, akinek a gy\u00f3gyul\u00e1sa j\u00f3l halad. A minisztereln\u00f6k megk\u00f6sz\u00f6nte a rend\u0151r helyt\u00e1ll\u00e1s\u00e1t, a fel\u00e9p\u00fcl\u00e9s\u00e9hez sok er\u0151t k\u00edv\u00e1nt.\n\u00a0\u00a0\u00a0\u00a0Havasi Bertalan t\u00e1j\u00e9koztat\u00e1sa szerint a minisztereln\u00f6k \u00e9s a bel\u00fcgyminiszter a Magyar Honv\u00e9ds\u00e9g Eg\u00e9szs\u00e9g\u00fcgyi K\u00f6zpont Honv\u00e9dk\u00f3rh\u00e1z\u00e1ban felkerest\u00e9k az ott kialak\u00edtott koronav\u00edrus olt\u00f3pontot is. K\u00f6sz\u00f6netet mondtak az eg\u00e9szs\u00e9g\u00fcgyi dolgoz\u00f3knak, hogy szilveszter napj\u00e1n is a t\u0151l\u00fck megszokott kitart\u00e1ssal, kimagasl\u00f3 szinten v\u00e9gzik a munk\u00e1jukat.\u00a0Orb\u00e1n\u00a0Viktor \u00fagy fogalmazott: a vakcina j\u00f6v\u0151re visszaadja a kor\u00e1bbi \u00e9let\u00fcnket.\n\n\nMTI 2020. december 31.\n\n"}]