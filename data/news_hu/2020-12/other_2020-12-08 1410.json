[{"date": "2020-12-08 14:10", "url": "https://koronavirus.gov.hu/cikkek/palkovics-laszlo-beavatkozasok-gyorsasaga-segitette-valsag-hatasos-kezeleset", "h1": "Palkovics L\u00e1szl\u00f3: a beavatkoz\u00e1sok gyorsas\u00e1ga seg\u00edtette a v\u00e1ls\u00e1g hat\u00e1sos kezel\u00e9s\u00e9t", "body": "\nA beavatkoz\u00e1sok gyorsas\u00e1ga, nagys\u00e1grendje \u00e9s ar\u00e1nyoss\u00e1ga seg\u00edtette a koronav\u00edrus-j\u00e1rv\u00e1ny miatti v\u00e1ls\u00e1g hat\u00e1sos kezel\u00e9s\u00e9t - mondta az innov\u00e1ci\u00f3s \u00e9s technol\u00f3giai miniszter az Orsz\u00e1ggy\u0171l\u00e9s v\u00e1llalkoz\u00e1sfejleszt\u00e9si bizotts\u00e1g\u00e1ban kedden.\n\n\nPalkovics L\u00e1szl\u00f3 \u00e9ves bizotts\u00e1gi meghallgat\u00e1s\u00e1n hangs\u00falyozta, hogy az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) elm\u00falt egy \u00e9ve r\u00e9szben a v\u00edrussal kapcsolatos iparpolitikai \u00fcgyekkel, illetve a v\u00edrus hat\u00e1sainak ellens\u00falyoz\u00e1s\u00e1val telt.\n\u00a0\u00a0\u00a0\u00a0Kiemelte, hogy az ipari termel\u00e9s volumene az \u00e1prilisi m\u00e9lypont ut\u00e1n visszapattant, szeptemberben m\u00e1r 2,2 sz\u00e1zal\u00e9kkal meghaladta az egy \u00e9vvel kor\u00e1bbit.\n\u00a0\u00a0\u00a0\u00a0A kiskereskedelmi forgalom alakul\u00e1s\u00e1n\u00e1l nem l\u00e1t gondot a t\u00e1rca, a tavalyi szinttel sz\u00e1mol, tov\u00e1bbra is probl\u00e9m\u00e1s viszont a helyzet a j\u00e1rv\u00e1ny \u00e1ltal k\u00f6zvetlen\u00fcl \u00e9rintett sz\u00e1llodaiparban \u00e9s vend\u00e9gl\u00e1t\u00e1sban - fogalmazott.\n\u00a0\u00a0\u00a0\u00a0A miniszter hangs\u00falyozta, hogy az eddigi int\u00e9zked\u00e9sek eredm\u00e9nyek\u00e9ppen t\u00f6bb mint 970 ezren kaptak munkaer\u0151piaci vagy -k\u00e9pz\u00e9si t\u00e1mogat\u00e1st.\nA gazdas\u00e1gv\u00e9delmi akci\u00f3terv els\u0151 f\u00e1zisa az azonnali reakci\u00f3kat jelentette m\u00e1rcius-\u00e1prilisban, jelenleg zajlik a m\u00e1sodik f\u00e1zis, \u00e9s meghat\u00e1rozt\u00e1k a harmadik f\u00e1zis elemeit; itt m\u00e1r abb\u00f3l indulnak ki, hogy a gazdas\u00e1g m\u0171k\u00f6dik - fejtette ki Palkovics L\u00e1szl\u00f3.\n\u00a0\u00a0\u00a0\u00a0Az els\u0151dleges munkaer\u0151piac j\u00f3l reag\u00e1lt; a k\u00f6zfoglalkoztatottak sz\u00e1ma m\u00e1rcius \u00f3ta alig emelkedett, november v\u00e9g\u00e9n 94 ezer k\u00f6r\u00fcl volt, b\u00e1r az el\u0151ir\u00e1nyzat fel\u00fclr\u0151l nyitott, ak\u00e1r 200 ezer ember k\u00f6zfoglalkoztat\u00e1sa is finansz\u00edrozhat\u00f3 - jelezte.\n\u00a0\u00a0\u00a0\u00a0A munkaer\u0151piaci t\u00e1mogat\u00e1sokr\u00f3l a miniszter a t\u00f6bbi k\u00f6z\u00f6tt elmondta: a t\u00e1mogat\u00e1si programokkal 590 ezer \u00e1ll\u00e1shelyet v\u00e9dtek meg, 47 ezer \u00faj munkahely l\u00e9trehoz\u00e1s\u00e1t t\u00e1mogatj\u00e1k, a regisztr\u00e1lt \u00e1ll\u00e1skeres\u0151k k\u00f6z\u00fcl 112 ezren kaptak p\u00e9nzbeli ell\u00e1t\u00e1st, a Di\u00e1khitel Plusz konstrukci\u00f3 keret\u00e9ben t\u00f6bb mint 29 ezren ig\u00e9nyeltek kedvezm\u00e9nyes hitelt, az alapoz\u00f3 informatikai k\u00e9pz\u00e9sre pedig csaknem 62 ezren jelentkeztek.\n\u00a0\u00a0\u00a0\u00a0A munkahelyv\u00e9delmi b\u00e9rt\u00e1mogat\u00e1sra kit\u00e9rve ismertette: 207 ezer munkav\u00e1llal\u00f3 b\u00e9r\u00e9nek kifizet\u00e9s\u00e9hez 35 milli\u00e1rd forintot kaptak a k\u00e9relmet beny\u00fajt\u00f3 v\u00e1llalatok. A miniszter \u00e9rt\u00e9kel\u00e9se szerint a program rendk\u00edv\u00fcl sikeres volt, z\u00e1r\u00e1sa ut\u00e1n az ebben r\u00e9szt vev\u0151 munkav\u00e1llal\u00f3k kevesebb mint 2 sz\u00e1zal\u00e9ka v\u00e1ltoztatott munkahelyet.\n\u00a0\u00a0\u00a0\u00a0Szint\u00e9n sikeresnek nevezte kutat\u00e1s-fejleszt\u00e9sben dolgoz\u00f3k b\u00e9rt\u00e1mogat\u00e1s\u00e1t, mint mondta, folytatni fogj\u00e1k a programot. Kiemelte, t\u00f6bb v\u00e1llalat is \u00fagy d\u00f6nt\u00f6tt ebben az id\u0151szakban, hogy Magyarorsz\u00e1gra hozza kutat\u00e1s-fejleszt\u00e9si tev\u00e9kenys\u00e9g\u00e9t.\n\u00a0\u00a0\u00a0\u00a0A gazdas\u00e1gba \u00e1raml\u00f3 forr\u00e1sokat \u00f6sszegezve elmondta: a gazdas\u00e1gv\u00e9delmi akci\u00f3terv mintegy 9500 milli\u00e1rd forintnyi k\u00fcl\u00f6nb\u00f6z\u0151 p\u00e9nz\u00fcgyi eszk\u00f6zt mozg\u00f3s\u00edtott a gazdas\u00e1g finansz\u00edroz\u00e1sa \u00e9rdek\u00e9ben, az erre az \u00e9vre es\u0151 r\u00e9sz 6000 milli\u00e1rd forint. Ebb\u0151l csaknem 4000 milli\u00e1rd forint m\u00e1r megjelent a gazdas\u00e1gban, 1400 milli\u00e1rdr\u00f3l t\u00e1mogat\u00f3i d\u00f6nt\u00e9s van, \u00e9s m\u00e9g csaknem 700 milli\u00e1rd forint kifizethet\u0151 k\u00fcl\u00f6nb\u00f6z\u0151 form\u00e1ban a v\u00e1llalkoz\u00e1soknak.\n\u00a0\u00a0\u00a0\u00a0A beruh\u00e1z\u00e1st\u00e1mogat\u00e1si programok keret\u00e9ben 917 milli\u00e1rd forintot kaptak v\u00e1llalatok, a t\u00e1mogat\u00e1sok eredm\u00e9nyek\u00e9ppen 1500 milli\u00e1rd forintnyi fejleszt\u00e9s val\u00f3sul meg a magyar gazdas\u00e1gban.\n\u00a0\u00a0\u00a0\u00a0A kiemelt szakpolitikai \u00fcgyeket bemutatva Palkovics L\u00e1szl\u00f3 elmondta: a kis- \u00e9s k\u00f6zepes v\u00e1llalkoz\u00e1sokat nagyobb m\u00e9rt\u00e9kben t\u00e1mogatt\u00e1k a v\u00edrus megjelen\u00e9s\u00e9nek id\u0151szak\u00e1ban, mint a nagyv\u00e1llalatokat, a kor\u00e1bban kialak\u00edtott \u00e9s a korm\u00e1ny \u00e1ltal tavaly \u00e9v v\u00e9g\u00e9n elfogadott kkv-strat\u00e9gi\u00e1t pedig vitt\u00e9k tov\u00e1bb.\n\u00a0\u00a0\u00a0\u00a0Kit\u00e9rt arra is, hogy folyik a k\u00f6vetkez\u0151 uni\u00f3s p\u00e9nz\u00fcgyi id\u0151szak tervez\u00e9se; a Gazdas\u00e1gfejleszt\u00e9si \u00e9s Innov\u00e1ci\u00f3s Operat\u00edv Programot (Ginop) k\u00f6vet\u0151 V\u00e1llalkoz\u00e1sfejleszt\u00e9si \u00e9s Innov\u00e1ci\u00f3s Operat\u00edv Program kerete lesz a legnagyobb, a teljes \u00f6sszeg 30 sz\u00e1zal\u00e9ka. Az \u00faj program priorit\u00e1sai k\u00f6z\u00fcl a miniszter kiemelte a v\u00e1llalkoz\u00e1sfejleszt\u00e9st, valamint a kutat\u00e1s-fejleszt\u00e9st \u00e9s az innov\u00e1ci\u00f3t.\n\n\nMTI 2020. december 8.\n\n"}]