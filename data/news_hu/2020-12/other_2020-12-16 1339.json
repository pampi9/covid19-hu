[{"date": "2020-12-16 13:39", "url": "https://koronavirus.gov.hu/cikkek/operativ-torzs-tovabbra-ervenyben-van-latogatasi-tilalom-szocialis-intezmenyekben", "h1": "Operat\u00edv t\u00f6rzs: tov\u00e1bbra is \u00e9rv\u00e9nyben van a l\u00e1togat\u00e1si tilalom a szoci\u00e1lis int\u00e9zm\u00e9nyekben, id\u0151sotthonokban", "body": "\nA sajt\u00f3ban megjelent h\u00edrekkel ellent\u00e9tben tov\u00e1bbra is \u00e9rv\u00e9nyben van a l\u00e1togat\u00e1si \u00e9s kij\u00e1r\u00e1si tilalom a szoci\u00e1lis int\u00e9zm\u00e9nyekben, id\u0151sotthonokban - mondta az operat\u00edv t\u00f6rzs nev\u00e9ben megsz\u00f3lal\u00f3 Galg\u00f3czi \u00c1gnes a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s test\u00fclet szerdai online sajt\u00f3t\u00e1j\u00e9koztat\u00f3j\u00e1n.\n\n\nA Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi oszt\u00e1lyvezet\u0151je elmondta: az \u00fcnnepek k\u00f6zeledt\u00e9vel, az id\u0151sek lelki eg\u00e9szs\u00e9g\u00e9nek meg\u0151rz\u00e9se \u00e9rdek\u00e9ben meg fogj\u00e1k teremteni a lehet\u0151s\u00e9g\u00e9t, hogy az id\u0151sek \u00e9s hozz\u00e1tartoz\u00f3ik kapcsolatot tarthassanak egym\u00e1ssal ebben az id\u0151szakban.\n\u00a0\u00a0\u00a0\u00a0Err\u0151l hat\u00e1rozat fog sz\u00fcletni, amelyet a szoci\u00e1lis int\u00e9zm\u00e9nyek a napokban megkapnak - k\u00f6z\u00f6lte.\n\u00a0\u00a0\u00a0\u00a0Galg\u00f3czi \u00c1gnes elmondta: az elm\u00falt 24 \u00f3r\u00e1ban 2804-gyel, 288 567-re emelkedett az azonos\u00edtott koronav\u00edrus-fert\u0151z\u00f6ttek sz\u00e1ma Magyarorsz\u00e1gon. Elhunyt 144 t\u00f6bbs\u00e9g\u00e9ben id\u0151s, kr\u00f3nikus beteg, \u00edgy az elhunytak sz\u00e1ma 7381-re n\u0151tt. Kit\u00e9rt arra is, hogy az elhunytak mind\u00f6ssze 3 sz\u00e1zal\u00e9k\u00e1nak nem volt kr\u00f3nikus betegs\u00e9ge. Jelenleg 7639 koronav\u00edrusos beteget \u00e1polnak k\u00f3rh\u00e1zban, akik k\u00f6z\u00fcl 574-en vannak l\u00e9legeztet\u0151g\u00e9pen.\n\u00a0\u00a0\u00a0\u00a0Kiemelte: tov\u00e1bbra is nagyon fontos a j\u00e1rv\u00e1ny terjed\u00e9s\u00e9nek lass\u00edt\u00e1sa \u00e9rdek\u00e9ben a j\u00e1rv\u00e1ny\u00fcgyi vesz\u00e9lyhelyzettel kihirdetett szab\u00e1lyok \u00e9s a higi\u00e9n\u00e9s el\u0151\u00edr\u00e1sok betart\u00e1sa. \"A specifikus v\u00e9dekez\u00e9s azonban a fert\u0151z\u00e9s ellen a v\u00e9d\u0151olt\u00e1s\" - sz\u00f6gezte le, hozz\u00e1t\u00e9ve: a vakcinainfo.gov.hu oldalon m\u00e1r t\u00f6bb mint 200 ezren regisztr\u00e1ltak a v\u00e9d\u0151olt\u00e1sra. Az operat\u00edv t\u00f6rzs nev\u00e9ben nyilatkoz\u00f3 szakember ism\u00e9t hangs\u00falyozta: a v\u00e9d\u0151olt\u00e1s \u00f6nk\u00e9ntes \u00e9s ingyenes lesz.\n\u00a0\u00a0\u00a0\u00a0Galg\u00f3czi \u00c1gnes kit\u00e9rt arra is, hogy az Eur\u00f3pai Gy\u00f3gyszer\u00fcgyn\u00f6ks\u00e9g bejelentette: december 21-\u00e9n d\u00f6nthet a Pfizer \u00e1ltal fejlesztett vakcina enged\u00e9ly\u00e9r\u0151l. Hozz\u00e1tette: ha az olt\u00f3anyag megkapja az enged\u00e9lyt, akkor m\u00e1r december v\u00e9g\u00e9n \u00e9rkezhet Magyarorsz\u00e1gra egy kisebb mennyis\u00e9g, amelyb\u0151l a v\u00e9dekez\u00e9sben r\u00e9szt vev\u0151 eg\u00e9szs\u00e9g\u00fcgyi dolgoz\u00f3k v\u00e9d\u0151olt\u00e1s\u00e1t el lehet kezdeni.\n\u00a0\u00a0\u00a0\u00a0Az operat\u00edv t\u00f6rzsh\u00f6z \u00e9rkezett k\u00e9rd\u00e9s, hogy azoknak is sz\u00fcks\u00e9ges-e a koronav\u00edrus elleni olt\u00e1s, akik m\u00e1r az els\u0151 hull\u00e1mban, vagy n\u00e9h\u00e1ny h\u00f3napja \u00e1testek a betegs\u00e9gen. Az NNK oszt\u00e1lyvezet\u0151je azt mondta: jelenlegi tud\u00e1suk szerint a fert\u0151z\u00e9s \u00e1tv\u00e9szel\u00e9se k\u00f6r\u00fclbel\u00fcl 6 h\u00f3napos v\u00e9detts\u00e9get biztos\u00edt. \u00cdgy azoknak, akik a tavaszi hull\u00e1mban betegedtek meg, azoknak aj\u00e1nlott lesz a v\u00e9d\u0151olt\u00e1s beadat\u00e1sa. Azok sz\u00e1m\u00e1ra, akik az \u0151szi j\u00e1rv\u00e1nyhull\u00e1m idej\u00e9n estek \u00e1t a fert\u0151z\u00e9sen, a v\u00e9d\u0151olt\u00e1s egyel\u0151re nem sz\u00fcks\u00e9ges.\n\u00a0\u00a0\u00a0\u00a0Kit\u00e9rt arra is, hogy k\u00fcl\u00f6nf\u00e9le vakcin\u00e1k lesznek majd el\u00e9rhet\u0151k, \u00e9s mindegyik vakcina enged\u00e9ly\u00e9ben, alkalmaz\u00e1si irat\u00e1ban lesz inform\u00e1ci\u00f3 arr\u00f3l, hogy kiknek, milyen indik\u00e1ci\u00f3ban lehet majd az olt\u00f3anyagot felhaszn\u00e1lni.\n\u00a0\u00a0\u00a0\u00a0M\u00e1sik k\u00e9rd\u00e9sre v\u00e1laszolva Galg\u00f3czi \u00c1gnes azt is elmondta: az eg\u00e9szs\u00e9g\u00fcgyi dolgoz\u00f3k a fert\u0151z\u00e9snek legink\u00e1bb kitettek.\n\u00a0\u00a0\u00a0\u00a0Jelenleg az \u00f6sszes igazolt koronav\u00edrus-fert\u0151z\u00f6tt 2 sz\u00e1zal\u00e9ka eg\u00e9szs\u00e9g\u00fcgyi dolgoz\u00f3 - k\u00f6z\u00f6lte Galg\u00f3czi \u00c1gnes, aki egy\u00fattal megk\u00f6sz\u00f6nte \u00e1ldozatos munk\u00e1jukat, \u00e9s azt k\u00e9rte, vigy\u00e1zzanak magukra.\n\n\nMTI 2020. december 16.\n\n"}]