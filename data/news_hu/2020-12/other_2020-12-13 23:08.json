[{"date": "2020-12-13 23:08", "url": "https://koronavirus.gov.hu/cikkek/rogan-december-vegen-megerkezhet-az-elso-adag-vakcina", "h1": "Rog\u00e1n: December v\u00e9g\u00e9n  meg\u00e9rkezhet az els\u0151 adag vakcina", "body": "\nDecember v\u00e9g\u00e9n m\u00e1r t\u00f6bb sz\u00e1zezer adag vakcina \u00e9rkezhet, amelyet a v\u00e9dekez\u00e9sben dolgoz\u00f3k kapnak majd. Ezt k\u00f6vet\u0151en a biztons\u00e1gosnak \u00edt\u00e9lt olt\u00f3anyagok k\u00f6z\u00fcl a leggyorsabban \u00e9rkez\u0151h\u00f6z lehet majd hozz\u00e1jutni els\u0151nek, de az olt\u00e1s \u00f6nk\u00e9ntes lesz, jelentkezni kell majd \u00e9rte - mondta a minisztereln\u00f6k kabinetf\u0151n\u00f6ke a H\u00edr TV vas\u00e1rnap esti m\u0171sor\u00e1ban.\n\nRog\u00e1n Antal a j\u00e1rv\u00e1ny elleni v\u00e9dekez\u00e9st \u00e9rt\u00e9kelve elmondta, hogy a magyar eg\u00e9szs\u00e9g\u00fcgy az ellenz\u00e9ki v\u00e1dakkal ellent\u00e9tben j\u00f3l teljes\u00edt, a korm\u00e1ny pedig mindent t\u0151le telhet\u0151t biztos\u00edt ehhez, a sz\u00fcks\u00e9ges eszk\u00f6z\u00f6kt\u0151l kezdve a b\u00e9remel\u00e9sig.\n\u00a0\u00a0\u00a0\u00a0A hat\u00e1rok n\u00e9lk\u00fcli Eur\u00f3p\u00e1ban a j\u00e1rv\u00e1ny hihetetlen sebess\u00e9ggel terjed, sok \u00e1llam a magyarorsz\u00e1gin\u00e1l l\u00e9nyegesen szigor\u00fabb int\u00e9zked\u00e9sekre k\u00e9nyszer\u00fclt - mondta.\n\u00a0\u00a0\u00a0\u00a0K\u00f6z\u00f6lte azt is, hogy december v\u00e9g\u00e9n m\u00e1r t\u00f6bb sz\u00e1zezer adag vakcina \u00e9rkezhet, amelyet a v\u00e9dekez\u00e9sben dolgoz\u00f3k kapnak majd.\n\u00a0\u00a0\u00a0\u00a0Ezt k\u00f6vet\u0151en a biztons\u00e1gosnak \u00edt\u00e9lt olt\u00f3anyagok k\u00f6z\u00fcl a leggyorsabban \u00e9rkez\u0151h\u00f6z lehet majd hozz\u00e1jutni els\u0151nek, de az olt\u00e1s \u00f6nk\u00e9ntes lesz, jelentkezni kell majd \u00e9rte - mondta Rog\u00e1n Antal.\n\u00a0A baloldal Magyarorsz\u00e1g k\u00e1r\u00e1ra akart el\u0151nyh\u00f6z jutni azzal, hogy az uni\u00f3s t\u00e1mogat\u00e1sok megvon\u00e1s\u00e1t szorgalmazta - mondta a minisztereln\u00f6k kabinetf\u0151n\u00f6ke. Rog\u00e1n Antal a Bayer show vend\u00e9gek\u00e9nt kifejtette, hogy a magyar v\u00e1llalkoz\u00e1sokat, a magyar gazd\u00e1kat s\u00fajtotta volna a t\u00e1mogat\u00e1sok visszatart\u00e1sa.\n\u00a0\u00a0\u00a0\u00a0A baloldal ezt is elfogadta volna az\u00e9rt, hogy a 2022-es v\u00e1laszt\u00e1st megnyerhesse - tette hozz\u00e1.\n\u00a0\u00a0\u00a0\u00a0V\u00e9lem\u00e9nye szerint a h\u00e9ten l\u00e9trej\u00f6tt megegyez\u00e9s az uni\u00f3s k\u00f6lts\u00e9gvet\u00e9sr\u0151l \u00e9s a helyre\u00e1ll\u00edt\u00e1si alapr\u00f3l a j\u00f3zan \u00e9sz gy\u0151zelme, hiszen j\u00e1rv\u00e1ny idej\u00e9n a gyorsas\u00e1g sz\u00e1m\u00edt, a seg\u00edts\u00e9get teh\u00e1t nem szabad politikai felt\u00e9telekhez k\u00f6tni.\n\u00a0\u00a0\u00a0\u00a0Soros Gy\u00f6rgy most emiatt csal\u00f3dott, \u00e9s ha a \"gazdi csal\u00f3dott\", akkor bizony\u00e1ra a baloldal sem el\u00e9gedett az eredm\u00e9nnyel - fogalmazott a fideszes politikus.\n\u00a0\u00a0\u00a0\u00a0Rog\u00e1n Antal el\u00edt\u00e9lte, hogy Br\u00fcsszel ilyen helyzetben, a v\u00e1ls\u00e1g k\u00f6zepette is gender- \u00e9s migr\u00e1ci\u00f3s akci\u00f3tervvel hozakodott el\u0151.\n\u00a0\u00a0\u00a0\u00a0Az okok vil\u00e1gosak, hiszen a baloldal szavazati nyeres\u00e9gre sz\u00e1m\u00edt a bev\u00e1ndorl\u00e1sb\u00f3l, \u00e9s vannak olyanok is, akik a nemzetek megsz\u0171n\u00e9s\u00e9re sz\u00e1m\u00edtanak, mert azokat a c\u00e9ljaik akad\u00e1ly\u00e1nak tekintik.\n\u00a0\u00a0\u00a0\u00a0Magyarorsz\u00e1g \u00e1ll\u00e1spontja ugyanakkor egy\u00e9rtelm\u0171: a migr\u00e1nsok letelep\u00edt\u00e9s\u00e9re sz\u00e1nt forr\u00e1sokat a csal\u00e1doknak kell adni - mondta.\n\u00a0\u00a0\u00a0\u00a0Hangs\u00falyozta azt is: Magyarorsz\u00e1g\u00a0\u00a0nem ellenzi az uni\u00f3s elj\u00e1r\u00e1st, ha valaki csal, nem tartja be a k\u00f6lts\u00e9gvet\u00e9si szab\u00e1lyokat, megs\u00e9rti az EU k\u00f6lts\u00e9gvet\u00e9si elveit, de a politikai zsarol\u00e1st elveti.\n\u00a0\u00a0\u00a0\u00a0A minisztereln\u00f6ki kabinetf\u0151n\u00f6k szerint nem v\u00e9letlen, hogy \u00e9pp Magyarorsz\u00e1g \u00e9s Lengyelorsz\u00e1g a t\u00e1mad\u00e1sok c\u00e9lpontja.\n\u00a0\u00a0\u00a0\u00a0Eur\u00f3p\u00e1ban ma ebben a k\u00e9t \u00e1llamnak van tiszt\u00e1n jobboldali vezet\u00e9se, m\u00e1sutt a baloldal is korm\u00e1nyzati szerephez jutott - tette hozz\u00e1.\nMTI\n\n"}]