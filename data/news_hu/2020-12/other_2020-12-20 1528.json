[{"date": "2020-12-20 15:28", "url": "https://koronavirus.gov.hu/cikkek/tisztifoorvos-biztonsagra-int-az-unnepi-bevasarlasok-alkalmaval", "h1": "A tisztif\u0151orvos biztons\u00e1gra int az \u00fcnnepi bev\u00e1s\u00e1rl\u00e1sok alkalm\u00e1val", "body": "\nA higi\u00e9n\u00e9s szab\u00e1lyok folyamatos betart\u00e1s\u00e1ra \u00e9s az \u00e9v v\u00e9gi \u00fcnnepek el\u0151tti biztons\u00e1gos bev\u00e1s\u00e1rl\u00e1s fontoss\u00e1g\u00e1ra h\u00edvta fel a figyelmet az orsz\u00e1gos tisztif\u0151orvos vas\u00e1rnap az M1 aktu\u00e1lis csatorn\u00e1nak nyilatkozva.\n\n\nM\u00fcller Cec\u00edlia hangs\u00falyozta, tudja, hogy az emberek elf\u00e1radtak a korl\u00e1toz\u00f3 int\u00e9zked\u00e9sek betart\u00e1s\u00e1ban, de a kar\u00e1csonyi id\u0151szakra jellemz\u0151, n\u00f6vekv\u0151 tal\u00e1lkoz\u00e1ssz\u00e1m miatt mindenkinek m\u00e9g felel\u0151ss\u00e9gteljesebben kell viselkednie, ebb\u0151l a szempontb\u00f3l pedig sajn\u00e1latosnak tartja, hogy a nagy bev\u00e1s\u00e1rl\u00f3k\u00f6zpontok zs\u00fafol\u00e1sig tele vannak.\n\u00a0\u00a0\u00a0\u00a0A tisztif\u0151orvos azt k\u00e9rte a csal\u00e1dokt\u00f3l, hogy - amennyiben lehets\u00e9ges - ne egy\u00fctt menjenek v\u00e1s\u00e1rolni, csup\u00e1n egy-egy csal\u00e1dtag. A boltokban v\u00e1s\u00e1rl\u00f3k pr\u00f3b\u00e1ljanak meg min\u00e9l kevesebb fel\u00fcletet meg\u00e9rinteni, a c\u00e9ltalan n\u00e9zel\u0151d\u00e9st pedig mell\u0151zz\u00e9k - mondta M\u00fcller Cec\u00edlia, aki a bev\u00e1s\u00e1rl\u00e1st k\u00f6vet\u0151en azonnali k\u00e9zmos\u00e1st, a moshat\u00f3 maszkok 60 Celsius fok feletti mos\u00e1s\u00e1t \u00e9s a nagyobb csomagok l\u00e1that\u00f3 szennyez\u0151d\u00e9sekt\u0151l t\u00f6rt\u00e9n\u0151 megtiszt\u00edt\u00e1s\u00e1t javasolta.\n\u00a0\u00a0\u00a0\u00a0Hangs\u00falyozta, az elm\u00falt 24 \u00f3r\u00e1ban is n\u00f6vekedett az igazolt fert\u0151z\u00f6ttek sz\u00e1ma, 2967 \u00fajabb esetet azonos\u00edtottak, a k\u00f3rh\u00e1zakban 7022 beteget \u00e1polnak, akik k\u00f6z\u00fcl 520-an vannak l\u00e9legeztet\u0151g\u00e9pen.\n\u00a0\u00a0\u00a0\u00a0M\u00fcller Cec\u00edlia szerint a k\u00f6rnyez\u0151 orsz\u00e1gokban l\u00e1that\u00f3 extenz\u00edv emelked\u00e9s ellen\u00e9re a j\u00e1rv\u00e1ny \"plat\u00f3zik\" Magyarorsz\u00e1gon, \u00e9s rem\u00e9lhet\u0151leg a j\u00f6v\u0151ben cs\u00f6kken az \u00faj fert\u0151z\u00f6ttek sz\u00e1ma.\n\u00a0\u00a0\u00a0\u00a0Ennek \u00e9rdek\u00e9ben azonban tov\u00e1bbra is be kell tartani a higi\u00e9n\u00e9s szab\u00e1lyokat - h\u00fazta al\u00e1, megjegyezve, ez az\u00e9rt is fontos, mert nem tudni, kire milyen hat\u00e1ssal \"zuhan\" a fert\u0151z\u00e9s: egyesek enyhe t\u00fcnetekkel vagy ak\u00e1r t\u00fcnetmentesen esnek \u00e1t a betegs\u00e9gen, m\u00edg m\u00e1sokn\u00e1l s\u00falyos sz\u00f6v\u0151dm\u00e9nyek alakulhatnak ki.\n\u00a0\u00a0\u00a0\u00a0A tisztif\u0151orvos megjegyezte, a szombaton elhunytak k\u00f6z\u00f6tt is vannak fiatalok, ami \u00fajra azt bizony\u00edtja, hogy a betegs\u00e9g lefoly\u00e1s\u00e1t nagyban befoly\u00e1solj\u00e1k a kr\u00f3nikus betegs\u00e9gek \u00e9s az immun\u00e1llapot.\n\u00a0\u00a0\u00a0\u00a0Kiemelte, mindenkinek figyelemmel kell k\u00eds\u00e9rnie az eg\u00e9szs\u00e9gi \u00e1llapot\u00e1t az \u00fcnnepek alatt is, a kar\u00e1csonyra vonatkoz\u00f3 speci\u00e1lis rendelkez\u00e9sekr\u0151l pedig Orb\u00e1n Viktor minisztereln\u00f6k ad majd t\u00e1j\u00e9koztat\u00e1st h\u00e9tf\u0151n.\n\u00a0\u00a0\u00a0\u00a0M\u00fcller Cec\u00edlia meger\u0151s\u00edtette, rem\u00e9nyeik szerint az \u00fcnnepek alatt megkezd\u0151dhet a D\u00e9l-pesti Centrumk\u00f3rh\u00e1z eg\u00e9szs\u00e9g\u00fcgyi dolgoz\u00f3inak beolt\u00e1sa az els\u0151 vakcin\u00e1kkal, amelyekb\u0151l szem\u00e9lyenk\u00e9nt kett\u0151t kell beadni h\u00e1rom h\u00e9t k\u00fcl\u00f6nbs\u00e9ggel.\n\u00a0\u00a0\u00a0\u00a0Hangs\u00falyozta, b\u00e1rki szabadon d\u00f6nthet az olt\u00e1s beadat\u00e1s\u00e1r\u00f3l, de mindenkit arra k\u00e9r, \u00e9ljen a lehet\u0151s\u00e9ggel.\n\u00a0\u00a0\u00a0\u00a0A tisztif\u0151orvos fontos el\u0151rel\u00e9p\u00e9snek nevezte, hogy Magyarorsz\u00e1g m\u00e1r k\u00e9t, a koronav\u00edrus-fert\u0151z\u00e9s kezel\u00e9s\u00e9ben haszn\u00e1lt hat\u00f3anyag\u00fa gy\u00f3gyszert is k\u00e9pes el\u0151\u00e1ll\u00edtani, \u00edgy nincs kiszolg\u00e1ltatva a vil\u00e1gpiacnak.\nMTI 2020. december 20., vas\u00e1rnap\u00a0\n\n"}]