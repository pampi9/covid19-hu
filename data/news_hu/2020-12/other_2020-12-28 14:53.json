[{"date": "2020-12-28 14:53", "url": "https://koronavirus.gov.hu/cikkek/operativ-torzs-ot-nap-alatt-834-szer-intezkedtek-rendorok-szabalytalan-maszkviseles-miatt", "h1": "Operat\u00edv t\u00f6rzs: \u00f6t nap alatt 834-szer int\u00e9zkedtek a rend\u0151r\u00f6k szab\u00e1lytalan maszkvisel\u00e9s miatt", "body": "\nAz elm\u00falt \u00f6t napban 834 emberrel szemben int\u00e9zkedtek a rend\u0151r\u00f6k a maszkvisel\u00e9si k\u00f6telezetts\u00e9g elmulaszt\u00e1sa miatt - t\u00e1j\u00e9koztatott az Orsz\u00e1gos Rend\u0151r-f\u0151kapit\u00e1nys\u00e1g (ORFK) sz\u00f3viv\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s\u00a0operat\u00edv\u00a0t\u00f6rzs online sajt\u00f3t\u00e1j\u00e9koztat\u00f3j\u00e1n h\u00e9tf\u0151n.\n\n\nG\u00e1l Krist\u00f3f k\u00f6z\u00f6lte: a szerd\u00e1t\u00f3l vas\u00e1rnapig tart\u00f3 id\u0151szak int\u00e9zked\u00e9sei k\u00f6z\u00fcl 754 a t\u00edzezern\u00e9l t\u00f6bb lakos\u00fa telep\u00fcl\u00e9sek \u00f6nkorm\u00e1nyzati rendeleteiben meghat\u00e1rozott maszkvisel\u00e9si k\u00f6telezetts\u00e9gek be nem tart\u00e1sa miatt t\u00f6rt\u00e9nt; 275 esetben figyelmeztet\u00e9ssel \u00e9ltek, 205 alkalommal helysz\u00edni b\u00edrs\u00e1got szabtak ki, 274 szab\u00e1lys\u00e9rt\u0151t pedig feljelentettek a rend\u0151r\u00f6k. Hozz\u00e1tette: a t\u00f6megk\u00f6zleked\u00e9si eszk\u00f6z\u00f6k\u00f6n \u00e9s meg\u00e1ll\u00f3helyeken az elm\u00falt \u00f6t napban 23, m\u00edg egy\u00e9b, a rendeletben szerepl\u0151 z\u00e1rt helyen t\u00f6rt\u00e9nt ellen\u0151rz\u00e9sek sor\u00e1n 57 emberrel szemben l\u00e9ptek fel a rend\u0151r\u00f6k maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt. Megjegyezte: a v\u00e9delmi int\u00e9zked\u00e9sekr\u0151l sz\u00f3l\u00f3 korm\u00e1nyrendelet szeptember 21-ei hat\u00e1lyba l\u00e9p\u00e9se \u00f3ta m\u00e1r \u00f6sszesen 16 278 rend\u0151ri int\u00e9zked\u00e9s t\u00f6rt\u00e9nt a maszkvisel\u00e9si k\u00f6telezetts\u00e9g elmulaszt\u00e1sa miatt.\n\u00a0\u00a0\u00a0\u00a0A kij\u00e1r\u00e1si tilalom szab\u00e1lyainak megs\u00e9rt\u00e9se miatt az elm\u00falt \u00f6t napban 1668 emberrel szemben int\u00e9zkedtek a rend\u0151r\u00f6k, k\u00f6z\u00fcl\u00fck hat ember nem tartotta be a kutyas\u00e9t\u00e1ltat\u00e1s 500 m\u00e9teres k\u00f6rzet\u00e9re vonatkoz\u00f3 rendelkez\u00e9st, tizenegyen a nyilv\u00e1nos helyen val\u00f3 csoportosul\u00e1s tilalm\u00e1t szegt\u00e9k meg.\n\u00a0\u00a0\u00a0\u00a0A kij\u00e1r\u00e1si korl\u00e1toz\u00e1s november 4-\u00e9vel l\u00e9pett hat\u00e1lyba, amit november 11-\u00e9vel a kij\u00e1r\u00e1si tilalom v\u00e1ltott fel. November 4-\u00e9t\u0151l a rend\u0151r\u00f6knek 17 792 szab\u00e1lyszeg\u0151vel szemben kellett int\u00e9zkedni\u00fck.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 670 rend\u0151ri int\u00e9zked\u00e9sre volt sz\u00fcks\u00e9g, ebb\u0151l 179 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 491 esetben pedig az \u00fczletek korl\u00e1tozott nyitva tart\u00e1s\u00e1ra \u00e9s az \u00fczletben val\u00f3 tart\u00f3zkod\u00e1sra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0Az elm\u00falt \u00f6t napban is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, k\u00f6z\u00fcl\u00fck 279 szab\u00e1lyszeg\u0151vel szemben kellett int\u00e9zkedni\u00fck a rend\u0151r\u00f6knek. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 8792 rend\u0151ri int\u00e9zked\u00e9s t\u00f6rt\u00e9nt.\n\u00a0\u00a0\u00a0\u00a0Szerd\u00e1t\u00f3l vas\u00e1rnapig 59 835 alkalommal ellen\u0151rizt\u00e9k a rend\u0151r\u00f6k szem\u00e9lyesen a hat\u00f3s\u00e1gi h\u00e1zi karant\u00e9nban l\u00e9v\u0151ket. Vas\u00e1rnap 1530 ilyen korl\u00e1toz\u00f3 int\u00e9zked\u00e9st rendeltek el, jelenleg 22 779-en vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 2821-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat.\n\n\n\nMTI 2020. december 28.\n\n"}]