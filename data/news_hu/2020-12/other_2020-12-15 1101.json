[{"date": "2020-12-15 11:01", "url": "https://koronavirus.gov.hu/cikkek/itm-januar-7-ig-jok-decemberi-helykozi-berletek", "h1": "ITM: janu\u00e1r 7-ig j\u00f3k a decemberi helyk\u00f6zi b\u00e9rletek", "body": "\nA vas\u00fati \u00e9s k\u00f6z\u00fati k\u00f6z\u00f6ss\u00e9gi k\u00f6zleked\u00e9si szolg\u00e1ltat\u00f3k 2021. janu\u00e1r 5. helyett k\u00e9t nappal tov\u00e1bb, janu\u00e1r 7-ig fogadj\u00e1k el a decemberi dolgoz\u00f3- \u00e9s tanul\u00f3 b\u00e9rleteket helyk\u00f6zi j\u00e1rataikon - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) kedden az MTI-vel.\n\n\nA t\u00e1j\u00e9koztat\u00e1s szerint az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) int\u00e9zked\u00e9s\u00e9nek c\u00e9lja, hogy megk\u00f6nny\u00edtse az utasok dolg\u00e1t az \u00faj\u00e9vben.\n\u00a0\u00a0\u00a0\u00a0A t\u00e9li sz\u00fcnet ut\u00e1ni iskolakezd\u00e9ssel megn\u0151nek az utaz\u00e1si ig\u00e9nyek, \u00e9s meghosszabbodhat a v\u00e1rakoz\u00e1si id\u0151 a jegyp\u00e9nzt\u00e1rakn\u00e1l janu\u00e1r elej\u00e9n. Az utasok sz\u00ednvonalasabb kiszolg\u00e1l\u00e1sa \u00e9rdek\u00e9ben az innov\u00e1ci\u00f3s t\u00e1rca meghosszabb\u00edtotta a decemberi b\u00e9rletek \u00e9rv\u00e9nyess\u00e9gi idej\u00e9t, tov\u00e1bbi k\u00e9t napot biztos\u00edt az \u00faj b\u00e9rletek beszerz\u00e9s\u00e9re.\n\u00a0\u00a0\u00a0\u00a0A miniszt\u00e9rium a j\u00e1rv\u00e1nyhelyzetben arra biztatja a k\u00f6zleked\u0151ket, hogy ha tehetik, \u00e9ljenek a szolg\u00e1ltat\u00f3k \u00e1ltal biztos\u00edtott elektronikus, online jegyv\u00e1s\u00e1rl\u00e1si lehet\u0151s\u00e9gekkel.\n\nMTI 2020. december 15.\n\n"}]