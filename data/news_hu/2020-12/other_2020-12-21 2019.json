[{"date": "2020-12-21 20:19", "url": "https://koronavirus.gov.hu/cikkek/engedelyezte-pfizerbiontech-koronavirus-elleni-vakcinajanak-forgalmazasat-az-europai", "h1": "Enged\u00e9lyezte a Pfizer/Biontech koronav\u00edrus elleni vakcin\u00e1j\u00e1nak forgalmaz\u00e1s\u00e1t az Eur\u00f3pai Bizotts\u00e1g", "body": "\nAz Eur\u00f3pai Bizotts\u00e1g h\u00e9tf\u0151 este enged\u00e9lyezte a Pfizer \u00e9s a BioNTech v\u00e1llalatok \u00e1ltal az \u00faj t\u00edpus\u00fa koronav\u00edrus ellen k\u00f6z\u00f6sen kifejlesztett olt\u00f3anyag forgalomba hozatal\u00e1t; ez a SARS-Cov-2 koronav\u00edrus \u00e1ltal okozott betegs\u00e9g (Covid-19) elleni els\u0151 vakcina, amelynek megkezd\u0151dhet a t\u00f6meges alkalmaz\u00e1sa az Eur\u00f3pai Uni\u00f3ban.\n\n\u00a0\u00a0\u00a0\u00a0A d\u00f6nt\u00e9st Ursula von der Leyen, a bizotts\u00e1g eln\u00f6ke jelentette be.\u00a0Sajt\u00f3nyilatkozat\u00e1ban elmondta, hogy az olt\u00f3anyag a forgalomba hozatali j\u00f3v\u00e1hagy\u00e1s \u00e1ltal mind a 27 uni\u00f3s tagorsz\u00e1gban egyszerre \u00e9s ugyanazon az \u00e1ron lesz el\u00e9rhet\u0151.\n\u00a0\u00a0\u00a0\u00a0Az els\u0151 olt\u00f3anyag-ell\u00e1tm\u00e1ny december 26-\u00e1n \u00e9rkezik a n\u00e9metorsz\u00e1gi gy\u00f3gyszergy\u00e1rb\u00f3l Belgiumba, \u00edgy a t\u00f6meges beolt\u00e1sok minden tag\u00e1llamban elkezd\u0151dhetnek az azt k\u00f6vet\u0151 napokon, 27-\u00e9n, 28-\u00e1n \u00e9s 29-\u00e9n.\n\u00a0\u00a0\u00a0\u00a0Ursula von der Leyen arr\u00f3l is t\u00e1j\u00e9koztatott, hogy bizotts\u00e1g tov\u00e1bbi olt\u00f3anyagokat fog j\u00f3v\u00e1hagyni, amennyiben a gy\u00f3gyszerfel\u00fcgyeleti \u00fcgyn\u00f6ks\u00e9g hat\u00e9konynak \u00e9s biztons\u00e1gosnak tal\u00e1lja \u0151ket. A k\u00f6vetkez\u0151 a Moderna amerikai gy\u00f3gyszeripari c\u00e9g vakcin\u00e1ja lesz janu\u00e1r els\u0151 het\u00e9ben.\n\u00a0\u00a0\u00a0\u00a0Arra is ki\u00e9rt, hogy az EU mintegy 800 milli\u00f3 eur\u00f3val j\u00e1rult hozz\u00e1 a koronav\u00edrus elleni v\u00e9d\u0151olt\u00e1shoz glob\u00e1lis hozz\u00e1f\u00e9r\u00e9st el\u0151ir\u00e1nyz\u00f3 COVAX kezdem\u00e9nyez\u00e9shez. A kezdem\u00e9nyez\u00e9s lehet\u0151v\u00e9 teszi, hogy az alacsony vagy k\u00f6zepes j\u00f6vedelm\u0171 orsz\u00e1gokba is eljusson az olt\u00f3anyag.\n\u00a0\u00a0\u00a0\u00a0Von der Leyen uni\u00f3s sikert\u00f6rt\u00e9netnek nevezte a h\u00e9tf\u0151n forgalmaz\u00e1sra j\u00f3v\u00e1hagyott vakcina kifejleszt\u00e9s\u00e9t. Eml\u00e9keztetett, hogy a n\u00e9met BioNTech v\u00e1llalat 9 milli\u00f3 eur\u00f3s uni\u00f3s t\u00e1mogat\u00e1st kapott az \u00e9vek sor\u00e1n ahhoz, hogy innovat\u00edv gy\u00f3gyszergy\u00e1rt\u00e1si technol\u00f3gi\u00e1j\u00e1t kifejlessze, \u00e9s j\u00faniusban 100 milli\u00f3 eur\u00f3 k\u00f6lcs\u00f6nt az Eur\u00f3pai Fejleszt\u00e9si Bankt\u00f3l, kapacit\u00e1saik kiterjeszt\u00e9sre.\n\u00a0\u00a0\u00a0\u00a0Az olt\u00f3anyag besz\u00e1ll\u00edt\u00e1sa a k\u00f6vetkez\u0151 h\u00f3napokban heti rendszeress\u00e9ggel folyik majd. Az el\u0151re megrendelt 200 milli\u00f3 d\u00f3zis uni\u00f3s tag\u00e1llamok k\u00f6z\u00f6tti sz\u00e9toszt\u00e1s\u00e1t a tervek szerint 2021 szeptember\u00e9re fejezik be.\nMTI 2020. december 21.\n\n"}]