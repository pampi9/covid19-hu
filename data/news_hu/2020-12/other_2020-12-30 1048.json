[{"date": "2020-12-30 10:48", "url": "https://koronavirus.gov.hu/cikkek/pfizer-ugyvezeto-az-nnk-megrendelese-alapjan-szallitanak-jovo-heten-ujabb-szallitmany-varhato", "h1": "Pfizer-\u00fcgyvezet\u0151: az NNK megrendel\u00e9se alapj\u00e1n sz\u00e1ll\u00edtanak, a j\u00f6v\u0151 h\u00e9ten \u00fajabb sz\u00e1ll\u00edtm\u00e1ny v\u00e1rhat\u00f3", "body": "\nA Nemzeti N\u00e9peg\u00e9szs\u00e9g\u00fcgyi K\u00f6zpont (NNK) megrendel\u00e9se alapj\u00e1n, folyamatosan sz\u00e1ll\u00edtja Magyarorsz\u00e1gra a Pfizer a koronav\u00edrus-vakcin\u00e1t, a j\u00f6v\u0151 h\u00e9ten \u00fajabb sz\u00e1ll\u00edtm\u00e1ny v\u00e1rhat\u00f3 - k\u00f6z\u00f6lte a Pfizer Gy\u00f3gyszerkereskedelmi Kft. \u00fcgyvezet\u0151 igazgat\u00f3ja az M1 aktu\u00e1lis csatorna szerda reggeli m\u0171sor\u00e1ban.\n\n\n\u00a0Vereckei P\u00e9ter elmondta: az Eur\u00f3pai Gy\u00f3gyszer\u00fcgyn\u00f6ks\u00e9g december 21-\u00e9n t\u00f6rzsk\u00f6nyvezte a Pfizer-BioNTech Covid-19-ellenes olt\u00f3anyag\u00e1t, december 26-\u00e1n pedig meg is \u00e9rkezett Magyarorsz\u00e1gra az els\u0151 sz\u00e1ll\u00edtm\u00e1ny, 9750 olt\u00f3anyag, amelyet \u00f6t olt\u00f3pontra vittek.\n\u00a0\u00a0\u00a0\u00a0Hozz\u00e1tette: december 30-\u00e1n tov\u00e1bbi 21 olt\u00f3pont sz\u00e1m\u00e1ra is meg\u00e9rkezett a sz\u00e1ll\u00edtm\u00e1ny, \u00f6sszesen 70 ezer vakcina, amely 35 ezer ember k\u00e9tszeri olt\u00e1s\u00e1ra elegend\u0151. Hozz\u00e1tette: partner\u00fckkel, a UPS-szel a 21, korm\u00e1ny \u00e1ltal kijel\u00f6lt olt\u00e1si pontra szerd\u00e1n eljuttatj\u00e1k az olt\u00f3anyagot.\n\u00a0\u00a0\u00a0\u00a0Mint mondta, a vakcina \u00fagynevezett mRNS-alap\u00fa technol\u00f3gi\u00e1val k\u00e9sz\u00fcl, semmilyen v\u00edruselemet nem tartalmaz, puszt\u00e1n a koronav\u00edrus t\u00fcskefeh\u00e9rj\u00e9j\u00e9nek a feh\u00e9rjek\u00f3dj\u00e1t tartalmazza, amely a szervezetben immunv\u00e1laszt alak\u00edt ki. A technol\u00f3gia nagy el\u0151nye, hogy - amennyiben megvan a k\u00f3rokoz\u00f3 genetikai k\u00f3dja - nagyon gyorsan lehet fejleszteni, az olt\u00f3anyag el\u0151\u00e1ll\u00edt\u00e1sa szintetikus, \u00e9s gyorsan, nagy mennyis\u00e9gben lehet gy\u00e1rtani.\n\u00a0\u00a0\u00a0\u00a0Vereckei P\u00e9ter elmonda azt is, hogy a szerz\u0151d\u00e9sben v\u00e1llalt felt\u00e9teleknek megfelel\u0151n sz\u00e1ll\u00edtanak, az NNK megrendel\u00e9se alapj\u00e1n, folyamatosan. Jelezte: a k\u00f6vetkez\u0151 h\u00e9ten \u00fajabb sz\u00e1ll\u00edtm\u00e1ny \u00e9rkez\u00e9se v\u00e1rhat\u00f3.\n\u00a0\u00a0\u00a0\u00a0Sz\u00f3lt arr\u00f3l is, hogy a Pfizer-BioNTech 2020-ban 50 milli\u00f3 adag, 2021-ben 1,3 milli\u00e1rd vakcin\u00e1t fog sz\u00e1ll\u00edtani vil\u00e1gszerte. Az olt\u00e1s mell\u00e9khat\u00e1sai elmond\u00e1sa szerint z\u00f6mmel enyh\u00e9k, a bead\u00e1s hely\u00e9n jelentkeznek.\n\u00a0\u00a0\u00a0\u00a0A Pfizer Gy\u00f3gyszerkereskedelmi Kft. szerd\u00e1n d\u00e9lel\u0151tt sajt\u00f3k\u00f6zlem\u00e9nyben tudatta, hogy \"a glob\u00e1lis eg\u00e9szs\u00e9g\u00fcgyi v\u00e1ls\u00e1ghelyzet megold\u00e1sa \u00e9rdek\u00e9ben jelenleg a teljes vakcinak\u00e9szlet a korm\u00e1nyzati sz\u00e1ll\u00edt\u00e1si meg\u00e1llapod\u00e1sok alapj\u00e1n ker\u00fcl kioszt\u00e1sra, amelyek legal\u00e1bb 2021 v\u00e9g\u00e9ig \u00e9rv\u00e9nyben lesznek\".\n\u00a0\u00a0\u00a0\u00a0Mint \u00edrt\u00e1k, ez az els\u0151 olyan vakcina, amelyet nagyszab\u00e1s\u00fa klinikai vizsg\u00e1lat keret\u00e9ben, t\u00f6bb mint 44 ezer r\u00e9sztvev\u0151 bevon\u00e1s\u00e1val fejlesztettek ki, \u00e9s kevesebb mint egy \u00e9v alatt els\u0151k\u00e9nt kapta meg a haszn\u00e1lati enged\u00e9lyt a vil\u00e1gj\u00e1rv\u00e1ny elleni k\u00fczdelemben. Az Eur\u00f3pai Bizotts\u00e1g 2020-2021-re 200 milli\u00f3 adag vakcin\u00e1t k\u00f6t\u00f6tt le, \u00e9s a szerz\u0151d\u00e9sben szerepl\u0151 opcion\u00e1lis, 100 milli\u00f3 adag olt\u00f3anyag leh\u00edv\u00e1sa is megt\u00f6rt\u00e9nt kedden - tett\u00e9k hozz\u00e1.\n\u00a0\u00a0\u00a0\u00a0A 70 ezer olt\u00f3anyagot tartalmaz\u00f3 sz\u00e1ll\u00edtm\u00e1nnyal szerda reggel nem sokkal f\u00e9l h\u00e9t ut\u00e1n landolt egy rep\u00fcl\u0151g\u00e9p a Liszt Ferenc-rep\u00fcl\u0151t\u00e9ren. A vakcin\u00e1kat tartalmaz\u00f3 kont\u00e9nert \u00e1tpakolt\u00e1k egy kamionra, amely a vil\u00e1g egyik legnagyobb sz\u00e1ll\u00edtm\u00e1nyoz\u00e1ssal \u00e9s logisztik\u00e1val foglalkoz\u00f3 v\u00e1llalata, a UPS Budapest k\u00f6rny\u00e9ki telephely\u00e9re sz\u00e1ll\u00edtotta azokat.\n\u00a0\u00a0\u00a0\u00a0A kont\u00e9nert a rakt\u00e1rb\u00e1zison bontott\u00e1k fel, itt szort\u00edrozt\u00e1k az olt\u00f3anyagot tartalmaz\u00f3 h\u0171t\u0151l\u00e1d\u00e1kat, amik 21 olt\u00f3pontra, t\u00f6bb f\u0151v\u00e1rosi \u00e9s vid\u00e9ki k\u00f3rh\u00e1zba ker\u00fclnek majd. A h\u0171t\u0151l\u00e1d\u00e1k sz\u00e1razj\u00e9g seg\u00edts\u00e9g\u00e9vel tudj\u00e1k m\u00ednusz 60 \u00e9s m\u00ednusz 90 Celsius-fok k\u00f6z\u00f6tt t\u00e1rolni az ampull\u00e1kat, \u00edgy t\u00edz napig k\u00e9pesek garant\u00e1lni az olt\u00f3anyag min\u0151s\u00e9g\u00e9t.\n\u00a0\u00a0\u00a0\u00a0A n\u00e9met Pfizer \u00e9s az amerikai BioNTech gy\u00f3gyszeripari v\u00e1llalatok k\u00f6z\u00f6s fejleszt\u00e9s\u0171 vakcin\u00e1ja els\u0151k\u00e9nt kapta meg az enged\u00e9lyt az Eur\u00f3pai Uni\u00f3ban. Az els\u0151 sz\u00e1ll\u00edtm\u00e1nnyal szombaton csaknem t\u00edzezer olt\u00f3anyag \u00e9rkezett Magyarorsz\u00e1gra, melyb\u0151l m\u00e1r mintegy 2500 eg\u00e9szs\u00e9g\u00fcgyi dolgoz\u00f3t oltottak be.\n\nMTI 2020. december 30.\n\n"}]