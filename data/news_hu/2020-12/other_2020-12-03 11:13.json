[{"date": "2020-12-03 11:13", "url": "https://koronavirus.gov.hu/cikkek/itm-allamtitkar-oktoberben-1100-milliard-forint-volt-kiskereskedelmi-forgalom", "h1": "ITM-\u00e1llamtitk\u00e1r: okt\u00f3berben 1100 milli\u00e1rd forint volt a kiskereskedelmi forgalom", "body": "\nOkt\u00f3berben a kiskereskedelmi forgalom 1100 milli\u00e1rd forint volt, ez n\u00e9mileg meghaladta az el\u0151z\u0151 \u00e9v azonos id\u0151szak\u00e1nak \u00e9rt\u00e9k\u00e9t - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) kereskedelempolitik\u00e1\u00e9rt \u00e9s fogyaszt\u00f3v\u00e9delem\u00e9rt felel\u0151s \u00e1llamtitk\u00e1ra a K\u00f6zponti Statisztikai Hivatal (KSH) legfrissebb adatait komment\u00e1lva cs\u00fct\u00f6rt\u00f6k\u00f6n az M1 aktu\u00e1lis csatorn\u00e1n.\n\n\nCseresny\u00e9s P\u00e9ter hozz\u00e1tette, az \u00e9v els\u0151 10 h\u00f3napj\u00e1ban \u00e9ves \u00f6sszevet\u00e9sben 0,3 sz\u00e1zal\u00e9kkal b\u0151v\u00fclt a kiskereskedelmi forgalom, ami az \u00e9lelmiszer \u00e9s az \u00e9lelmiszerjelleg\u0171 kiskereskedelemb\u0151l ad\u00f3dott, ugyanis az \u00fczemanyagok \u00e9s a m\u0171szaki cikkek forgalma is cs\u00f6kkent.\nAz \u00e1llamtitk\u00e1r szerint mindez azt jelenti, hogy a v\u00e1s\u00e1rl\u00f3k kiv\u00e1rnak, a nagyobb \u00e9rt\u00e9k\u0171 m\u0171szaki cikk v\u00e1s\u00e1rl\u00e1saikat \u00e9s utaz\u00e1saikat elhalasztj\u00e1k.\nK\u00f6z\u00f6lte, a novemberi, decemberi kiskereskedelmi forgalom v\u00e1rhat\u00f3an el\u00e9ri majd a tavalyi szintet, amelyben a csomagk\u00fcld\u0151 szolg\u00e1latoknak \u00e9s az e-kereskedelemnek is nagy szerepe lesz.\n\nMTI 2020. december 3.\n\n"}]