[{"date": "2020-12-03 12:47", "url": "https://koronavirus.gov.hu/cikkek/am-allamtitkar-beruhazasok-hozzajarulnak-az-agrarium-fejlodesehez", "h1": "AM-\u00e1llamtitk\u00e1r: a beruh\u00e1z\u00e1sok hozz\u00e1j\u00e1rulnak az agr\u00e1rium fejl\u0151d\u00e9s\u00e9hez", "body": "\nNemcsak t\u00fal\u00e9lte, hanem a neh\u00e9z idei \u00e9v ellen\u00e9re er\u0151s\u00f6d\u00f6tt a mez\u0151- \u00e9s \u00e9lelmiszergazdas\u00e1g, s\u0151t olyan l\u00e9p\u00e9sek t\u00f6rt\u00e9ntek a beruh\u00e1z\u00e1sok \u00e9s szab\u00e1lyoz\u00f3 rendszerek r\u00e9v\u00e9n, amelyek megalapozz\u00e1k \u00e9s el\u0151 is seg\u00edtik majd az agr\u00e1rium stabilit\u00e1s\u00e1t \u00e9s fejl\u0151d\u0151k\u00e9pess\u00e9g\u00e9t a k\u00f6vetkez\u0151 \u00e9vekben - jelentette ki az Agr\u00e1rminiszt\u00e9rium (AM) \u00e1llamtitk\u00e1ra cs\u00fct\u00f6rt\u00f6k\u00f6n az online t\u00e9rben tartott Portfoli\u00f3 Agr\u00e1rszektor 2020 konferenci\u00e1n.\n\n\nFeldman Zsolt kiemelte, hogy az idei \u00e9vet nemcsak a koronav\u00edrus-j\u00e1rv\u00e1ny nehez\u00edtette, hanem az asz\u00e1ly, a fagy, a sert\u00e9spestis \u00e9s a mad\u00e1rinfluenza kih\u00edv\u00e1saival is meg kellett k\u00fczdeni\u00fck a mez\u0151gazdas\u00e1gi szerepl\u0151knek.\n\u00a0\u00a0\u00a0\u00a0A j\u00e1rv\u00e1ny ut\u00e1ni id\u0151szakra gondolva, id\u00e9n sz\u00e1mos \u00faj beruh\u00e1z\u00e1si p\u00e1ly\u00e1zatot hirdettek meg, ezek hozz\u00e1j\u00e1rulnak majd a versenyk\u00e9pes magyar agr\u00e1rium \u00e9p\u00edt\u00e9s\u00e9hez - tette hozz\u00e1.\n\u00a0\u00a0\u00a0\u00a0Feldman Zsolt kifejtette: soha nem l\u00e1tott m\u00e9rt\u00e9k\u0171, 416 milli\u00e1rd forintnyi ig\u00e9ny \u00e9rkezett rekord r\u00f6vid id\u0151 alatt azokra az \u00e1llatteny\u00e9szt\u00e9si \u00e9s kert\u00e9szeti p\u00e1ly\u00e1zati felh\u00edv\u00e1sokra, amelyeket \u0151sszel ny\u00fajtottak be a gazd\u00e1lkod\u00f3k. A kistermel\u0151k fejleszt\u00e9seihez, \u00e9rt\u00e9kes\u00edt\u00e9si lehet\u0151s\u00e9geik b\u0151v\u00edt\u00e9seihez is hirdettek p\u00e1ly\u00e1zatokat, amelyre 17,5 milli\u00e1rd forint \u00e9rt\u00e9kben ny\u00fajtottak be k\u00e9relmeket.\n\u00a0\u00a0\u00a0\u00a0Az \u00e1llattart\u00f3 telepek fejleszt\u00e9s\u00e9re k\u00f6zel 330 milli\u00e1rd forintnyi t\u00e1mogat\u00e1si ig\u00e9ny \u00e9rkezett, ez mintegy 740 p\u00e1ly\u00e1zatot jelent. Lez\u00e1rult a kert\u00e9szeti \u00fczemek korszer\u0171s\u00edt\u00e9si p\u00e1ly\u00e1zat\u00e1nak beny\u00fajt\u00e1sa is, ezekb\u0151l egyebek mellett \u00fcveg- \u00e9s f\u00f3liah\u00e1zakat k\u00edv\u00e1nnak finansz\u00edrozni. A 30 milli\u00e1rd forintos keretre t\u00f6bb mint 400 p\u00e1ly\u00e1zat \u00e9rkezett mintegy 87 milli\u00e1rd forintnyi ig\u00e9nnyel - sorolta.\n\u00a0\u00a0\u00a0\u00a0Az \u00e9lelmiszeriparnak 415 milli\u00e1rd forint t\u00e1mogat\u00e1st \u00edt\u00e9ltek meg a vid\u00e9kfejleszt\u00e9si programb\u00f3l \u00e9s beruh\u00e1z\u00e1s\u00f6szt\u00f6nz\u00e9si nemzeti k\u00f6lts\u00e9gvet\u00e9sb\u0151l finansz\u00edrozott t\u00e1mogat\u00e1sokb\u00f3l, amely azt jelzi, hogy elk\u00f6telezettek a feldolgozotts\u00e1g \u00e9s az export versenyk\u00e9pess\u00e9g megteremt\u00e9s\u00e9re az \u00e9lelmiszerek eset\u00e9ben.\n\u00a0\u00a0\u00a0\u00a0Kit\u00e9rt arra is, hogy a gazd\u00e1lkod\u00f3k sz\u00e1m\u00e1ra alapvet\u0151 fontoss\u00e1g\u00fa a stabilit\u00e1s a finansz\u00edroz\u00e1sban. 2020 \u0151sz\u00e9n a Magyar \u00c1llamkincst\u00e1r (M\u00c1K) 265 milli\u00e1rd forint el\u0151leget utalt ki a gazd\u00e1lkod\u00f3knak.\n\u00a0\u00a0\u00a0\u00a0Mindezek mellett a korm\u00e1ny 25 milli\u00e1rd forint t\u00f6bbletforr\u00e1st biztos\u00edtott az agr\u00e1rt\u00e1rca sz\u00e1m\u00e1ra annak az \u00e9lelmiszergazdas\u00e1gi v\u00e1ls\u00e1gprogramnak a finansz\u00edroz\u00e1s\u00e1ra, amelynek lez\u00e1rult\u00e1val t\u00f6bb mint 35 ezer t\u00e1mogat\u00e1si k\u00e9relem ut\u00e1n legal\u00e1bb 140 ezer munkahely meg\u0151rz\u00e9s\u00e9hez j\u00e1rultak hozz\u00e1 - tette hozz\u00e1.\n\nMTI 2020. december 3.\n\n"}]