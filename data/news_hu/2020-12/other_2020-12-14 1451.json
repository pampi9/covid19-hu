[{"date": "2020-12-14 14:51", "url": "https://koronavirus.gov.hu/cikkek/operativ-torzs-egyre-tobben-tartjak-be-vedelmi-intezkedeseket", "h1": "Operat\u00edv t\u00f6rzs: egyre t\u00f6bben tartj\u00e1k be a v\u00e9delmi int\u00e9zked\u00e9seket", "body": "\nA v\u00e9delmi int\u00e9zked\u00e9seket egyre t\u00f6bben tartj\u00e1k be, ezzel is hozz\u00e1j\u00e1rulva a sikeres v\u00e9dekez\u00e9shez - jelentette ki a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s\u00a0operat\u00edv t\u00f6rzs\u00a0\u00fcgyeleti k\u00f6zpontj\u00e1nak vezet\u0151helyettese a h\u00e9tf\u0151i online sajt\u00f3t\u00e1j\u00e9koztat\u00f3n.\n\nKiss R\u00f3bert alezredes elmondta: maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt a h\u00e9tv\u00e9g\u00e9n 726 emberrel szemben int\u00e9zkedtek a rend\u0151r\u00f6k. K\u00f6z\u00fcl\u00fck a t\u00edzezern\u00e9l t\u00f6bb lakos\u00fa telep\u00fcl\u00e9seken 618, t\u00f6megk\u00f6zleked\u00e9si eszk\u00f6z\u00f6k\u00f6n \u00e9s meg\u00e1ll\u00f3helyeken 34, \u00fczletekben \u00e9s bev\u00e1s\u00e1rl\u00f3k\u00f6zpontokban pedig 74 emberrel szemben l\u00e9ptek fel.\n\u00a0\u00a0\u00a0\u00a0Hozz\u00e1tette: a v\u00e9delmi int\u00e9zked\u00e9sekr\u0151l sz\u00f3l\u00f3 korm\u00e1nyrendelet szeptember 21-ei hat\u00e1lyba l\u00e9p\u00e9se \u00f3ta 13 178 rend\u0151ri int\u00e9zked\u00e9s t\u00f6rt\u00e9nt a maszkvisel\u00e9s szab\u00e1lyainak megszeg\u00e9se miatt.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 606 rend\u0151ri int\u00e9zked\u00e9sre volt sz\u00fcks\u00e9g, ebb\u0151l 162 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 444 esetben pedig az \u00fczletek korl\u00e1tozott nyitva tart\u00e1s\u00e1ra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0A h\u00e9tv\u00e9g\u00e9n egy debreceni f\u0171szer- \u00e9s csemege\u00fczletet z\u00e1rattak be ideiglenesen 5 napra, mert vas\u00e1rnap a rend\u0151r\u00f6k egy ellen\u0151rz\u00e9s sor\u00e1n azt tapasztalt\u00e1k, hogy az \u00fczlet rakt\u00e1rhelyis\u00e9g\u00e9ben t\u00f6bben is vannak maszk n\u00e9lk\u00fcl \u00e9s ott szeszes italt fogyasztanak. Vel\u00fck szemben helysz\u00edni b\u00edrs\u00e1got szabtak ki. Eddig 98 \u00fczlet, illetve szolg\u00e1ltat\u00f3 ideiglenes bez\u00e1rat\u00e1s\u00e1r\u00f3l d\u00f6nt\u00f6tt a rend\u0151rs\u00e9g a szab\u00e1lyok be nem tart\u00e1sa miatt.\n\u00a0\u00a0\u00a0\u00a0A kij\u00e1r\u00e1si tilalmat az elm\u00falt k\u00e9t napon 1044-en szegt\u00e9k meg, tov\u00e1bbi 8 ember a kutyas\u00e9t\u00e1ltat\u00e1sra vonatkoz\u00f3 szab\u00e1lyt nem tartotta be, 31-en pedig a k\u00f6zter\u00fcleti csoportosul\u00e1s tilalm\u00e1t nem tartott\u00e1k be.\n\u00a0\u00a0\u00a0\u00a0A kij\u00e1r\u00e1si korl\u00e1toz\u00e1s november 4-\u00e9t\u0151l, a kij\u00e1r\u00e1si tilalom november 11-\u00e9t\u0151l van hat\u00e1lyban. November 4-\u00e9t\u0151l a rend\u0151r\u00f6knek 10 782 szab\u00e1lyszeg\u0151vel szemben kellett int\u00e9zkedni\u00fck.\n\u00a0\u00a0\u00a0\u00a0Az elm\u00falt k\u00e9t napban is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 250 esetben l\u00e9ptek fel. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 7510 alkalommal int\u00e9zkedtek.\n\u00a0\u00a0\u00a0\u00a0A h\u00e9tv\u00e9g\u00e9n 67 787 alkalommal ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban l\u00e9v\u0151ket. Szombaton \u00e9s vas\u00e1rnap 17 789 ilyen korl\u00e1toz\u00f3 int\u00e9zked\u00e9st rendeltek el, \u00edgy 43 966-an vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 4147-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat.\n\u00a0\u00a0\u00a0\u00a0A j\u00e1rv\u00e1nnyal \u00f6sszef\u00fcgg\u00e9sben m\u00e1rcius \u00f3ta 501 b\u0171ncselekm\u00e9ny miatt indult elj\u00e1r\u00e1s, az \u00fcgyekben eddig \u00f6sszesen 99 gyan\u00fas\u00edtottat hallgattak ki - ismertette.\n\u00a0\u00a0\u00a0\u00a0Arra az \u00fajs\u00e1g\u00edr\u00f3i k\u00e9rd\u00e9sre, hogy a N\u00e9metorsz\u00e1gban bejelentett szigor\u00edt\u00e1sok milyen hat\u00e1ssal lehetnek Magyarorsz\u00e1gon a kar\u00e1csonyi id\u0151szakra, Kiss R\u00f3bert azt mondta: az operat\u00edv t\u00f6rzs folyamatosan \u00e9rt\u00e9keli \u00e9s elemzi a hazai \u00e9s a nemzetk\u00f6zi j\u00e1rv\u00e1ny\u00fcgyi adatokat \u00e9s ennek eredm\u00e9nyek\u00e9nt d\u00f6nt\u00f6tt a korm\u00e1ny a korl\u00e1toz\u00f3 int\u00e9zked\u00e9sek meghosszabb\u00edt\u00e1s\u00e1r\u00f3l janu\u00e1r 11-ig, ugyanakkor a kar\u00e1csonyi id\u0151szakra vonatkoz\u00f3an december 21-\u00e9n tesznek javaslatot a korm\u00e1nynak.\n\u00a0\u00a0\u00a0\u00a0Arra az \u00fajs\u00e1g\u00edr\u00f3i k\u00e9rd\u00e9sre, hogy egyre t\u00f6bben utaznak \u00e9s a f\u0151 \u00fatic\u00e9lok k\u00f6zt szerepel az utaz\u00e1si irod\u00e1k besz\u00e1mol\u00f3i szerint a Mald\u00edv-szigetek, Dubaj \u00e9s Zanzib\u00e1r, az alezredes azt mondta: aki a jelenlegi j\u00e1rv\u00e1ny\u00fcgyi helyzetben m\u00e9gis k\u00fclf\u00f6ldi utaz\u00e1s mellett d\u00f6nt, mindenk\u00e9ppen t\u00e1j\u00e9koz\u00f3djon, hogy a c\u00e9lorsz\u00e1gba t\u00f6rt\u00e9n\u0151 bel\u00e9p\u00e9se biztos\u00edtott-e. Eml\u00e9keztetett: a korm\u00e1ny febru\u00e1r 1-j\u00e9ig hosszabb\u00edtotta meg a schengeni bels\u0151 hat\u00e1ron a hat\u00e1rforgalom-ellen\u0151rz\u00e9st. Az a magyar \u00e1llampolg\u00e1r, aki szem\u00e9lyforgalomban bel\u00e9p az orsz\u00e1g ter\u00fclet\u00e9re, tov\u00e1bbra is j\u00e1rv\u00e1ny\u00fcgyi megfigyel\u00e9s al\u00e1 vagy hat\u00f3s\u00e1gi h\u00e1zi karant\u00e9nba ker\u00fcl. A hat\u00f3s\u00e1gi h\u00e1zi karant\u00e9nr\u00f3l jogszab\u00e1ly rendelkezik, nem sz\u00fcks\u00e9ges hozz\u00e1 a j\u00e1r\u00e1si korm\u00e1nyhivatal k\u00fcl\u00f6n d\u00f6nt\u00e9se - mutatott r\u00e1. A hat\u00f3s\u00e1gi h\u00e1zi karant\u00e9n szab\u00e1lya al\u00f3l akkor mentes\u00fclhet valaki, ha k\u00e9t negat\u00edv eredm\u00e9ny\u0171 PCR teszttel rendelkezik, de az elb\u00edr\u00e1l\u00e1sn\u00e1l figyelembe vehetik, ha valakinek m\u00e1r van egy, a schengeni tag\u00e1llamok valamelyik\u00e9ben, az Egyes\u00fclt \u00c1llamokban vagy Kanad\u00e1ban elv\u00e9gzett ilyen vizsg\u00e1lati eredm\u00e9nye.\n\n\nMTI 2020. december 14.\n\n"}]