[{"date": "2020-12-10 14:10", "url": "https://koronavirus.gov.hu/cikkek/szijjarto-jarvany-hatarozta-meg-nemzetkozi-politikat", "h1": "Szijj\u00e1rt\u00f3: a j\u00e1rv\u00e1ny hat\u00e1rozta meg a nemzetk\u00f6zi politik\u00e1t", "body": "\nA koronav\u00edrus-j\u00e1rv\u00e1ny hat\u00e1rozta meg id\u00e9n a nemzetk\u00f6zi politikai folyamatokat, \u00edgy a k\u00fcl\u00fcgyminiszt\u00e9rium feladatait is. Komoly szerepet r\u00f3ttak a t\u00e1rc\u00e1ra a j\u00e1rv\u00e1ny miatt el\u0151\u00e1llt eg\u00e9szs\u00e9g\u00fcgyi, gazdas\u00e1gi \u00e9s t\u00e1rsadalmi kih\u00edv\u00e1sok - mondta a k\u00fclgazdas\u00e1gi \u00e9s k\u00fcl\u00fcgyminiszter az Orsz\u00e1ggy\u0171l\u00e9s k\u00fcl\u00fcgyi bizotts\u00e1g\u00e1nak cs\u00fct\u00f6rt\u00f6ki \u00fcl\u00e9s\u00e9n.\n\n\n\u00c9ves meghallgat\u00e1s\u00e1n\u00a0Szijj\u00e1rt\u00f3\u00a0P\u00e9ter kiemelte: a c\u00e9l, hogy az eg\u00e9szs\u00e9g\u00fcgyi rendszer m\u0171k\u00f6d\u0151k\u00e9pes maradjon, ennek kell al\u00e1rendelni az int\u00e9zked\u00e9seket \u00e9s a d\u00f6nt\u00e9seket. Ehhez megfelel\u0151 szem\u00e9lyzet, v\u00e9d\u0151eszk\u00f6z \u00e9s berendez\u00e9s kell, az ut\u00f3bbiak k\u00fclf\u00f6ldi beszerz\u00e9s\u00e9n\u00e9l h\u00e1rult feladat a K\u00fclgazdas\u00e1gi \u00e9s K\u00fcl\u00fcgyminiszt\u00e9riumra (KKM) - eml\u00e9keztetett.\n\u00a0\u00a0\u00a0\u00a0Elmondta: v\u00e9d\u0151eszk\u00f6z\u00f6ket alapvet\u0151en mindenki K\u00edn\u00e1b\u00f3l akart v\u00e1s\u00e1rolni, nagy k\u00fczdelem folyt az orsz\u00e1gok k\u00f6z\u00f6tt, az eg\u00e9sz vil\u00e1g sorban \u00e1llt. Magyarorsz\u00e1gon beteg ell\u00e1tatlanul nem maradt, a v\u00e9dekez\u00e9shez sz\u00fcks\u00e9ges eszk\u00f6z\u00f6k rendelkez\u00e9sre \u00e1lltak, 185 rep\u00fcl\u0151g\u00e9p hozott eszk\u00f6z\u00f6ket - k\u00f6z\u00f6lte.\n\u00a0\u00a0\u00a0\u00a0Szijj\u00e1rt\u00f3\u00a0P\u00e9ter szerint fontos levonni a k\u00f6vetkeztet\u00e9seket: keleti \u00e9s nyugati ir\u00e1nyban is \u00e9rdemes j\u00f3, pragmatikus kapcsolatokat fenntartani, s fontos a saj\u00e1t v\u00e9d\u0151eszk\u00f6zgy\u00e1rt\u00f3-kapacit\u00e1s ki\u00e9p\u00edt\u00e9se. Ugyancsak l\u00e9nyeges a megfelel\u0151 sz\u00e1ll\u00edt\u00e1si kapacit\u00e1s is, ez\u00e9rt vettek egy tehersz\u00e1ll\u00edt\u00f3 rep\u00fcl\u0151g\u00e9pet - f\u0171zte hozz\u00e1.\n\u00a0\u00a0\u00a0\u00a0Kiemelte: a megold\u00e1st a vakcina jelenti, olt\u00f3anyagokat Keleten \u00e9s Nyugaton is fejlesztenek, a korm\u00e1nynak k\u00f6teless\u00e9ge biztos\u00edtani, hogy a lehet\u0151 leggyorsabban biztons\u00e1gos olt\u00f3anyaghoz jussanak az emberek. Nem lehet sem politikai, sem ideol\u00f3giai k\u00e9rd\u00e9st csin\u00e1lni a vakcina \u00fcgy\u00e9b\u0151l - hangoztatta.\n\u00a0\u00a0\u00a0\u00a0Kit\u00e9rt arra: Nyugaton \u00f6t vakcinafejleszt\u00e9si projekt fut, \u00e9s Magyarorsz\u00e1g 17,5 milli\u00f3 adag vakcin\u00e1t k\u00f6t\u00f6tt le. A Pfizer tart legel\u0151r\u00e9bb az enged\u00e9lyez\u00e9si folyamatban, az \u00e9v v\u00e9g\u00e9ig meglehet az enged\u00e9ly - k\u00f6z\u00f6lte.\n\u00a0\u00a0\u00a0\u00a0Arr\u00f3l is besz\u00e9lt, hogy K\u00edn\u00e1ban h\u00e1rom gy\u00e1rt\u00f3val \u00e1llnak kapcsolatban, \u00e9s a h\u00e9ten megkapj\u00e1k az olt\u00f3anyagok dokument\u00e1ci\u00f3j\u00e1t. Az orosz vakcin\u00e1t illet\u0151en pedig magyar szakemberek a m\u00falt h\u00e9ten kimehettek Oroszorsz\u00e1gba, \u00e9s azt mondt\u00e1k, a lehet\u0151 legfejlettebb technol\u00f3gi\u00e1val tal\u00e1lkoztak - tette hozz\u00e1.\n\n\u00a0\u00a0\u00a0\u00a0A k\u00fcl\u00fcgyminiszter a gazdas\u00e1gi kih\u00edv\u00e1sokkal kapcsolatban kifejtette: teljesen \u00faj vil\u00e1ggazdas\u00e1gi korszak kezd\u0151d\u00f6tt, \u00e9s komoly verseny indult a kapacit\u00e1sok \u00fajraeloszt\u00e1s\u00e1\u00e9rt. Az eddigi eredm\u00e9nyek alapj\u00e1n Magyarorsz\u00e1g a nyertesek k\u00f6z\u00e9 tartozik - jelentette ki.\n\u00a0\u00a0\u00a0\u00a0Megjegyezte: Magyarorsz\u00e1gon a seg\u00e9lyek helyett a munkahelyek biztos\u00edt\u00e1s\u00e1ra helyezik a hangs\u00falyt, ennek \u00e9rdek\u00e9ben t\u00e1mogatj\u00e1k a beruh\u00e1z\u00e1sokat.\n\u00a0\u00a0\u00a0\u00a0A t\u00e1rsadalmi kih\u00edv\u00e1sokr\u00f3l elmondta: amikor tavasszal be\u00fct\u00f6tt a j\u00e1rv\u00e1ny els\u0151 hull\u00e1ma, a teljesen ismeretlen \u00e9s v\u00e1ratlan eg\u00e9szs\u00e9g\u00fcgyi kih\u00edv\u00e1s komoly riadalmat okozott, \u00e9s szigor\u00fa int\u00e9zked\u00e9sek, korl\u00e1toz\u00e1sok l\u00e9ptek \u00e9letbe. A magyar \u00e1llamnak az volt a feladata, hogy minden k\u00fclf\u00f6ld\u00f6n l\u00e9v\u0151 \u00e9s hazat\u00e9rni akar\u00f3 magyarnak biztos\u00edtsa a lehet\u0151s\u00e9get a hazat\u00e9r\u00e9sre, \u00e9s t\u00f6bb mint 11 ezer embernek seg\u00edtettek - id\u00e9zte fel. Hozz\u00e1tette: minden id\u0151k legnagyobb magyar hazat\u00e9r\u00e9si akci\u00f3ja volt ez, mindenkit hazahoztak, aki haza akart j\u00f6nni.\n\u00a0\u00a0\u00a0\u00a0Szijj\u00e1rt\u00f3\u00a0P\u00e9ter a bizotts\u00e1g eln\u00f6ke, N\u00e9meth Zsolt (Fidesz) k\u00e9rd\u00e9s\u00e9re elmondta: \u00fagy t\u0171nik, az ukr\u00e1n korm\u00e1nyzat politikai f\u00f3kusz\u00e1ban tov\u00e1bbra is a k\u00e1rp\u00e1taljai magyarok fenyeget\u00e9se \u00e1ll, elfogadhatatlan, ami ott t\u00f6rt\u00e9nik, a nyugati orsz\u00e1gok m\u00e9gsem sz\u00f3lalnak meg az \u00fcgyben.\n\u00a0\u00a0\u00a0\u00a0Az uni\u00f3s k\u00f6lts\u00e9gvet\u00e9sr\u0151l elmondta: az uni\u00f3s forr\u00e1sok j\u00e1rnak a magyaroknak, mert hozz\u00e1j\u00e1rulnak az Eur\u00f3pai Uni\u00f3 (EU) gazdas\u00e1gi teljes\u00edtm\u00e9ny\u00e9hez, \u00e9s Magyarorsz\u00e1g a csatlakoz\u00e1skor megnyitotta a piacait. A v\u00e9t\u00f3 emel\u00e9se eur\u00f3pai szerz\u0151d\u00e9sekben r\u00f6gz\u00edtett jog, ezzel \u00e9lt Magyarorsz\u00e1g \u00e9s Lengyelorsz\u00e1g, \u00e9s az a meg\u00e1llapod\u00e1s, amelyet rem\u00e9lhet\u0151leg a mostani cs\u00facson elfogadnak, biztos\u00edtja, hogy politikai, ideol\u00f3giai alapon Magyarorsz\u00e1gt\u00f3l forr\u00e1sokat nem lehet elvenni - jelentette ki.\n\u00a0\u00a0\u00a0\u00a0T\u00f6bb k\u00e9pvisel\u0151 felvet\u00e9s\u00e9re a t\u00e1rcavezet\u0151 kiemelte: a korm\u00e1ny nemzetpolitik\u00e1j\u00e1t az a hozz\u00e1\u00e1ll\u00e1s hat\u00e1rozza meg, hogy megk\u00e9rdezik a hat\u00e1ron t\u00fali magyar k\u00f6z\u00f6ss\u00e9gekt\u0151l, mire van sz\u00fcks\u00e9g\u00fck, \u00e9s \u0151k azt k\u00e9rt\u00e9k, hogy gazdas\u00e1gilag er\u0151s\u00edts\u00e9k meg a k\u00f6z\u00f6ss\u00e9geket, ennek megfelel\u0151en gazdas\u00e1gfejleszt\u00e9si programokat hajtanak v\u00e9gre.\n\u00a0\u00a0\u00a0\u00a0Gurmai Zita (MSZP) k\u00e9rd\u00e9s\u00e9re k\u00f6z\u00f6lte: a visegr\u00e1di csoportban (V4) a k\u00f6lcs\u00f6n\u00f6s tisztelet alapj\u00e1ra helyezik az egy\u00fcttm\u0171k\u00f6d\u00e9st, \u00e9s term\u00e9szetes, hogy vannak k\u00e9rd\u00e9sek, amelyekben nem \u00e9rtenek egyet, de nem b\u00edr\u00e1lj\u00e1k egym\u00e1st emiatt.\n\u00a0\u00a0\u00a0\u00a0Zsigmond Barna P\u00e1l (Fidesz) \u00e9rdekl\u0151d\u00e9s\u00e9re elmondta: fel kellene gyors\u00edtani a Nyugat-Balk\u00e1n euroatlanti integr\u00e1ci\u00f3j\u00e1t.\n\u00a0\u00a0\u00a0\u00a0Juh\u00e1sz Hajnalka \u00e9s Nacsa L\u0151rinc KDNP-s k\u00e9pvisel\u0151k felvet\u00e9s\u00e9re\u00a0Szijj\u00e1rt\u00f3\u00a0P\u00e9ter arr\u00f3l is besz\u00e9lt, hogy az EU-nak seg\u00edtenie kellene, hogy minden ember ott tudjon maradni, ahol \u00e9l, t\u00e1mogatnia kellene a megfelel\u0151 \u00e9letk\u00f6r\u00fclm\u00e9nyek megteremt\u00e9s\u00e9t.\n\u00a0\u00a0\u00a0\u00a0Ugyancsak t\u00f6bb k\u00e9pvisel\u0151 \u00e9rdekl\u0151d\u00f6tt a magyar-amerikai kapcsolatok alakul\u00e1s\u00e1r\u00f3l. A k\u00fcl\u00fcgyminiszter kijelentette: a k\u00f6lcs\u00f6n\u00f6s tisztelet alapj\u00e1n k\u00edv\u00e1nnak k\u00f6zeledni mindenkihez a nemzetk\u00f6zi politikai t\u00e9rben.\n\nMTI 2020. december 10.\n\n"}]