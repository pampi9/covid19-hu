[{"date": "2020-12-18 14:31", "url": "https://koronavirus.gov.hu/cikkek/szlavik-az-europai-gyogyszerugynokseg-altal-engedelyezett-oltassal-kezdodik-vakcinacio", "h1": "Szl\u00e1vik: az Eur\u00f3pai Gy\u00f3gyszer\u00fcgyn\u00f6ks\u00e9g \u00e1ltal enged\u00e9lyezett olt\u00e1ssal kezd\u0151dik a vakcin\u00e1ci\u00f3", "body": "\nA v\u00e9d\u0151olt\u00e1sok bead\u00e1sa december utols\u00f3 napjaiban indulhat Magyarorsz\u00e1gon - mondta a D\u00e9l-pesti Centrumk\u00f3rh\u00e1z Orsz\u00e1gos Hematol\u00f3giai \u00e9s Infektol\u00f3giai Int\u00e9zet\u00e9nek oszt\u00e1lyvezet\u0151 f\u0151orvosa p\u00e9ntek reggel az M1 aktu\u00e1lis csatorn\u00e1n.\n\u00a0\n\n\u00a0\u00a0\u00a0\u00a0\nSzl\u00e1vik\u00a0J\u00e1nos elmondta, a vakcin\u00e1ci\u00f3 azzal a v\u00e9d\u0151olt\u00e1ssal kezd\u0151dhet, amit az Eur\u00f3pai Gy\u00f3gyszer\u00fcgyn\u00f6ks\u00e9g enged\u00e9lyezni fog. Magyarorsz\u00e1g el\u0151rel\u00e1that\u00f3lag a WHO olt\u00e1si rendj\u00e9t alkalmazza majd, vagyis az eg\u00e9szs\u00e9g\u00fcgyi dolgoz\u00f3k ut\u00e1n az id\u0151sotthonok lak\u00f3it \u00e9s a kr\u00f3nikus betegeket oltj\u00e1k be.\n\u00a0\u00a0\u00a0\u00a0K\u00f6z\u00f6lte azt is, fel kell k\u00e9sz\u00fclni a vakcina fogad\u00e1s\u00e1ra, hiszen van k\u00f6z\u00f6tt\u00fck olyan, amit csak m\u00ednusz 70-80 Celsius-fokos h\u0151m\u00e9rs\u00e9kleten lehet t\u00e1rolni; meg kell \u00e1llap\u00edtani az olt\u00e1si rendet, \u00e9s kijel\u00f6lni az olt\u00f3k\u00f6zpontokat.\n\u00a0\u00a0\u00a0\u00a0Hozz\u00e1tette, minden beoltottnak el\u0151rel\u00e1that\u00f3lag legal\u00e1bb f\u00e9l \u00f3r\u00e1ig az olt\u00f3ponton kell majd maradnia az akut sz\u00f6v\u0151dm\u00e9nyek kialakul\u00e1s\u00e1nak vesz\u00e9lye miatt.\nSzl\u00e1vik\u00a0J\u00e1nos hangs\u00falyozta, nem szabadna az olt\u00e1sokat azok kifejleszt\u00e9si helye alapj\u00e1n rangsorolni. \"Az\u00e9rt, mert egy olt\u00e1s olyan orsz\u00e1gb\u00f3l sz\u00e1rmazik, ami nek\u00fcnk nem szimpatikus, att\u00f3l az m\u00e9g lehet j\u00f3\" - mutatott r\u00e1, hozz\u00e1t\u00e9ve, ez ford\u00edtva is igaz.\n\u00a0A f\u0151orvos szerint az olt\u00e1soknak ink\u00e1bb a fajt\u00e1j\u00e1t, a hat\u00e1smechanizmus\u00e1t \u00e9s a mell\u00e9khat\u00e1sait kell vizsg\u00e1lni.\n\u00a0\u00a0\u00a0\u00a0Vakcin\u00e1b\u00f3l egy\u00e9bk\u00e9nt nagyon sokf\u00e9le \u00e1ll majd rendelkez\u00e9sre, s ezek - a hat\u00e1smechanizmust vizsg\u00e1lva - teljesen k\u00fcl\u00f6nb\u00f6znek egym\u00e1st\u00f3l. Ez\u00e9rt az a val\u00f3sz\u00edn\u0171, hogy j\u00f6v\u0151re Magyarorsz\u00e1gra is t\u00f6bbf\u00e9le vakcina \u00e9rkezik majd - jelezte.\nA k\u00f6zelg\u0151 \u00fcnnepekr\u0151l azt k\u00f6z\u00f6lte, a legjobb, ha az egy\u00e9bk\u00e9nt is k\u00f6z\u00f6s h\u00e1ztart\u00e1sban \u00e9l\u0151k egy\u00fctt kar\u00e1csonyoznak. Egy l\u00e1togat\u00e1st is meg lehet biztons\u00e1gosan szervezni, de egy eb\u00e9det m\u00e1r nem - mondta\u00a0Szl\u00e1vik\u00a0J\u00e1nos.\n\nMTI 2020. december 18., p\u00e9ntek 8:21\n\n"}]