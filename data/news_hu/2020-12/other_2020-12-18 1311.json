[{"date": "2020-12-18 13:11", "url": "https://koronavirus.gov.hu/cikkek/operativ-torzs-karacsony-elotti-utolso-hetvegen-tartsak-be-vedelmi-intezkedeseket", "h1": "Operat\u00edv t\u00f6rzs: a kar\u00e1csony el\u0151tti utols\u00f3 h\u00e9tv\u00e9g\u00e9n is tarts\u00e1k be a v\u00e9delmi int\u00e9zked\u00e9seket", "body": "\nA maszkvisel\u00e9si k\u00f6telezetts\u00e9g elmulaszt\u00e1sa miatt 238 emberrel szemben int\u00e9zkedtek a rend\u0151r\u00f6k cs\u00fct\u00f6rt\u00f6k\u00f6n - ismertette az Orsz\u00e1gos Rend\u0151r-f\u0151kapit\u00e1nys\u00e1g (ORFK) sz\u00f3viv\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\n\nG\u00e1l Krist\u00f3f k\u00f6z\u00f6lte: a v\u00e9delmi int\u00e9zked\u00e9sekr\u0151l sz\u00f3l\u00f3 korm\u00e1nyrendelet szeptember 21-ei hat\u00e1lyba l\u00e9p\u00e9se \u00f3ta m\u00e1r \u00f6sszesen 14 118 rend\u0151ri int\u00e9zked\u00e9s t\u00f6rt\u00e9nt a maszkvisel\u00e9si k\u00f6telezetts\u00e9g elmulaszt\u00e1sa miatt.\n\u00a0\u00a0\u00a0\u00a0A cs\u00fct\u00f6rt\u00f6ki int\u00e9zked\u00e9sek k\u00f6z\u00fcl 224 a t\u00edzezern\u00e9l t\u00f6bb lakos\u00fa telep\u00fcl\u00e9sek \u00f6nkorm\u00e1nyzati rendeleteiben meghat\u00e1rozott maszkvisel\u00e9si k\u00f6telezetts\u00e9gek be nem tart\u00e1sa miatt t\u00f6rt\u00e9nt. K\u00f6z\u00fcl\u00fck 53 esetben figyelmeztet\u00e9ssel \u00e9ltek, 77 alkalommal helysz\u00edni b\u00edrs\u00e1got szabtak ki, 94 embert pedig feljelentettek a rend\u0151r\u00f6k - mondta az ORFK sz\u00f3viv\u0151je.\n\u00a0\u00a0\u00a0\u00a0Emellett t\u00f6megk\u00f6zleked\u00e9si eszk\u00f6z\u00f6k\u00f6n \u00e9s meg\u00e1ll\u00f3helyeken hat, m\u00edg \u00fczletekben \u00e9s bev\u00e1s\u00e1rl\u00f3k\u00f6zpontokban nyolc emberrel szemben l\u00e9ptek fel a rend\u0151r\u00f6k maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt cs\u00fct\u00f6rt\u00f6k\u00f6n - tette hozz\u00e1.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 620 rend\u0151ri int\u00e9zked\u00e9sre volt sz\u00fcks\u00e9g, ebb\u0151l 165 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 455 esetben pedig az \u00fczletek korl\u00e1tozott nyitvatart\u00e1s\u00e1ra \u00e9s az \u00fczletben val\u00f3 tart\u00f3zkod\u00e1sra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0A kij\u00e1r\u00e1si tilalmat az elm\u00falt napon 286-an szegt\u00e9k meg, 9-en pedig a nyilv\u00e1nos helyen t\u00f6rt\u00e9n\u0151 csoportosul\u00e1s tilalm\u00e1t nem tartott\u00e1k be. A kij\u00e1r\u00e1si korl\u00e1toz\u00e1st november 4-\u00e9t\u0151l vezett\u00e9k be, amelyet a kij\u00e1r\u00e1si tilalom november 11-\u00e9t\u0151l v\u00e1ltott fel. November 4. \u00f3ta a rend\u0151r\u00f6knek 14 036 szab\u00e1lyszeg\u0151vel szemben kellett int\u00e9zkedni\u00fck.\n\u00a0\u00a0\u00a0\u00a0Cs\u00fct\u00f6rt\u00f6k\u00f6n is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151k k\u00f6z\u00fcl 67-et helysz\u00edni b\u00edrs\u00e1ggal s\u00fajtottak. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 7799 rend\u0151ri int\u00e9zked\u00e9sre volt sz\u00fcks\u00e9g.\n\u00a0\u00a0\u00a0\u00a0Az elm\u00falt napon 17 920 alkalommal ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban l\u00e9v\u0151ket. Cs\u00fct\u00f6rt\u00f6k\u00f6n 5795 ilyen korl\u00e1toz\u00f3 int\u00e9zked\u00e9st rendeltek el, jelenleg 45 075-en vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 4375-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat.\n\u00a0\u00a0\u00a0\u00a0G\u00e1l Krist\u00f3f a t\u00e1j\u00e9koztat\u00f3 v\u00e9g\u00e9n azt k\u00e9rte, a kar\u00e1csony el\u0151tti utols\u00f3 h\u00e9tv\u00e9g\u00e9n ha tehetik, ker\u00fclj\u00e9k el az emberek a zs\u00fafolt helyeket, tarts\u00e1k be a v\u00e9delmi int\u00e9zked\u00e9seket, viseljenek maszkot \u00e9s a kij\u00e1r\u00e1si tilalom szab\u00e1lyait is tarts\u00e1k be.\n\n\nMTI 2020. december 18.\n\n"}]