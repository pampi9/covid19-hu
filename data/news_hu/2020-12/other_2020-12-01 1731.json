[{"date": "2020-12-01 17:31", "url": "https://koronavirus.gov.hu/cikkek/miniszterelnokseg-vartnal-alacsonyabb-reszveteli-arany-mellett-alacsony-fertozottseg", "h1": "Minisztereln\u00f6ks\u00e9g: a v\u00e1rtn\u00e1l alacsonyabb r\u00e9szv\u00e9teli ar\u00e1ny mellett alacsony fert\u0151z\u00f6tts\u00e9g", "body": "\nA v\u00e1rtn\u00e1l alacsonyabb r\u00e9szv\u00e9teli ar\u00e1ny mellett alacsony fert\u0151z\u00f6tts\u00e9get mutatnak a b\u00f6lcs\u0151dei, \u00f3vodai, iskolai \u00e9s szoci\u00e1lis dolgoz\u00f3kn\u00e1l m\u00falt h\u00e9ten v\u00e9gzett c\u00e9lzott, csoportos tesztel\u00e9s eredm\u00e9nyei - mondta a ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n.\n\n\nGy\u00f6rgy Istv\u00e1n felid\u00e9zte: m\u00falt h\u00e9ten t\u00f6bb mint ezer gyorstesztel\u0151 csapat t\u00f6bb mint t\u00edzezer helysz\u00ednen v\u00e9gezte a gyorsteszteket a b\u00f6lcs\u0151d\u00e9kben, \u00f3vod\u00e1kban \u00e9s iskol\u00e1kban, az eg\u00e9szs\u00e9g\u00fcgyi \u00e9s szoci\u00e1lis int\u00e9zm\u00e9nyekben azonban az ott dolgoz\u00f3k v\u00e9gezt\u00e9k az \u00f6nk\u00e9ntes tesztel\u00e9seket.\n\u00a0\u00a0\u00a0\u00a0Az \u00e1llamtitk\u00e1r elmondta: az operat\u00edv t\u00f6rzs nagyobb r\u00e9szv\u00e9telre sz\u00e1m\u00edtott. Elmondta, \u00f6sszesen 181 506-an teszteltett\u00e9k magukat, a gyorsteszten megjelentek 2,44 sz\u00e1zal\u00e9k\u00e1nak, 4436 embernek lett pozit\u00edv a mint\u00e1ja. Hozz\u00e1tette: a teljes \u00e9rintett l\u00e9tsz\u00e1mra vonatkoztatva a pozitivit\u00e1s 1,64 sz\u00e1zal\u00e9k, ami hasonl\u00f3 az elm\u00falt id\u0151szakban Szlov\u00e1ki\u00e1ban \u00e9s Bajororsz\u00e1gban elv\u00e9gzett, nagycsoportos tesztek eredm\u00e9ny\u00e9hez.\n\u00a0\u00a0\u00a0\u00a0Gy\u00f6rgy Istv\u00e1n az egyes csoportok tesztel\u00e9s\u00e9nek eredm\u00e9ny\u00e9r\u0151l sz\u00f3lva elmondta: a b\u00f6lcs\u0151dei dolgoz\u00f3kn\u00e1l volt a legmagasabba\u00a0\u00a0r\u00e9szv\u00e9teli ar\u00e1ny, 79 sz\u00e1zal\u00e9k. Ebben a csoportban 11 113 dolgoz\u00f3 teszteltette mag\u00e1t, 195-en bizonyultak pozit\u00edvak, ami 1,8 sz\u00e1zal\u00e9k.\n\u00a0\u00a0\u00a0\u00a0Az \u00f3vodai dolgoz\u00f3kn\u00e1l 74 sz\u00e1zal\u00e9kos volt a r\u00e9szv\u00e9tel, 34 964-en teszteltett\u00e9k magukat, 811 embernek lett pozit\u00edv a mint\u00e1ja, ami 2,3 sz\u00e1zal\u00e9k. Az \u00e1ltal\u00e1nos iskolai pedag\u00f3gusokn\u00e1l, az oktat\u00f3-nevel\u0151 munk\u00e1ban r\u00e9sztvev\u0151kn\u00e9l 73 sz\u00e1zal\u00e9k volt a r\u00e9szv\u00e9tel, 95 102 dolgoz\u00f3b\u00f3l 2170 tesztje lett pozit\u00edv, ami 2,3 sz\u00e1zal\u00e9k.\nA szakk\u00e9pz\u0151 int\u00e9zm\u00e9nyekben 64 sz\u00e1zal\u00e9kos volt a r\u00e9szv\u00e9teli ar\u00e1ny, 5753-an teszteltett\u00e9k magukat, 146-nak lett pozit\u00edv a mint\u00e1ja, amely 2,6 sz\u00e1zal\u00e9k. Ezzel kapcsolatban az \u00e1llamtitk\u00e1r felh\u00edvta a figyelmet arra, hogy a szakk\u00e9pz\u0151 int\u00e9zm\u00e9nyekben online oktat\u00e1s folyik, a tesztel\u00e9s a gyakorlati h\u00e9ten oktat\u00f3kat \u00e9rintette.\n\u00a0\u00a0\u00a0\u00a0A szoci\u00e1lis int\u00e9zm\u00e9nyekben 24 452 embert teszteltek, 911-nek lett pozit\u00edv a mint\u00e1ja, ami 3,73 sz\u00e1zal\u00e9k. Az eg\u00e9szs\u00e9g\u00fcgyi dolgoz\u00f3k tesztel\u00e9s\u00e9ben 10 222-en vett r\u00e9szt, itt 1,96 sz\u00e1zal\u00e9k volt a pozitivit\u00e1s, ami az \u00e1llamtitk\u00e1r k\u00f6zl\u00e9se szerint a kor\u00e1bbi ar\u00e1nyoknak megfelel\u0151.\n\u00a0\u00a0\u00a0\u00a0Gy\u00f6rgy Istv\u00e1n hangs\u00falyozta: akinek pozit\u00edv lett a mint\u00e1ja, jelentenie kell ezt a h\u00e1ziorvos\u00e1nak, aki akkor enged\u00e9lyezheti a munk\u00e1ba visszat\u00e9r\u00e9st, ha a dolgoz\u00f3 m\u00e1r h\u00e1rom napja t\u00fcnetmentes.\n\u00a0\u00a0\u00a0\u00a0Az \u00e1llamtitk\u00e1r elmondta, elkezd\u0151d\u00f6tt a gyorstesztel\u00e9s m\u00e1sodik k\u00f6re \u00e9s arra b\u00edztatnak mindenkit, hogy vegyenek r\u00e9szt benne, akkor is, ha az els\u0151 k\u00f6rben m\u00e1r teszteltett\u00e9k magukat. Bejelentette azt is, hogy az operat\u00edv t\u00f6rzs d\u00f6nt\u00e9se alapj\u00e1n a csoportos tesztel\u00e9s az \u00e1llamigazgat\u00e1sban dolgoz\u00f3 \u00fcgyf\u00e9lszolg\u00e1lati munkat\u00e1rsak tesztel\u00e9s\u00e9vel folyat\u00f3dik, ebben is r\u00e9szt vehetnek egyetemist\u00e1k, \u00fajabb kirendel\u00e9s alapj\u00e1n.\n\u00a0\u00a0\u00a0\u00a0Hangs\u00falyozta: a tesztel\u00e9s \u00f6nk\u00e9ntes, \u00e9s c\u00e1folta azokat a sajt\u00f3h\u00edreket, hogy a tesztel\u00e9sben r\u00e9szt nem vev\u0151ket b\u00e1rmilyen h\u00e1tr\u00e1ny \u00e9rn\u00e9. Megjegyezte: a tesztel\u00e9s visszautas\u00edt\u00e1s\u00e1nak egyik oka lehetett az, hogy napokkal kor\u00e1bban m\u00e1r \u00e1testek tesztel\u00e9sen.\n\u00a0\u00a0\u00a0\u00a0Az \u00e1llamtitk\u00e1r az egyetemist\u00e1k kirendel\u00e9s\u00e9vel kapcsolatban hangs\u00falyozta, az a leghum\u00e1nusabban t\u00f6rt\u00e9nt, egyeztettek az egyetemist\u00e1kkal, sz\u00e1ll\u00e1st biztos\u00edtottak nekik, ha k\u00e9rt\u00e9k, tov\u00e1bb\u00e1 gondoskodtak a v\u00e9d\u0151felszerel\u00e9s\u00fckr\u0151l \u00e9s az \u00e9tkeztet\u00e9s\u00fckr\u0151l is. Emellett csoportos biztos\u00edt\u00e1st is k\u00f6t\u00f6ttek r\u00e1juk.\n\u00a0\u00a0\u00a0\u00a0C\u00e1folta azt a h\u00edrt is, hogy \"egy teljes napot\" kellene v\u00e1rni a tesztel\u0151kre. Mint mondta, a tesztel\u00e9st v\u00e9gz\u0151k az el\u0151z\u0151, vagy \u00e9ppen a tesztel\u00e9s alatt l\u00e9v\u0151 int\u00e9zm\u00e9nyb\u0151l mindig \u00e9rtes\u00edtett\u00e9k a k\u00f6vetkez\u0151 helysz\u00ednt \u00e9rkez\u00e9s\u00fckr\u0151l, legal\u00e1bb k\u00e9t \u00f3r\u00e1val kor\u00e1bban.\n\u00a0\u00a0\u00a0\u00a0Az \u00e1llamtitk\u00e1r k\u00f6sz\u00f6netet mondott a tesztel\u00e9sben r\u00e9sztvev\u0151knek. Az akci\u00f3 \u00fajabb p\u00e9lda arra, ha az orsz\u00e1g \u00f6sszefog a bajban - m\u00e9g akkor is, ha vannak, akik politikai okb\u00f3l akad\u00e1lyozz\u00e1k a v\u00e9dekez\u00e9st \u00e9s t\u00e1madj\u00e1k a gyorstesztel\u00e9st, \u00e1lh\u00edreket terjesztenek -, ha \u00f6sszefogunk, egy\u00fctt siker\u00fclni fog - mondta Gy\u00f6rgy Istv\u00e1n.\n\nMTI 2020. december 1.\n\n"}]