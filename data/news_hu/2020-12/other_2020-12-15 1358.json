[{"date": "2020-12-15 13:58", "url": "https://koronavirus.gov.hu/cikkek/ismet-fertotlenitoszereket-ajanlott-fel-mol", "h1": "Ism\u00e9t fert\u0151tlen\u00edt\u0151szereket aj\u00e1nlott fel a Mol", "body": "\nIsm\u00e9t fert\u0151tlen\u00edt\u0151szereket aj\u00e1nlott fel a Mol Nyrt., az adom\u00e1nyoz\u00e1s egyik kedvezm\u00e9nyezettje az Orsz\u00e1gos Ment\u0151szolg\u00e1lat, amely \u00edgy 2500 liter k\u00e9z- \u00e9s fel\u00fcletfert\u0151tlen\u00edt\u0151h\u00f6z jut hozz\u00e1 - k\u00f6z\u00f6lte az olajipari v\u00e1llalat kommunik\u00e1ci\u00f3s \u00fcgyn\u00f6ks\u00e9ge kedden az MTI-vel.\n\n\nA c\u00e9g az elm\u00falt h\u00f3napokban mintegy 33 ezer liter Mol Hygi fert\u0151tlen\u00edt\u0151szer adom\u00e1nyoz\u00e1s\u00e1val seg\u00edtette a\u00a0koronav\u00edrus\u00a0elleni v\u00e9dekez\u00e9st. Decemberben folytat\u00f3dik az adom\u00e1nyoz\u00e1si program, \u00f6sszesen 12 ezer liter Hygit kapnak gyermekv\u00e9delmi \u00e9s seg\u00e9lyszervezetek, valamint az Orsz\u00e1gos Ment\u0151szolg\u00e1lat - olvashat\u00f3 a k\u00f6zlem\u00e9nyben.\n\u00a0\u00a0\u00a0\u00a0Mint \u00edrj\u00e1k, a v\u00e1llalat a\u00a0koronav\u00edrus-j\u00e1rv\u00e1ny tavaszi hull\u00e1makor d\u00f6nt\u00f6tt \u00fagy, hogy alm\u00e1sf\u00fczit\u0151i \u00fczem\u00e9nek egyik gy\u00e1rt\u00f3sor\u00e1t a v\u00edrus elleni v\u00e9dekez\u00e9s szolg\u00e1lat\u00e1ba \u00e1ll\u00edtja, hogy vil\u00e1gszerte hi\u00e1nyterm\u00e9knek sz\u00e1m\u00edt\u00f3 fert\u0151tlen\u00edt\u0151szert \u00e1ll\u00edtson el\u0151.\n\u00a0\u00a0\u00a0\u00a0Az operat\u00edv t\u00f6rzzsel egy\u00fcttm\u0171k\u00f6dve a Mol Hygi term\u00e9keket el\u0151sz\u00f6r k\u00f3rh\u00e1zaknak, \u00e1llami \u00e9s \u00f6nkorm\u00e1nyzati int\u00e9zm\u00e9nyeknek, k\u00f6zszolg\u00e1ltat\u00f3 c\u00e9geknek, rend- \u00e9s honv\u00e9delmi szerveknek juttatt\u00e1k el. A v\u00e1llalat emellett mintegy 33 ezer liter k\u00e9z- \u00e9s fel\u00fcletfert\u0151tlen\u00edt\u0151t adom\u00e1nyozott a legnagyobb seg\u00e9lyszervezeteknek, \u00f6nkorm\u00e1nyzatoknak, eg\u00e9szs\u00e9g\u00fcgyi int\u00e9zm\u00e9nyeknek, valamint a ny\u00e1ri napk\u00f6zis Erzs\u00e9bet-t\u00e1boroknak.\n\u00a0\u00a0\u00a0\u00a0\"A Mol decemberben \u00fajabb 12 ezer liter fert\u0151tlen\u00edt\u0151szerrel t\u00e1mogatja a gyermekv\u00e9delmi \u00e9s seg\u00e9lyszervezetek munk\u00e1j\u00e1t, valamint az Orsz\u00e1gos Ment\u0151szolg\u00e1latot. Ezzel a don\u00e1ci\u00f3val szeretn\u00e9nk hozz\u00e1j\u00e1rulni ahhoz, hogy a szoci\u00e1lis \u00e9s karitat\u00edv szf\u00e9r\u00e1ban, valamint az eg\u00e9szs\u00e9g\u00fcgyben dolgoz\u00f3k, \u00edgy az Orsz\u00e1gos Ment\u0151szolg\u00e1lat bajt\u00e1rsai is min\u00e9l hat\u00e9konyabban v\u00e9dekezhessenek a v\u00edrus ellen\" - id\u00e9zi az \u00f6sszegz\u00e9s Ratatics P\u00e9tert, a Mol Magyarorsz\u00e1g \u00fcgyvezet\u0151 igazgat\u00f3j\u00e1t.\n\u00a0\u00a0\u00a0\u00a0\"H\u00e1l\u00e1sak vagyunk a seg\u00edts\u00e9g\u00e9rt, sokat jelent sz\u00e1munkra minden, a betegell\u00e1t\u00e1st szolg\u00e1l\u00f3 t\u00e1mogat\u00e1s. A\u00a0koronav\u00edrus-j\u00e1rv\u00e1ny elleni k\u00fczdelemben a frontvonalban dolgozunk. Bajt\u00e1rsaink eddig t\u00f6bb mint 70 ezer fert\u0151z\u00e9sgyan\u00fas vagy igazoltan\u00a0koronav\u00edrus\u00a0fert\u0151z\u00f6tt betegnek ny\u00fajtottak seg\u00edts\u00e9get \u00e9s t\u00f6bb mint 500 ezer ember j\u00e1rv\u00e1ny\u00fcgyi mintav\u00e9tel\u00e9t v\u00e9gezt\u00e9k el\" - id\u00e9zi a k\u00f6zlem\u00e9ny Csat\u00f3 G\u00e1bort, az Orsz\u00e1gos Ment\u0151szolg\u00e1lat f\u0151igazgat\u00f3j\u00e1t.\n\u00a0\u00a0\u00a0\u00a0A Mol m\u00e1rciusban mind\u00f6ssze k\u00e9t h\u00e9t alatt \u00e1ll\u00edtotta \u00e1t alm\u00e1sf\u00fczit\u0151i, kor\u00e1bban sz\u00e9lv\u00e9d\u0151mos\u00f3 folyad\u00e9kot k\u00e9sz\u00edt\u0151 gy\u00e1rt\u00f3sor\u00e1t fert\u0151tlen\u00edt\u0151 el\u0151\u00e1ll\u00edt\u00e1s\u00e1ra. Az \u00fczem kapacit\u00e1sa napi 50 ezer liter, amellyel a v\u00e1llalat jelent\u0151sen hozz\u00e1 tud j\u00e1rulni a\u00a0koronav\u00edrus\u00a0okozta pand\u00e9mi\u00e1s helyzet eredm\u00e9nyes kezel\u00e9s\u00e9hez.\n\u00a0\u00a0\u00a0\u00a0A Hygi k\u00e9z- \u00e9s fel\u00fcletfert\u0151tlen\u00edt\u0151k t\u00f6bb kiszerel\u00e9sben orsz\u00e1gszerte el\u00e9rhet\u0151k a Mol t\u00f6lt\u0151\u00e1llom\u00e1sain is - \u00e1ll az \u00f6sszegz\u00e9sben.\n\n\nMTI 2020. december 15.\n\n"}]