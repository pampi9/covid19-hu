[{"date": "2020-12-21 13:22", "url": "https://koronavirus.gov.hu/cikkek/novak-felujitasi-kolcsonnel-bovul-az-otthonteremtesi-program-februartol", "h1": "Nov\u00e1k: fel\u00faj\u00edt\u00e1si k\u00f6lcs\u00f6nnel b\u0151v\u00fcl az otthonteremt\u00e9si program febru\u00e1rt\u00f3l", "body": "\nA kom\u00e1ny a koronav\u00edrus-j\u00e1rv\u00e1ny alatt is kiemelten t\u00e1mogatja a csal\u00e1dokat. \u00dajabb elemmel b\u0151v\u00fcl az otthonteremt\u00e9si program; febru\u00e1r 1-j\u00e9t\u0151l otthonfel\u00faj\u00edt\u00e1si k\u00f6lcs\u00f6nt k\u00edn\u00e1lnak azoknak, akiknek nincs el\u00e9g \u00f6nerej\u00fck ahhoz, hogy az otthonfel\u00faj\u00edt\u00e1si t\u00e1mogat\u00e1ssal \u00e9lni tudjanak - jelentette be a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter h\u00e9tf\u0151n a Facebook-oldal\u00e1n.\n\n\nNov\u00e1k\u00a0Katalin eml\u00e9keztetett arra, hogy janu\u00e1r 1-j\u00e9t\u0151l t\u00e1mogat\u00e1st vehetnek ig\u00e9nybe azok, akik fel\u00faj\u00edtj\u00e1k otthonukat: a fel\u00faj\u00edt\u00e1si k\u00f6lts\u00e9gek fel\u00e9 - legfeljebb 3 milli\u00f3 forintot - t\u00e1mogat\u00e1sk\u00e9nt ut\u00f3lag megkaphatj\u00e1k.\n\u00a0\u00a0\u00a0\u00a0Akiknek azonban nincs el\u00e9g p\u00e9nz\u00fck ahhoz, hogy finansz\u00edrozz\u00e1k a fel\u00faj\u00edt\u00e1st, \u00e9s \u00edgy elesn\u00e9nek ett\u0151l a t\u00e1mogat\u00e1st\u00f3l, azoknak sz\u00f3l az otthonfel\u00faj\u00edt\u00e1si k\u00f6lcs\u00f6n lehet\u0151s\u00e9ge - mondta.\n\u00a0\u00a0\u00a0\u00a0Az otthonfel\u00faj\u00edt\u00e1si k\u00f6lcs\u00f6n egy maximum 6 milli\u00f3 forintos, legfeljebb 10 \u00e9ves futamidej\u0171, maximum 3 sz\u00e1zal\u00e9kos kamatoz\u00e1s\u00fa k\u00f6lcs\u00f6nt jelent, amelyet a bankfi\u00f3kokban lehet majd ig\u00e9nyelni - ismertette.\n\u00a0\u00a0\u00a0\u00a0A csal\u00e1dok\u00e9rt felel\u0151s t\u00e1rca n\u00e9lk\u00fcli miniszter szerint teh\u00e1t az \u00fajfajta k\u00f6lcs\u00f6n azoknak sz\u00f3l, akiknek most nincs p\u00e9nz\u00fck ahhoz, hogy megel\u0151legezz\u00e9k az \u00e9p\u00edtkez\u00e9ssel, fel\u00faj\u00edt\u00e1ssal, korszer\u0171s\u00edt\u00e9ssel kapcsolatos munk\u00e1kat.\n\u00a0\u00a0\u00a0\u00a0Nov\u00e1k\u00a0Katalin elmondta, a k\u00f6lcs\u00f6n ig\u00e9nyl\u00e9sekor a bankban megvizsg\u00e1lj\u00e1k majd a t\u00e1mogat\u00e1shoz val\u00f3 jogosults\u00e1got, \u00e9s ha annak az ig\u00e9nyl\u0151 megfelel, megkapja az otthonfel\u00faj\u00edt\u00e1si k\u00f6lcs\u00f6nt. Eml\u00e9keztetett, ehhez legal\u00e1bb egy olyan gyermek k\u00f6z\u00f6s h\u00e1ztart\u00e1sban nevel\u00e9s\u00e9re, tov\u00e1bb\u00e1 olyan munkaviszonyra van sz\u00fcks\u00e9g, ami jogosultt\u00e1 teszi a t\u00e1mogat\u00e1sra.\n\u00a0\u00a0\u00a0\u00a0K\u00f6z\u00f6lte, a k\u00f6lcs\u00f6n felv\u00e9tel\u00e9t k\u00f6vet\u0151en - m\u00e1rcius 1-j\u00e9t\u0151l - az ig\u00e9nyl\u0151nek egy \u00e9ve van arra, hogy az \u00f6sszegy\u0171jt\u00f6tt sz\u00e1ml\u00e1k alapj\u00e1n a Magyar \u00c1llamkincst\u00e1rhoz (M\u00c1K) beny\u00fajtsa a t\u00e1mogat\u00e1si ig\u00e9ny\u00e9t. Hozz\u00e1tette: a M\u00c1K is megvizsg\u00e1lja majd, hogy az ig\u00e9nyl\u0151 abban a pillanatban is jogosult-e a t\u00e1mogat\u00e1sra.\n\u00a0\u00a0\u00a0\u00a0Akik a felt\u00e9teleknek megfelelnek, megkapj\u00e1k a t\u00e1mogat\u00e1st is, ami a kifizetett k\u00f6lts\u00e9gek 50 sz\u00e1zal\u00e9k\u00e1t fogja fedezni, maximum 3 milli\u00f3 forintot, ami feler\u00e9szben munkad\u00edj, feler\u00e9szben anyagk\u00f6lts\u00e9g lehet - mondta. Hozz\u00e1tette: ez azt jelenti, hogy a maxim\u00e1lis, 6 milli\u00f3s k\u00f6lcs\u00f6n eset\u00e9n a hitel 3 milli\u00f3 forinttal cs\u00f6kken, ennek pedig a t\u00f6rleszt\u00e9se t\u00edz \u00e9vre mintegy havi 30 ezer forintos r\u00e9szletet jelent majd a csal\u00e1doknak.\n\u00a0\u00a0\u00a0\u00a0A csal\u00e1dok\u00e9rt felel\u0151s t\u00e1rca n\u00e9lk\u00fcli miniszter - mint mondta - b\u00edzik abban, hogy az \u00faj k\u00f6lcs\u00f6n m\u00e9g t\u00f6bbek sz\u00e1m\u00e1ra ny\u00fajt lehet\u0151s\u00e9get otthonuk fel\u00faj\u00edt\u00e1s\u00e1ra.\n\u00a0\u00a0\u00a0\u00a0A korm\u00e1nynak az otthonteremt\u00e9si programmal az a c\u00e9lja, hogy min\u00e9l biztons\u00e1gosabb \u00e9s jobb k\u00f6r\u00fclm\u00e9nyek k\u00f6z\u00f6tt v\u00e1rhass\u00e1k \u00e9s nevelhess\u00e9k gyermekeiket a magyar csal\u00e1dok - hangoztatta\u00a0Nov\u00e1k\u00a0Katalin.\n\n\nMTI 2020. december 21.\n\n"}]