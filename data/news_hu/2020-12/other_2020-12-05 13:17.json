[{"date": "2020-12-05 13:17", "url": "https://koronavirus.gov.hu/cikkek/napokban-erkezik-meg-az-apolok-20-szazalekkal-megemelt-bere", "h1": "A napokban \u00e9rkezik meg az \u00e1pol\u00f3k 20 sz\u00e1zal\u00e9kkal megemelt b\u00e9re", "body": "\nEzekben a napokban \u00e9rkezik meg az \u00e1pol\u00f3k novemberi, 20 sz\u00e1zal\u00e9kkal megemelt fizet\u00e9se a banksz\u00e1ml\u00e1jukra - k\u00f6z\u00f6lte az Emberi Er\u0151forr\u00e1sok Miniszt\u00e9riuma az MTI-vel.\n\nAzt \u00edrt\u00e1k, hogy az eg\u00e9szs\u00e9g\u00fcgyi szakdolgoz\u00f3k t\u00f6bb\u00e9ves \u00e1tfog\u00f3 b\u00e9remel\u00e9si programj\u00e1nak keret\u00e9ben emelkedett a b\u00e9r.\n\"A korm\u00e1ny nagy figyelmet ford\u00edt az eg\u00e9szs\u00e9g\u00fcgyi dolgoz\u00f3k anyagi megbecs\u00fcl\u00e9s\u00e9nek jav\u00edt\u00e1s\u00e1ra. K\u00f6sz\u00f6nj\u00fck az \u00e1pol\u00f3k mostani \u00e1ldozatos munk\u00e1j\u00e1t, amivel nap mint nap seg\u00edtik a j\u00e1rv\u00e1ny elleni v\u00e9dekez\u00e9st \u00e9s a betegek gy\u00f3gy\u00edt\u00e1s\u00e1t\" - emelt\u00e9k ki. \u00a0\u00a0\u00a0\u00a0\nHozz\u00e1tett\u00e9k, hogy az \u00e1pol\u00f3i b\u00e9remel\u00e9si program folytat\u00f3dik, 2022-re egy \u00e1pol\u00f3 \u00e1tlagosan k\u00e9t \u00e9s f\u00e9lszeres\u00e9t fogja keresni annak, mint amennyit 2016 el\u0151tt keresett.\nEml\u00e9keztettek, az \u00e1pol\u00f3k fizet\u00e9se az elm\u00falt \u00e9vekben t\u00f6bb \u00fctemben emelkedett: 2016-ban 26,5 sz\u00e1zal\u00e9kos, 2017-ben 12 sz\u00e1zal\u00e9kos, 2018-ban pedig \u00fajabb 8 sz\u00e1zal\u00e9kos b\u00e9remel\u00e9s volt. 2019 j\u00falius\u00e1ban \u00fajabb n\u00e9gyl\u00e9pcs\u0151s b\u00e9remel\u00e9si program indult, amelynek r\u00e9szek\u00e9nt tavaly el\u0151sz\u00f6r 8 sz\u00e1zal\u00e9kkal emelkedett az eg\u00e9szs\u00e9g\u00fcgyi szakdolgoz\u00f3k fizet\u00e9se.\nId\u00e9n k\u00e9tszer is volt b\u00e9remel\u00e9s: 2020 janu\u00e1rj\u00e1t\u00f3l 14 sz\u00e1zal\u00e9kkal, novembert\u0151l pedig \u00fajabb 20 sz\u00e1zal\u00e9kkal emelkedett az \u00e1pol\u00f3k b\u00e9re - sorolta a t\u00e1rca.\nA k\u00f6zlem\u00e9ny szerint a b\u00e9remel\u00e9si program k\u00f6vetkez\u0151 \u00e1llom\u00e1sa 2022 janu\u00e1rj\u00e1ban lesz, amikor tov\u00e1bbi 30 sz\u00e1zal\u00e9kkal emelkedik majd az \u00e1pol\u00f3k fizet\u00e9se.\nAz \u00e1pol\u00f3i b\u00e9remel\u00e9sre 2016 \u00e9s 2019 k\u00f6z\u00f6tt 143 milli\u00e1rdot ford\u00edtott, id\u00e9n pedig 82 milli\u00e1rd forintot ford\u00edt a korm\u00e1ny.\nKit\u00e9rtek arra, m\u00edg 2010-ben egy 4-6 \u00e9ves jogviszonnyal \u00e9s k\u00f6z\u00e9pfok\u00fa, OKJ-v\u00e9gzetts\u00e9ggel rendelkez\u0151 \u00e1pol\u00f3 91 400 forintot keresett, mostanra - az eddigi b\u00e9remel\u00e9sekkel - brutt\u00f3 281 018 forintra emelkedett az alapilletm\u00e9nye. A 19-21 \u00e9ves jogviszonnyal rendelkez\u0151 \u00e1pol\u00f3 2010-es 106 578 forintos b\u00e9re mostanra 322 171 forintra n\u0151tt; egy 40-42 \u00e9ves jogviszonnyal rendelkez\u0151 OKJ-s \u00e1pol\u00f3 illetm\u00e9nye a 2010-es 128 383 forintr\u00f3l 379 785 forintra emelkedett.\nA fels\u0151fok\u00fa v\u00e9gzetts\u00e9g\u0171 \u00e1pol\u00f3k 4-6 \u00e9ves jogviszonnyal 2010-ben 126 270 forintot kerestek, az eddigi b\u00e9remel\u00e9sekkel most decemberben pedig m\u00e1r 349 214 forintot vihetnek haza - \u00edrt\u00e1k, hozz\u00e1t\u00e9ve, hogy a 19-21 \u00e9ves jogviszonnyal rendelkez\u0151 \u00e1pol\u00f3 2010-es, 149 145 forintos b\u00e9re mostanra 408 004 forintra n\u0151tt. Egy 40-42 \u00e9ves jogviszonnyal rendelkez\u0151 fels\u0151fok\u00fa v\u00e9gzetts\u00e9g\u0171 \u00e1pol\u00f3 eset\u00e9ben ez az \u00f6sszeg 196 115 forint helyett m\u00e1r 490 310 forint.\nA b\u00e9remel\u00e9s a t\u00e1rca k\u00f6zl\u00e9se szerint 83 ezer \u00e1pol\u00f3t \u00e9s 4900 v\u00e9d\u0151n\u0151t \u00e9rint, minden olyan eg\u00e9szs\u00e9g\u00fcgyi szakdolgoz\u00f3t, aki \u00e1llami, \u00f6nkorm\u00e1nyzati vagy egyh\u00e1zi fenntart\u00e1s\u00fa j\u00e1r\u00f3beteg- vagy fekv\u0151beteg-ell\u00e1t\u00e1sban dolgozik, p\u00e9ld\u00e1ul rendel\u0151int\u00e9zetben, k\u00f3rh\u00e1zban, v\u00e9d\u0151n\u0151i szolg\u00e1latn\u00e1l, az Orsz\u00e1gos V\u00e9rell\u00e1t\u00f3 Szolg\u00e1latn\u00e1l vagy az Orsz\u00e1gos Ment\u0151szolg\u00e1latn\u00e1l.\nAz Emmi hozz\u00e1tette, az \u00e1pol\u00f3i hivat\u00e1s megbecs\u00fcl\u00e9s\u00e9t szolg\u00e1lja az is, hogy az \u00e1pol\u00f3i p\u00e1ly\u00e1ra k\u00e9sz\u00fcl\u0151 fiatalokat havi 40 ezer forintos \u00e1pol\u00f3i \u00f6szt\u00f6nd\u00edjjal t\u00e1mogatj\u00e1k, \u00e9s az \u00e1pol\u00f3k lakhat\u00e1si k\u00f6r\u00fclm\u00e9nyeit is jav\u00edtj\u00e1k, orsz\u00e1gszerte meg\u00fajulnak a n\u0151v\u00e9rsz\u00e1ll\u00f3k, illetve \u00fajak \u00e9p\u00fclnek.\nFelh\u00edvt\u00e1k a figyelmet arra, hogy nemcsak az \u00e1pol\u00f3k, hanem az orvosok b\u00e9re is tov\u00e1bb n\u0151: j\u00f6v\u0151re \u00e1tt\u00f6r\u0151 orvosi b\u00e9remel\u00e9si program indul. Tov\u00e1bb\u00e1 2021. m\u00e1rcius 1-j\u00e9t\u0151l \u00e9letbe l\u00e9p az eg\u00e9szs\u00e9g\u00fcgyi szolg\u00e1lati jogviszony, amely a t\u00e1rca \u00e9rt\u00e9kel\u00e9se szerint \u00fajabb jelent\u0151s el\u0151rel\u00e9p\u00e9st jelent az eg\u00e9szs\u00e9g\u00fcgyi dolgoz\u00f3k megbecs\u00fcl\u00e9s\u00e9ben.\n\n\nMTI\n\n"}]