[{"date": "2020-12-30 09:47", "url": "https://koronavirus.gov.hu/cikkek/megerkezett-raktarbazisra-koronavirus-elleni-oltoanyag-masodik-szallitmanya", "h1": "Meg\u00e9rkezett a rakt\u00e1rb\u00e1zisra a koronav\u00edrus elleni olt\u00f3anyag m\u00e1sodik sz\u00e1ll\u00edtm\u00e1nya", "body": "\nMeg\u00e9rkezett a vil\u00e1g egyik legnagyobb sz\u00e1ll\u00edtm\u00e1nyoz\u00e1ssal \u00e9s logisztik\u00e1val foglalkoz\u00f3 v\u00e1llalat\u00e1nak Budapest k\u00f6rny\u00e9ki telephely\u00e9re az olt\u00f3anyag sz\u00e1ll\u00edtm\u00e1ny - t\u00e1j\u00e9koztattak az M1 aktu\u00e1lis csatorna helysz\u00edni tud\u00f3s\u00edt\u00e1s\u00e1ban.\n\n\nA 70 ezer olt\u00f3anyagot tartalmaz\u00f3 sz\u00e1ll\u00edtm\u00e1nnyal szerda reggel nem sokkal f\u00e9l h\u00e9t ut\u00e1n landolt egy rep\u00fcl\u0151g\u00e9p a Liszt Ferenc rep\u00fcl\u0151t\u00e9ren. A vakcin\u00e1kat tartalmaz\u00f3 kont\u00e9nert a rep\u00fcl\u0151t\u00e9ren nem bontott\u00e1k fel, \u00e1tpakolt\u00e1k egy kamionra, ami a rakt\u00e1rb\u00e1zisra sz\u00e1ll\u00edtotta azokat. A kont\u00e9nert a rakt\u00e1rb\u00e1zison bontj\u00e1k fel, itt szort\u00edrozz\u00e1k az olt\u00f3anyagot tartalmaz\u00f3 h\u0171t\u0151l\u00e1d\u00e1kat, amik 21 olt\u00f3pontra, t\u00f6bb f\u0151v\u00e1rosi \u00e9s vid\u00e9ki k\u00f3rh\u00e1zba ker\u00fclnek majd - hangzott el a tud\u00f3s\u00edt\u00e1sban. A h\u0171t\u0151l\u00e1d\u00e1k sz\u00e1razj\u00e9g seg\u00edts\u00e9g\u00e9vel tudj\u00e1k m\u00ednusz 60 \u00e9s m\u00ednusz 90 fok k\u00f6z\u00f6tt t\u00e1rolni az ampull\u00e1kat, \u00edgy t\u00edz napig k\u00e9pesek garant\u00e1lni az olt\u00f3anyag min\u0151s\u00e9g\u00e9t. Miut\u00e1n az olt\u00f3anyagot felolvasztj\u00e1k, m\u00e9g \u00f6t napig lehet t\u00e1rolni 2-8 fok k\u00f6zti h\u0151m\u00e9rs\u00e9kleten. A n\u00e9met Pfizer \u00e9s az amerikai BioNTech gy\u00f3gyszeripari v\u00e1llalatok k\u00f6z\u00f6s fejleszt\u00e9s\u0171 vakcin\u00e1ja els\u0151k\u00e9nt kapta meg az enged\u00e9lyt az Eur\u00f3pai Uni\u00f3ban. Az els\u0151 sz\u00e1ll\u00edtm\u00e1nnyal szombaton csaknem t\u00edzezer olt\u00f3anyag \u00e9rkezett Magyarorsz\u00e1gra, melyb\u0151l m\u00e1r mintegy 2500 eg\u00e9szs\u00e9g\u00fcgyi dolgoz\u00f3t oltottak be. A m\u00e1sodik sz\u00e1ll\u00edtm\u00e1nnyal \u00e9rkezett 70 ezer vakcina 35 ezer ember olt\u00e1s\u00e1ra alkalmas.\nMTI 2020. december 30.\n\n"}]