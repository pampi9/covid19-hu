[{"date": "2020-12-29 15:37", "url": "https://koronavirus.gov.hu/cikkek/domotor-tovabb-nott-az-oltasra-regisztralok-szama", "h1": "D\u00f6m\u00f6t\u00f6r: tov\u00e1bb n\u0151tt az olt\u00e1sra regisztr\u00e1l\u00f3k sz\u00e1ma", "body": "\nTov\u00e1bb n\u0151tt, 598 ezerre a koronav\u00edrus elleni olt\u00e1sra regisztr\u00e1l\u00f3k sz\u00e1ma - k\u00f6z\u00f6lte a Minisztereln\u00f6ki Kabinetiroda parlamenti \u00e1llamtitk\u00e1ra a k\u00f6z\u00f6ss\u00e9gi oldal\u00e1n kedden.\n\n\nD\u00f6m\u00f6t\u00f6r Csaba t\u00e1j\u00e9koztat\u00e1sa szerint a vakcinainfo.gov.hu hivatalos internetes oldalon m\u00e1r 462 ezren jelezt\u00e9k ig\u00e9ny\u00fcket, 136 ezer \u00e1llampolg\u00e1r pedig postai \u00faton k\u00fcldte vissza a regisztr\u00e1ci\u00f3s lapot.\n\u00a0\u00a0\u00a0\u00a0Hangs\u00falyozta: az olt\u00e1s \u00f6nk\u00e9ntes, ez\u00e9rt is fontos, hogy a hat\u00f3s\u00e1gok tudj\u00e1k, kik szeretn\u00e9nek \u00e9lni a lehet\u0151s\u00e9ggel, \u00edgy fel tudj\u00e1k venni vel\u00fck a kapcsolatot. Akik regisztr\u00e1lnak, ig\u00e9ny eset\u00e9n rendszeres t\u00e1j\u00e9koztat\u00e1st kapnak az olt\u00e1si program fejlem\u00e9nyeir\u0151l - emelte ki.\n\u00a0\u00a0\u00a0\u00a0D\u00f6m\u00f6t\u00f6r Csaba azt \u00edrta: olt\u00e1si terv alapj\u00e1n v\u00e9gzik majd a t\u00f6meges olt\u00e1st, \u00e9s az eg\u00e9szs\u00e9g\u00fcgyi dolgoz\u00f3k olt\u00e1sa a napokban meg is kezd\u0151d\u00f6tt.\n\u00a0\u00a0\u00a0\u00a0Az \u00e1llamtitk\u00e1r arra biztatott mindenkit, hogy regisztr\u00e1ljon az olt\u00e1sra, mert a vakcina hat\u00e9kony eszk\u00f6z a v\u00edrus elleni k\u00fczdelemben.\nMTI 2020. december 29.\n\n"}]