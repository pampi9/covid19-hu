[{"date": "2020-12-14 13:29", "url": "https://koronavirus.gov.hu/cikkek/jovore-indulhat-el-tomeges-oltas-magyarorszagon", "h1": "J\u00f6v\u0151re indulhat el a t\u00f6meges olt\u00e1s Magyarorsz\u00e1gon", "body": "\nDecemberben m\u00e1r \u00e9rkezhet kis mennyis\u00e9gben koronav\u00edrus elleni olt\u00f3anyag Magyarorsz\u00e1gra, de a lakoss\u00e1g t\u00f6meges olt\u00e1sa majd 2021-ben kezd\u0151dhet meg - k\u00f6z\u00f6lte a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi oszt\u00e1lyvezet\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs h\u00e9tf\u0151i online sajt\u00f3t\u00e1j\u00e9koztat\u00f3j\u00e1n.\n\nGalg\u00f3czi \u00c1gnes egy k\u00e9rd\u00e9sre v\u00e1laszolva eml\u00e9keztetett arra, hogy a lakoss\u00e1g koronav\u00edrus elleni olt\u00e1s\u00e1nak biztos\u00edt\u00e1s\u00e1ra Magyarorsz\u00e1g t\u00f6bb gy\u00e1rt\u00f3n\u00e1l \u00f6sszesen 17,5 milli\u00f3 olt\u00f3anyagot k\u00f6t\u00f6tt le. Folyamatosan nyomon k\u00f6vetik az olt\u00f3anyagok enged\u00e9lyeztet\u00e9si folyamat\u00e1t, \u00e9s jelenleg \u00fagy t\u0171nik, hogy a Pfizer vakcin\u00e1ja kaphatja meg leghamarabb az Eur\u00f3pai Gy\u00f3gyszer\u00fcgyn\u00f6ks\u00e9g enged\u00e9ly\u00e9t, \u00edgy ez lesz el\u0151sz\u00f6r felhaszn\u00e1lhat\u00f3 t\u00f6meges olt\u00e1sra.\n\u00a0\u00a0\u00a0\u00a0A j\u00e1rv\u00e1ny\u00fcgyi adatokat ismertetve a szakember elmondta, az elm\u00falt 24 \u00f3r\u00e1ban 3470 \u00fajabb magyar \u00e1llampolg\u00e1rn\u00e1l mutatt\u00e1k ki a koronav\u00edrus-fert\u0151z\u00e9st, ezzel 283 870 f\u0151re emelkedett az azonos\u00edtott fert\u0151z\u00f6ttek sz\u00e1ma. Meghalt 165 t\u00f6bbs\u00e9g\u00e9ben id\u0151s, kr\u00f3nikus beteg, \u00edgy az elhunytak sz\u00e1ma 7130-re n\u0151tt. A gy\u00f3gyultak sz\u00e1ma is folyamatosan emelkedik, jelenleg 82 546, de m\u00e9g mindig 7667 koronav\u00edrusos beteget \u00e1polnak k\u00f3rh\u00e1zban, k\u00f6z\u00fcl\u00fck 605-en vannak l\u00e9legeztet\u0151g\u00e9pen.\n\u00a0\u00a0\u00a0\u00a0A vil\u00e1gon meghaladja a 72 milli\u00f3t a koronav\u00edrus-fert\u0151z\u00e9ssel regisztr\u00e1ltak sz\u00e1ma, \u00e9s elhunyt t\u00f6bb mint 1,6 milli\u00f3 ember. Eur\u00f3p\u00e1ban a szigor\u00fa j\u00e1rv\u00e1ny\u00fcgyi int\u00e9zked\u00e9sek ellen\u00e9re sem cs\u00f6kken az esetsz\u00e1m - k\u00f6z\u00f6lte az oszt\u00e1lyvezet\u0151.\n\u00a0\u00a0\u00a0\u00a0Magyarorsz\u00e1gon tov\u00e1bbra is a j\u00e1rv\u00e1ny lass\u00edt\u00e1sa \u00e9s az eg\u00e9szs\u00e9g\u00fcgyi rendszer m\u0171k\u00f6d\u0151k\u00e9pess\u00e9g\u00e9nek meg\u0151rz\u00e9se a c\u00e9l - hangs\u00falyozta a szakember, ez\u00e9rt mindenkit arra k\u00e9rt, tartsa be a j\u00e1rv\u00e1ny\u00fcgyi int\u00e9zked\u00e9seket \u00e9s a higi\u00e9n\u00e9s rendszab\u00e1lyokat.\n\u00a0\u00a0\u00a0\u00a0A korm\u00e1ny a zs\u00fafolts\u00e1g cs\u00f6kkent\u00e9se \u00e9rdek\u00e9ben felf\u00fcggesztette az id\u0151sek v\u00e1s\u00e1rl\u00e1si id\u0151s\u00e1vj\u00e1t - eml\u00e9keztetett Galg\u00f3czi \u00c1gnes, \u00e9s azt tan\u00e1csolta az id\u0151seknek, ker\u00fclj\u00e9k azokat az id\u0151szakokat, amikor sokan tart\u00f3zkodnak az \u00fczletekben, gy\u00f3gyszert\u00e1rakban, \u00e9s tarts\u00e1k be a j\u00e1rv\u00e1ny\u00fcgyi int\u00e9zked\u00e9seket, k\u00fcl\u00f6n\u00f6sen a maszkvisel\u00e9sre vonatkoz\u00f3 el\u0151\u00edr\u00e1sokat.\n\u00a0\u00a0\u00a0\u00a0K\u00e9rd\u00e9sre v\u00e1laszolva k\u00f6z\u00f6lte, az id\u0151sek interneten, a vakcinainfo.gov.hu oldalon \u00e9s a posta \u00e1ltal \u00fctemterv szerint k\u00e9zbes\u00edtett lev\u00e9l visszak\u00fcld\u00e9s\u00e9vel egyar\u00e1nt regisztr\u00e1lhatnak a koronav\u00edrus elleni v\u00e9d\u0151olt\u00e1sra.\n\u00a0\u00a0\u00a0\u00a0A j\u00e1rv\u00e1ny \"plat\u00f3 f\u00e1zisa\" t\u00f6bb h\u00e9tig is eltarthat, amennyiben mindenki betartja a j\u00e1rv\u00e1ny\u00fcgyi int\u00e9zked\u00e9seket, az esetsz\u00e1mok lass\u00fa cs\u00f6kken\u00e9se v\u00e1rhat\u00f3 - mondta az oszt\u00e1lyvezet\u0151.\n\n\nMTI 2020. december 14., h\u00e9tf\u0151 13:11\n\n"}]