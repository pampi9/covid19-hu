[{"date": "2020-12-05 11:15", "url": "https://koronavirus.gov.hu/cikkek/menczer-hamarosan-megerkezhet-egy-kinai-gyarto-vakcinajanak-dokumentacioja", "h1": "Menczer: hamarosan meg\u00e9rkezhet egy k\u00ednai gy\u00e1rt\u00f3 vakcin\u00e1j\u00e1nak dokument\u00e1ci\u00f3ja", "body": "\nN\u00e9h\u00e1ny napon bel\u00fcl meg\u00e9rkezhet egy k\u00ednai vakcinagy\u00e1rt\u00f3 ellenanyag\u00e1nak dokument\u00e1ci\u00f3ja Magyarorsz\u00e1gra - jelentette be a K\u00fclgazdas\u00e1gi \u00e9s K\u00fcl\u00fcgyminiszt\u00e9rium t\u00e1j\u00e9koztat\u00e1s\u00e9rt \u00e9s Magyarorsz\u00e1g nemzetk\u00f6zi megjelen\u00edt\u00e9s\u00e9\u00e9rt felel\u0151s \u00e1llamtitk\u00e1ra a Facebookon.\n\n\u00a0\n\nMenczer Tam\u00e1s elmondta, jelenleg h\u00e1rom k\u00ednai c\u00e9ggel \u00e1llnak kapcsolatban: k\u00e9t mag\u00e1n \u00e9s egy \u00e1llami vakcinagy\u00e1rt\u00f3val. \u00dagy t\u0171nik, hogy a vakcina fejleszt\u00e9s\u00e9ben az \u00e1llami gy\u00e1rt\u00f3 tart el\u0151r\u00e9bb, \u00e9s m\u00e9g az id\u00e9n t\u00f6meges olt\u00e1st tervez a c\u00e9g.\nEz a c\u00e9g k\u00fcldheti meg a vakcin\u00e1ja teljes dokument\u00e1ci\u00f3j\u00e1t az Orsz\u00e1gos Gy\u00f3gyszer\u00e9szeti Int\u00e9zetnek; a magyar szakemberek tanulm\u00e1nyozni fogj\u00e1k a dokument\u00e1ci\u00f3t, \u00e9s ha megfelel\u0151nek tal\u00e1lj\u00e1k, akkor lehet majd sz\u00f3 a v\u00e1s\u00e1rl\u00e1sr\u00f3l - jelezte, hozz\u00e1t\u00e9ve, ehhez m\u00e9g a Nemzeti N\u00e9peg\u00e9szs\u00e9g\u00fcgyi K\u00f6zpont v\u00e9lem\u00e9nye is sz\u00fcks\u00e9ges.\nA n\u00e9peg\u00e9szs\u00e9g\u00fcgyi k\u00f6zpont szakemberei a Magyarorsz\u00e1gra sz\u00e1ll\u00edtand\u00f3 ampull\u00e1k dokument\u00e1ci\u00f3j\u00e1t vizsg\u00e1lj\u00e1k majd - mondta az \u00e1llamtitk\u00e1r.\n\"Teh\u00e1t mindenr\u0151l a magyar szakemberek d\u00f6ntenek, de haladunk \u00e9s igyeksz\u00fcnk gyors\u00edtani a folyamatot\" - hangs\u00falyozta, hozz\u00e1t\u00e9ve, hogy tov\u00e1bbra is figyelik az orosz vakcinagy\u00e1rt\u00e1st is.\nMenczer Tam\u00e1s k\u00f6z\u00f6lte, a h\u00e9ten a magyar szakemberek a helysz\u00ednen figyelhett\u00e9k meg, hogy mi t\u00f6rt\u00e9nik Oroszorsz\u00e1gban, \u00e9s az orsz\u00e1g r\u00e9szese az \u00f6sszes eur\u00f3pai uni\u00f3s projektnek is.\nAz ut\u00f3bbi kapcs\u00e1n\u00a0\u00a0megjegyezte, az uni\u00f3s projektek eset\u00e9ben nehez\u00edti a helyzetet, hogy a Pfizer - az EU-s t\u00e1j\u00e9koztat\u00e1s szerint - els\u0151 k\u00f6rben nem sz\u00e1ll\u00edt majd Eur\u00f3p\u00e1ba, hanem a vakcin\u00e1t az Egyes\u00fclt \u00c1llamoknak adja.\n\nMTI\n\n"}]