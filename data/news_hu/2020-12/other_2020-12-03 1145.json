[{"date": "2020-12-03 11:45", "url": "https://koronavirus.gov.hu/cikkek/novak-csok-mellett-igenyelheto-az-otthonfelujitasi-tamogatas", "h1": "Nov\u00e1k: csok mellett is ig\u00e9nyelhet\u0151 az otthonfel\u00faj\u00edt\u00e1si t\u00e1mogat\u00e1s", "body": "\nAzok is k\u00e9rhetik az otthonfel\u00faj\u00edt\u00e1si t\u00e1mogat\u00e1st, akik csal\u00e1di otthonteremt\u00e9si kedvezm\u00e9nyt (csok) vettek ig\u00e9nybe - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter cs\u00fct\u00f6rt\u00f6k\u00f6n a Facebook-oldal\u00e1n.\u00a0A korm\u00e1ny a j\u00e1rv\u00e1ny alatt is tov\u00e1bb b\u0151v\u00edti az otthonteremt\u00e9si t\u00e1mogat\u00e1sokat, a csal\u00e1di beruh\u00e1z\u00e1sok aktiv\u00e1l\u00e1s\u00e1hoz janu\u00e1rt\u00f3l elindulnak az otthonteremt\u00e9si program \u00faj elemei.\n\n\n\u00a0Nov\u00e1k\u00a0Katalin a k\u00f6zz\u00e9tett vide\u00f3ban eml\u00e9keztetett: janu\u00e1rt\u00f3l a korm\u00e1ny a legal\u00e1bb egy gyermeket nevel\u0151 csal\u00e1dok otthonfel\u00faj\u00edt\u00e1si k\u00f6lts\u00e9geinek fel\u00e9t, maximum h\u00e1rommilli\u00f3 forintig, visszat\u00e9r\u00edti.\n\u00a0\u00a0\u00a0\u00a0A t\u00e1mogat\u00e1s r\u00e9szletszab\u00e1lyait ismertetve azt mondta, hogy a fel\u00faj\u00edt\u00e1s t\u00f6bb \u00fctemben is t\u00f6rt\u00e9nhet, a sz\u00e1ml\u00e1kat ebben az esetben folyamatosan gy\u0171jteni kell, \u00e9s azokat egyszerre kell beny\u00fajtani, akkor, amikor minden munka befejez\u0151d\u00f6tt. A visszat\u00e9r\u00edt\u00e9s csak a 2021. janu\u00e1r elseje ut\u00e1n ki\u00e1ll\u00edtott sz\u00e1ml\u00e1kra j\u00e1r - emelte ki.\n\u00a0\u00a0\u00a0\u00a0Ismertette, hogy a fel\u00faj\u00edt\u00e1shoz ny\u00fajtott t\u00e1mogat\u00e1s fele r\u00e9szben fedezheti az anyagk\u00f6lts\u00e9get \u00e9s fele r\u00e9szben a munkad\u00edjakat. Ha p\u00e9ld\u00e1ul valaki egymilli\u00f3 forintot k\u00f6lt munkad\u00edjra \u00e9s h\u00e1rommilli\u00f3 forintot anyagk\u00f6lts\u00e9gre, k\u00e9tmilli\u00f3 forintot ig\u00e9nyelhet vissza: egymilli\u00f3t a munkad\u00edjra \u00e9s tov\u00e1bbi egymilli\u00f3t anyagk\u00f6lts\u00e9gre - magyar\u00e1zta.\n\u00a0\u00a0\u00a0\u00a0A miniszter kit\u00e9rt arra is: a Magyar \u00c1llamkincst\u00e1rnak a beny\u00fajt\u00e1st\u00f3l sz\u00e1m\u00edtva harminc nap alatt el kell b\u00edr\u00e1lnia a k\u00e9relmet, ezut\u00e1n \u00f6t napon bel\u00fcl foly\u00f3s\u00edtj\u00e1k a t\u00e1mogat\u00e1st. Ha hi\u00e1nyp\u00f3tl\u00e1sra van sz\u00fcks\u00e9g, \u00fajabb harminc nap \u00e1ll rendelkez\u00e9sre az elb\u00edr\u00e1l\u00e1sra - tette hozz\u00e1\u00a0Nov\u00e1k\u00a0Katalin.\nMTI/Koronav\u00edrus Sajt\u00f3k\u00f6zpont\n\u00a0\n\n"}]