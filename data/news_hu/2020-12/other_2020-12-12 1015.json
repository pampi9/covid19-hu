[{"date": "2020-12-12 10:15", "url": "https://koronavirus.gov.hu/cikkek/novak-katalin-tovabbi-reszleteket-ismertetett-az-otthonteremtesi-programrol", "h1": "Nov\u00e1k Katalin tov\u00e1bbi r\u00e9szleteket ismertetett az otthonteremt\u00e9si programr\u00f3l", "body": "\nA koronav\u00edrus-j\u00e1rv\u00e1ny ideje alatt is kiemelten t\u00e1mogatja a korm\u00e1ny a csal\u00e1dokat.\u00a0A csal\u00e1dok\u00e9rt felel\u0151s t\u00e1rca n\u00e9lk\u00fcli miniszter ismertette az otthonteremt\u00e9si program tov\u00e1bbi r\u00e9szleteit szombaton a Facebookon.\n\n\nA k\u00f6z\u00f6ss\u00e9gi oldal\u00e1ra felt\u00f6lt\u00f6tt vide\u00f3ban Nov\u00e1k Katalin eml\u00e9keztetett arra, hogy 2021. janu\u00e1r 1-j\u00e9n indul Magyarorsz\u00e1g t\u00f6rt\u00e9net\u00e9nek eddigi legnagyobb otthonteremt\u00e9si programja.\n\u00a0\u00a0\u00a0\u00a0Az otthonfel\u00faj\u00edt\u00e1si t\u00e1mogat\u00e1sr\u00f3l \u00e9rkezett k\u00e9rd\u00e9sekre v\u00e1laszolva a miniszter kifejtette: gyermekgondoz\u00e1si d\u00edjban (gyed) r\u00e9szes\u00fcl\u0151 sz\u00fcl\u0151k is jogosultak az otthonfel\u00faj\u00edt\u00e1si t\u00e1mogat\u00e1s ig\u00e9nybev\u00e9tel\u00e9re, amennyiben a gyedes id\u0151szak alatt fenn\u00e1ll kor\u00e1bbi jogviszonyuk.\n\u00a0\u00a0\u00a0\u00a0Nov\u00e1k Katalin megjegyezte: ugyanez igaz a gyermekgondoz\u00e1st seg\u00edt\u0151 ell\u00e1t\u00e1sra (gyes), valamint a gyermeknevel\u00e9si t\u00e1mogat\u00e1sra is (gyet). K\u00f6zl\u00e9se szerint k\u00fcl\u00f6nleges helyzetben vannak a hallgat\u00f3i vagy diplom\u00e1s gyedet ig\u00e9nybevev\u0151k, mert nekik nem kell kor\u00e1bbi munkaviszonyt igazolni az otthonfel\u00faj\u00edt\u00e1si t\u00e1mogat\u00e1s ig\u00e9nyl\u00e9s\u00e9hez. A gyermekek otthongondoz\u00e1si d\u00edj\u00e1ban r\u00e9szes\u00fcl\u0151k akkor is jogosultak a t\u00e1mogat\u00e1sra, ha nincs m\u00e1s jogviszonyuk - jelezte a miniszter.\n\u00a0\u00a0\u00a0\u00a0Nov\u00e1k Katalin besz\u00e1molt arr\u00f3l is, hogy t\u00e1mogat\u00e1si k\u00e9relem beny\u00fajt\u00e1sakor kell igazolni a csal\u00e1dnak a m\u00e1r megsz\u00fcletett gyermeket, vagy legal\u00e1bb 12 hetes magzatot. \"Az otthonfel\u00faj\u00edt\u00e1si t\u00e1mogat\u00e1sn\u00e1l 2022. december 31-ig biztosan lehet \u00e9lni ezzel a lehet\u0151s\u00e9ggel\" - mondta.\n\u00a0\u00a0\u00a0\u00a0K\u00f6z\u00f6lte, beny\u00fajthat\u00f3k ugyanazok a sz\u00e1ml\u00e1k a lak\u00e1stakar\u00e9k-p\u00e9nzt\u00e1ri elsz\u00e1mol\u00e1shoz \u00e9s az otthonfel\u00faj\u00edt\u00e1si t\u00e1mogat\u00e1s ig\u00e9nyl\u00e9s\u00e9hez is. Szavai szerint nem z\u00e1rja ki semmi, hogy ugyanazokat a sz\u00e1ml\u00e1kat mind a k\u00e9t esetben beny\u00fajts\u00e1k, hiszen a lak\u00e1stakar\u00e9k-p\u00e9nzt\u00e1ri megtakar\u00edt\u00e1sok nagyr\u00e9szt az ig\u00e9nyl\u0151k saj\u00e1t p\u00e9nz\u00e9t tartalmazz\u00e1k.\n\u00a0\u00a0\u00a0\u00a0Nov\u00e1k Katalin felh\u00edvta a figyelmet arra, hogy a falusi csok keret\u00e9ben elsz\u00e1molt sz\u00e1ml\u00e1kat p\u00e1rhuzamosan nem lehet elsz\u00e1molni az otthonfel\u00faj\u00edt\u00e1si t\u00e1mogat\u00e1sban.\n\nMTI 2020. december 12.\n\n"}]