[{"date": "2020-12-29 13:40", "url": "https://koronavirus.gov.hu/cikkek/maruzsa-folytatodik-koznevelesben-dolgozok-tesztelese", "h1": "Maruzsa: folytat\u00f3dik a k\u00f6znevel\u00e9sben dolgoz\u00f3k tesztel\u00e9se", "body": "\nJanu\u00e1rban is folytat\u00f3dik a k\u00f6znevel\u00e9sben dolgoz\u00f3k tesztel\u00e9se annak \u00e9rdek\u00e9ben, hogy az \u00f3vod\u00e1kban \u00e9s iskol\u00e1kban mindenki eg\u00e9szs\u00e9gesen kezdje meg a munk\u00e1t janu\u00e1r 4-\u00e9n - mondta a k\u00f6znevel\u00e9s\u00e9rt felel\u0151s \u00e1llamtitk\u00e1r a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n.\n\n\u00a0\nMaruzsa Zolt\u00e1n hozz\u00e1tette: janu\u00e1r 2-\u00e1n \u00e9s 3-\u00e1n reggel h\u00e9t \u00e9s este h\u00e9t \u00f3ra k\u00f6z\u00f6tt a ment\u0151szolg\u00e1lat \u00e9s a korm\u00e1nyhivatalok statikus mintav\u00e9teli pontjain, 99 helysz\u00ednen biztos\u00edtanak lehet\u0151s\u00e9get az \u00f6nk\u00e9ntes tesztel\u00e9sre.\n\u00a0\u00a0\u00a0\u00a0A z\u00f6kken\u0151mentes lebonyol\u00edt\u00e1s \u00e9rdek\u00e9ben id\u0151pontot lehet foglalni az oktat\u00e1si hivatal honlapj\u00e1n, az el\u0151regisztr\u00e1ci\u00f3 hat\u00e1ridej\u00e9t december 31-\u00e9n 20 \u00f3r\u00e1ig meghosszabb\u00edtott\u00e1k. Kedd reggelig 7400-an regisztr\u00e1ltak - mondta az \u00e1llamtitk\u00e1r. Az el\u0151regisztr\u00e1ci\u00f3val kapcsolatos tudnival\u00f3kat az Oktat\u00e1si Hivatal honlapj\u00e1n, az oktatas.hu oldalon a Covid19 men\u00fcpont tartalmazza.\u00a0\nTov\u00e1bbi r\u00e9szletek:\u00a0https://www.oktatas.hu/kozneveles/aktualis_tanev_esemenyei/covid19/tajekoztato_tesztelesro\n\u00a0\u00a0\u00a0\u00a0Az \u00e1llamtitk\u00e1r elmondta: a tesztel\u00e9si lehet\u0151s\u00e9get a szakk\u00e9pz\u00e9si int\u00e9zm\u00e9nyekre is kiterjesztett\u00e9k. Ezek az int\u00e9zm\u00e9nyek janu\u00e1r 11-\u00e9ig tantermen k\u00edv\u00fcli, digit\u00e1lis munkarendben m\u0171k\u00f6dnek, de a szakmai gyakorlatok, konzult\u00e1ci\u00f3k miatt lehetnek olyan oktat\u00f3k, akiknek indokolt \u00e9lni a lehet\u0151s\u00e9ggel - f\u0171zte hozz\u00e1.\n\u00a0\u00a0\u00a0\u00a0Hangs\u00falyozta: a tesztel\u00e9st azoknak javasolj\u00e1k, akik t\u00fcneteket \u00e9szlelnek magukon, illetve a t\u00e9li sz\u00fcnetben t\u00f6rt\u00e9nt kontaktusok miatt szeretn\u00e9nek megbizonyosodni arr\u00f3l, hogy nem fert\u0151z\u00f6ttek. Ez seg\u00edthet abban, hogy lehet\u0151leg mindenki eg\u00e9szs\u00e9gesen vehesse fel a munk\u00e1t janu\u00e1r 4-\u00e9n, \u00e9s az iskol\u00e1k, \u00f3vod\u00e1k nyitva tarthassanak.\n\u00a0\u00a0\u00a0\u00a0Azt k\u00e9rte, hogy azok, akinek az eredm\u00e9nye pozit\u00edv lesz, halad\u00e9ktalanul jelezz\u00e9k az int\u00e9zm\u00e9nyvezet\u0151nek, aki d\u00f6nt arr\u00f3l, hogy sz\u00fcks\u00e9ges-e tan\u00fcgyi int\u00e9zked\u00e9s elrendel\u00e9se. \"A Klebelsberg K\u00f6zpontban, az Oktat\u00e1si Hivatalban \u00e9s az Emberi Er\u0151forr\u00e1sok Miniszt\u00e9rium\u00e1ban a h\u00e9tv\u00e9g\u00e9n is dolgoznak az\u00e9rt, hogy a sz\u00fcks\u00e9ges int\u00e9zked\u00e9seket meghozhassuk\" - mondta.\n\u00a0\u00a0\u00a0\u00a0Maruzsa Zolt\u00e1n besz\u00e1molt arr\u00f3l is, hogy k\u00e9sz\u00fclnek az \u00e1ltal\u00e1nos iskol\u00e1k janu\u00e1r 4-ei nyit\u00e1s\u00e1ra. Mindenhol megt\u00f6rt\u00e9nt az iskola\u00e9p\u00fcletek takar\u00edt\u00e1sa, egyes \u00f3vod\u00e1kban, ahol a m\u00falt h\u00e9ten is nyitva tartottak, \u00e9s ahol megbeteged\u00e9sek voltak, a takar\u00edt\u00e1sba a Magyar Honv\u00e9ds\u00e9g is bekapcsol\u00f3dott. K\u00f6zl\u00e9se szerint minden k\u00f6znevel\u00e9si \u00e9s szakk\u00e9pz\u0151 int\u00e9zm\u00e9ny sz\u00e1m\u00e1ra biztos\u00edtott a fert\u0151tlen\u00edt\u0151 szerek kiutal\u00e1sa, havonta mintegy 300 ezer liternyi \u00e1ll rendelkez\u00e9sre.\nMTI 2020. december 29.\n\n"}]