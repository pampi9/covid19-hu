[{"date": "2020-12-30 14:27", "url": "https://koronavirus.gov.hu/cikkek/ujabb-negy-korhazba-erkezett-vakcinaszallitmany", "h1": "\u00dajabb n\u00e9gy k\u00f3rh\u00e1zba \u00e9rkezett vakcinasz\u00e1ll\u00edtm\u00e1ny", "body": "\nVakcinasz\u00e1ll\u00edtm\u00e1ny \u00e9rkezett szerda d\u00e9lel\u0151tt \u00fajabb n\u00e9gy k\u00f3rh\u00e1zba. Budapesten a Magyar Honv\u00e9ds\u00e9g Eg\u00e9szs\u00e9g\u00fcgyi K\u00f6zpont Honv\u00e9dk\u00f3rh\u00e1z\u00e1ba, a Semmelweis Egyetemre, Kecskem\u00e9ten a B\u00e1cs-Kiskun Megyei Oktat\u00f3k\u00f3rh\u00e1zba \u00e9s Tatab\u00e1ny\u00e1n a Szent Borb\u00e1la K\u00f3rh\u00e1zba - jelentett\u00e9k az M1 aktu\u00e1lis csatorna tud\u00f3s\u00edt\u00f3i a helysz\u00ednekr\u0151l a d\u00e9li h\u00edrad\u00f3ban.\n\nA Semmelweis Egyetemre 5000 adag vakcina \u00e9rkezett, onnan folyamatosan sz\u00e1ll\u00edtj\u00e1k az olt\u00f3pontokra, a tervek szerint szerd\u00e1n 350 embert oltanak be - mondta a tud\u00f3s\u00edt\u00f3.\n\nA Honv\u00e9dk\u00f3rh\u00e1zba is 5000 vakcina \u00e9rkezett, hat olt\u00f3pontot alak\u00edtottak ki \u00e9s folyamatos az olt\u00e1s az int\u00e9zm\u00e9nyben - mondta a tud\u00f3s\u00edt\u00f3.\n\nKecskem\u00e9ten a B\u00e1cs-Kiskun Megyei Oktat\u00f3k\u00f3rh\u00e1zba 3000 vakcina \u00e9rkezett. Egy utcai kapcsolattal rendelkez\u0151 olt\u00f3pontot alak\u00edtottak ki, hogy a jelentkez\u0151knek ne kelljen a k\u00f3rh\u00e1z \u00e9p\u00fclet\u00e9n kereszt\u00fcl menni\u00fck. Cs\u00fct\u00f6rt\u00f6k\u00f6n indul az olt\u00e1s - mondta a tud\u00f3s\u00edt\u00f3.\n\nTatab\u00e1ny\u00e1n a Szent Borb\u00e1la K\u00f3rh\u00e1zba 1950 olt\u00f3anyag \u00e9rkezett, cs\u00fct\u00f6rt\u00f6k\u00f6n kezd\u0151dik az olt\u00e1s - mondta a tud\u00f3s\u00edt\u00f3.\nElhangzott az is, hogy el\u0151sz\u00f6r az eg\u00e9szs\u00e9g\u00fcgy frontvonal\u00e1ban dolgoz\u00f3k kaphatj\u00e1k meg az olt\u00e1st. Aki jelentkezik, annak nyilatkoznia kell, hogy \u00f6nk\u00e9nt adatja be, azut\u00e1n orvosi vizsg\u00e1laton vesz r\u00e9szt, az olt\u00e1s ut\u00e1n pedig f\u00e9l\u00f3r\u00e1s megfigyel\u00e9s k\u00f6vetkezik.\nSzerd\u00e1n d\u00e9lel\u0151tt hat k\u00f3rh\u00e1zba \u00e9rkezett meg a vakcina: a gy\u0151ri Petz Alad\u00e1r Megyei Oktat\u00f3 K\u00f3rh\u00e1zba, Budapesten az \u00c9KC \u00daj Szent J\u00e1nos K\u00f3rh\u00e1z \u00e9s Szakrendel\u0151be, a Magyar Honv\u00e9ds\u00e9g Eg\u00e9szs\u00e9g\u00fcgyi K\u00f6zpont Honv\u00e9dk\u00f3rh\u00e1zba, a Semmelweis Egyetemre, tov\u00e1bb\u00e1 Kecskem\u00e9ten a B\u00e1cs-Kiskun Megyei Oktat\u00f3k\u00f3rh\u00e1zba \u00e9s Tatab\u00e1ny\u00e1n a Szent Borb\u00e1la K\u00f3rh\u00e1zba.\n\nA tervek szerint a nap folyam\u00e1n m\u00e9g 15 int\u00e9zm\u00e9nybe sz\u00e1ll\u00edtanak ki olt\u00f3anyagot: a Szent Imre Egyetemi Oktat\u00f3k\u00f3rh\u00e1zba, az Orsz\u00e1gos Kor\u00e1nyi TBC \u00e9s Pulmonol\u00f3giai Int\u00e9zetbe, a Het\u00e9nyi G\u00e9za K\u00f3rh\u00e1z - Rendel\u0151int\u00e9zetbe, a Somogy Megyei Kaposi M\u00f3r Oktat\u00f3 K\u00f3rh\u00e1zba, a P\u00e9csi Egyetem Klinikai K\u00f6zpontj\u00e1ba, a Borsod-Aba\u00faj-Zempl\u00e9n Megyei K\u00f6zponti K\u00f3rh\u00e1z \u00e9s Egyetemi Oktat\u00f3k\u00f3rh\u00e1zba, a Szegedi Tudom\u00e1nyegyetem Szent-Gy\u00f6rgyi Albert Klinikai K\u00f6zpontba, a Fej\u00e9r Megyei Szent Gy\u00f6rgy Egyetemi Oktat\u00f3 K\u00f3rh\u00e1zba, a Debreceni Egyetem Klinikai K\u00f6zpontba, a Dr. Kenessey Albert K\u00f3rh\u00e1z - Rendel\u0151int\u00e9zetbe, a Markusovszky K\u00f3rh\u00e1zna, a Csolnoky Ferenc K\u00f3rh\u00e1zba, a J\u00f3sa Andr\u00e1s Oktat\u00f3k\u00f3rh\u00e1zba, az Eger Markhot Ferenc K\u00f3rh\u00e1zba \u00e9s a B\u00e9k\u00e9s Megyei K\u00f6zponti K\u00f3rh\u00e1zba.\nAz Eur\u00f3pai Gy\u00f3gyszer\u00fcgyn\u00f6ks\u00e9g december 21-\u00e9n t\u00f6rzsk\u00f6nyvezte a Pfizer-BioNTech Covid-19-ellenes olt\u00f3anyag\u00e1t, december 26-\u00e1n \u00e9rkezett Magyarorsz\u00e1gra az els\u0151 sz\u00e1ll\u00edtm\u00e1ny, 9750 olt\u00f3anyag, amelyet \u00f6t olt\u00f3pontra vittek. \u00a0\u00a0\u00a0\u00a0Szerd\u00e1n \u00e9rkezett Magyarorsz\u00e1gra 70 ezer vakcina, amely 35 ezer ember k\u00e9tszeri olt\u00e1s\u00e1ra elegend\u0151, ezeket a vakcin\u00e1kat sz\u00e1ll\u00edtj\u00e1k ki a nap folyam\u00e1n a korm\u00e1ny \u00e1ltal kijel\u00f6lt 21 olt\u00e1si pontra.\n\nMTI\n\n"}]