[{"date": "2020-12-19 15:18", "url": "https://koronavirus.gov.hu/cikkek/szlavik-egyertelmuen-eletmentoek-az-oltasok", "h1": "Szl\u00e1vik: egy\u00e9rtelm\u0171en \u00e9letment\u0151ek az olt\u00e1sok", "body": "\nA koronav\u00edrus elleni olt\u00e1sok egy\u00e9rtelm\u0171en \u00e9letment\u0151ek, hiszen nemcsak a j\u00e1rv\u00e1nyt, hanem a s\u00falyos sz\u00f6v\u0151dm\u00e9nyeket \u00e9s a hal\u00e1leseteket is megakad\u00e1lyozhatj\u00e1k - mondta a D\u00e9l-pesti Centrumk\u00f3rh\u00e1z Orsz\u00e1gos Hematol\u00f3giai \u00e9s Infektol\u00f3giai Int\u00e9zet\u00e9nek oszt\u00e1lyvezet\u0151 f\u0151orvosa szombaton az M1 aktu\u00e1lis csatorn\u00e1nak nyilatkozva.\n\nSzl\u00e1vik J\u00e1nos j\u00f3 h\u00edrnek nevezte, hogy az Egyes\u00fclt \u00c1llamokban m\u00e1r k\u00e9t hasonl\u00f3 hat\u00e1smechanizmussal m\u0171k\u00f6d\u0151 olt\u00f3anyagot t\u00f6rzsk\u00f6nyveztek, amelyeket a k\u00f6vetkez\u0151 hetekben tov\u00e1bbiak k\u00f6vethetnek \u00e9s ezek a vil\u00e1g t\u00f6bb orsz\u00e1g\u00e1ba eljuthatnak.\nA f\u0151orvos azt tan\u00e1csolta, hogy mindenki aki teheti \u00e9s a rizik\u00f3csoportba tartozik, oltassa be mag\u00e1t, amint lehets\u00e9ges, hiszen csak ezzel tudja megv\u00e9deni mag\u00e1t a koronav\u00edrus-fert\u0151z\u00e9s s\u00falyos sz\u00f6v\u0151dm\u00e9nyeit\u0151l.\nMagyarorsz\u00e1g az Eur\u00f3pai Uni\u00f3 tagjak\u00e9nt nagyon sokf\u00e9le olt\u00f3anyagot pr\u00f3b\u00e1l beszerezni, az embereknek pedig nagyon kellene b\u00edzniuk azokban az olt\u00f3anyagokban, amelyeket az eur\u00f3pai \u00e9s a magyar gy\u00f3gyszerhat\u00f3s\u00e1gok enged\u00e9lyeznek - fejtette ki.\nSzl\u00e1vik J\u00e1nos hangs\u00falyozta, hogy ezeket a vakcin\u00e1kat megfelel\u0151en megvizsg\u00e1lj\u00e1k, az eddig megjelent h\u00edrek alapj\u00e1n pedig szinte valamennyi el\u0151t\u00f6rzsk\u00f6nyvezett olt\u00f3anyag hat\u00e1sos, mell\u00e9khat\u00e1sai pedig csak a szok\u00e1sosak: b\u0151rp\u00edr, h\u0151emelked\u00e9s, enyhe f\u00e1jdalom az olt\u00e1s hely\u00e9n.\nA f\u0151orvos megjegyezte, term\u00e9szetesen nem z\u00e1rhat\u00f3 ki, hogy valaki \u00e9rz\u00e9keny az olt\u00f3anyagra, \"borzaszt\u00f3 ritk\u00e1n el\u0151fordul az allergi\u00e1s reakci\u00f3, ilyenkor azonban az eg\u00e9szs\u00e9g\u00fcgyi szem\u00e9lyzet megoldja a probl\u00e9m\u00e1t\".\n\nSz\u00f3lt arr\u00f3l is, hogy m\u00edg az influenza elleni olt\u00e1sok hat\u00e9konys\u00e1ga csak 70-80 sz\u00e1zal\u00e9k, a koronav\u00edrus elleni vakcin\u00e1k\u00e9 t\u00f6bb mint 90 sz\u00e1zal\u00e9k. R\u00e1ad\u00e1sul valamennyi olt\u00f3anyag eset\u00e9ben igaz, hogy ha meg is fert\u0151z\u0151dik valaki az olt\u00e1s ellen\u00e9re, szinte biztosan nem alakul ki n\u00e1la s\u00falyos betegs\u00e9g \u00e9s nem hal bele a fert\u0151z\u00e9sbe - tette hozz\u00e1.\nSzl\u00e1vik J\u00e1nos k\u00f6z\u00f6lte: a j\u00e1rv\u00e1ny jelenleg tov\u00e1bbra is az \u00fagynevezett plat\u00f3f\u00e1zisban van Magyarorsz\u00e1gon, a v\u00e9d\u0151olt\u00e1s pedig m\u00e1r t\u00e9nyleg k\u00e9zzelfoghat\u00f3 k\u00f6zels\u00e9gben, \u00edgy a j\u00f6v\u0151 \u00e9v elej\u00e9n elkezd\u0151dhetnek a t\u00f6meges olt\u00e1sok.\nMegjegyezte, a koronav\u00edrus-fert\u0151z\u00e9s kezel\u00e9s\u00e9re igaz\u00e1n hat\u00e9kony gy\u00f3gyszer nem l\u00e9tezik, de vannak olyan k\u00e9sz\u00edtm\u00e9nyek \u00e9s beavatkoz\u00e1sok, amelyek egy\u00fcttes haszn\u00e1lat\u00e1val valamilyen hat\u00e1st el lehet \u00e9rni a betegek gy\u00f3gyul\u00e1sa \u00e9rdek\u00e9ben.\nA f\u0151orvos az \u00e9v v\u00e9gi \u00fcnnepekre kit\u00e9rve kiemelte: amennyiben a csal\u00e1dtagok maszkot haszn\u00e1lnak, megfelel\u0151 t\u00e1vols\u00e1got tartanak \u00e9s fert\u0151tlen\u00edt\u00e9st v\u00e9geznek, biztons\u00e1gosak lehetnek a kisebb, t\u00edz r\u00e9szt vev\u0151 alatti rokonl\u00e1togat\u00e1sok, azonban a maszkhaszn\u00e1lat n\u00e9lk\u00fcli k\u00f6z\u00f6s nagy vacsor\u00e1k, rendezv\u00e9nyek m\u00e1r vesz\u00e9lyt jelentenek.\n\nMTI\n\n"}]