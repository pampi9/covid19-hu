[{"date": "2020-12-30 15:46", "url": "https://koronavirus.gov.hu/cikkek/tovabbi-negy-videki-korhazba-erkezett-vakcinaszallitmany", "h1": "Tov\u00e1bbi n\u00e9gy vid\u00e9ki k\u00f3rh\u00e1zba \u00e9rkezett vakcinasz\u00e1ll\u00edtm\u00e1ny", "body": "\nAz eddigiek mellett tov\u00e1bbi n\u00e9gy vid\u00e9ki k\u00f3rh\u00e1zba \u00e9rkezett vakcinasz\u00e1ll\u00edtm\u00e1ny szerd\u00e1n d\u00e9l k\u00f6r\u00fcl: Kaposv\u00e1rra a Somogy Megyei Kaposi M\u00f3r Oktat\u00f3 K\u00f3rh\u00e1zba, Miskolcra a Borsod-Aba\u00faj-Zempl\u00e9n Megyei K\u00f6zponti K\u00f3rh\u00e1z \u00e9s Egyetemi Oktat\u00f3k\u00f3rh\u00e1zba, Sz\u00e9kesfeh\u00e9rv\u00e1rra a Fej\u00e9r Megyei Szent Gy\u00f6rgy Egyetemi Oktat\u00f3 K\u00f3rh\u00e1zba, valamint Balassagyarmatra a Dr. Kenessey Albert K\u00f3rh\u00e1z - Rendel\u0151int\u00e9zetbe - jelentett\u00e9k az M1 aktu\u00e1lis csatorna h\u00edrad\u00f3j\u00e1ban tud\u00f3s\u00edt\u00f3k a helysz\u00ednr\u0151l.\n\n\nA kaposv\u00e1ri k\u00f3rh\u00e1z gy\u00f3gyszert\u00e1r\u00e1ba 2000 adag koronav\u00edrus elleni vakcina \u00e9rkezett, ami 1000 k\u00f3rh\u00e1zi dolgoz\u00f3 olt\u00e1s\u00e1ra elegend\u0151. A vakcin\u00e1t speci\u00e1lis h\u0171t\u0151berendez\u00e9sben m\u00ednusz 80 Celsius-fokon t\u00e1rolj\u00e1k.\n\u00a0\u00a0\u00a0\u00a0Az olt\u00e1sok bead\u00e1s\u00e1t cs\u00fct\u00f6rt\u00f6k\u00f6n kezdik meg. Els\u0151 k\u00f6rben a \"frontvonalban\" dolgoz\u00f3kat oltj\u00e1k majd be, \u00edgy a s\u00fcrg\u0151ss\u00e9gi betegell\u00e1t\u00f3 centrum, az infektol\u00f3gia \u00e9s az intenz\u00edv oszt\u00e1ly dolgoz\u00f3i kapj\u00e1k meg az olt\u00e1st - hangzott el.\n\u00a0\u00a0\u00a0\u00a0A Borsod-Aba\u00faj-Zempl\u00e9n Megyei K\u00f6zponti K\u00f3rh\u00e1z \u00e9s Egyetemi Oktat\u00f3k\u00f3rh\u00e1zba 5000 adag olt\u00f3anyag \u00e9rkezett, ez 2500 k\u00f3rh\u00e1zi dolgoz\u00f3 beolt\u00e1s\u00e1t teszi lehet\u0151v\u00e9.\n\u00a0\u00a0\u00a0\u00a0Mint a tud\u00f3s\u00edt\u00e1sban a k\u00f3rh\u00e1z f\u0151gy\u00f3gyszer\u00e9sz\u00e9nek t\u00e1j\u00e9koztat\u00e1s\u00e1ra hivatkozva elhangzott, a napokban kezdik meg az olt\u00e1sok bead\u00e1s\u00e1t, amit 30 perces orvosi megfigyel\u00e9s k\u00f6vet.\n\u00a0\u00a0\u00a0\u00a0A Fej\u00e9r Megyei Szent Gy\u00f6rgy Egyetemi Oktat\u00f3 K\u00f3rh\u00e1z f\u0151igazgat\u00f3ja, Bucsi L\u00e1szl\u00f3 a h\u00edrad\u00f3ban elmondta, azonnal elkezdt\u00e9k az olt\u00e1st, els\u0151k\u00e9nt itt is a frontvonalban dolgoz\u00f3kat oltj\u00e1k be. N\u00e9h\u00e1ny nap alatt szeretn\u00e9k ugyanakkor az \u00f6sszes dolgoz\u00f3t, k\u00f6r\u00fclbel\u00fcl ezer embert beoltani.\n\u00a0\u00a0\u00a0\u00a0Bucsi L\u00e1szl\u00f3 sz\u00f3lt arr\u00f3l is, hogy az \u00edg\u00e9retek szerint a j\u00f6v\u0151 h\u00e9ten ugyanennyi adag vakcin\u00e1t kapnak. Eml\u00e9keztetett arra is, hogy\u00a0\u00a0a vakcin\u00e1b\u00f3l mindenkinek k\u00e9t adagot kell kapnia a v\u00e9detts\u00e9ghez, \u00e9s\u00a0\u00a0az els\u0151 olt\u00e1s ut\u00e1n 21 nappal adhat\u00f3 be a m\u00e1sodik.\n\u00a0\u00a0\u00a0\u00a0K\u00f6z\u00f6lte azt is, hogy a duna\u00fajv\u00e1rosi k\u00f3rh\u00e1z dolgoz\u00f3it is Sz\u00e9kesfeh\u00e9rv\u00e1ron oltj\u00e1k majd be.\n\u00a0\u00a0\u00a0\u00a0A f\u0151igazgat\u00f3 kijelentette: meggy\u0151z\u0151d\u00e9se, ha ilyen \u00fctemben halad az olt\u00e1s, ny\u00e1r elej\u00e9re meg\u00e1ll\u00edthat\u00f3 a vil\u00e1gj\u00e1rv\u00e1ny.\n\u00a0\u00a0\u00a0\u00a0A Dr. Kenessey Albert k\u00f3rh\u00e1z f\u0151igazgat\u00f3ja, Szab\u00f3 G\u00e9za k\u00f6z\u00f6lte, 1950 adag vakcina \u00e9rkezett hozz\u00e1juk. Az olt\u00e1sok bead\u00e1s\u00e1t cs\u00fct\u00f6rt\u00f6k reggel kezdik el.\n\u00a0\u00a0\u00a0\u00a0Szab\u00f3 G\u00e9za megnyugtat\u00f3nak nevezte az olt\u00f3anyag meg\u00e9rkez\u00e9s\u00e9t. \"Ez jelenti sz\u00e1munkra a biztons\u00e1got\" - mondta.\n\u00a0\u00a0\u00a0\u00a0Az Eur\u00f3pai Gy\u00f3gyszer\u00fcgyn\u00f6ks\u00e9g december 21-\u00e9n t\u00f6rzsk\u00f6nyvezte a Pfizer-BioNTech Covid-19-ellenes olt\u00f3anyag\u00e1t, december 26-\u00e1n \u00e9rkezett Magyarorsz\u00e1gra az els\u0151 sz\u00e1ll\u00edtm\u00e1ny, 9750 olt\u00f3anyag, amelyet \u00f6t olt\u00f3pontra vittek.\n\u00a0\u00a0\u00a0\u00a0Szerd\u00e1n \u00e9rkezett Magyarorsz\u00e1gra 70 ezer vakcina, amely 35 ezer ember k\u00e9tszeri olt\u00e1s\u00e1ra elegend\u0151, ezeket a vakcin\u00e1kat sz\u00e1ll\u00edtj\u00e1k ki a nap folyam\u00e1n a korm\u00e1ny \u00e1ltal kijel\u00f6lt 21 olt\u00e1si pontra.\n\u00a0\u00a0\u00a0\u00a0Szerd\u00e1n d\u00e9lel\u0151tt, a fent eml\u00edtett n\u00e9gy k\u00f3rh\u00e1zon k\u00edv\u00fcl, hat k\u00f3rh\u00e1zba \u00e9rkezett meg a vakcina: a gy\u0151ri Petz Alad\u00e1r Megyei Oktat\u00f3 K\u00f3rh\u00e1zba, Budapesten az \u00c9KC \u00daj Szent J\u00e1nos K\u00f3rh\u00e1z \u00e9s Szakrendel\u0151be, a Magyar Honv\u00e9ds\u00e9g Eg\u00e9szs\u00e9g\u00fcgyi K\u00f6zpont Honv\u00e9dk\u00f3rh\u00e1zba, a Semmelweis Egyetemre, tov\u00e1bb\u00e1 Kecskem\u00e9ten a B\u00e1cs-Kiskun Megyei Oktat\u00f3k\u00f3rh\u00e1zba \u00e9s Tatab\u00e1ny\u00e1n a Szent Borb\u00e1la K\u00f3rh\u00e1zba,\n\u00a0\u00a0\u00a0\u00a0A tervek szerint a nap folyam\u00e1n m\u00e9g 11 int\u00e9zm\u00e9nybe sz\u00e1ll\u00edtanak ki olt\u00f3anyagot: a budapesti Szent Imre Egyetemi Oktat\u00f3k\u00f3rh\u00e1zba, az Orsz\u00e1gos Kor\u00e1nyi TBC \u00e9s Pulmonol\u00f3giai Int\u00e9zetbe, a szolnoki Het\u00e9nyi G\u00e9za k\u00f3rh\u00e1zba, a P\u00e9csi Egyetem Klinikai K\u00f6zpontj\u00e1ba, a Szegedi Tudom\u00e1nyegyetem Szent-Gy\u00f6rgyi Albert Klinikai K\u00f6zpontj\u00e1ba, a Debreceni Egyetem Klinikai K\u00f6zpontj\u00e1ba, a szombathelyi Markusovszky K\u00f3rh\u00e1zba, a veszpr\u00e9mi Csolnoky Ferenc K\u00f3rh\u00e1zba, a ny\u00edregyh\u00e1zi J\u00f3sa Andr\u00e1s Oktat\u00f3k\u00f3rh\u00e1zba, az egri Markhot Ferenc K\u00f3rh\u00e1zba \u00e9s a B\u00e9k\u00e9s Megyei K\u00f6zponti K\u00f3rh\u00e1z b\u00e9k\u00e9scsabai int\u00e9zm\u00e9ny\u00e9be.\n\nMTI 2020. december 30.\n\n"}]