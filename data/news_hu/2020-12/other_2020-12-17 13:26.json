[{"date": "2020-12-17 13:26", "url": "https://koronavirus.gov.hu/cikkek/operativ-torzs-meg-tobben-hasznalhatjak-ingyenesen-kozossegi-kozlekedest", "h1": "Operat\u00edv t\u00f6rzs: m\u00e9g t\u00f6bben haszn\u00e1lhatj\u00e1k ingyenesen a k\u00f6z\u00f6ss\u00e9gi k\u00f6zleked\u00e9st", "body": "\nAz eg\u00e9szs\u00e9g\u00fcgyi dolgoz\u00f3k mellett m\u00e1r a v\u00e9dekez\u00e9sben r\u00e9szt vev\u0151 szoci\u00e1lis dolgoz\u00f3k, rend\u0151r\u00f6k, katon\u00e1k \u00e9s a k\u00f6zszolg\u00e1lati tisztvisel\u0151k is d\u00edjmentesen haszn\u00e1lhatj\u00e1k a k\u00f6z\u00f6ss\u00e9gi k\u00f6zleked\u00e9si eszk\u00f6z\u00f6ket - k\u00f6z\u00f6lte az Orsz\u00e1gos Rend\u0151r-f\u0151kapit\u00e1nys\u00e1g (ORFK) sz\u00f3viv\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\n\nG\u00e1l Krist\u00f3f azt mondta: a korm\u00e1ny az ingyenes utaz\u00e1si lehet\u0151s\u00e9g biztos\u00edt\u00e1s\u00e1val is a v\u00edrussal szembeni eredm\u00e9nyes k\u00fczdelmet t\u00e1mogatja, egyben ezzel is elismeri az \u00e9rintett ter\u00fcleteken dolgoz\u00f3k munk\u00e1j\u00e1t.\n\u00a0\u00a0\u00a0\u00a0Az ingyenes utaz\u00e1shoz munk\u00e1ltat\u00f3i igazol\u00e1s sz\u00fcks\u00e9ges arr\u00f3l, hogy a dolgoz\u00f3 a vesz\u00e9lyhelyzettel \u00f6sszef\u00fcgg\u0151en vagy a koronav\u00edrus-j\u00e1rv\u00e1ny k\u00f6vetkezm\u00e9nyeinek ell\u00e1t\u00e1sa \u00e9rdek\u00e9ben l\u00e1t el feladatokat - emelte ki az ORFK sz\u00f3viv\u0151je.\n\u00a0\u00a0\u00a0\u00a0Szint\u00e9n a koronav\u00edrus-j\u00e1rv\u00e1ny elleni v\u00e9dekez\u00e9s r\u00e9szek\u00e9nt a szilveszterkor is \u00e9rv\u00e9nyes kij\u00e1r\u00e1si tilalom betartat\u00e1s\u00e1\u00e9rt \u00e9s a csoportosul\u00e1sok elker\u00fcl\u00e9se \u00e9rdek\u00e9ben a korm\u00e1ny megtiltja a szilveszterkor haszn\u00e1latos pirotechnikai term\u00e9kek \u00e1rus\u00edt\u00e1s\u00e1t \u00e9s felhaszn\u00e1l\u00e1s\u00e1t is - folytatta G\u00e1l Krist\u00f3f. Hozz\u00e1tette: az err\u0151l sz\u00f3l\u00f3 korm\u00e1nyrendelet m\u00e1r olvashat\u00f3 a Magyar K\u00f6zl\u00f6nyben.\n\u00a0\u00a0\u00a0\u00a0Az \u00e9v v\u00e9g\u00e9n, december 28-\u00e1n 18 \u00f3ra \u00e9s janu\u00e1r 1-j\u00e9n reggel 6 \u00f3ra k\u00f6z\u00f6tt az am\u00fagy enged\u00e9lyezett t\u0171zij\u00e1t\u00e9kot is tilos \u00e1rulni, felhaszn\u00e1lni - f\u0171zte hozz\u00e1. Aki ezeknek a pirotechnikai term\u00e9keknek a forgalmaz\u00e1s\u00e1ra, birtokl\u00e1s\u00e1ra, illetve felhaszn\u00e1l\u00e1s\u00e1ra vonatkoz\u00f3 el\u0151\u00edr\u00e1sokat megszegi, ak\u00e1r 150 ezer forinttal is b\u00fcntethet\u0151 szab\u00e1lys\u00e9rt\u00e9st k\u00f6vet el - jegyezte meg.\n\u00a0\u00a0\u00a0\u00a0Hozz\u00e1tette: a szentest\u00e9re vonatkoz\u00f3 szab\u00e1lyokr\u00f3l h\u00e9tf\u0151n v\u00e1rhat\u00f3 d\u00f6nt\u00e9s.\n\u00a0\u00a0\u00a0\u00a0G\u00e1l Krist\u00f3f t\u00e1j\u00e9koztat\u00e1sa szerint a rend\u0151r\u00f6k szerd\u00e1n a maszkvisel\u00e9si k\u00f6telezetts\u00e9g elmulaszt\u00e1sa miatt orsz\u00e1gszerte 221 emberrel szemben int\u00e9zkedtek, ez a v\u00e9delmi int\u00e9zked\u00e9sekr\u0151l sz\u00f3l\u00f3 korm\u00e1nyrendelet szeptember 21-ei hat\u00e1lyba l\u00e9p\u00e9se \u00f3ta m\u00e1r \u00f6sszesen 13 880 rend\u0151ri fell\u00e9p\u00e9st jelent ilyen \u00fcgyben.\n\u00a0\u00a0\u00a0\u00a0A szerdai maszkvisel\u00e9ssel kapcsolatos int\u00e9zked\u00e9sek k\u00f6z\u00fcl 196 a t\u00edzezern\u00e9l t\u00f6bb lakos\u00fa telep\u00fcl\u00e9sek \u00f6nkorm\u00e1nyzati rendeleteiben meghat\u00e1rozott maszkvisel\u00e9si k\u00f6telezetts\u00e9gek be nem tart\u00e1sa miatt t\u00f6rt\u00e9nt. K\u00f6z\u00fcl\u00fck 53 embert figyelmeztettek, 72 alkalommal helysz\u00edni b\u00edrs\u00e1got szabtak ki \u00e9s 71 feljelent\u00e9st tettek.\n\u00a0\u00a0\u00a0\u00a0Emellett a t\u00f6megk\u00f6zleked\u00e9si eszk\u00f6z\u00f6k\u00f6n \u00e9s meg\u00e1ll\u00f3helyeken szerd\u00e1n 3, m\u00edg \u00fczletekben \u00e9s bev\u00e1s\u00e1rl\u00f3k\u00f6zpontokban 22 emberrel szemben l\u00e9ptek fel a rend\u0151r\u00f6k maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt - ismertette az ORFK sz\u00f3viv\u0151je.\n\u00a0\u00a0\u00a0\u00a0A kereskedelmi \u00fczletekre, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 korl\u00e1toz\u00e1sok megszeg\u00e9se miatt eddig 619 rend\u0151ri int\u00e9zked\u00e9sre volt sz\u00fcks\u00e9g orsz\u00e1gszerte. Ezek k\u00f6z\u00fcl 165 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 454 esetben pedig az \u00fczletek korl\u00e1tozott nyitva tart\u00e1s\u00e1ra \u00e9s az \u00fczletben val\u00f3 tart\u00f3zkod\u00e1sra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0G\u00e1l Krist\u00f3f elmondta: a budapesti rend\u0151r\u00f6k szerd\u00e1n egy IX. ker\u00fcleti \u00e9tkezd\u00e9t ellen\u0151rizve azt tapasztalt\u00e1k, hogy az ott tart\u00f3zkod\u00f3 tulajdonos \u00e9s h\u00e1rom alkalmazottja nem viselt maszkot, ez\u00e9rt helysz\u00edni b\u00edrs\u00e1got szabtak ki \u00e9s az \u00e9tkezd\u00e9t k\u00f6zigazgat\u00e1si hat\u00f3s\u00e1gi int\u00e9zked\u00e9sk\u00e9nt 30 napra bez\u00e1rt\u00e1k. A korm\u00e1nyrendelet hat\u00e1lyba l\u00e9p\u00e9se \u00f3ta m\u00e1r sz\u00e1z \u00fczlet, vend\u00e9gl\u00e1t\u00f3hely, illetve szolg\u00e1ltat\u00f3 ideiglenes bez\u00e1rat\u00e1s\u00e1t rendelt\u00e9k el a szab\u00e1lyok be nem tart\u00e1sa miatt - ismertette.\n\u00a0\u00a0\u00a0\u00a0Az ORFK sz\u00f3viv\u0151je k\u00f6z\u00f6lte: a kij\u00e1r\u00e1si tilalmat szerd\u00e1n 311-en szegt\u00e9k meg, k\u00f6z\u00fcl\u00fck h\u00e1rman nem tartott\u00e1k be a kutyas\u00e9t\u00e1ltat\u00e1s 500 m\u00e9teres k\u00f6rzet\u00e9re vonatkoz\u00f3 rendelkez\u00e9st. A kij\u00e1r\u00e1si korl\u00e1toz\u00e1st november 4-\u00e9t\u0151l vezett\u00e9k be, amelyet a kij\u00e1r\u00e1si tilalom november 11-\u00e9t\u0151l v\u00e1ltott fel. November 4. \u00f3ta a rend\u0151r\u00f6knek 13 741 szab\u00e1lyszeg\u0151vel szemben kellett int\u00e9zkedni\u00fck a rend\u0151r\u00f6knek.\n\u00a0\u00a0\u00a0\u00a0Szerd\u00e1n is ellen\u0151rizt\u00e9k a Magyarorsz\u00e1gon szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151k k\u00f6z\u00fcl 74-et helysz\u00edni b\u00edrs\u00e1ggal s\u00fajtottak, egyet pedig figyelmeztettek. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 7732 rend\u0151ri int\u00e9zked\u00e9sre volt sz\u00fcks\u00e9g.\n\u00a0\u00a0\u00a0\u00a0A hat\u00f3s\u00e1gi h\u00e1zi karant\u00e9nban l\u00e9v\u0151ket a rend\u0151r\u00f6k szerd\u00e1n 16 079 alkalommal ellen\u0151rizt\u00e9k szem\u00e9lyesen a helysz\u00ednen, \u00e9s \u00fajabb 5745 ilyen korl\u00e1toz\u00f3 int\u00e9zked\u00e9st rendeltek el. Jelenleg 44 248 ember j\u00e1rv\u00e1ny\u00fcgyi megfigyel\u00e9se illetve elk\u00fcl\u00f6n\u00edt\u00e9se van hat\u00e1lyban. K\u00f6z\u00fcl\u00fck 4361-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat.\n\n\nMTI 2020. december 17.\n\n"}]