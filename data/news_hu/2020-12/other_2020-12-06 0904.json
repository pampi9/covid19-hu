[{"date": "2020-12-06 09:04", "url": "https://koronavirus.gov.hu/cikkek/tallai-andras-magyarorszagon-csokkent-legnagyobb-mertekben-az-adoterheles", "h1": "T\u00e1llai Andr\u00e1s: Magyarorsz\u00e1gon cs\u00f6kkent a legnagyobb m\u00e9rt\u00e9kben az ad\u00f3terhel\u00e9s", "body": "\nAz OECD 37 orsz\u00e1ga k\u00f6z\u00fcl Magyarorsz\u00e1gon volt a legnagyobb m\u00e9rt\u00e9k\u0171 az ad\u00f3teher-cs\u00f6kkent\u00e9s tavaly, 1,7 sz\u00e1zal\u00e9kos - t\u00e1j\u00e9koztatta az MTI-t T\u00e1llai Andr\u00e1s, a P\u00e9nz\u00fcgyminiszt\u00e9rium parlamenti \u00e1llamtitk\u00e1ra.\u00a0\u00a0\n\n\nT\u00e1llai Andr\u00e1s hozz\u00e1tette, hogy a \"Magyarorsz\u00e1g az OECD legnagyobb ad\u00f3cs\u00f6kkent\u0151je\", versenyel\u0151nyt is jelent\u0151 c\u00edm a h\u00e9ten megjelent OECD Revenue Statistics c\u00edm\u0171 kiadv\u00e1ny\u00e1ban szerepel. A korm\u00e1ny ad\u00f3cs\u00f6kkent\u00e9si politik\u00e1ja r\u00e9v\u00e9n Magyarorsz\u00e1g az ad\u00f3cs\u00f6kkent\u00e9s minta\u00e1llam\u00e1v\u00e1 v\u00e1lt - sz\u00f6gezte le az \u00e1llamtitk\u00e1r, hozz\u00e1t\u00e9ve, hogy nemcsak az OECD tanulm\u00e1nya szerint elismer\u00e9sre m\u00e9lt\u00f3 a magyar eredm\u00e9ny, hanem az Eur\u00f3pai Uni\u00f3 m\u00e1s tag\u00e1llamaival \u00f6sszehasonl\u00edtva is.\n\u00a0\u00a0\u00a0\u00a0Magyarorsz\u00e1gon volt a legnagyobb m\u00e9rt\u00e9k\u0171 ad\u00f3teher-cs\u00f6kkent\u00e9s 2017-ben, a 2018-as m\u00e9rs\u00e9kl\u00e9ssel pedig ez\u00fcst\u00e9rmes lett az orsz\u00e1g. Magyarorsz\u00e1gnak k\u00f6sz\u00f6nhet\u0151 a tavalyi trendfordul\u00e1s a nemzetk\u00f6zi ad\u00f3terhel\u00e9sben is, a 2008-as v\u00e1ls\u00e1g \u00f3ta ugyanis 2019-ben fordult el\u0151 el\u0151sz\u00f6r, hogy az ad\u00f3bev\u00e9tel GDP-hez viszony\u00edtott ar\u00e1nya cs\u00f6kkent az OECD tag\u00e1llamokban. Ez az ar\u00e1ny kor\u00e1bban \u00e9vr\u0151l-\u00e9vre folyamatosan n\u0151tt, \u00e9s csak tavaly fordult meg az ad\u00f3emelked\u00e9si-trend - magyar\u00e1zta az \u00e1llamtitk\u00e1r. 2019-ben az\u00e9rt m\u00e9rs\u00e9kl\u0151d\u00f6tt nemzetk\u00f6zi szinten \u00e1tlagosan 0,1 sz\u00e1zal\u00e9kponttal az ad\u00f3terhel\u00e9s, mert Magyarorsz\u00e1g nagym\u00e9rt\u00e9k\u0171 ad\u00f3cs\u00f6kkent\u00e9st hajtott v\u00e9gre - sz\u00f6gezte le T\u00e1llai Andr\u00e1s.\n\u00a0\u00a0\u00a0\u00a0Magyarorsz\u00e1g a 2018-as 0,8 sz\u00e1zal\u00e9kpontos GDP-ar\u00e1nyos ad\u00f3bev\u00e9tel-cs\u00f6kken\u00e9st 2019-re csaknem megdupl\u00e1zta, \u00e9s tavaly az 1,7 sz\u00e1zal\u00e9kpontos cs\u00f6kkent\u00e9ssel a legjobb eredm\u00e9nyt \u00e9rte el az OECD ad\u00f3m\u00e9rs\u00e9kl\u00e9si verseny\u00e9ben - mondta az \u00e1llamtitk\u00e1r. Az OECD k\u00f6lts\u00e9gvet\u00e9si bev\u00e9teleket elemz\u0151 kiadv\u00e1ny\u00e1nak adatai szerint tavaly Magyarorsz\u00e1gon 35,8 sz\u00e1zal\u00e9kra cs\u00f6kkent az ad\u00f3terhel\u00e9s m\u00e9rt\u00e9ke.\n\u00a0\u00a0\u00a0\u00a0Ad\u00f3\u00fcgyekben jelent\u0151s eredm\u00e9nyeket \u00e9rt\u00fcnk el - hangs\u00falyozta T\u00e1llai Andr\u00e1s, hozz\u00e1t\u00e9ve, hogy 2010 \u00f3ta folyamatosan cs\u00f6kkennek a munk\u00e1t, a v\u00e1llalkoz\u00e1sokat \u00e9s a csal\u00e1dokat terhel\u0151 ad\u00f3k. Felid\u00e9zte, hogy a t\u00e1rsas\u00e1gi ad\u00f3 9 sz\u00e1zal\u00e9kos m\u00e9rt\u00e9ke a legalacsonyabb az Eur\u00f3pai Uni\u00f3ban, a szem\u00e9lyi j\u00f6vedelemad\u00f3 csek\u00e9ly - 15 sz\u00e1zal\u00e9kos - m\u00e9rt\u00e9k\u00e9vel Magyarorsz\u00e1g bronz\u00e9rmes, \u00e9s 2017-t\u0151l kezdet\u00e9t vette a munk\u00e1ltat\u00f3i ad\u00f3 m\u00e9rs\u00e9kl\u00e9se is, amely 2016-ban m\u00e9g 27 sz\u00e1zal\u00e9k volt, jelenleg pedig m\u00e1r csak 15,5 sz\u00e1zal\u00e9k.\u00a0\u00a0\n\u00a0\u00a0\u00a0\u00a0T\u00e1llai Andr\u00e1s hangs\u00falyozta, hogy a korm\u00e1ny ad\u00f3cs\u00f6kkent\u00e9si politik\u00e1ja a koronav\u00edrus-v\u00e1ls\u00e1gban is folytat\u00f3dik, csak eddig mintegy 400 milli\u00e1rd forintnyi k\u00f6zteherr\u0151l mondott le a v\u00e1llalkoz\u00e1sok \u00e9s a lakoss\u00e1g jav\u00e1ra az \u00e1llam.\n\nMTI 2020. december 6.\n\n"}]