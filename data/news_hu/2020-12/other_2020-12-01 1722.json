[{"date": "2020-12-01 17:22", "url": "https://koronavirus.gov.hu/cikkek/szijjarto-2021-masodik-negyedevetol-emelkedhet-magyar-gazdasag-kapacitasa", "h1": "Szijj\u00e1rt\u00f3: 2021 m\u00e1sodik negyed\u00e9v\u00e9t\u0151l emelkedhet a magyar gazdas\u00e1g kapacit\u00e1sa", "body": "\nA magyar gazdas\u00e1g kapacit\u00e1s\u00e1nak n\u00f6veked\u00e9s\u00e9re 2021 m\u00e1sodik negyed\u00e9v\u00e9t\u0151l lehet sz\u00e1m\u00edtani, ugyanis ekkor kezdik meg m\u0171k\u00f6d\u00e9s\u00fcket azok az \u00faj g\u00e9pek, g\u00e9psorok, \u00faj technol\u00f3gi\u00e1k, amelyeket a magyar v\u00e1llalatok v\u00e1s\u00e1roltak meg a mostani neh\u00e9z id\u0151szakra reag\u00e1lva kialak\u00edtott beruh\u00e1z\u00e1s\u00f6szt\u00f6nz\u00e9si programban - mondta a k\u00fclgazdas\u00e1gi \u00e9s k\u00fcl\u00fcgyminiszter kedden Budapesten az Orsz\u00e1ggy\u0171l\u00e9s gazdas\u00e1gi bizotts\u00e1g\u00e1ban.\n\n\nSzijj\u00e1rt\u00f3 P\u00e9ter \u00e9ves meghallgat\u00e1s\u00e1n k\u00f6z\u00f6lte: a beruh\u00e1z\u00e1s\u00f6szt\u00f6nz\u00e9si program k\u00fcl\u00f6nb\u00f6z\u0151 elemeiben \u00f6sszesen 1338 magyar v\u00e1llalat, 824 milli\u00e1rd forintnyi beruh\u00e1z\u00e1s megval\u00f3s\u00edt\u00e1s\u00e1t v\u00e1llalta, amelyhez a korm\u00e1ny 336 milli\u00e1rd forintnyi t\u00e1mogat\u00e1st adott. A program 264 500 munkahely megv\u00e9d\u00e9s\u00e9hez j\u00e1rult hozz\u00e1 - tette hozz\u00e1.\n\u00a0\u00a0\u00a0\u00a0A j\u00e1rv\u00e1ny els\u0151 hull\u00e1m\u00e1ban az Eur\u00f3pai Uni\u00f3 800 ezer eur\u00f3ra emelte a c\u00e9geknek adhat\u00f3 \u00e1llami t\u00e1mogat\u00e1s m\u00e9rt\u00e9k\u00e9t, ez\u00e9rt a korm\u00e1ny \u00fagy d\u00f6nt\u00f6tt, hogy azoknak a v\u00e1llalatoknak, amelyek beruh\u00e1z\u00e1saiknak k\u00f6sz\u00f6nhet\u0151en senkit nem bocs\u00e1tanak el, a beruh\u00e1z\u00e1si \u00e9rt\u00e9k fel\u00e9t, maximum 800 ezer eur\u00f3t megt\u00e9r\u00edt. Ebben a konstrukci\u00f3ban 904 v\u00e1llalat vesz r\u00e9szt, \u00e9s 421 milli\u00e1rd forintnyi beruh\u00e1z\u00e1st hajt v\u00e9gre. A beruh\u00e1z\u00e1sok, amelyekhez a korm\u00e1ny 201 milli\u00e1rd forintnyi t\u00e1mogat\u00e1st biztos\u00edt, 154 200 munkahelyet v\u00e9denek meg - mondta a miniszter.\n\u00a0\u00a0\u00a0\u00a0Hozz\u00e1tette, ezt k\u00f6vet\u0151en az Eur\u00f3pai Uni\u00f3 egy id\u0151re elt\u00f6r\u00f6lte a 800 ezer eur\u00f3s \u00e9rt\u00e9khat\u00e1rt, \u00edgy a korm\u00e1ny enn\u00e9l nagyobb \u00f6sszeggel is t\u00e1mogathatta a beruh\u00e1z\u00e1sokat. Ebben a programban 71 nagyv\u00e1llalat jelentkezett, akik 204 milli\u00e1rd forintnyi beruh\u00e1z\u00e1st hajtanak v\u00e9gre, amellyel 60 ezer munkahelyet v\u00e9denek meg \u00e9s mindehhez a korm\u00e1ny 70 milli\u00e1rd forintnyi t\u00e1mogat\u00e1st ad.\n\u00a0\u00a0\u00a0\u00a0A beruh\u00e1z\u00e1si \u00f6szt\u00f6nz\u00e9si program sikere miatt a napokban ki\u00edrt\u00e1k a konstrukci\u00f3 harmadik k\u00f6r\u00e9t, amelyben az uni\u00f3s szab\u00e1lyoz\u00e1s miatt m\u00e1r vissza kellett t\u00e9rni\u00fck a 800 ezer eur\u00f3s \u00f6sszeghat\u00e1rhoz, de itt m\u00e1r nem a beruh\u00e1z\u00e1s fel\u00e9t, hanem egyharmad\u00e1t finansz\u00edrozt\u00e1k. Ebben a k\u00f6rben 363 v\u00e1llalat adott be p\u00e1ly\u00e1zatot, 199,1 milli\u00e1rd forint \u00e9rt\u00e9kben. A korm\u00e1ny a program harmadik k\u00f6r\u00e9ben 60 milli\u00e1rd forintos t\u00e1mogat\u00e1si keretet biztos\u00edtott.\n\u00a0\u00a0\u00a0\u00a0Szijj\u00e1rt\u00f3 P\u00e9ter elmondta, hogy a \"b\u00e9kebeli\" beruh\u00e1z\u00e1s \u00f6szt\u00f6nz\u0151 programok is zajlanak, ezeknek k\u00f6sz\u00f6nhet\u0151en a m\u00falt h\u00e9t v\u00e9g\u00e9ig 73 meg\u00e1llapod\u00e1st k\u00f6t\u00f6ttek, 2 milli\u00e1rd eur\u00f3nyi beruh\u00e1z\u00e1sr\u00f3l, amelyek 8 ezer \u00faj munkahelyet jelentenek. A legt\u00f6bb, 14 beruh\u00e1z\u00f3 v\u00e1llalat N\u00e9metorsz\u00e1gb\u00f3l, 13 az Amerikai Egyes\u00fclt \u00c1llamokb\u00f3l, 9 K\u00edn\u00e1b\u00f3l \u00e9rkezett, a beruh\u00e1z\u00e1si \u00e9rt\u00e9ket tekintve pedig az els\u0151 h\u00e1rom helyen K\u00edna, N\u00e9metorsz\u00e1g \u00e9s Korea \u00e1ll.\n\u00a0\u00a0\u00a0\u00a0Kiemelte, a beruh\u00e1z\u00e1sok\u00e9rt folytatott verseny a kor\u00e1bbi \u00e9vekhez k\u00e9pest sokkal \u00e9lesebb, ugyanis az egyes beruh\u00e1z\u00e1sok\u00e9rt a k\u00f6z\u00e9p-eur\u00f3pai orsz\u00e1goknak m\u00e1r a d\u00e9lkelet-\u00e1zsiai, az \u00e9szak-afrikai \u00e9s a k\u00f6zel-keleti orsz\u00e1gokkal is meg kell k\u00fczdeni\u00fck.\n\u00a0\u00a0\u00a0\u00a0A miniszter szerint Magyarorsz\u00e1g sz\u00e1m\u00e1ra ez\u00e9rt fontos a beruh\u00e1z\u00e1s \u00f6szt\u00f6nz\u00e9si rendszer tov\u00e1bbi m\u0171k\u00f6dtet\u00e9se: az uni\u00f3s szab\u00e1lyoz\u00e1s \u00e9rtelm\u00e9ben az orsz\u00e1gban Budapest \u00e9s Pest megye kiv\u00e9tel\u00e9vel adhat\u00f3 region\u00e1lis alap\u00fa beruh\u00e1z\u00e1s \u00f6szt\u00f6nz\u00e9si t\u00e1mogat\u00e1s. Az EU-val most \u00faj t\u00e1mogat\u00e1si t\u00e9rk\u00e9p kialak\u00edt\u00e1s\u00e1r\u00f3l t\u00e1rgyalnak \u00e9s a miniszter rem\u00e9li, hogy 2022-t\u0151l a mostani egyeztet\u00e9seknek k\u00f6sz\u00f6nhet\u0151en m\u00e1r Pest megye eg\u00e9sze is t\u00e1mogathat\u00f3 ter\u00fclett\u00e9 v\u00e1lik.\n\u00a0\u00a0\u00a0\u00a0A miniszter Witzmann Mih\u00e1ly (Fidesz) k\u00e9pvisel\u0151 k\u00e9rd\u00e9s\u00e9re v\u00e1laszolva elmondta a vil\u00e1ggazdas\u00e1gi kil\u00e1bal\u00e1sban kulcsk\u00e9rd\u00e9s lesz az olt\u00f3anyag megjelen\u00e9se. A korm\u00e1ny a nyugatra \u00e9s keletre zajl\u00f3 vakcina fejleszt\u00e9seket is figyeli: az OGY\u00c9I \u00e9s a Nemzeti N\u00e9peg\u00e9szs\u00e9g\u00fcgyi K\u00f6zpont szakembereib\u0151l \u00e1ll\u00f3 deleg\u00e1ci\u00f3 kedden utazott Oroszorsz\u00e1gba, hogy az oroszorsz\u00e1gi laborokban tanulm\u00e1nyozz\u00e1k az orosz olt\u00f3anyagot - mondta Szijj\u00e1rt\u00f3 P\u00e9ter.\n\n\nMTI 2020. december 1.\n\n"}]