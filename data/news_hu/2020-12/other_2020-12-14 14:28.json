[{"date": "2020-12-14 14:28", "url": "https://koronavirus.gov.hu/cikkek/nnk-szolnokon-emelkedik-koronavirus-orokitoanyaganak-koncentracioja-szennyvizben", "h1": "NNK: Szolnokon emelkedik a koronav\u00edrus \u00f6r\u00f6k\u00edt\u0151anyag\u00e1nak koncentr\u00e1ci\u00f3ja a szennyv\u00edzben", "body": "\nAz 50. heti adatok alapj\u00e1n a legt\u00f6bb telep\u00fcl\u00e9sen tov\u00e1bbra is stagn\u00e1l, vagy enyh\u00e9n cs\u00f6kken a szennyv\u00edzben a koronav\u00edrus \u00f6r\u00f6k\u00edt\u0151anyag\u00e1nak koncentr\u00e1ci\u00f3ja. Emelked\u0151 tendenci\u00e1t egyed\u00fcl Szolnok eset\u00e9ben figyeltek meg.\u00a0A vizsg\u00e1latok alapj\u00e1n elmondhatjuk, hogy az \u00e1tlagosn\u00e1l magasabb a koncentr\u00e1ci\u00f3 Eger, Szolnok \u00e9s Szombathely eset\u00e9ben. Cs\u00f6kken\u00a0azonban\u00a0a koncentr\u00e1ci\u00f3 B\u00e9k\u00e9scsab\u00e1n, Debrecenben \u00e9s Szegeden.\u00a0Ezzel\u00a0Debrecenben \u00e9s Szegeden\u00a0ism\u00e9t alacsony szintre cs\u00f6kkent az \u00faj koronav\u00edrus koncentr\u00e1ci\u00f3ja.\n\nA szennyv\u00edz vizsg\u00e1lata mindazokr\u00f3l inform\u00e1ci\u00f3t ad, akik \u00fcr\u00edtik a k\u00f3rokoz\u00f3 \u00f6r\u00f6k\u00edt\u0151anyag\u00e1t, \u00edgy a t\u00fcnetekkel rendelkez\u0151 fert\u0151z\u00f6ttek mellett a t\u00fcnetmentes \u00e9s gyenge t\u00fcnetes fert\u0151z\u00f6ttek sz\u00e1m\u00e1r\u00f3l is. Az eredm\u00e9nyek tov\u00e1bbra is kedvez\u0151 tendenci\u00e1t mutatnak, ugyanakkor ennek fenntart\u00e1sa \u00e9rdek\u00e9ben fontos a megel\u0151z\u0151 int\u00e9zked\u00e9sek betart\u00e1sa, k\u00fcl\u00f6n\u00f6sen a kar\u00e1csonyi id\u0151szakban.\nA legfontosabb, hogy csak a magukat eg\u00e9szs\u00e9gesnek tart\u00f3, t\u00fcneteket nem mutat\u00f3 egy\u00e9nek \u00e1lljanak munk\u00e1ba, menjenek k\u00f6z\u00f6ss\u00e9gbe, k\u00fcl\u00f6n\u00f6sen tekintettel az eg\u00e9szs\u00e9g\u00fcgyi, szoci\u00e1lis \u00e9s oktat\u00e1si int\u00e9zm\u00e9nyek dolgoz\u00f3ira. B\u00e1rki, akinek t\u00fcnetei vannak, az ne menjen k\u00f6z\u00f6ss\u00e9gbe, hanem maradjon otthon \u00e9s telefonon \u00e9rtes\u00edtse h\u00e1ziorvos\u00e1t! Ker\u00fclj\u00fck a zs\u00fafolt helyeket, helyzeteket.\nAz egy\u00e9ni felel\u0151ss\u00e9g szerepe tov\u00e1bbra is hangs\u00falyos a kock\u00e1zatcs\u00f6kkent\u00e9sben, ez\u00e9rt kiemelten fontos a j\u00e1rv\u00e1ny\u00fcgyi szab\u00e1lyok fokozott betart\u00e1sa.\n\n\nforr\u00e1s:\u00a0https://www.nnk.gov.hu\n\n"}]