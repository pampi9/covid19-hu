[{"date": "2020-12-04 14:30", "url": "https://koronavirus.gov.hu/cikkek/orban-viktor-folytatta-konzultaciosorozatat-jarvanyugyi-vedekezes-kovetkezo-lepeseirol", "h1": "Orb\u00e1n Viktor folytatta konzult\u00e1ci\u00f3sorozat\u00e1t a j\u00e1rv\u00e1ny\u00fcgyi v\u00e9dekez\u00e9s k\u00f6vetkez\u0151 l\u00e9p\u00e9seir\u0151l", "body": "\nOrb\u00e1n Viktor minisztereln\u00f6k p\u00e9nteken az Eg\u00e9szs\u00e9g\u00fcgyi Tudom\u00e1nyos Tan\u00e1cs (ETT) eln\u00f6ks\u00e9g\u00e9vel t\u00e1rgyalt a december 11-e ut\u00e1ni id\u0151szakra tervezett j\u00e1rv\u00e1ny\u00fcgyi int\u00e9zked\u00e9sekr\u0151l, korl\u00e1toz\u00e1sokr\u00f3l - t\u00e1j\u00e9koztatta az MTI-t Havasi Bertalan, a minisztereln\u00f6k sajt\u00f3f\u0151n\u00f6ke.\n\n\nA Karmelita kolostorban megtartott \u00e9rtekezleten r\u00e9szt vett Mandl J\u00f3zsef, az ETT eln\u00f6ke, Wittmann Tibor aleln\u00f6k, Csala Mikl\u00f3s, a tan\u00e1cs titk\u00e1ra valamint a test\u00fclet tov\u00e1bbi tagjai: D\u00f3czi Tam\u00e1s, Po\u00f3r Gyula, S\u00f3tonyi P\u00e9ter \u00e9s V\u00f6r\u00f6s Attila professzorok, a korm\u00e1ny r\u00e9sz\u00e9r\u0151l pedig K\u00e1sler Mikl\u00f3s, Guly\u00e1s Gergely \u00e9s Rog\u00e1n Antal miniszterek.\n\u00a0\u00a0\u00a0\u00a0Orb\u00e1n Viktor minisztereln\u00f6k k\u00f6sz\u00f6netet mondott a tudom\u00e1nyos szakembereknek az eddigi rendk\u00edv\u00fcl magas sz\u00ednvonal\u00fa munk\u00e1juk\u00e9rt, amelynek seg\u00edts\u00e9g\u00e9vel a korm\u00e1ny a megfelel\u0151 int\u00e9zked\u00e9seket tudta meghozni a j\u00e1rv\u00e1ny\u00fcgyi v\u00e9dekez\u00e9s sor\u00e1n, \u00e9s Magyarorsz\u00e1g felk\u00e9sz\u00fclten v\u00e1rhatta a koronav\u00edrus-j\u00e1rv\u00e1ny \u00fajabb hull\u00e1m\u00e1t - ismertette Havasi Bertalan.\n\u00a0\u00a0\u00a0\u00a0A korm\u00e1nyf\u0151 szombaton folytatja a konzult\u00e1ci\u00f3sorozat\u00e1t, aznap a gazdas\u00e1gi szakemberek v\u00e9lem\u00e9ny\u00e9t hallgatja meg. A vas\u00e1rnap d\u00e9lut\u00e1ni megbesz\u00e9l\u00e9s pedig m\u00e1r egy \u00f6sszegz\u00e9s lesz a h\u00e9tf\u0151 reggeli operat\u00edv t\u00f6rzs \u00fcl\u00e9s el\u0151tt, amelyen megsz\u00fcletnek a d\u00f6nt\u00e9sek a december 11-e ut\u00e1ni id\u0151szak j\u00e1rv\u00e1ny\u00fcgyi korl\u00e1toz\u00e1sair\u00f3l, ide\u00e9rtve a kar\u00e1csonyt \u00e9s a janu\u00e1rt is - mondta a sajt\u00f3f\u0151n\u00f6k.\n\u00a0\u00a0\u00a0\u00a0Az Eg\u00e9szs\u00e9g\u00fcgyi Tudom\u00e1nyos Tan\u00e1cs az eg\u00e9szs\u00e9g\u00fcgy\u00e9rt felel\u0151s miniszter javaslattev\u0151, v\u00e9lem\u00e9nyez\u0151 \u00e9s tan\u00e1csad\u00f3 test\u00fclete, mely \u00e1ll\u00e1st foglal \u00e9s aj\u00e1nl\u00e1sokat dolgoz ki az orvostudom\u00e1nyi kutat\u00e1sokkal kapcsolatos \u00e1ltal\u00e1nos \u00e9rv\u00e9ny\u0171 etikai k\u00e9rd\u00e9sekben, kidolgozza az orvosbiol\u00f3giai, klinikai kutat\u00e1sok elveir\u0151l \u00e9s gyakorlat\u00e1r\u00f3l sz\u00f3l\u00f3 etikai ir\u00e1nyelveket, valamint az eg\u00e9szs\u00e9g\u00fcggyel kapcsolatban jogszab\u00e1lyalkot\u00e1st is kezdem\u00e9nyezhet.\n\nMTI 2020. december 4.\n\n"}]