[{"date": "2020-12-01 16:09", "url": "https://koronavirus.gov.hu/cikkek/koronavirus-valsagban-az-adougyi-konnyitesek-mintegy-negyszazmilliard-forintot-hagynak", "h1": "A koronav\u00edrus-v\u00e1ls\u00e1gban az ad\u00f3\u00fcgyi k\u00f6nny\u00edt\u00e9sek mintegy n\u00e9gysz\u00e1zmilli\u00e1rd forintot hagynak a v\u00e1llalkoz\u00e1sokn\u00e1l", "body": "\nA koronav\u00edrus-v\u00e1ls\u00e1g ad\u00f3\u00fcgyi k\u00f6nny\u00edt\u00e9sei r\u00e9v\u00e9n mintegy n\u00e9gysz\u00e1zmilli\u00e1rd forintnyi ad\u00f3t takar\u00edthatnak meg a v\u00e1llalkoz\u00e1sok az id\u00e9n, a kedvez\u0151 ad\u00f3int\u00e9zked\u00e9sek a munkahelyek meg\u0151rz\u00e9s\u00e9t is biztos\u00edtj\u00e1k \u2013 mondta Izer Norbert, a P\u00e9nz\u00fcgyminiszt\u00e9rium ad\u00f3\u00fcgyek\u00e9rt felel\u0151s \u00e1llamtitk\u00e1ra a Joint Venture Sz\u00f6vets\u00e9g online Ad\u00f3konferenci\u00e1j\u00e1n.\n\n\n\nA j\u00e1rv\u00e1ny elleni v\u00e9dekez\u00e9s miatt harminc napra elrendelt k\u00f6telez\u0151 z\u00e1rvatart\u00e1s id\u0151szak\u00e1ban a vend\u00e9gl\u00e1t\u00f3 \u00e9s a szabadid\u0151s \u00e1gazatot \u00f6sszess\u00e9g\u00e9ben tov\u00e1bbi h\u00e9tmilli\u00e1rd forintnyi ad\u00f3k\u00f6nny\u00edt\u00e9ssel seg\u00edti a korm\u00e1ny \u2013 tette hozz\u00e1 az \u00e1llamtitk\u00e1r.\u00a0\u00a0\nA vend\u00e9gl\u00e1t\u00e1s \u00e9s a szabadid\u0151s \u00e1gazatban m\u0171k\u00f6d\u0151 v\u00e1llalkoz\u00e1sokat a korm\u00e1ny mentes\u00edtette a munk\u00e1ltat\u00f3i ad\u00f3terhek novemberi megfizet\u00e9se al\u00f3l. A P\u00e9nz\u00fcgyminiszt\u00e9rium sz\u00e1m\u00edt\u00e1sai szerint az ad\u00f3\u00fcgyi k\u00f6nny\u00edt\u00e9s csaknem 15 ezer v\u00e1llalkoz\u00e1st \u00e9s mintegy 100 ezer munkav\u00e1llal\u00f3t \u00e9rint. A int\u00e9zked\u00e9s a mellett, hogy a v\u00e1llalkoz\u00e1sok \u00f6tmilli\u00e1rd forintnyi k\u00f6zterhet sp\u00f3rolhatnak meg, biztos\u00edtja az ott\u00a0 dolgoz\u00f3k munk\u00e1j\u00e1nak a megtart\u00e1s\u00e1t \u00e9s november havi fizet\u00e9s\u00e9t is \u2013 \u00f6sszegezte Izer Norbert.\u00a0 Kiemelte, hogy a kedvezm\u00e9ny ig\u00e9nybev\u00e9tele is rendk\u00edv\u00fcl egyszer\u0171: az \u00e9rintetteknek mind\u00f6ssze a novemberr\u0151l sz\u00f3l\u00f3\u00a0 j\u00e1rul\u00e9kbevall\u00e1sban az erre a c\u00e9lra kialak\u00edtott mez\u0151ket kell bejel\u00f6lni\u00fck. A beny\u00fajt\u00e1sra m\u00e9g majd k\u00e9t het\u00fck van a v\u00e1llalkoz\u00e1soknak, a bevall\u00e1sokat ugyanis december 12-ig kell elk\u00fcldeni elektronikusan az ad\u00f3hivatalnak \u2013 jegyezte meg az \u00e1llamtitk\u00e1r.\nAz \u00e9ttermek z\u00e1rva tart\u00e1s\u00e1nak \u00e1tmeneti id\u0151szak\u00e1ra az eddigi 27 sz\u00e1zal\u00e9kr\u00f3l \u00f6t sz\u00e1zal\u00e9kra cs\u00f6kkentette a korm\u00e1ny a kisz\u00e1ll\u00edtott \u00e9telek \u00e1f\u00e1j\u00e1t \u2013 id\u00e9zte fel Izer Norbert. Hozz\u00e1tette, hogy a vend\u00e9gl\u00e1t\u00f3sokn\u00e1l \u00f6sszess\u00e9g\u00e9ben mintegy k\u00e9tmilli\u00e1rd forintot hagyhat a c\u00e9lzott \u00e1facs\u00f6kkent\u00e9s.\u00a0\n\nAz \u00e1llamtitk\u00e1r eml\u00e9keztetett, hogy a korm\u00e1ny tavasszal sz\u00e1mos ad\u00f3\u00fcgyi k\u00f6nny\u00edt\u00e9st vezetett be. A felsorol\u00e1st a szoci\u00e1lis hozz\u00e1j\u00e1rul\u00e1si ad\u00f3 k\u00e9t sz\u00e1zal\u00e9kpontos cs\u00f6kkent\u00e9s\u00e9vel kezdte. Mint mondta: a j\u00e1rv\u00e1nyhelyzetre tekintettel m\u00e1r j\u00falius 1-t\u0151l 15,5 sz\u00e1zal\u00e9kra cs\u00f6kkent az ad\u00f3 m\u00e9rt\u00e9ke, a m\u00e9rs\u00e9kl\u00e9s id\u00e9n \u00e9v v\u00e9g\u00e9ig 160 milli\u00e1rd forintot hagy a munk\u00e1ltat\u00f3kn\u00e1l.\n\nIzer Norbert a tavaszi ad\u00f3int\u00e9zked\u00e9sek kapcs\u00e1n kit\u00e9rt a koronav\u00edrus-j\u00e1rv\u00e1ny miatt kialakult kr\u00edzishelyzetnek legink\u00e1bb kitett \u00e1gazatok (p\u00e9ld\u00e1ul a turizmus, vend\u00e9gl\u00e1t\u00e1s, mez\u0151gazdas\u00e1g) v\u00e1llalkoz\u00f3inak, illetve a kat\u00e1sok (kisad\u00f3z\u00f3 v\u00e1llalkoz\u00e1sok t\u00e9teles ad\u00f3ja) n\u00e9gyhavi ad\u00f3 \u00e9s j\u00e1rul\u00e9k elenged\u00e9s\u00e9re is. Az ad\u00f3kedvezm\u00e9nyek \u00f6sszess\u00e9g\u00e9ben t\u00f6bb mint 360 ezer ember munk\u00e1j\u00e1nak, v\u00e1llalkoz\u00e1s\u00e1nak megtart\u00e1s\u00e1t seg\u00edtett\u00e9k.\nA koronav\u00edrus-j\u00e1rv\u00e1nynak legink\u00e1bb kitett turisztikai \u00e1gazatot is sz\u00e1mos ad\u00f3int\u00e9zked\u00e9s seg\u00edtette \u2013 mondta Izer Norbert. A Sz\u00e9chenyi Pihen\u0151 K\u00e1rtya (Sz\u00e9p-k\u00e1rtya) k\u00f6zterhe kevesebb, mint a fel\u00e9re (15 sz\u00e1zal\u00e9kra) cs\u00f6kkent, mik\u00f6zben a k\u00e1rty\u00e1ra utalhat\u00f3 \u00f6sszeg megdupl\u00e1z\u00f3dott.\u00a0 Az Orsz\u00e1ggy\u0171l\u00e9s \u0151sszel pedig arr\u00f3l d\u00f6nt\u00f6tt, hogy 2021. j\u00fanius 30-ig tov\u00e1bb\u00e9l az ad\u00f3cs\u00f6kkent\u00e9s a Sz\u00e9p-k\u00e1rty\u00e1n\u00e1l \u2013 emelte ki az \u00e1llamtitk\u00e1r, hozz\u00e1t\u00e9ve, hogy j\u00f6v\u0151re ez \u00f6sszess\u00e9g\u00e9ben 35 milli\u00e1rd forintot hagy az \u00e9rintettekn\u00e9l.\nAz ad\u00f3cs\u00f6kkent\u00e9sek folytat\u00f3dnak \u2013 h\u00fazta al\u00e1 az \u00e1llamtitk\u00e1r.\u00a0 M\u00e9g az id\u00e9n megsz\u0171nik a v\u00e1llalkoz\u00e1sok legbonyolultabb - \u00e9s az \u00e9v v\u00e9g\u00e9n jelent\u0151s anyagi megterhel\u00e9st is jelent\u0151 - adminisztr\u00e1ci\u00f3s k\u00f6telezetts\u00e9ge, a felt\u00f6lt\u00e9si k\u00f6telezetts\u00e9g. Tavaly m\u00e1r nem kellett felt\u00f6lteni a t\u00e1rsas\u00e1gi ad\u00f3t, id\u00e9n pedig a helyi ipar\u0171z\u00e9si ad\u00f3ban is megsz\u0171nik a felt\u00f6lt\u00e9s. \u00cdgy a c\u00e9gek \u00f6t h\u00f3nappal tov\u00e1bb gazd\u00e1lkodhatnak 80-85 milli\u00e1rd forinttal \u2013 id\u00e9zte fel.\nKisebb ad\u00f3terheket \u00e9s kevesebb adminisztr\u00e1ci\u00f3t hoz 2021 az ad\u00f3z\u00e1sban \u2013 jelentette ki Izer Norbert. A legfontosabb v\u00e1ltoz\u00e1sokat kiemelve az \u00e1llamtitk\u00e1r elmondta, hogy a v\u00e1llalkoz\u00e1sok 2021 j\u00falius\u00e1t\u00f3l sz\u00e1m\u00edthatnak a korm\u00e1ny egyik legjelent\u0151sebb ad\u00f3\u00fcgyi seg\u00edts\u00e9g\u00e9re. Az ad\u00f3hivatal ugyanis f\u00e9lmilli\u00f3 v\u00e1llalkoz\u00e1snak k\u00e9sz\u00edtheti el az \u00e1fa-bevall\u00e1si tervezet\u00e9t. A kisv\u00e1llalati ad\u00f3 (kiva) m\u00e9rt\u00e9ke (12 sz\u00e1zal\u00e9kr\u00f3l) \u00a011 sz\u00e1zal\u00e9kra cs\u00f6kken, \u00e9s a bev\u00e9teli \u00e9rt\u00e9khat\u00e1r a jelenlegi egyr\u0151l h\u00e1rommilli\u00e1rd forintra, a kil\u00e9p\u00e9si pedig h\u00e1romr\u00f3l hatmilli\u00e1rd forintra n\u0151. Az \u00fajlak\u00e1s-\u00e9rt\u00e9kes\u00edt\u00e9sek \u00e1fa m\u00e9rt\u00e9ke 22 sz\u00e1zal\u00e9kponttal, 5 sz\u00e1zal\u00e9kra cs\u00f6kken. Egyes okm\u00e1nyok ki\u00e1ll\u00edt\u00e1sa kiv\u00e9tel\u00e9vel 2021-t\u0151l az els\u0151fok\u00fa k\u00f6zigazgat\u00e1si elj\u00e1r\u00e1sok illet\u00e9kmentesek lesznek, amelynek k\u00f6sz\u00f6nhet\u0151en \u00e9vente m\u00e1sf\u00e9lmilli\u00f3 \u00e1llamigazgat\u00e1si \u00fcgy int\u00e9z\u00e9se v\u00e1lik ingyeness\u00e9.\n\n\nForr\u00e1s: P\u00e9nz\u00fcgyminiszt\u00e9rium\n\u00a0\n\n\n"}]