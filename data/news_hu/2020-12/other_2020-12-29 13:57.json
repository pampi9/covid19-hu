[{"date": "2020-12-29 13:57", "url": "https://koronavirus.gov.hu/cikkek/mar-kozel-ket-es-felezer-egeszsegugyi-dolgozo-kapta-meg-vedooltast", "h1": "M\u00e1r k\u00f6zel k\u00e9t \u00e9s f\u00e9lezer eg\u00e9szs\u00e9g\u00fcgyi dolgoz\u00f3 kapta meg a v\u00e9d\u0151olt\u00e1st", "body": "\nAz elm\u00falt h\u00e1rom nap alatt h\u00e1rom budapesti \u00e9s k\u00e9t vid\u00e9ki helysz\u00ednen 2461 eg\u00e9szs\u00e9g\u00fcgyi dolgoz\u00f3 kapta meg a koronav\u00edrus elleni v\u00e9d\u0151olt\u00e1st. A h\u00e9ten \u00fajabb vakcinasz\u00e1ll\u00edtm\u00e1ny \u00e9rkezik Magyarorsz\u00e1gra, \u00edgy 25 helyen folytat\u00f3dhat az olt\u00e1s - mondta a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi oszt\u00e1lyvezet\u0151je az operat\u00edv t\u00f6rzs nev\u00e9ben a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s test\u00fclet keddi online sajt\u00f3t\u00e1j\u00e9koztat\u00f3j\u00e1n.\n\n\nGalg\u00f3czi \u00c1gnes kifejtette, az els\u0151, 9750 adagos sz\u00e1ll\u00edtm\u00e1ny a Pfizer-vakcin\u00e1b\u00f3l 4875 eg\u00e9szs\u00e9g\u00fcgyi dolgoz\u00f3 olt\u00e1s\u00e1ra elegend\u0151, ugyanis a vakcin\u00e1b\u00f3l 21 nap k\u00fcl\u00f6nbs\u00e9ggel kett\u0151t kell kapni. A v\u00e9detts\u00e9g a m\u00e1sodik olt\u00e1s bead\u00e1s\u00e1t k\u00f6vet\u0151 hetedik napon alakul ki.\n\u00a0\u00a0\u00a0\u00a0A j\u00f6v\u0151 \u00e9v els\u0151 fel\u00e9ben tov\u00e1bbi v\u00e9d\u0151olt\u00e1sok enged\u00e9lyez\u00e9se v\u00e1rhat\u00f3 az Eur\u00f3pai Gy\u00f3gyszer\u00fcgyn\u00f6ks\u00e9gt\u0151l, az \u00fajabb sz\u00e1ll\u00edtm\u00e1nyok Magyarorsz\u00e1gra \u00e9rkez\u00e9s\u00e9vel megkezdhet\u0151 a lakoss\u00e1g t\u00f6meges olt\u00e1sa - hangs\u00falyozta.\n\u00a0\u00a0\u00a0\u00a0Felh\u00edvta a figyelmet arra, hogy a koronav\u00edrus elleni Pfizer-vakcina beadhat\u00f3, s\u0151t kifejezetten aj\u00e1nlott a kr\u00f3nikus betegs\u00e9gben szenved\u0151knek \u00e9s javasolt azoknak is, akik m\u00e1r t\u00f6bb mint h\u00e1rom h\u00f3napja estek \u00e1t a fert\u0151z\u00e9sen.\n\u00a0\u00a0\u00a0\u00a0Az els\u0151 olt\u00e1s bead\u00e1sa ut\u00e1n mindenki egyedi olt\u00e1si igazol\u00e1st kap, ez tartalmazza a teljes v\u00e9detts\u00e9get biztos\u00edt\u00f3 m\u00e1sodik olt\u00e1s id\u0151pontj\u00e1t - tette hozz\u00e1.\n\u00a0\u00a0\u00a0\u00a0A j\u00e1rv\u00e1ny\u00fcgyi oszt\u00e1lyvezet\u0151 elmondta, az olt\u00e1s bead\u00e1s\u00e1t nem javasolj\u00e1k a v\u00e1rand\u00f3soknak \u00e9s azoknak, akik k\u00f3rel\u0151zm\u00e9ny\u00e9ben s\u00falyos, k\u00f3rh\u00e1zi ell\u00e1t\u00e1st ig\u00e9nyl\u0151 anafilaxi\u00e1s reakci\u00f3 van, vagy allergi\u00e1sak a v\u00e9d\u0151olt\u00e1s b\u00e1rmely \u00f6sszetev\u0151j\u00e9re.\n\u00a0\u00a0\u00a0\u00a0Galg\u00f3czi \u00c1gnes a h\u00e9tf\u0151 d\u00e9lut\u00e1n Magyarorsz\u00e1gra \u00e9rkezett hatezer adag orosz ampull\u00e1r\u00f3l azt mondta: a 3 ezer ember olt\u00e1s\u00e1ra elegend\u0151 k\u00e9szlet egy tudom\u00e1nyos egy\u00fcttm\u0171k\u00f6d\u00e9si lehet\u0151s\u00e9g a magyar hat\u00f3s\u00e1goknak egy \u00fajabb v\u00e9d\u0151olt\u00e1s vizsg\u00e1lat\u00e1hoz.\n\u00a0\u00a0\u00a0\u00a0Kit\u00e9rt arra, hogy sz\u00e1mos t\u00e9vhit, \u00e1lh\u00edr \u00e9s elbizonytalan\u00edt\u00f3 inform\u00e1ci\u00f3 jelenik meg a v\u00e9d\u0151olt\u00e1sokr\u00f3l.\n\u00a0\u00a0\u00a0\u00a0A Pfizer vakcin\u00e1ja korszer\u0171, \u00faj technol\u00f3gi\u00e1val el\u0151\u00e1ll\u00edtott olt\u00e1s, nem tartalmazza sem a k\u00f3rokoz\u00f3t, sem annak r\u00e9szeit, csak egy genetikai inform\u00e1ci\u00f3t, amely a v\u00edrus t\u00fcskefeh\u00e9rj\u00e9j\u00e9t k\u00f3dolja, ezt a szervezet megtermeli \u00e9s az ez ellen termelt ellenanyag biztos\u00edtja a fert\u0151z\u00e9s elleni v\u00e9delmet - hangs\u00falyozta.\n\n\u00a0\u00a0\u00a0\u00a0R\u00e1mutatott arra, hogy a v\u00e9d\u0151olt\u00e1sok m\u00e1r bizony\u00edtottak, hiszen azokkal sz\u00e1mos fert\u0151z\u0151 k\u00f3rt siker\u00fclt lek\u00fczdeni, k\u00f6zt\u00fck a kanyar\u00f3t, a j\u00e1rv\u00e1nyos gyermekb\u00e9nul\u00e1st vagy a dift\u00e9ri\u00e1t, amelyek s\u00falyos betegs\u00e9geket, sz\u00f6v\u0151dm\u00e9nyeket okoztak az elm\u00falt \u00e9vtizedekben.\n\u00a0\u00a0\u00a0\u00a0Nem a v\u00e9d\u0151olt\u00e1st\u00f3l kell tartanunk, hanem a fert\u0151z\u00e9ssel j\u00e1r\u00f3 kock\u00e1zatokt\u00f3l, ezeket kell kiv\u00e9den\u00fcnk - jelentette ki Galg\u00f3czi \u00c1gnes.\n\u00a0\u00a0\u00a0\u00a0A j\u00e1rv\u00e1ny\u00fcgyi oszt\u00e1lyvezet\u0151 hangs\u00falyozta, a vakcin\u00e1knak kiemelt jelent\u0151s\u00e9g\u00fck lesz a specifikus v\u00e9delem kialak\u00edt\u00e1s\u00e1ban, de a koronav\u00edrussal szembeni hat\u00e9kony v\u00e9dekez\u00e9sben tov\u00e1bbra is nagyon fontos a j\u00e1rv\u00e1ny\u00fcgyi int\u00e9zked\u00e9sek, higi\u00e9niai szab\u00e1lyok betart\u00e1sa.\n\u00a0\u00a0\u00a0\u00a0A szakember a j\u00e1rv\u00e1ny\u00fcgyi adatokat ismertetve elmondta: az elm\u00falt 24 \u00f3r\u00e1ban 902 \u00fajabb magyar \u00e1llampolg\u00e1rn\u00e1l mutatt\u00e1k ki a koronav\u00edrus-fert\u0151z\u00e9st, ezzel 317 571-re emelkedett az azonos\u00edtott fert\u0151z\u00f6ttek sz\u00e1ma. Meghalt 131 t\u00f6bbs\u00e9g\u00e9ben id\u0151s, kr\u00f3nikus beteg, vel\u00fck egy\u00fctt m\u00e1r 9292-en hunytak el a betegs\u00e9ggel \u00f6sszef\u00fcgg\u00e9sben.\n\u00a0\u00a0\u00a0\u00a0J\u00f3 h\u00edr, hogy az akt\u00edv fert\u0151z\u00f6ttek sz\u00e1ma folyamatosan cs\u00f6kken, a gy\u00f3gyultak\u00e9 folyamatosan n\u0151, \u0151k 138 365-en vannak - mondta. Hozz\u00e1f\u0171zte, k\u00f3rh\u00e1zban 6298 koronav\u00edrusos beteget \u00e1polnak, k\u00f6z\u00fcl\u00fck 444-en szorulnak g\u00e9pi l\u00e9legeztet\u00e9sre.\n\n\nMTI 2020. december 29.\n\n"}]