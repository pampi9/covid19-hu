[{"date": "2020-12-14 10:32", "url": "https://koronavirus.gov.hu/cikkek/szijjarto-tisztan-elektromos-autok-gyartasaba-kezd-mercedes-kecskemeten", "h1": "Szijj\u00e1rt\u00f3: tiszt\u00e1n elektromos aut\u00f3k gy\u00e1rt\u00e1s\u00e1ba kezd a Mercedes Kecskem\u00e9ten", "body": "\nJelent\u0151sen, \u00fajabb 50 milli\u00e1rd forintos beruh\u00e1z\u00e1ssal b\u0151v\u00edti kecskem\u00e9ti gy\u00e1r\u00e1t a Mercedes-Benz Manufacturing Hungary, a fejleszt\u00e9s keret\u00e9ben a v\u00e1llalat megkezdi Magyarorsz\u00e1gon els\u0151k\u00e9nt a tiszt\u00e1n elektromos meghajt\u00e1s\u00fa aut\u00f3k gy\u00e1rt\u00e1s\u00e1t - jelentette be h\u00e9tf\u0151n Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter a kecskem\u00e9ti gy\u00e1rb\u00f3l a Facebook-oldal\u00e1n k\u00f6zvet\u00edtett online sajt\u00f3t\u00e1j\u00e9koztat\u00f3n.\n\n\nAz 50 milli\u00e1rd forint \u00e9rt\u00e9k\u0171 beruh\u00e1z\u00e1shoz a magyar korm\u00e1ny 15 milli\u00e1rd forint t\u00e1mogat\u00e1st biztos\u00edt, a beruh\u00e1z\u00e1ssal t\u00f6bb mint 4400 munkahely j\u00f6v\u0151je v\u00e1lik \"betonbiztoss\u00e1\" - tette hozz\u00e1 a miniszter.\n\u00a0\u00a0\u00a0\u00a0Hangs\u00falyozta: a vil\u00e1g egyik legnagyobb \u00e9s legmodernebb aut\u00f3ipari v\u00e1llalata d\u00f6nt\u00f6tt \u00fagy, hogy \u00f3ri\u00e1si jelent\u0151s\u00e9g\u0171 high-tech beruh\u00e1z\u00e1st hoz Magyarorsz\u00e1gra, most amikor a vil\u00e1g aut\u00f3ipara \"nem \u00e9ppen az \u00faj beruh\u00e1z\u00e1sokr\u00f3l sz\u00f3l\". A v\u00e1llalat ehhez sz\u00fcks\u00e9ges karossz\u00e9ria\u00fczemet \u00e9p\u00edt, \u00e9s megkezdi a kecskem\u00e9ti gy\u00e1r technol\u00f3giai felk\u00e9sz\u00edt\u00e9s\u00e9t a tiszt\u00e1n elektromos aut\u00f3k sz\u00e9riagy\u00e1rt\u00e1s\u00e1ra - ismertette.\n\u00a0\u00a0\u00a0\u00a0A miniszter a beruh\u00e1z\u00e1st m\u00e9rf\u00f6ldk\u0151nek nevezte a Mercedes kecskem\u00e9ti gy\u00e1ra, valamint a magyar gazdas\u00e1g \u00e9s aut\u00f3ipar szempontj\u00e1b\u00f3l egyar\u00e1nt.\n\u00a0\u00a0\u00a0\u00a0Az orsz\u00e1g aut\u00f3ipara Eur\u00f3pa \u00e9s a vil\u00e1g aut\u00f3ipar\u00e1nak z\u00e1szl\u00f3shaj\u00f3ja is, a klasszikus aut\u00f3ipari id\u0151szakot tekintve most nagy l\u00e9p\u00e9st t\u00e9ve afel\u00e9, hogy az elektromos aut\u00f3k gy\u00e1rt\u00e1s\u00e1ban is hasonl\u00f3 poz\u00edci\u00f3t t\u00f6lts\u00f6n be a j\u00f6v\u0151ben - mondta.\n\u00a0\u00a0\u00a0\u00a0Hozz\u00e1tette: ak\u00e1rmilyen ir\u00e1nyba megy a vil\u00e1g aut\u00f3ipara, ak\u00e1rmilyen \u00fctemben, a kecskem\u00e9ti gy\u00e1r \u00e9s gy\u00e1rt\u00e1s sorsa biztos\u00edtott. Mindez tov\u00e1bb er\u0151s\u00edti a magyar-n\u00e9met gazdas\u00e1gi egy\u00fcttm\u0171k\u00f6d\u00e9st, a n\u00e9metek alkotj\u00e1k a legnagyobb beruh\u00e1z\u00f3i k\u00f6z\u00f6ss\u00e9get Magyarorsz\u00e1gon, az \u00f6sszes k\u00fclf\u00f6ldi beruh\u00e1z\u00e1s egy\u00f6t\u00f6de N\u00e9metorsz\u00e1gb\u00f3l \u00e9rkezett - sorolta. Fontosnak nevezte, hogy a Magyarorsz\u00e1gon m\u0171k\u00f6d\u0151 n\u00e9met c\u00e9gek 60 sz\u00e1zal\u00e9ka szerint javulni fog j\u00f6v\u0151re az \u00fczleti helyzete, ami a j\u00e1rv\u00e1nyhelyzetben biztat\u00f3 v\u00e1rakoz\u00e1s.\n\u00a0\u00a0\u00a0\u00a0Kit\u00e9rt arra, hogy a vil\u00e1gj\u00e1rv\u00e1ny m\u00e1sodik hull\u00e1m\u00e1ban a korm\u00e1ny olyan d\u00f6nt\u00e9seket hozott, amelyek megv\u00e9dik az emberek eg\u00e9szs\u00e9g\u00e9t \u00e9s fenntartj\u00e1k a gazdas\u00e1g m\u0171k\u00f6d\u00e9s\u00e9t. A magyar korm\u00e1ny vil\u00e1gj\u00e1rv\u00e1nyra adott gazdas\u00e1gi v\u00e1lasza arr\u00f3l sz\u00f3l, hogy megv\u00e9dje a munkahelyeket. A munkan\u00e9lk\u00fclis\u00e9ggel szembeni harcban azokat a v\u00e1llalatokat nevezte a korm\u00e1ny sz\u00f6vets\u00e9ges\u00e9nek, amelyek a neh\u00e9z id\u0151szakban sem le\u00e9p\u00edtenek, hanem megv\u00e9dik a munkahelyeket \u00e9s \u00fajakat hoznak l\u00e9tre, beruh\u00e1znak, fejlesztenek.\n\u00a0\u00a0\u00a0\u00a0Kiemelte: a magyar gazdas\u00e1g \u00e9leterej\u00e9t mutatja, hogy mik\u00f6zben az eg\u00e9sz vil\u00e1gon gy\u00e1rakat z\u00e1rnak be, t\u00f6meges elbocs\u00e1t\u00e1sokat jelentenek be, addig Magyarorsz\u00e1gon \u00fajabb \u00e9s \u00fajabb beruh\u00e1z\u00e1sokat jelenthetnek be az orsz\u00e1g valamennyi pontj\u00e1r\u00f3l. Ezek a beruh\u00e1z\u00e1sok vil\u00e1gosan bizony\u00edtj\u00e1k: az orsz\u00e1g az \u00faj vil\u00e1ggazdas\u00e1gi korszak nyertesei k\u00f6z\u00e9 tartozik. Az \u00faj korszak brut\u00e1lis versennyel indul, a gazdas\u00e1gi kapacit\u00e1sok \u00fajraeloszt\u00e1s\u00e1\u00e9rt. A bez\u00e1rt gy\u00e1rak nem nyitnak \u00fajra automatikusan, a c\u00e9gek a hat\u00e9konys\u00e1gi nyom\u00e1s al\u00e1 ker\u00fclve azt keresik, hogy hol tudnak az eddigin\u00e9l jobban, hat\u00e9konyabban, gyorsabban termelni. \"Ma Magyarorsz\u00e1g ebben a versenyben aratott egy \u00f3ri\u00e1si gy\u0151zelmet\" - h\u00fazta al\u00e1.\n\n\u00a0\u00a0\u00a0\u00a0Szijj\u00e1rt\u00f3 P\u00e9ter k\u00f6sz\u00f6netet mondott a korm\u00e1ny nev\u00e9ben a Mercedes t\u00f6bbezer kecskem\u00e9ti \u00e9s Kecskem\u00e9t k\u00f6rny\u00e9ki dolgoz\u00f3j\u00e1nak, akik a gy\u00e1r odak\u00f6lt\u00f6z\u00e9se \u00f3ta fantasztikus teljes\u00edtm\u00e9nyt ny\u00fajtottak, \u00e9s az \u00fajabb beruh\u00e1z\u00e1st lehet\u0151v\u00e9 tett\u00e9k.\n\u00a0\u00a0\u00a0\u00a0Christian Wolff, a Mercedes-Benz Manufacturing Hungary Kft. \u00fcgyvezet\u0151 igazgat\u00f3ja elmondta: Kecskem\u00e9ten fogj\u00e1k gy\u00e1rtani az EQB, azaz a tiszt\u00e1n elektromos meghajt\u00e1s\u00fa aut\u00f3t, amelynek 2021 utols\u00f3 negyed\u00e9v\u00e9t\u0151l kezd\u0151dhet a sorozatgy\u00e1rt\u00e1sa. Az \u00faj modell vil\u00e1gpremierje j\u00f6v\u0151 tavasszal lesz.\u00a0\u00a0Az id\u00e9n m\u00e1rciusban bejelentett \u00faj pr\u00e9s\u00fczem pedig 2022-ben megkezdi m\u0171k\u00f6d\u00e9s\u00e9t a k\u00f6zl\u00e9se szerint.\n\u00a0\u00a0\u00a0\u00a0A kecskem\u00e9ti gy\u00e1r 4400 dolgoz\u00f3j\u00e1nak kiemelked\u0151 teljes\u00edtm\u00e9nye miatt esett a konszern v\u00e1laszt\u00e1sa ism\u00e9t a kecskem\u00e9ti gy\u00e1rra, amelynek ezzel a v\u00e1llalaton bel\u00fcl m\u00e9g fontosabb szerepe lesz - mondta.\n\u00a0\u00a0\u00a0\u00a0Felid\u00e9zte: tavasszal egy h\u00f3napra le\u00e1ll\u00edtott\u00e1k a gy\u00e1rt\u00e1st a j\u00e1rv\u00e1ny, \u00e9s az alkatr\u00e9szbesz\u00e1ll\u00edt\u00e1s akadoz\u00e1sa miatt. Az \u00e1prilis v\u00e9g\u00e9ig tart\u00f3 k\u00e9nyszersz\u00fcnetben sz\u00e1mos v\u00e9delmi int\u00e9zked\u00e9st vezettek be, augusztus \u00f3ta \u00fajb\u00f3l teljes \u00fczemmel gy\u00e1rtanak.\n\u00a0\u00a0\u00a0\u00a0Szemereyn\u00e9 Pataki Klaudia, Kecskem\u00e9t polg\u00e1rmestere azt mondta: \u00f6r\u00f6m\u00f6t \u00e9s b\u00fcszkes\u00e9get \u00e9reznek az \u00fajabb beruh\u00e1z\u00e1s miatt, amely t\u00f6bb sz\u00e1z \u00faj munkahelyet teremt, valamint k\u00f6zel \u00f6tezer csal\u00e1d j\u00f6v\u0151je lesz kisz\u00e1m\u00edthat\u00f3bb \u00e9s biztons\u00e1gosabb. Az \u00faj gy\u00e1rban a j\u00f6v\u0151 aut\u00f3it fogj\u00e1k gy\u00e1rtani, ebben Kecskem\u00e9t lesz \u00e9s marad egy j\u00f3 darabig az els\u0151. A Mercedest korrekt \u00e9s h\u0171s\u00e9ges sz\u00f6vets\u00e9gesnek nevezte, amelyre a nehezebb id\u0151kben is sz\u00e1m\u00edthatnak. A korm\u00e1ny az els\u0151 pillanatt\u00f3l kezdve t\u00e1mogatta a beruh\u00e1z\u00e1s megval\u00f3sul\u00e1s\u00e1t, a fontos versenyt csak \u00edgy siker\u00fclt megnyerni - mondta.\n\u00a0\u00a0\u00a0\u00a0A kecskem\u00e9ti gy\u00e1rban 2019-ben mintegy 190 ezer Mercedes-Benz kompakt aut\u00f3t \u00e1ll\u00edtottak el\u0151. A Mercedes-Benz Manufacturing Hungary Kft. 2019-ben k\u00f6zel 3,7 milli\u00e1rd eur\u00f3s forgalmat \u00e9rt el, amely az el\u0151z\u0151 \u00e9vhez k\u00e9pest 2,7 sz\u00e1zal\u00e9kos n\u00f6veked\u00e9st jelent.\n\nMTI 2020. december 14.\n\n"}]