[{"date": "2020-12-09 13:11", "url": "https://koronavirus.gov.hu/cikkek/nnk-ugyeljunk-vedekezesre-es-bizzunk-vakcinaban", "h1": "NNK: \u00fcgyelj\u00fcnk a v\u00e9dekez\u00e9sre \u00e9s b\u00edzzunk a vakcin\u00e1ban!", "body": "\nA j\u00e1rv\u00e1ny\u00fcgyi szab\u00e1lyok betart\u00e1s\u00e1ra \u00e9s a v\u00e9d\u0151olt\u00e1sok ir\u00e1nti bizalom fenntart\u00e1s\u00e1ra k\u00e9rte a lakoss\u00e1got a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi oszt\u00e1lyvezet\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n szerd\u00e1n.\n\n\nGalg\u00f3czi \u00c1gnes arr\u00f3l besz\u00e9lt: a v\u00e9delmi int\u00e9zked\u00e9sek nagyon fontosak a fert\u0151z\u00e9s terjed\u00e9s\u00e9nek megakad\u00e1lyoz\u00e1s\u00e1ban, ez\u00e9rt a janu\u00e1r 11-ig meghosszabb\u00edtott j\u00e1rv\u00e1ny\u00fcgyi int\u00e9zked\u00e9sek betart\u00e1s\u00e1t k\u00e9rtik.\n\u00a0\u00a0\u00a0\u00a0\u00dagy fogalmazott: a koronav\u00edrus-j\u00e1rv\u00e1ny kezdete \u00f3ta gy\u00f6keresen \"megv\u00e1ltozott az \u00e9let\u00fcnk, teljesen \u00e1talakultak szok\u00e1saink\", a munkav\u00e9gz\u00e9s k\u00f6r\u00fclm\u00e9nyei, \"r\u00e1k\u00e9nyszer\u00fclt\u00fcnk a v\u00e1ltoz\u00e1sokra, szembe kell n\u00e9zn\u00fcnk azokkal a bizonytalans\u00e1gokkal\", amit egy fert\u0151z\u00e9s okozhat a csal\u00e1dban, de \"szembe kell n\u00e9zn\u00fcnk\" kock\u00e1zatokkal \u00e9s egy\u00e9ni vesztes\u00e9gekkel is. Ez mindenkin\u00e9l szorong\u00e1st, illetve stresszt v\u00e1lthat ki, ami a k\u00f6zelg\u0151 \u00fcnnepi id\u0151szakban m\u00e9g fokoz\u00f3dhat is - jegyezte meg.\n\u00a0\u00a0\u00a0\u00a0Az oszt\u00e1lyvezet\u0151 azt k\u00e9rte, hogy a kar\u00e1csonyi k\u00e9sz\u00fcl\u0151d\u00e9s sor\u00e1n mindenki fokozottan \u00fcgyeljen a j\u00e1rv\u00e1ny\u00fcgyi szab\u00e1lyok betart\u00e1s\u00e1ra, k\u00fcl\u00f6n\u00f6sen a zs\u00fafolt helyeken, p\u00e9ld\u00e1ul bev\u00e1s\u00e1rl\u00f3k\u00f6zpontokban, mert ezek kritikus pontjai a fert\u0151z\u00e9s terjed\u00e9s\u00e9nek.\n\u00a0\u00a0\u00a0\u00a0Mint mondta, nagyon fontos a maszkvisel\u00e9s, a szoci\u00e1lis t\u00e1vols\u00e1g \u00e9s az egy\u00e9b higi\u00e9n\u00e9s szab\u00e1lyok betart\u00e1sa, de a specifikus v\u00e9dekez\u00e9s a v\u00e9d\u0151olt\u00e1s.\n\u00a0\u00a0\u00a0\u00a0A hat\u00f3s\u00e1gok, illetve a szakemberek azon dolgoznak, hogy a magyar lakoss\u00e1g sz\u00e1m\u00e1ra is el\u00e9rhet\u0151 legyen a biztons\u00e1gos \u00e9s hat\u00e9kony vakcina a k\u00f6zelj\u00f6v\u0151ben - jelentette ki. Az oszt\u00e1lyvezet\u0151 azt k\u00e9rte, az emberek b\u00edzzanak a szakemberek v\u00e9lem\u00e9ny\u00e9ben \u00e9s csak hivatalos forr\u00e1sokb\u00f3l t\u00e1j\u00e9koz\u00f3djanak az el\u00e9rhet\u0151 v\u00e9d\u0151olt\u00e1sokr\u00f3l, azok hat\u00e1sair\u00f3l, illetve az el\u0151fordul\u00f3 olt\u00e1si reakci\u00f3kr\u00f3l.\n\u00a0\u00a0\u00a0\u00a0A v\u00e9d\u0151olt\u00e1sok m\u00e1r bizony\u00edtottak. Sz\u00e1mos fert\u0151z\u0151 betegs\u00e9g van, amely vakcin\u00e1val megel\u0151zhet\u0151. Magyarorsz\u00e1gon sz\u00e9les k\u00f6r\u0171 bizalom \u00f6vezi a v\u00e9d\u0151olt\u00e1sokat. \"K\u00e9rek mindenkit, hogy ezt a bizalmat tov\u00e1bbra is tartsa fenn!\" - mondta a szakember, nyomat\u00e9kos\u00edtva, hogy mindenki csak a szak\u00e9rt\u0151k \u00e1ltal adott inform\u00e1ci\u00f3kra t\u00e1maszkodva hozzon d\u00f6nt\u00e9st arr\u00f3l, a koronav\u00edrus ellen el\u00e9rhet\u0151 vakcin\u00e1kat ig\u00e9nybe veszi-e.\n\u00a0\u00a0\u00a0\u00a0Eml\u00e9keztetett: elindult a vakcinainfo.gov.hu oldal, ahol el\u0151zetesen lehet regisztr\u00e1lni a koronav\u00edrus elleni vakcin\u00e1ra. Hangs\u00falyozta: a honlapon az olt\u00e1si ig\u00e9ny felm\u00e9r\u00e9se t\u00f6rt\u00e9nik, a regisztr\u00e1ci\u00f3 nem k\u00f6telez senkit sem arra, hogy ig\u00e9nybe vegye a v\u00e9d\u0151olt\u00e1st.\n\u00a0\u00a0\u00a0\u00a0Hozz\u00e1tette: amennyiben lesz enged\u00e9lyezett \u00e9s el\u00e9rhet\u0151 vakcina, arr\u00f3l folyamatosan t\u00e1j\u00e9koztat\u00e1st ny\u00fajtanak t\u00f6bbek k\u00f6z\u00f6tt ezen az oldalon is. Sz\u00f3lt arr\u00f3l is, hogy mivel a kezdeti id\u0151szakban korl\u00e1tozott mennyis\u00e9g\u0171 v\u00e9d\u0151olt\u00e1s \u00e1ll majd rendelkez\u00e9sre, az olt\u00e1si terv alapj\u00e1n el\u0151sz\u00f6r a v\u00e9dekez\u00e9sben r\u00e9sztvev\u0151k kapj\u00e1k meg azt.\n\u00a0\u00a0\u00a0\u00a0Galg\u00f3czi \u00c1gnes elmondta azt is, hogy kedden 3221-gyel, 258 588-ra emelkedett a Magyarorsz\u00e1gon azonos\u00edtott fert\u0151z\u00f6ttek sz\u00e1ma. Elhunyt 160, t\u00f6bbs\u00e9g\u00e9ben id\u0151s, kr\u00f3nikus beteg, ezzel 6280-ra emelkedett az elhunytak sz\u00e1ma. K\u00f3rh\u00e1zban 7945 beteget kezelnek, 661-en vannak l\u00e9legeztet\u0151g\u00e9pen.\n\u00a0\u00a0\u00a0\u00a0Az oszt\u00e1lyvezet\u0151 k\u00e9rd\u00e9sre v\u00e1laszolva k\u00f6z\u00f6lte: m\u00e9g nincs enged\u00e9lyezett vakcina, de ha lesz, akkor mindenki sz\u00e1m\u00e1ra el\u00e9rhet\u0151k \u00e9s nyilv\u00e1nosak lesznek a bead\u00e1s rendj\u00e9re vonatkoz\u00f3 szab\u00e1lyok, \u00edgy az is, milyen olt\u00e1si reakci\u00f3k alakulhatnak ki. Hozz\u00e1tette: emellett az olt\u00f3orvosnak is k\u00f6telez\u0151 t\u00e1j\u00e9koztat\u00e1st adnia arr\u00f3l, hogy az olt\u00e1s milyen hat\u00e9konys\u00e1ggal, olt\u00e1si reakci\u00f3kkal j\u00e1rhat.\n\u00a0\u00a0\u00a0\u00a0Arra a k\u00e9rd\u00e9sre, hogy az \u00e1ltal\u00e1nos iskol\u00e1soknak is \u00e9rdemes-e beadatni az olt\u00e1st, azt mondta, ezt az adott vakcina fogja eld\u00f6nteni. Mint mondta, a vakcina enged\u00e9lyez\u00e9si okirata fogja tartalmazni, mely korcsoportokban lehet a vakcin\u00e1t felhaszn\u00e1lni, \u00e9s ami a gyermekkorban is aj\u00e1nlott, azt \u00e9rdemes lesz beadatni.\n\n\nMTI 2020. december 9.\n\n"}]