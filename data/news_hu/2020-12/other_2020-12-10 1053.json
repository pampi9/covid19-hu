[{"date": "2020-12-10 10:53", "url": "https://koronavirus.gov.hu/cikkek/varga-mihaly-18-milliard-forintnyi-beruhazasrol-irtak-ala-megallapodast-negy-vallalattal", "h1": "Varga Mih\u00e1ly: 18 milli\u00e1rd forintnyi beruh\u00e1z\u00e1sr\u00f3l \u00edrtak al\u00e1 meg\u00e1llapod\u00e1st n\u00e9gy v\u00e1llalattal", "body": "\nTizennyolc milli\u00e1rd forintnyi beruh\u00e1z\u00e1sr\u00f3l \u00e9s 1700 munkahely megv\u00e9d\u00e9s\u00e9r\u0151l \u00edrt al\u00e1 meg\u00e1llapod\u00e1st n\u00e9gy magyarorsz\u00e1gi v\u00e1llalkoz\u00e1ssal Varga Mih\u00e1ly\u00a0\u00a0p\u00e9nz\u00fcgyminiszter.\n\n\nA miniszter a Facebookra felt\u00f6lt\u00f6tt vide\u00f3j\u00e1ban cs\u00fct\u00f6rt\u00f6k\u00f6n hangs\u00falyozta, hogy kib\u0151v\u00edtett\u00e9k a nagyv\u00e1llalati beruh\u00e1z\u00e1si t\u00e1mogat\u00e1s keret\u00f6sszeg\u00e9t, az eredeti 15 milli\u00e1rd forintos keretet el\u0151sz\u00f6r 40 milli\u00e1rdra emelt\u00e9k, majd megdupl\u00e1zt\u00e1k, teh\u00e1t 80 milli\u00e1rd forintot fognak ilyen t\u00edpus\u00fa beruh\u00e1z\u00e1sokra ford\u00edtani.\n\u00a0\u00a0\u00a0\u00a0A Gallfood Pulykafeldolgoz\u00f3 Kft. 2,4 milli\u00e1rd forint t\u00e1mogat\u00e1ssal 4,9 milli\u00e1rd forintos beruh\u00e1z\u00e1st hajt v\u00e9gre. A K\u0151r\u00f6stej Kft. 2,24 milli\u00e1rd forintot nyert el, beruh\u00e1z\u00e1s\u00e1nak \u00f6ssz\u00e9rt\u00e9ke 4,6 milli\u00e1rd forint. Az SBS Szerel\u0151, Jav\u00edt\u00f3 \u00e9s Szolg\u00e1ltat\u00f3 Kft. csaknem 2,8 milli\u00e1rd forintos fejleszt\u00e9st val\u00f3s\u00edt meg az 1,36 milli\u00e1rd forintos t\u00e1mogat\u00e1s seg\u00edts\u00e9g\u00e9vel. A Stavmat \u00c9p\u00edt\u0151anyag Zrt. beruh\u00e1z\u00e1s\u00e1nak \u00f6ssz\u00e9rt\u00e9ke csaknem 5,8 milli\u00e1rd forint, ehhez 1,44 milli\u00e1rd forint t\u00e1mogat\u00e1st kap.\n\u00a0\u00a0\u00a0\u00a0A p\u00e9nz\u00fcgyminiszter kiemelte: a j\u00e1rv\u00e1ny ellen\u00e9re is vannak olyan c\u00e9gek, amelyek fejleszteni \u00e9s beruh\u00e1zni akarnak, vannak olyan v\u00e1llalkoz\u00e1sok, amelyek ebben a helyzetben is a lehet\u0151s\u00e9get l\u00e1tj\u00e1k.\n\u00a0\u00a0\u00a0\u00a0A t\u00e1mogatott c\u00e9gek olyan beruh\u00e1z\u00e1sokat val\u00f3s\u00edtanak meg, amelyek 1700 munkahelyet v\u00e9denek meg \u00e9s b\u0151v\u00edtik a kapacit\u00e1sokat. Ezek nagyban hozz\u00e1 fognak ahhoz j\u00e1rulni, hogy a magyar gazdas\u00e1g, ha ez az id\u0151szak elm\u00falik, k\u00f6nnyebben \u00e9s gyorsabban tudjon \u00fajraindulni - mutatott r\u00e1 Varga Mih\u00e1ly.\n\n\nMTI 2020. december 10.\n\n"}]