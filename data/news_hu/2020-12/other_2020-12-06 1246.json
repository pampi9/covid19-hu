[{"date": "2020-12-06 12:46", "url": "https://koronavirus.gov.hu/cikkek/orszagos-tisztifoorvos-nem-tunik-exponencialisnak-fertozesszam-novekedese", "h1": "Orsz\u00e1gos tisztif\u0151orvos: nem t\u0171nik exponenci\u00e1lisnak a fert\u0151z\u00e9ssz\u00e1m n\u00f6veked\u00e9se", "body": "\nA koronav\u00edrussal fert\u0151z\u00f6ttek sz\u00e1m\u00e1nak n\u00f6veked\u00e9se nem t\u0171nik exponenci\u00e1lisnak; b\u00e1r a napi n\u00f6vekm\u00e9ny tart\u00f3san magas, rem\u00e9lhet\u0151leg bek\u00f6vetkezik a \"plat\u00f3z\u00e1s\" - mondta az orsz\u00e1gos tisztif\u0151orvos a k\u00f6zm\u00e9di\u00e1nak vas\u00e1rnap.\n\n\nM\u00fcller Cec\u00edlia hangs\u00falyozta, hogy t\u00fcrelmesnek kell lenni, annak ellen\u00e9re, hogy m\u00e1r sok van m\u00f6g\u00f6tt\u00fcnk, \u00edgy egyre nehezebb elfogadni a helyzetet, betartani a szab\u00e1lyokat.\nAz int\u00e9zked\u00e9sek bevezet\u00e9se ut\u00e1n h\u00e1rom-n\u00e9gy h\u00e9ttel jelennek meg az eredm\u00e9nyeik, a hal\u00e1loz\u00e1sok eset\u00e9ben pedig ez az id\u0151szak m\u00e9g hosszabb lehet. Csup\u00e1n a fert\u0151z\u00e9ssz\u00e1m cs\u00f6kken\u00e9se ut\u00e1ni harmadik-negyedik h\u00e9tre v\u00e1rj\u00e1k azt, hogy az elhunytak sz\u00e1m\u00e1ban is javul\u00e1s mutatkozik - tette hozz\u00e1.\n\u00a0H\u00e9tf\u0151n d\u00f6nt\u00e9st hoz a korm\u00e1ny a kar\u00e1csonyi szab\u00e1lyokr\u00f3l - k\u00f6z\u00f6lte az orsz\u00e1gos tisztif\u0151orvos, kiemelve: nagyon rossz ir\u00e1ny, hogy t\u00f6mve vannak a bev\u00e1s\u00e1rl\u00f3k\u00f6zpontok. Term\u00e9szetes, hogy az emberek meg akarj\u00e1k aj\u00e1nd\u00e9kozni a szeretteiket, de ezt ink\u00e1bb fegyelemmel, a m\u00e1sikra figyel\u00e9ssel c\u00e9lszer\u0171 megtenni, mert \u00edgy eg\u00e9szs\u00e9get lehet adni - fogalmazott.\nHangs\u00falyozta: a mostani id\u0151szakban alapozza meg a lakoss\u00e1g azt, hogy tud-e majd csal\u00e1di k\u00f6rben \u00fcnnepelni. A v\u00e1s\u00e1rl\u00e1sokat lehet\u0151s\u00e9g szerint mindenki int\u00e9zze online, ha pedig valaki m\u00e9gis \u00fczletbe szeretne menni, akkor ezt c\u00e9ltudatosan tegye, a lehet\u0151 legr\u00f6videbb id\u0151t t\u00f6ltve a boltban, maszkot viselve \u00e9s k\u00e9zfert\u0151tlen\u00edt\u0151t haszn\u00e1lva.\nM\u00fcller Cec\u00edlia arra is felh\u00edvta a figyelmet, hogy j\u00f3 \u00f6tlet seg\u00edteni a karant\u00e9nban l\u00e9v\u0151k\u00f6n, ak\u00e1r \u00e9telt juttatva nekik, ak\u00e1r csup\u00e1n telefonon \u00e9rdekl\u0151dve fel\u0151l\u00fck.\nAz orsz\u00e1gos tisztif\u0151orvos jelezte, hogy h\u00e9tf\u0151t\u0151l t\u00f6bb embert tesztelnek: azokat a k\u00f6zszolg\u00e1lati dolgoz\u00f3kat is bevonj\u00e1k, akik k\u00f6zvetlen\u00fcl \u00fcgyfelekkel foglalkoznak. Ez a mintav\u00e9tel t\u00e9r\u00edt\u00e9smentes \u00e9s \u00f6nk\u00e9ntes, de arra k\u00e9rte az \u00e9rintetteket, hogy \u00e9ljenek a lehet\u0151s\u00e9ggel. Az eredm\u00e9nyekr\u0151l hetente besz\u00e1molnak majd - mondta.\nMTI 2020. december 6.\n\n"}]