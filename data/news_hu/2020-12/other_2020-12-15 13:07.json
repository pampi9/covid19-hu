[{"date": "2020-12-15 13:07", "url": "https://koronavirus.gov.hu/cikkek/operativ-torzs-stagnal-szennyvizben-kimutathato-orokitoanyag-koncentracioja", "h1": "Operat\u00edv t\u00f6rzs: stagn\u00e1l a szennyv\u00edzben kimutathat\u00f3 \u00f6r\u00f6k\u00edt\u0151anyag koncentr\u00e1ci\u00f3ja", "body": "\nA legt\u00f6bb telep\u00fcl\u00e9sen tov\u00e1bbra is stagn\u00e1l, illetve enyh\u00e9n cs\u00f6kken a koronav\u00edrus \u00f6r\u00f6k\u00edt\u0151anyag\u00e1nak koncentr\u00e1ci\u00f3ja a szennyv\u00edzben - mondta az operat\u00edv t\u00f6rzs nev\u00e9ben megsz\u00f3lal\u00f3 Galg\u00f3czi \u00c1gnes a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n.\n\n\nA Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi oszt\u00e1lyvezet\u0151je besz\u00e1molt arr\u00f3l, hogy az 50. heti adatok alapj\u00e1n emelked\u0151 tendenci\u00e1t csak Szolnokon figyeltek meg. Az \u00e1tlagosn\u00e1l magasabb koncentr\u00e1ci\u00f3t m\u00e9rtek Szolnok mellett Eger \u00e9s Szombathely szennyviz\u00e9ben, ugyanakkor B\u00e9k\u00e9scsab\u00e1n, Debrecenben \u00e9s Szegeden cs\u00f6kken a v\u00edrus \u00f6r\u00f6k\u00edt\u0151anyag\u00e1nak koncentr\u00e1ci\u00f3ja - k\u00f6z\u00f6lte.\n\u00a0\u00a0\u00a0\u00a0Hozz\u00e1tette: az eredm\u00e9nyek kedvez\u0151 tendenci\u00e1t mutatnak, de tov\u00e1bbra is fontos betartani a j\u00e1rv\u00e1ny\u00fcgyi int\u00e9zked\u00e9seket.\n\u00a0\u00a0\u00a0\u00a0Galg\u00f3czi \u00c1gnes a\u00a0koronav\u00edrus\u00a0elleni olt\u00f3anyagokr\u00f3l sz\u00f3lva hangoztatta, hogy minden vakcina egyedi enged\u00e9lyt kap az eur\u00f3pai gy\u00f3gyszer\u00fcgyn\u00f6ks\u00e9gt\u0151l, dokument\u00e1ci\u00f3ik nyilv\u00e1nosak lesznek.\n\u00a0\u00a0\u00a0\u00a0Az alkalmaz\u00e1si el\u0151iratban minden, az alkalmaz\u00e1sra vonatkoz\u00f3 inform\u00e1ci\u00f3 megtal\u00e1lhat\u00f3 majd, k\u00f6zt\u00fck az, hogy h\u00e1ny olt\u00e1sb\u00f3l \u00e1ll egy olt\u00e1si sorozat, milyen korcsoportok olthat\u00f3k be, milyen olt\u00e1si reakci\u00f3k v\u00e1rhat\u00f3k, mik az ellenjavallatok, amelyek eset\u00e9ben nem alkalmazhat\u00f3 a vakcina - sorolta.\n\u00a0\u00a0\u00a0\u00a0Az oszt\u00e1lyvezet\u0151 kiemelte, hogy a\u00a0koronav\u00edrus-fert\u0151z\u00e9sb\u0151l gy\u00f3gyultak v\u00e9rplazmaad\u00e1sa tov\u00e1bbra is nagyon fontos a s\u00falyos\u00a0koronav\u00edrus-betegek gy\u00f3gyul\u00e1sa \u00e9rdek\u00e9ben. Ez\u00e9rt v\u00e1rj\u00e1k azon 18-60 \u00e9v k\u00f6z\u00f6tti gy\u00f3gyultak jelentkez\u00e9s\u00e9t, akik k\u00e9t hete t\u00fcnetmentesek, nincsenek karant\u00e9nban \u00e9s nincs s\u00falyos kr\u00f3nikus betegs\u00e9g\u00fck.\n\u00a0\u00a0\u00a0\u00a0A 60 \u00e9v felettiek egyedi elb\u00edr\u00e1l\u00e1s alapj\u00e1n, k\u00e9tl\u00e9pcs\u0151s kivizsg\u00e1l\u00e1s ut\u00e1n adhatnak v\u00e9rplazm\u00e1t - hangs\u00falyozta. Tov\u00e1bbi inform\u00e1ci\u00f3:\u00a0\u00a0http://www.koronavirusplazma.hu/\n\u00a0\u00a0\u00a0\u00a0A szakember a j\u00e1rv\u00e1ny\u00fcgyi adatokat ismertetve elmondta: az elm\u00falt 24 \u00f3r\u00e1ban 1893 \u00fajabb magyar \u00e1llampolg\u00e1rn\u00e1l mutatt\u00e1k ki a\u00a0koronav\u00edrus-fert\u0151z\u00e9st, ezzel 285 763-ra emelkedett az azonos\u00edtott fert\u0151z\u00f6ttek sz\u00e1ma. Meghalt 107 t\u00f6bbs\u00e9g\u00e9ben id\u0151s, kr\u00f3nikus beteg, vel\u00fck egy\u00fctt m\u00e1r 7237-en hunytak el a betegs\u00e9ggel \u00f6sszef\u00fcgg\u00e9sben.\n\u00a0\u00a0\u00a0\u00a0K\u00f3rh\u00e1zban 7845\u00a0koronav\u00edrusos beteget \u00e1polnak, k\u00f6z\u00fcl\u00fck 597-en szorulnak g\u00e9pi l\u00e9legeztet\u00e9sre - f\u0171zte hozz\u00e1.\n\u00a0\u00a0\u00a0\u00a0Galg\u00f3czi \u00c1gnes kit\u00e9rt r\u00e1, hogy Eur\u00f3pa t\u00f6bbi orsz\u00e1g\u00e1ban is zajlik a j\u00e1rv\u00e1ny, megf\u00e9kez\u00e9s\u00e9re sz\u00e1mos \u00e1llamban, k\u00f6zt\u00fck N\u00e9metorsz\u00e1gban \u00e9s az Egyes\u00fclt Kir\u00e1lys\u00e1gban az eddigiekn\u00e9l is szigor\u00fabb j\u00e1rv\u00e1ny\u00fcgyi int\u00e9zked\u00e9seket vezettek be.\n\u00a0\u00a0\u00a0\u00a0Az oszt\u00e1lyvezet\u0151 a 2020/2021. \u00e9vi influenzaszezonr\u00f3l azt mondta, hogy Magyarorsz\u00e1gon m\u00e9g mindenki \u00e9lhet az infuenza elleni v\u00e9d\u0151olt\u00e1s lehet\u0151s\u00e9g\u00e9vel, tekintettel arra, hogy eddig a rendelkez\u00e9sre \u00e1ll\u00f3 olt\u00f3anyagmennyis\u00e9g h\u00e1rom komponens\u0171 v\u00e1ltozat\u00e1nak 83, a h\u00e1rom \u00e9v alatti gyermekeknek adhat\u00f3 t\u00edpus\u00e1nak 36 sz\u00e1zal\u00e9ka fogyott el.\n\u00a0\u00a0\u00a0\u00a0Jelezte, hogy a 49. h\u00e9ten 7800-an fordultak h\u00e1ziorvoshoz influenzaszer\u0171 t\u00fcnetekkel, a legt\u00f6bb megbeteged\u00e9s a 15-34 \u00e9s a 35-59 \u00e9ves koroszt\u00e1lyban fordult el\u0151.\n\nMTI 2020. december 15.\n\n"}]