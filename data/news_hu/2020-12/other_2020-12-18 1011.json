[{"date": "2020-12-18 10:11", "url": "https://koronavirus.gov.hu/cikkek/budapest-fovaros-kormanyhivatala-bkk-tobb-mint-egy-honapja-nem-tudja-megoldani-az-erdemi", "h1": "Budapest F\u0151v\u00e1ros Korm\u00e1nyhivatala: a BKK t\u00f6bb mint egy h\u00f3napja nem tudja megoldani az \u00e9rdemi j\u00e1rats\u0171r\u00edt\u00e9st", "body": "\n\u00a0A Budapesti K\u00f6zleked\u00e9si K\u00f6zpont j\u00e1rats\u0171r\u00edt\u00e9si terve tov\u00e1bbra sem szolg\u00e1lja a t\u00f6megk\u00f6zleked\u00e9st haszn\u00e1l\u00f3k biztons\u00e1g\u00e1t a koronav\u00edrus-j\u00e1rv\u00e1ny idej\u00e9n, \u00edgy a\u00a0korm\u00e1nyhivatal\u00a0azt tov\u00e1bbra sem tudja j\u00f3v\u00e1 hagyni, holott a korm\u00e1ny m\u00e1r t\u00f6bb mint egy h\u00f3napja elrendelte a j\u00e1ratok cs\u00facsidei s\u0171r\u00edt\u00e9s\u00e9t.\n\n\nN\u00e9gy lev\u00e9lv\u00e1lt\u00e1st \u00e9s egy szem\u00e9lyes egyeztet\u00e9st k\u00f6vet\u0151en a november 5-i hat\u00e1rid\u0151 helyett december 14-\u00e9n b\u00e1r formailag m\u00e9g mindig nem teljes, de m\u00e1r \u00e9rt\u00e9kelhet\u0151 j\u00e1rats\u0171r\u00edt\u00e9si tervet ny\u00fajtott be a BKK Budapest F\u0151v\u00e1ros\u00a0Korm\u00e1nyhivatal\u00e1nak. A Korm\u00e1ny r\u00e9sz\u00e9r\u0151l vil\u00e1gos d\u00f6nt\u00e9s sz\u00fcletett, hogy j\u00e1rv\u00e1ny idej\u00e9n ne kelljen zs\u00fafolt j\u00e1rm\u0171veken utazni, \u00e9s ezt az utaz\u00f3k\u00f6z\u00f6ns\u00e9g is jogosan v\u00e1rja el.\nA BKK most elk\u00e9sz\u00edtett terv\u00e9b\u0151l is l\u00e1tszik, hogy a k\u00f6zleked\u00e9si t\u00e1rsas\u00e1g j\u00e1ratainak 91 sz\u00e1zal\u00e9k\u00e1n nem s\u0171r\u00edtett, a b\u0151v\u00edt\u00e9ssel \u00e9rintett 9 sz\u00e1zal\u00e9kon is eleny\u00e9sz\u0151 a s\u0171r\u00edt\u00e9s, \u00e9s mivel a t\u00e1rsas\u00e1g el\u00e9rte m\u0171k\u00f6d\u00e9si kapacit\u00e1s\u00e1nak maximum\u00e1t, nem is v\u00e1rhat\u00f3 tov\u00e1bbi j\u00e1rats\u0171r\u00edt\u00e9s. A tervet utasforgalmi adatokkal t\u00e1masztj\u00e1k al\u00e1, az adatok azonban nem megalapozottak. B\u00e1r a korm\u00e1ny \u00e1ltal hozott int\u00e9zked\u00e9sek cs\u00f6kkentett\u00e9k az utassz\u00e1mot, azt azonban nem tudni mennyivel. A BKK ugyanis a j\u00e1rm\u0171vek tel\u00edtetts\u00e9g\u00e9t csup\u00e1n vonalai t\u00f6red\u00e9k\u00e9n m\u00e9ri, \u00e9s ezeket a sz\u00e1mokat vet\u00edtik ki a teljes h\u00e1l\u00f3zatra, nem pedig egyenk\u00e9nt vizsg\u00e1lj\u00e1k, mennyire tel\u00edtett egy-egy vonal. Tov\u00e1bb\u00e1 arr\u00f3l sem sz\u00f3l a terv, hogy a s\u0171r\u00edt\u00e9s \u00e9rdek\u00e9ben tervezi-e a BKK tov\u00e1bbi j\u00e1rm\u0171vek forgalomba \u00e1ll\u00edt\u00e1s\u00e1t, beszerz\u00e9s\u00e9t.\n\u00a0\u00a0\u00a0\u00a0A\u00a0Korm\u00e1nyhivatal\u00a0feladata, hogy meggy\u0151z\u0151dj\u00f6n arr\u00f3l, az emberek biztons\u00e1gosan haszn\u00e1lhatj\u00e1k Budapesten a t\u00f6megk\u00f6zleked\u00e9st a j\u00e1rv\u00e1ny idej\u00e9n. A BKK j\u00e1rats\u0171r\u00edt\u00e9se ennek az ir\u00e1nyelvnek sajnos nem felel meg, ez\u00e9rt a\u00a0Korm\u00e1nyhivatal\u00a0hat\u00f3s\u00e1gk\u00e9nt nem hagyhatja j\u00f3v\u00e1 a tervet. A\u00a0Korm\u00e1nyhivatal\u00a0mostant\u00f3l a t\u00e1rsas\u00e1g eddigi int\u00e9zked\u00e9seit ellen\u0151rzi azt vizsg\u00e1lva, hogy a vonalak t\u00f6red\u00e9k\u00e9n v\u00e9grehajtott minim\u00e1lis j\u00e1rats\u0171r\u00edt\u00e9s a BKK \u00e1ltal megadott adatok alapj\u00e1n t\u00f6rt\u00e9nik-e.\n\n\u00a0 \u00a0MTI 2020. december 18., p\u00e9ntek\u00a0\n\n"}]