[{"date": "2020-12-07 13:00", "url": "https://koronavirus.gov.hu/cikkek/elindult-kormanyhivatalok-es-jarasi-hivatalok-dolgozoinak-gyorstesztelese", "h1": "Elindult a korm\u00e1nyhivatalok \u00e9s j\u00e1r\u00e1si hivatalok dolgoz\u00f3inak gyorstesztel\u00e9se is", "body": "\nA ter\u00fcleti k\u00f6zigazgat\u00e1sban dolgoz\u00f3kkal folytat\u00f3dik a c\u00e9lzott csoportos tesztel\u00e9s - mondta a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs h\u00e9tf\u0151i online sajt\u00f3t\u00e1j\u00e9koztat\u00f3j\u00e1n.\n\n\nGy\u00f6rgy Istv\u00e1n k\u00f6z\u00f6lte: azokat kezdik tesztelni, akik a korm\u00e1nyhivatalokban, j\u00e1r\u00e1si hivatalokban k\u00f6zvetlen\u00fcl tal\u00e1lkoznak az \u00fcgyfelekkel. Hozz\u00e1tette: a tesztel\u00e9st nemcsak a korm\u00e1nyablakokban dolgoz\u00f3k vehetik ig\u00e9nybe, hanem azok is, akik munk\u00e1jukb\u00f3l ad\u00f3d\u00f3an, p\u00e9ld\u00e1ul a fogyaszt\u00f3v\u00e9delmi, gy\u00e1mhivatali \u00fcgyint\u00e9z\u00e9s miatt tal\u00e1lkoznak az \u00fcgyfelekkel.\n\u00a0\u00a0\u00a0\u00a0Hangs\u00falyozta: a tesztel\u00e9s tov\u00e1bbra is \u00f6nk\u00e9ntes \u00e9s ingyenes. Felid\u00e9zte: a korm\u00e1nyhivatalokban, j\u00e1r\u00e1si hivatalokban az \u00fcgyfelek, \u00e9s \u00fcgyint\u00e9z\u0151k v\u00e9delm\u00e9ben m\u00e1r bevezett\u00e9k az el\u0151zetes id\u0151pontfoglal\u00e1st, plexilapokat szereltek fel az \u00fcgyf\u00e9lt\u00e9rben \u00e9s k\u00f6telez\u0151 a maszkvisel\u00e9s. \u00dagy v\u00e9lte, ezek alapj\u00e1n \"\u00e9rdekes tapasztalatokat fog adni\" a csoportos tesztel\u00e9s. Jelezte: a korm\u00e1ny meghosszabb\u00edtotta a lej\u00e1rt okm\u00e1nyok \u00e9rv\u00e9nyess\u00e9g\u00e9t, hogy min\u00e9l kevesebb szem\u00e9lyes \u00fcgyint\u00e9z\u00e9sre legyen sz\u00fcks\u00e9g, \u00e9s k\u00e9rt\u00e9k, az \u00fcgyfelek vegy\u00e9k ig\u00e9nybe az elektronikus \u00fcgyint\u00e9z\u00e9st.\n\u00a0\u00a0\u00a0\u00a0Az \u00e1llamtitk\u00e1r felid\u00e9zte: az operat\u00edv t\u00f6rzs javaslat\u00e1ra a korm\u00e1ny a j\u00e1rv\u00e1ny terjed\u00e9s\u00e9nek cs\u00f6kkent\u00e9se, az int\u00e9zm\u00e9nyi dolgoz\u00f3k, gyermekek, ell\u00e1tottak eg\u00e9szs\u00e9g\u00e9nek v\u00e9delme, valamint a biztons\u00e1gos int\u00e9zm\u00e9nyi m\u0171k\u00f6d\u00e9s \u00e9rdek\u00e9ben c\u00e9lzott csoportos tesztel\u00e9st rendelt el b\u00f6lcs\u0151d\u00e9kben, \u00f3vod\u00e1kban, iskol\u00e1kban, szoci\u00e1lis \u00e9s egy\u00e9szs\u00e9g\u00fcgyi int\u00e9zm\u00e9nyekben.\n\u00a0\u00a0\u00a0\u00a0Mint mondta, a k\u00e9thetes tesztel\u00e9si folyamatban egyetemi hallgat\u00f3k, korm\u00e1nyhivatali dolgoz\u00f3k \u00e9s m\u00e1s szervezetek k\u00e9pvisel\u0151i vettek r\u00e9szt. A tesztel\u00e9sben 1077 mintavev\u0151 csapat dolgozott, egy egys\u00e9g k\u00e9t mintavev\u0151b\u0151l, egy adminisztr\u00e1torb\u00f3l \u00e9s egy g\u00e9pkocsivezet\u0151b\u0151l \u00e1llt. A tesztel\u00e9sben 1624 egyetemi hallgat\u00f3 vett r\u00e9szt, ez 812 mintavev\u0151 csapatot jelent. Emellett 265 olyan csapat \u00e1llt fel, amelyet a korm\u00e1nyhivatalok szerveztek v\u00e9d\u0151n\u0151kb\u0151l, eg\u00e9szs\u00e9g\u00fcgyi v\u00e9gzetts\u00e9g\u0171ekb\u0151l - tette hozz\u00e1. Az \u00e1llamtitk\u00e1r megk\u00f6sz\u00f6nte a tesztel\u00e9sben r\u00e9sztvev\u0151k munk\u00e1j\u00e1t.\n\n\u00a0\u00a0\u00a0\u00a0Mint mondta, a tesztel\u00e9s k\u00e9t h\u00e9ttel ezel\u0151tt indult, annak eredm\u00e9nyeir\u0151l m\u00e1r besz\u00e1moltak, az \u00e1llamtitk\u00e1r most a m\u00e1sodik k\u00f6r eredm\u00e9nyeit ismertette. Megjegyezte: az els\u0151 k\u00f6rben is elmondt\u00e1k, hogy nagyobb r\u00e9szv\u00e9telre sz\u00e1m\u00edtott az operat\u00edv t\u00f6rzs, mert az \u00e9rintett szakmacsoportokban mindenkinek biztos\u00edtott\u00e1k a tesztel\u00e9s lehet\u0151s\u00e9g\u00e9t, \u00edgy a 70 sz\u00e1zal\u00e9kos r\u00e9szv\u00e9tel relat\u00edve alacsonynak min\u0151s\u00edthet\u0151.\n\u00a0\u00a0\u00a0\u00a0A m\u00faltheti tesztel\u00e9s eredm\u00e9nyeir\u0151l sz\u00f3lva elmondta: a b\u00f6lcs\u0151d\u00e9kben 8873 tesztet v\u00e9geztek, 117 eredm\u00e9ny lett pozit\u00edv, ami 1,32 sz\u00e1zal\u00e9k. Az \u00f3vod\u00e1kban 39 840 tesztet v\u00e9geztek, 697 volt pozit\u00edv, ami 1,75 sz\u00e1zal\u00e9k. Az iskol\u00e1kban 83 400 tesztet v\u00e9geztek, 1542 lett pozit\u00edv, ami 1,91 sz\u00e1zal\u00e9kot jelent. A szakk\u00e9pz\u0151 int\u00e9zm\u00e9nyekben 1,14 sz\u00e1zal\u00e9k volt a pozitivit\u00e1s.\n\u00a0\u00a0\u00a0\u00a0Az \u00e1llamtitk\u00e1r elmondta: az eg\u00e9szs\u00e9g\u00fcgyi \u00e9s szoci\u00e1lis int\u00e9zm\u00e9nyek maguk v\u00e9gezt\u00e9k, saj\u00e1t \u00fctemez\u00e9sben a tesztel\u00e9st, ezen a h\u00e9ten nagyobb aktivit\u00e1ssal v\u00e9gezt\u00e9k a teszteket, \u00e9s 20 735 tesztet csin\u00e1ltak.\n\u00a0\u00a0\u00a0\u00a0Gy\u00f6rgy Istv\u00e1n elmondta: a tesztel\u00e9s m\u00e1sodik het\u00e9ben 186 143 tesztet v\u00e9geztek, szemben az els\u0151 h\u00e9t 181 506 tesztj\u00e9vel, azaz \u00f6sszesen a k\u00e9t h\u00e9t alatt 367 649 tesztet v\u00e9geztek. Hozz\u00e1tette: a r\u00e9szv\u00e9teli ar\u00e1ny 63,33 sz\u00e1zal\u00e9k volt.\n\u00a0\u00a0\u00a0\u00a0\u00d6sszess\u00e9g\u00e9ben a pozit\u00edv eredm\u00e9nyek ar\u00e1nya az els\u0151 h\u00e9ten 2,44 sz\u00e1zal\u00e9k volt, a m\u00falt h\u00e9ten pedig 1,98 sz\u00e1zal\u00e9k.\n\u00a0\u00a0\u00a0\u00a0Az \u00e1llamtitk\u00e1r hangs\u00falyozta: az elm\u00falt k\u00e9t h\u00e9tben az antig\u00e9n gyorstesztekkel felm\u00e9rt\u00e9k a b\u00f6lcs\u0151d\u00e9k, \u00f3vod\u00e1k, iskol\u00e1k, szoci\u00e1lis \u00e9s eg\u00e9szs\u00e9g\u00fcgyi int\u00e9zm\u00e9nyekben dolgoz\u00f3k \u00e1tfert\u0151z\u00f6tts\u00e9g\u00e9t, k\u00e9t alkalommal sz\u0171rt\u00e9k ki a pozit\u00edv eseteket a v\u00edrus terjed\u00e9s\u00e9nek cs\u00f6kkent\u00e9se \u00e9rdek\u00e9ben. Elmondta: a szoci\u00e1lis otthonok \u00e9s eg\u00e9szs\u00e9g\u00fcgyi int\u00e9zm\u00e9nyek maguk szervezik a teszteket, a korm\u00e1nyhivatalok m\u00e9g ezen a h\u00e9ten is biztos\u00edtj\u00e1k az ehhez sz\u00fcks\u00e9ges teszteket.\n\n\nMTI 2020. december 7.\n\n"}]