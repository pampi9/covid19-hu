[{"date": "2020-12-25 08:58", "url": "https://koronavirus.gov.hu/cikkek/2610-fovel-emelkedett-beazonositott-fertozottek-szama-es-elhunyt-104-beteg", "h1": "2610 f\u0151vel emelkedett a beazonos\u00edtott fert\u0151z\u00f6ttek sz\u00e1ma \u00e9s elhunyt 104 beteg", "body": "\n2610 \u00fajabb magyar \u00e1llampolg\u00e1rn\u00e1l mutatt\u00e1k ki az \u00faj koronav\u00edrus-fert\u0151z\u00e9st (COVID-19), ezzel 314 164 f\u0151re n\u0151tt a haz\u00e1nkban beazonos\u00edtott fert\u0151z\u00f6ttek sz\u00e1ma. Elhunyt 104 t\u00f6bbs\u00e9g\u00e9ben id\u0151s, kr\u00f3nikus beteg, \u00edgy az elhunytak sz\u00e1ma 8\u00a0833 f\u0151re emelkedett. A gy\u00f3gyultak sz\u00e1ma is folyamatosan n\u0151, jelenleg 123 989 f\u0151, az akt\u00edv fert\u0151z\u00f6ttek sz\u00e1ma 181 342 f\u0151. Az akt\u00edv fert\u0151z\u00f6ttek 18%-a, az elhunytak 20%-a, a gy\u00f3gyultak 20%-a budapesti. 6006\u00a0koronav\u00edrusos beteget \u00e1polnak k\u00f3rh\u00e1zban, k\u00f6z\u00fcl\u00fck\u00a0489-en vannak l\u00e9legeztet\u0151g\u00e9pen.\n\nEg\u00e9sz Eur\u00f3p\u00e1ban, a szomsz\u00e9dos orsz\u00e1gokban \u00e9s Magyarorsz\u00e1gon is tov\u00e1bb n\u0151 a fert\u0151z\u00f6ttek sz\u00e1ma, egyre t\u00f6bben ig\u00e9nyelnek k\u00f3rh\u00e1zi ell\u00e1t\u00e1st. Tov\u00e1bbra is a\u00a0j\u00e1rv\u00e1ny lass\u00edt\u00e1sa \u00e9s a k\u00f3rh\u00e1zak teljes\u00edt\u0151k\u00e9pess\u00e9g\u00e9nek v\u00e9delme a c\u00e9l. Ezt szolg\u00e1lj\u00e1k a\u00a0vesz\u00e9lyhelyzettel kihirdetett\u00a0v\u00e9delmi int\u00e9zked\u00e9sek,\u00a0amelyeket\u00a0a korm\u00e1ny tov\u00e1bbi egy h\u00f3napig meghosszabb\u00edtott, teh\u00e1t\u00a0janu\u00e1r 11-ig fennmarad a jelenlegi kij\u00e1r\u00e1si tilalom \u00e9s a t\u00f6bbi v\u00e9delmi int\u00e9zked\u00e9s.\u00a0Ne feledj\u00e9k, hogy a kij\u00e1r\u00e1si tilalom ma este 8 \u00f3r\u00e1t\u00f3l ism\u00e9t \u00e9rv\u00e9nyes hajnal 5 \u00f3r\u00e1ig, \u00e9s szilveszterkor \u00e9letben lesz.\nAz eg\u00e9szs\u00e9g\u00fcgyi v\u00e9dekez\u00e9s fenntart\u00e1sa\u00a0\u00e9rdek\u00e9ben a korm\u00e1ny egy f\u00e9l\u00e9vvel\u00a0meghosszabb\u00edtotta a j\u00e1rv\u00e1ny\u00fcgyi k\u00e9sz\u00fclts\u00e9get\u00a0 \u00e9s felf\u00fcggesztette a Nagy-Britanni\u00e1b\u00f3l \u00e9rkez\u0151 rep\u00fcl\u0151j\u00e1ratokat is. \nDecember 26-\u00e1n \u00e9rkezik a koronav\u00edrus elleni vakcina Magyarorsz\u00e1gra, m\u00e1snap elkezd\u0151dik az eg\u00e9szs\u00e9g\u00fcgyi dolgoz\u00f3k olt\u00e1sa. Szombat reggel \u00e9rkezik meg Magyarorsz\u00e1gra az Eur\u00f3p\u00e1ban els\u0151k\u00e9nt enged\u00e9lyeztetett, koronav\u00edrus elleni olt\u00f3anyag, a Pfizer-BioNTech vakcina. A vakcinasz\u00e1ll\u00edtm\u00e1ny v\u00e1rhat\u00f3an kora reggel l\u00e9pi \u00e1t a magyar hat\u00e1rt, ahonnan rend\u0151ri biztos\u00edt\u00e1s mellett \u00e9rkezik meg els\u0151k\u00e9nt a D\u00e9l-Pesti Centrumk\u00f3rh\u00e1zba, majd tov\u00e1bbi n\u00e9gy k\u00f3rh\u00e1zi olt\u00f3pontra. Az eg\u00e9szs\u00e9g\u00fcgyi dolgoz\u00f3k beolt\u00e1sa december 27-\u00e9n, vas\u00e1rnap kezd\u0151dik meg.\nAz\u00a0els\u0151 vakcinasz\u00e1ll\u00edtm\u00e1nyt a k\u00f6vetkez\u0151 hetekben \u00fajabbak k\u00f6vetik majd, \u00e9s azokkal egy \u00fctemben folytat\u00f3dik t\u00f6bb h\u00e9ten \u00e1t az eg\u00e9szs\u00e9g\u00fcgyi dolgoz\u00f3k beolt\u00e1sa. 2021 els\u0151 fel\u00e9ben v\u00e1rhat\u00f3an \u00fajabb vakcin\u00e1k kaphatj\u00e1k meg a gy\u00f3gyszer\u00e9szeti hat\u00f3s\u00e1gok enged\u00e9ly\u00e9t, \u00e9s akkor Magyarorsz\u00e1gra tov\u00e1bbi vakcin\u00e1k is \u00e9rkezhetnek, amelyekkel megkezd\u0151dhet a lakoss\u00e1g t\u00f6meges olt\u00e1sa.\nM\u00e1r t\u00f6bb mint 300 ezren regisztr\u00e1ltak v\u00e9d\u0151olt\u00e1sra a\u00a0https://vakcinainfo.gov.hu/\u00a0honlapon. A\u00a0v\u00e9d\u0151olt\u00e1s ingyenes \u00e9s \u00f6nk\u00e9ntes lesz. A nyugd\u00edjasok sz\u00e1m\u00e1ra a posta december folyam\u00e1n k\u00e9zbes\u00edti azt a levelet, amelyben Dr. M\u00fcller Cec\u00edlia orsz\u00e1gos tisztif\u0151orvos\u00a0t\u00e1j\u00e9koztatja \u0151ket\u00a0 a regisztr\u00e1ci\u00f3 lehet\u0151s\u00e9g\u00e9r\u0151l. A nyugd\u00edjasok a lev\u00e9lhez mell\u00e9kelt adatlap kit\u00f6lt\u00e9s\u00e9vel \u00e9s visszak\u00fcld\u00e9s\u00e9vel is jelezhetik ig\u00e9ny\u00fcket a koronav\u00edrus elleni olt\u00e1sra.\u00a0\n\n\n\n\n\n\n\nVakcinainf\u00f3\nvakcinainfo.gov.hu\nVakcinainf\u00f3\n\n\n\n\nA\u00a0csal\u00e1dok \u00e9s a v\u00e1llalkoz\u00e1sok \u00e9rdek\u00e9ben a korm\u00e1ny a gazdas\u00e1gv\u00e9delmi akci\u00f3terv kieg\u00e9sz\u00edt\u00e9s\u00e9r\u0151l rendelkezett. A csal\u00e1dok \u00e9s a v\u00e1llalkoz\u00e1sok hitel-visszafizet\u00e9si morat\u00f3rium\u00e1t f\u00e9l \u00e9vvel, j\u00falius 1-j\u00e9ig meghosszabb\u00edtja a korm\u00e1ny. Kieg\u00e9sz\u00fcl a b\u00e9rt\u00e1mogat\u00e1si program. A kis- \u00e9s k\u00f6z\u00e9pv\u00e1llalkoz\u00e1sok, valamint az egy\u00e9ni v\u00e1llalkoz\u00f3k ipar\u0171z\u00e9si ad\u00f3ja janu\u00e1r 1-j\u00e9t\u0151l a fel\u00e9re cs\u00f6kken. A gyermeket nevel\u0151 \u00e9s gyermeket v\u00e1r\u00f3 csal\u00e1dokat 6 milli\u00f3 forintig kedvezm\u00e9nyes, maximum 3 sz\u00e1zal\u00e9kos kamatoz\u00e1s\u00fa lak\u00e1sfel\u00faj\u00edt\u00e1si k\u00f6lcs\u00f6nnel seg\u00edti a korm\u00e1ny. Ebb\u0151l 3 milli\u00f3 forint vissza nem t\u00e9r\u00edtend\u0151 t\u00e1mogat\u00e1s, amely a fel\u00faj\u00edt\u00e1s v\u00e9g\u00e9vel vehet\u0151 ig\u00e9nybe \u00e9s automatikusan cs\u00f6kkenti a hitel \u00f6sszeg\u00e9t.\u00a0R\u00e9szletek:\u00a0https://koronavirus.gov.hu/cikkek/orban-viktor-kormany-gazdasagvedelmi-akcioterv-kiegesziteserol-rendelkezett\n\n\n\n\n\n\n\nOrb\u00e1n Viktor: a korm\u00e1ny a gazdas\u00e1gv\u00e9delmi akci\u00f3terv kieg\u00e9sz\u00edt\u00e9s\u00e9r\u0151l rendelkezett\nkoronavirus.gov.hu\nA csal\u00e1dok \u00e9s a v\u00e1llalkoz\u00e1sok \u00e9rdek\u00e9ben a korm\u00e1ny a gazdas\u00e1gv\u00e9delmi akci\u00f3terv kieg\u00e9sz\u00edt\u00e9s\u00e9r\u0151l rendelkezett - jelentette be Orb\u00e1n Viktor minisztereln\u00f6k szombaton a Facebook-oldal\u00e1n k\u00f6zz\u00e9tett vide\u00f3ban, amelyben n\u00e9gy d\u00f6nt\u00e9st ismertetett.\n\n\n\n\nA korm\u00e1ny felf\u00fcggesztette az id\u0151sek v\u00e1s\u00e1rl\u00e1si id\u0151s\u00e1vj\u00e1t, hogy a kar\u00e1csonyi bev\u00e1s\u00e1rl\u00e1sok idej\u00e9n ne legyen tumultus az \u00fczletekben. A felf\u00fcggeszt\u00e9s ezzel ellent\u00e9tes d\u00f6nt\u00e9sig marad \u00e9rv\u00e9nyben. A v\u00e1s\u00e1rl\u00e1s sor\u00e1n tov\u00e1bbra is k\u00f6telez\u0151 a maszk visel\u00e9se. Az id\u0151seket arra k\u00e9rj\u00fck, hogy ha tehetik, akkor ink\u00e1bb k\u00e9rj\u00e9k hozz\u00e1tartoz\u00f3juk seg\u00edts\u00e9g\u00e9t a bev\u00e1s\u00e1rl\u00e1shoz, de ha szem\u00e9lyesen mennek v\u00e1s\u00e1rolni, akkor ker\u00fclj\u00e9k a zs\u00fafolt \u00fczleteket!\nKiemelten fontos az\u00a0id\u0151sek \u00e9s kr\u00f3nikus betegek\u00a0v\u00e9delme. Az id\u0151seket is k\u00e9rj\u00fck, hogy fokozottan figyeljenek magukra \u00e9s az \u00e1ltal\u00e1nos \u00f3vint\u00e9zked\u00e9sek betart\u00e1s\u00e1ra.\u00a0Felh\u00edvjuk a figyelmet, hogy a k\u00f3rh\u00e1zakban \u00e9s az id\u0151sotthonokban v\u00e1ltozatlanul l\u00e1togat\u00e1si tilalom van \u00e9rv\u00e9nyben.\nAz\u00a0eg\u00e9szs\u00e9g\u00fcgyi dolgoz\u00f3k mellett a v\u00e9dekez\u00e9sben r\u00e9sztvev\u0151 szoci\u00e1lis dolgoz\u00f3k, a rend\u0151r\u00f6k, katon\u00e1k \u00e9s k\u00f6zszolg\u00e1lati tisztvisel\u0151k is d\u00edjmentesen haszn\u00e1lhatj\u00e1k a k\u00f6z\u00f6ss\u00e9gi k\u00f6zleked\u00e9si eszk\u00f6z\u00f6ket. Az ingyenes utaz\u00e1shoz munk\u00e1ltat\u00f3i igazol\u00e1s sz\u00fcks\u00e9ges arr\u00f3l, hogy a szem\u00e9ly a vesz\u00e9lyhelyzettel \u00f6sszef\u00fcgg\u0151 vagy a\u00a0 koronav\u00edrus-vil\u00e1gj\u00e1rv\u00e1ny k\u00f6vetkezm\u00e9nyeinek elh\u00e1r\u00edt\u00e1sa \u00e9rdek\u00e9ben sz\u00fcks\u00e9ges feladatokat l\u00e1t el.\u00a0\nEste 8 \u00f3ra \u00e9s reggel 5 \u00f3ra k\u00f6z\u00f6tt tov\u00e1bbra is kij\u00e1r\u00e1si tilalom\u00a0van \u00e9rv\u00e9nyben, mindenkinek haza kell \u00e9rnie este 8 \u00f3r\u00e1ig. A kij\u00e1r\u00e1si tilalom al\u00f3li mentes\u00fcl\u00e9s egyik esete a munkav\u00e9gz\u00e9s, amelyet azonban igazolni sz\u00fcks\u00e9ges. Igazol\u00e1sminta:\u00a0https://koronavirus.gov.hu/cikkek/kijarasi-tilalom-alatti-munkavegzesrol-szolo-igazolas-letoltheto-igazolas-minta\n\n\n\n\n\n\n\nKij\u00e1r\u00e1si tilalom alatti munkav\u00e9gz\u00e9sr\u0151l sz\u00f3l\u00f3 igazol\u00e1s - let\u00f6lthet\u0151 igazol\u00e1s minta\nkoronavirus.gov.hu\nA koronav\u00edrus elleni v\u00e9dekez\u00e9s \u00e9rdek\u00e9ben november 11-t\u0151l kij\u00e1r\u00e1si tilalom l\u00e9p \u00e9letbe este 8 \u00e9s reggel 5 \u00f3ra k\u00f6z\u00f6tt. Munkav\u00e9gz\u00e9s eset\u00e9n lehet\u0151s\u00e9g van az ez al\u00f3li mentess\u00e9gre, ezt azonban igazolni kell.\n\n\n\n\nAz \u00fczletek - a gy\u00f3gyszert\u00e1rak \u00e9s a benzinkutak kiv\u00e9tel\u00e9vel - este 7 \u00f3r\u00e1ig maradhatnak nyitva\u00a0\u00e9s ut\u00e1na a kij\u00e1r\u00e1si tilalom lej\u00e1rt\u00e1val, teh\u00e1t leghamarabb reggel 5 \u00f3rakor nyithatnak ki. A rendeletben nem eml\u00edtett szolg\u00e1ltat\u00f3k \u00e9s szolg\u00e1ltat\u00e1sok (p\u00e9ld\u00e1ul fodr\u00e1sz, massz\u0151r, szem\u00e9lyi edz\u0151) a szokott rendben m\u0171k\u00f6dhetnek a kij\u00e1r\u00e1si tilalom szab\u00e1lyai mellett.\nA maszkvisel\u00e9ssel \u00e9s t\u00e1vols\u00e1gtart\u00e1ssal kapcsolatosan eddig bevezetett szab\u00e1lyok tov\u00e1bbra is \u00e9rv\u00e9nyesek, azzal, hogy a 10 000 f\u0151n\u00e9l nagyobb telep\u00fcl\u00e9s egyes k\u00f6zter\u00fcletein a maszkvisel\u00e9s k\u00f6telez\u0151. A ter\u00fcletek kijel\u00f6l\u00e9se a polg\u00e1rmester feladata. Sporttev\u00e9kenys\u00e9g sor\u00e1n, valamint a parkokban, illetve z\u00f6ldter\u00fcleteken a maszk visel\u00e9se tov\u00e1bbra sem k\u00f6telez\u0151.\nMinden gy\u00fclekez\u00e9s tilos.\u00a0Az \u00e9ttermek vend\u00e9get nem fogadhatnak, vend\u00e9gnek ott csak az \u00e9tel elvitele c\u00e9lj\u00e1b\u00f3l lehet tart\u00f3zkodni.\u00a0A sz\u00e1llod\u00e1k turist\u00e1kat nem fogadhatnak,\u00a0csak \u00fczleti, gazdas\u00e1gi vagy oktat\u00e1si c\u00e9lb\u00f3l \u00e9rkezett vend\u00e9geket.\u00a0Mindennem\u0171 rendezv\u00e9ny megtart\u00e1sa tilos, ide \u00e9rtve a kultur\u00e1lis esem\u00e9nyeket valamint a kar\u00e1csonyi v\u00e1s\u00e1rokat.\u00a0A sportm\u00e9rk\u0151z\u00e9seket z\u00e1rt kapuk\u00a0m\u00f6g\u00f6tt kell megtartani.\u00a0A szabadid\u0151s l\u00e9tes\u00edtm\u00e9nyek haszn\u00e1lata tilos, bele\u00e9rtve k\u00fcl\u00f6n\u00f6sen a fitnesztermeket, fedett uszod\u00e1kat, m\u00fazeumokat, k\u00f6nyvt\u00e1rakat, mozikat \u00e9s \u00e1llatkerteket, korcsolyap\u00e1ly\u00e1kat.\nTov\u00e1bbra is fontos az iskol\u00e1k m\u0171k\u00f6d\u00e9s\u00e9nek fenntart\u00e1sa,\u00a0ez\u00e9rt a t\u00e9li sz\u00fcnetben takar\u00edtj\u00e1k az iskol\u00e1kat, \u00e9s ahol sz\u00fcks\u00e9ges, ott a fert\u0151tlen\u00edt\u00e9st a katon\u00e1k v\u00e9gzik.\u00a0Az \u00e1ltal\u00e1nos iskol\u00e1k janu\u00e1r 4-\u00e9n nyitnak,\u00a0a k\u00f6z\u00e9piskol\u00e1kban a t\u00e9li sz\u00fcnet ut\u00e1n egy h\u00e9t digit\u00e1lis munkarend ut\u00e1n v\u00e1rhat\u00f3an janu\u00e1r 11-\u00e9n folytat\u00f3dik\u00a0a hagyom\u00e1nyos\u00a0munkarend.\u00a0Az iskol\u00e1kban tov\u00e1bbra is\u00a0marad a testh\u0151m\u00e9rs\u00e9klet-m\u00e9r\u00e9s, \u00e9s iskolakezd\u00e9s el\u0151tt, janu\u00e1r elej\u00e9n a pedag\u00f3gusok \u00a0sz\u00e1m\u00e1ra lehet\u0151v\u00e9 teszik az \u00f6nk\u00e9ntesen \u00e9s ingyenesen gyorstesztel\u00e9st, erre m\u00e1r lehet regsiztr\u00e1lni:\u00a0https://koronavirus.gov.hu/cikkek/foglaljon-idopontot-januari-pedagogustesztelesre\n\n\n\n\n\n\n\nFoglaljon id\u0151pontot a janu\u00e1ri pedag\u00f3gustesztel\u00e9sre!\nkoronavirus.gov.hu\nOnline foglalhatnak id\u0151pontot az \u00f3vodai \u00e9s iskolai dolgoz\u00f3k a janu\u00e1r 2-\u00e1ra \u00e9s 3-\u00e1ra meghirdetett csoportos koronav\u00edrus tesztel\u00e9sre. Az \u00f6nk\u00e9ntes \u00e9s ingyenes vizsg\u00e1latokat orsz\u00e1gszerte 99 mintavev\u0151 ponton v\u00e9geztethetik el a pedag\u00f3gusok \u00e9s m\u00e1s int\u00e9zm\u00e9nyi dolgoz\u00f3k a tan\u00edt\u00e1s megkezd\u00e9se el\u0151tt. Foglaljon id\u0151pontot itt!\n\n\n\n\nMag\u00e1n \u00e9s csal\u00e1di rendezv\u00e9nyek\u00a0(p\u00e9ld\u00e1ul: sz\u00fclet\u00e9snap) 10 f\u0151ig megtarthat\u00f3ak, amelybe a 14 \u00e9v alattiak nem sz\u00e1m\u00edtanak bele.\u00a0Temet\u00e9s\u00a0legfeljebb 50 f\u0151vel tarthat\u00f3 meg.\u00a0Esk\u00fcv\u0151k\u00a0lakodalom n\u00e9lk\u00fcl tarthat\u00f3ak meg, azonban az esem\u00e9nyen csak meghat\u00e1rozott szem\u00e9lyek vehetnek r\u00e9szt.\nA k\u00f6zter\u00fcleti parkol\u00e1s ingyenes. A\u00a0kereskedelmi c\u00e9l\u00fa P+R, parkol\u00f3h\u00e1z, parkol\u00f3gar\u00e1zs, z\u00e1rt felsz\u00edni\u00a0parkol\u00f3 \u00e9s nem z\u00e1rt felsz\u00edni parkol\u00f3 d\u00edjfizet\u00e9s n\u00e9lk\u00fcl vehet\u0151 ig\u00e9nybe az este 7-t\u0151l reggel 7 \u00f3r\u00e1ig. A l\u00e9tes\u00edtm\u00e9ny \u00fczemeltet\u0151je k\u00f6teles ebben az id\u0151s\u00e1vban az ingyenes parkol\u00e1st lehet\u0151v\u00e9 tenni.\nA\u00a0rend\u0151rs\u00e9g szigor\u00faan ellen\u0151rzi\u00a0a szab\u00e1lyok betart\u00e1s\u00e1t, p\u00e9nzb\u00edrs\u00e1got szabhat ki, \u00e9s azokat a helyeket, ahol nem tartj\u00e1k be az el\u0151\u00edr\u00e1sokat, bez\u00e1rja. A\u00a0katon\u00e1k az orsz\u00e1g t\u00f6bb v\u00e1ros\u00e1ban t\u00e1mogatj\u00e1k a rend\u0151r\u00f6k munk\u00e1j\u00e1t\u00a0\u00e9s\u00a0a k\u00f3rh\u00e1zban\u00a0tehermentes\u00edtik az eg\u00e9szs\u00e9g\u00fcgyi dolgoz\u00f3kat.\nMagyarorsz\u00e1gon mindenkinek jut k\u00f3rh\u00e1zi \u00e1gy, ell\u00e1t\u00e1s, l\u00e9legeztet\u0151g\u00e9p, \u00e9s a v\u00e9delmi int\u00e9zked\u00e9sekkel az a c\u00e9l, hogy ez \u00edgy is maradjon.\u00a0 Annak \u00e9rdek\u00e9ben, hogy a n\u00f6vekv\u0151 betegsz\u00e1mmal a\u00a0koronav\u00edrusos betegek k\u00f3rh\u00e1zi ell\u00e1t\u00e1sa\u00a0tov\u00e1bbra is biztos\u00edtott legyen,\u00a0a\u00a0halaszthat\u00f3 m\u0171t\u00e9teket felf\u00fcggesztett\u00e9k,\u00a0b\u0151v\u00fclt az ell\u00e1t\u00e1sba bevont k\u00f3rh\u00e1zak \u00e9s koronav\u00edrusos betegek sz\u00e1m\u00e1ra fenntartott k\u00f3rh\u00e1zi \u00e1gyak sz\u00e1ma.\nA k\u00f6z\u00f6ss\u00e9gi terjed\u00e9s megf\u00e9kez\u00e9se \u00e9rdek\u00e9ben tov\u00e1bbra is\u00a0ker\u00fclj\u00fck azokat a helyeket, ahol z\u00e1rt t\u00e9rben sokan vannak, lehet\u0151leg tartsuk a szoci\u00e1lis t\u00e1vols\u00e1got, gyakran \u00e9s alaposan mossunk kezet. Akin\u00e9l k\u00fclf\u00f6ldi tart\u00f3zkod\u00e1s vagy egy\u00e9b ok miatt\u00a0hat\u00f3s\u00e1gi h\u00e1zi karant\u00e9nt\u00a0rendeltek el, az szigor\u00faan tartsa be. B\u00e1rki,\u00a0akinek t\u00fcnetei vannak, az ne menjen k\u00f6z\u00f6ss\u00e9gbe, hanem maradjon otthon \u00e9s telefonon \u00e9rtes\u00edtse h\u00e1ziorvos\u00e1t.\nAz eg\u00e9szs\u00e9g\u00fcgyi v\u00e9dekez\u00e9s r\u00e9szek\u00e9nt m\u00e1r zajlik az\u00a0ingyenes influenza elleni olt\u00e1sok bead\u00e1sa. Folyamatos a h\u00e1ziorvosi praxisok ell\u00e1t\u00e1sa az influenza elleni v\u00e9d\u0151olt\u00e1ssal.\nA korm\u00e1ny az eg\u00e9szs\u00e9g\u00fcgyi v\u00e9dekez\u00e9s fenntart\u00e1sa mellett, tov\u00e1bbi\u00a0gazdas\u00e1gv\u00e9delmi \u00e9s csal\u00e1dv\u00e9delmi int\u00e9zked\u00e9seken\u00a0is dolgozik.\n\n"}]