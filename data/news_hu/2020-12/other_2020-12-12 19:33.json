[{"date": "2020-12-12 19:33", "url": "https://koronavirus.gov.hu/cikkek/kormanyszovivo-kormany-mindent-megtesz-hogy-mielobb-legyen-biztonsagos-vedooltas", "h1": "Korm\u00e1nysz\u00f3viv\u0151: a korm\u00e1ny mindent megtesz, hogy miel\u0151bb legyen biztons\u00e1gos v\u00e9d\u0151olt\u00e1s", "body": "\nA korm\u00e1ny mindent megtesz annak \u00e9rdek\u00e9ben, hogy miel\u0151bb legyen bevizsg\u00e1lt \u00e9s biztons\u00e1gos koronav\u00edrus elleni v\u00e9d\u0151olt\u00e1s - hangs\u00falyozta a korm\u00e1nysz\u00f3viv\u0151 a Facebook-oldal\u00e1n szombaton k\u00f6zz\u00e9tett vide\u00f3j\u00e1ban.\n\n\nSzentkir\u00e1lyi Alexandra azt mondta: Magyarorsz\u00e1g minden lehet\u0151s\u00e9get igyekszik kihaszn\u00e1lni, ami a beszerz\u00e9seket illeti, \"hiszen a vakcina az igazi megold\u00e1s a koronav\u00edrus elleni k\u00fczdelemben\".\n\u00a0\u00a0\u00a0\u00a0Kifejtette: a vakcinainfo.gov.hu oldalon elindult az olt\u00e1sra a regisztr\u00e1ci\u00f3, amelyet sz\u00e1m\u00edt\u00f3g\u00e9pr\u0151l vagy ak\u00e1r mobiltelefonr\u00f3l is meg lehet tenni.\n\u00a0\u00a0\u00a0\u00a0A v\u00e9d\u0151olt\u00e1s \u00f6nk\u00e9ntes \u00e9s ingyenes lesz, de nem a regisztr\u00e1ci\u00f3 sorrendj\u00e9ben t\u00f6rt\u00e9nik majd a bead\u00e1sa, hanem az olt\u00e1si terv szerint. Els\u0151bbs\u00e9get fognak \u00e9lvezni az eg\u00e9szs\u00e9g\u00fcgyi dolgoz\u00f3k, a v\u00e9dekez\u00e9sben r\u00e9sztvev\u0151k \u00e9s a kr\u00f3nikus betegek - mondta. Hozz\u00e1tette: ha valaki regisztr\u00e1l, ut\u00e1na m\u00e9g meggondolhatja mag\u00e1t, ha m\u00e9gsem szeretn\u00e9 mag\u00e1t beoltatni.\n\u00a0\u00a0\u00a0\u00a0A hatvan\u00e9vesn\u00e9l id\u0151sebb nyugd\u00edjasok post\u00e1n is megkapj\u00e1k az \u00edveket, amelyeket kit\u00f6ltve ingyenesen vissza is k\u00fcldhetnek.\n\u00a0\u00a0\u00a0\u00a0A korm\u00e1nysz\u00f3viv\u0151 az online kit\u00f6lt\u00e9s menet\u00e9t is bemutatja a vide\u00f3ban. A regisztr\u00e1l\u00f3 gomb megnyom\u00e1sa ut\u00e1n megjelenik egy \u0171rlap. Az ig\u00e9nyl\u00e9shez meg kell adni a nevet, a lakc\u00edmet, az \u00e9letkort, a TAJ-sz\u00e1mot, az emailc\u00edmet, \u00e9s a telefonsz\u00e1mot.\n\u00a0\u00a0\u00a0\u00a0Kit\u00e9rt arra is, hogy a regisztr\u00e1ci\u00f3 az ig\u00e9nyek felm\u00e9r\u00e9se mellett a vakcin\u00e1val kapcsolatos leg\u00fajabb inform\u00e1ci\u00f3kr\u00f3l sz\u00f3l\u00f3 k\u00f6zvetlen t\u00e1j\u00e9koztat\u00e1st is seg\u00edti. Ehhez az adatkezel\u00e9si t\u00e1j\u00e9koztat\u00f3 alatti rubrik\u00e1t kell kipip\u00e1lni, ez azonban nem k\u00f6telez\u0151. Az oldalon most is vannak naprak\u00e9sz h\u00edrek - jegyezte meg.\n\u00a0\u00a0\u00a0\u00a0Szentkir\u00e1ly Alexandra - aki m\u00e1r maga is megtette ezt - mindenkit b\u00edztat a regisztr\u00e1ci\u00f3ra.\n\nMTI 2020. december 12.\n\n"}]