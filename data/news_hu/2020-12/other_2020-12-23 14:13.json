[{"date": "2020-12-23 14:13", "url": "https://koronavirus.gov.hu/cikkek/orban-csata-donto-fazisaba-leptunk-harom-nap-mulva-megerkezik-az-elso-adag-vakcina", "h1": "Orb\u00e1n: a csata d\u00f6nt\u0151 f\u00e1zis\u00e1ba l\u00e9pt\u00fcnk, h\u00e1rom nap m\u00falva meg\u00e9rkezik az els\u0151 adag vakcina", "body": "\nH\u00e1rom nap m\u00falva meg\u00e9rkezik a koronav\u00edrus elleni els\u0151 adag olt\u00f3anyag Magyarorsz\u00e1gra - k\u00f6z\u00f6lte Orb\u00e1n Viktor minisztereln\u00f6k a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai \u00fcl\u00e9se ut\u00e1n a Facebookon megjelent vide\u00f3j\u00e1ban.\n\n\n\"A csata d\u00f6nt\u0151 f\u00e1zis\u00e1ba l\u00e9pt\u00fcnk\" - fogalmazott a korm\u00e1nyf\u0151.\n\u00a0\u00a0\u00a0\u00a0Elmondta, az operat\u00edv t\u00f6rzs tan\u00e1cskoz\u00e1s\u00e1n m\u00e9g egyszer \u00e1ttekintett\u00e9k \u00e9s j\u00f3v\u00e1hagyt\u00e1k az olt\u00e1si tervet.\nAz els\u0151 vakcin\u00e1kb\u00f3l el\u0151sz\u00f6r az orvosok, az \u00e1pol\u00f3k \u00e9s a betegek \u00e9let\u00e9\u00e9rt k\u00fczd\u0151, intenz\u00edv oszt\u00e1lyon dolgoz\u00f3k kapnak olt\u00e1si lehet\u0151s\u00e9get - k\u00f6z\u00f6lte Orb\u00e1n Viktor.\n\u00a0\u00a0\u00a0\u00a0Jelezte: k\u00e9s\u0151bb t\u00f6meges olt\u00e1s is kezd\u0151dik Magyarorsz\u00e1gon, \u00e1m ennek pontos id\u0151pontj\u00e1t m\u00e9g nem tudni, az pedig, hogy milyen vakcin\u00e1val t\u00f6rt\u00e9nik majd, az az EU, illetve a magyar hat\u00f3s\u00e1gok \u00e1ltal lefolytatott enged\u00e9lyeztet\u00e9si elj\u00e1r\u00e1sokt\u00f3l f\u00fcgg.\nA korm\u00e1ny mindenkivel egyeztet: nyugati, keleti, amerikai, eur\u00f3pai, orosz, k\u00ednai \u00e9s izraeli, enged\u00e9lyeztet\u00e9sre v\u00e1r\u00f3 term\u00e9kekr\u0151l is t\u00e1rgyal - tette hozz\u00e1.\n\u00a0\u00a0\u00a0\u00a0A minisztereln\u00f6k ism\u00e9t hangs\u00falyozta, hogy a t\u00f6meges olt\u00e1s \u00f6nk\u00e9ntes \u00e9s ingyenes lesz, egy\u00fattal k\u00e9rte, hogy aki be akarja oltatni mag\u00e1t, az regisztr\u00e1ljon.\nAz operat\u00edv t\u00f6rzs \u00fcl\u00e9s\u00e9n megn\u00e9zt\u00e9k a vakcinaigazol\u00e1s digit\u00e1lis verzi\u00f3j\u00e1t is, amelyet a Bel\u00fcgyminiszt\u00e9rium fejlesztett ki. A korm\u00e1ny ugyanis arra k\u00e9sz\u00fcl, hogy azoknak, akik m\u00e1r v\u00e9dettek, mert beoltatt\u00e1k magukat vagy \u00e1testek kor\u00e1bban a fert\u0151z\u00e9sen, legyen err\u0151l egy igazolv\u00e1nyuk - fejtette ki Orb\u00e1n Viktor, megjegyezve, hogy ez \u00f6sszhangban van a digit\u00e1lis \u00fatlev\u00e9l l\u00e9trehoz\u00e1s\u00e1ra vonatkoz\u00f3 uni\u00f3s t\u00f6rekv\u00e9ssel.\n\u00a0\u00a0\u00a0\u00a0A korm\u00e1nyf\u0151 a t\u00f6meges olt\u00e1s el\u00e9rhet\u0151v\u00e9 t\u00e9tel\u00e9ig is arra k\u00e9rte az embereket, hogy tarts\u00e1k be a szab\u00e1lyokat, \u00e9s az \u00fcnnepek alatt is vigy\u00e1zzanak egym\u00e1sra.\n\"Ha \u00f6sszefogunk \u00e9s vigy\u00e1zunk egym\u00e1sra, akkor vissza tudjuk szor\u00edtani a v\u00edrus terjed\u00e9si sebess\u00e9g\u00e9t, \u00fagy, ahogy az egyszer m\u00e1r siker\u00fclt. Minden \u00e9let sz\u00e1m\u00edt\" - z\u00e1rta szavait a minisztereln\u00f6k.\n\nMTI 2020. december 23.\n\n"}]