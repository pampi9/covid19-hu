[{"date": "2020-12-31 12:51", "url": "https://koronavirus.gov.hu/cikkek/operativ-torzs-339-ember-szegte-meg-kijarasi-tilalom-szabalyait-szerdan", "h1": "Operat\u00edv t\u00f6rzs: 339 ember szegte meg a kij\u00e1r\u00e1si tilalom szab\u00e1lyait szerd\u00e1n", "body": "\nA kij\u00e1r\u00e1si tilalom megszeg\u00e9se miatt szerd\u00e1n 339 ember ellen int\u00e9zkedtek a rend\u0151r\u00f6k - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes k\u00f6z\u00f6lte: a november 4-\u00e9t\u0151l hat\u00e1lyos kij\u00e1r\u00e1si korl\u00e1toz\u00e1s, majd az azt november 11-\u00e9t\u0151l felv\u00e1lt\u00f3 kij\u00e1r\u00e1si tilalom alatt eddig 18 846 emberrel szemben int\u00e9zkedtek a rend\u0151r\u00f6k.\n\u00a0\u00a0\u00a0\u00a0K\u00e9rd\u00e9sre v\u00e1laszolva az alezredes a koronav\u00edrus-j\u00e1rv\u00e1ny elleni v\u00e9dekez\u00e9s egyik hat\u00e9kony int\u00e9zked\u00e9s\u00e9nek nevezte a kij\u00e1r\u00e1si tilalmat, amelyet szilveszter este sem oldanak fel. Cs\u00fct\u00f6rt\u00f6k este nyolc \u00f3ra \u00e9s p\u00e9ntek reggel \u00f6t \u00f3ra k\u00f6z\u00f6tt is \u00e9rv\u00e9nyben van a kij\u00e1r\u00e1si tilalom, mindenkinek az otthon\u00e1ban kell tart\u00f3zkodnia - nyomat\u00e9kos\u00edtotta.\n\u00a0\u00a0\u00a0\u00a0K\u00f6z\u00f6lte: a rend\u0151rs\u00e9g szilveszterkor is \"a megfelel\u0151 l\u00e9tsz\u00e1mmal k\u00e9sz\u00fcl a k\u00f6zter\u00fcleti feladatok ell\u00e1t\u00e1s\u00e1ra\", amiben seg\u00edts\u00e9get ny\u00fajt a Magyar Honv\u00e9ds\u00e9g hivat\u00e1sos \u00e1llom\u00e1nya, valamint a polg\u00e1r\u0151r\u00f6k is. A rend\u0151rs\u00e9g c\u00e9lja a megnyugtat\u00f3 k\u00f6zter\u00fcleti jelenl\u00e9t biztos\u00edt\u00e1sa - mondta Kiss R\u00f3bert.\n\u00a0\u00a0\u00a0\u00a0Az alezredes arra k\u00e9rt mindenkit, hogy a k\u00f6z\u00f6s v\u00e9dekez\u00e9si eredm\u00e9nyek megtart\u00e1sa \u00e9rdek\u00e9ben tartsa be a szab\u00e1lyokat. Hangs\u00falyozta: a v\u00e9delmi int\u00e9zked\u00e9sek megszeg\u00e9se rend\u0151ri int\u00e9zked\u00e9st \u00e9s szab\u00e1lys\u00e9rt\u00e9si szankci\u00f3kat vonhat maga ut\u00e1n.\n\u00a0\u00a0\u00a0\u00a0Kiss R\u00f3bert ismertette: a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt szerd\u00e1n 187 esetben volt sz\u00fcks\u00e9g rend\u0151ri fell\u00e9p\u00e9sre, \u00edgy m\u00e1r 16 909-re emelkedett az emiatt elrendelt int\u00e9zked\u00e9sek sz\u00e1ma. Ezek k\u00f6z\u00fcl 169 a t\u00edzezern\u00e9l t\u00f6bb lakos\u00fa telep\u00fcl\u00e9sek \u00f6nkorm\u00e1nyzati rendeleteiben meghat\u00e1rozott maszkvisel\u00e9si k\u00f6telezetts\u00e9gek be nem tart\u00e1sa miatt t\u00f6rt\u00e9nt. A rend\u0151r\u00f6k 45 esetben figyelmeztet\u00e9ssel \u00e9ltek, 65 alkalommal helysz\u00edni b\u00edrs\u00e1got szabtak ki, 59 szab\u00e1lys\u00e9rt\u0151t pedig feljelentettek. A maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt szerd\u00e1n a t\u00f6megk\u00f6zleked\u00e9si eszk\u00f6z\u00f6k\u00f6n \u00e9s meg\u00e1ll\u00f3helyeken k\u00e9t, az \u00fczletekben \u00e9s bev\u00e1s\u00e1rl\u00f3k\u00f6zpontok ter\u00fclet\u00e9n 16 emberrel szemben l\u00e9ptek fel a rend\u0151r\u00f6k.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 688 rend\u0151ri int\u00e9zked\u00e9sre volt sz\u00fcks\u00e9g, ebb\u0151l 184 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 494 esetben pedig az \u00fczletek korl\u00e1tozott nyitvatart\u00e1s\u00e1ra \u00e9s az \u00fczletben val\u00f3 tart\u00f3zkod\u00e1sra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0A Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3k k\u00f6z\u00fcl szerd\u00e1n 26 szab\u00e1lyszeg\u0151 ellen kellett int\u00e9zkedni. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3k ellen eddig 9011 esetben t\u00f6rt\u00e9nt rend\u0151ri int\u00e9zked\u00e9s - ismertette.\n\u00a0\u00a0\u00a0\u00a0Szerd\u00e1n 9675 alkalommal ellen\u0151rizt\u00e9k a rend\u0151r\u00f6k szem\u00e9lyesen a hat\u00f3s\u00e1gi h\u00e1zi karant\u00e9nban l\u00e9v\u0151ket, \u00e9s aznap 2912 ilyen korl\u00e1toz\u00f3 int\u00e9zked\u00e9st rendeltek el. Jelenleg 17 704-en vannak hat\u00f3s\u00e1gi h\u00e1zi karant\u00e9nban, k\u00f6z\u00fcl\u00fck 2131-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - t\u00e1j\u00e9koztatott Kiss R\u00f3bert.\n\n\n\nMTI 2020. december 31.\n\n"}]