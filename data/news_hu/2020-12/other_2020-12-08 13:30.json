[{"date": "2020-12-08 13:30", "url": "https://koronavirus.gov.hu/cikkek/operativ-torzs-januar-11-eig-fennmaradnak-szigoru-vedelmi-intezkedesek", "h1": "Operat\u00edv t\u00f6rzs: janu\u00e1r 11-\u00e9ig fennmaradnak a szigor\u00fa v\u00e9delmi int\u00e9zked\u00e9sek", "body": "\nJanu\u00e1r 11-\u00e9ig fennmaradnak a koronav\u00edrus-j\u00e1rv\u00e1ny elleni v\u00e9dekez\u00e9s m\u00e1sodik \u00fctem\u00e9nek szigor\u00fa v\u00e9delmi int\u00e9zked\u00e9sei - jelentette ki a j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a keddi online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes az int\u00e9zked\u00e9sek k\u00f6z\u00fcl kiemelte az \u00e9jszakai kij\u00e1r\u00e1si tilalmat, a maszkvisel\u00e9si k\u00f6telezetts\u00e9get, a k\u00f6zter\u00fcleti csoportosul\u00e1sok, gy\u00fclekez\u00e9sek tilalm\u00e1t, valamint az egyes \u00fczletekre, vend\u00e9gl\u00e1t\u00f3helyekre, sz\u00e1ll\u00e1shelyekre, szabadid\u0151s l\u00e9tes\u00edtm\u00e9nyekre vonatkoz\u00f3 nyitvatart\u00e1si \u00e9s tart\u00f3zkod\u00e1si tilalmakat.\n\u00a0\u00a0\u00a0\u00a0Hozz\u00e1tette: a szentest\u00e9re vonatkoz\u00f3 szab\u00e1lyokr\u00f3l december 21-\u00e9n d\u00f6nt a korm\u00e1ny.\n\u00a0\u00a0\u00a0\u00a0Kiss R\u00f3bert arra k\u00e9rte a lakoss\u00e1got, hogy tarts\u00e1k be a v\u00e9delmi int\u00e9zked\u00e9seket. Tov\u00e1bbra is a j\u00e1rv\u00e1ny terjed\u00e9s\u00e9nek megg\u00e1tol\u00e1sa, lass\u00edt\u00e1sa, illetve a k\u00f3rh\u00e1zak teljes\u00edt\u0151k\u00e9pess\u00e9g\u00e9nek megv\u00e9d\u00e9se a c\u00e9l - mondta.\n\u00a0\u00a0\u00a0\u00a0Az alezredes k\u00f6z\u00f6lte: a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt 208 emberrel szemben int\u00e9zkedtek a rend\u0151r\u00f6k h\u00e9tf\u0151n.\n\u00a0\u00a0\u00a0\u00a0A rend\u0151r\u00f6k h\u00e9tf\u0151n a t\u00edzezer lakos\u00fan\u00e1l nagyobb telep\u00fcl\u00e9sek \u00f6nkorm\u00e1nyzati rendeleteiben meghat\u00e1rozott maszkvisel\u00e9si k\u00f6telezetts\u00e9gek megszeg\u00e9se miatt 184 emberrel szemben l\u00e9ptek fel. K\u00f6z\u00fcl\u00fck 36 embert figyelmeztettek, 83 alkalommal helysz\u00edni b\u00edrs\u00e1got szabtak ki, \u00e9s 65 esetben szab\u00e1lys\u00e9rt\u00e9si feljelent\u00e9st tettek - ismertette az alezredes.\n\u00a0\u00a0\u00a0\u00a0Hozz\u00e1tette: a maszkvisel\u00e9si szab\u00e1lyok be nem tart\u00e1sa miatt a t\u00f6megk\u00f6zleked\u00e9si eszk\u00f6z\u00f6k\u00f6n \u00e9s azok v\u00e1rakoz\u00f3helyein 12 emberrel, m\u00edg kereskedelmi \u00fczletekben \u00e9s bev\u00e1s\u00e1rl\u00f3k\u00f6zpontokban ugyancsak 12 emberrel szemben int\u00e9zkedtek a rend\u0151r\u00f6k.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 566 rend\u0151ri int\u00e9zked\u00e9sre volt sz\u00fcks\u00e9g, ebb\u0151l 156 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 410-ben pedig az \u00fczletek korl\u00e1tozott nyitvatart\u00e1s\u00e1ra, illetve az \u00fczletekben t\u00f6rt\u00e9n\u0151 tart\u00f3zkod\u00e1sra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0Egy debreceni italdiszkontot a szab\u00e1lyok be nem tart\u00e1sa miatt ideiglenesen bez\u00e1rattak, mert az ellen\u0151rz\u00e9skor az el\u0151t\u00e9rben egy vend\u00e9g szeszes italt fogyasztott. Nemcsak az \u00fczletet s\u00fajtott\u00e1k szankci\u00f3val, a vend\u00e9gre is helysz\u00edni b\u00edrs\u00e1got r\u00f3ttak ki.\n\u00a0\u00a0\u00a0\u00a0A kij\u00e1r\u00e1si tilalmat h\u00e9tf\u0151n 308-an szegt\u00e9k meg, k\u00f6z\u00fcl\u00fck egy ember a kutyas\u00e9t\u00e1ltat\u00e1sra vonatkoz\u00f3 szab\u00e1lyt nem tartotta be. A kij\u00e1r\u00e1si korl\u00e1toz\u00e1s november 4-\u00e9t\u0151l, a kij\u00e1r\u00e1si tilalom november 11-\u00e9t\u0151l van hat\u00e1lyban. November 4-\u00e9t\u0151l a rend\u0151r\u00f6knek 10 838 szab\u00e1lyszeg\u0151vel szemben kellett int\u00e9zkedni\u00fck.\n\u00a0\u00a0\u00a0\u00a0H\u00e9tf\u0151n is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 42 esetben l\u00e9ptek fel. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 7091 alkalommal int\u00e9zkedtek.\n\u00a0\u00a0\u00a0\u00a0Az elm\u00falt napon 18 131 alkalommal ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban l\u00e9v\u0151ket. H\u00e9tf\u0151n 6208 ilyen korl\u00e1toz\u00f3 int\u00e9zked\u00e9st rendeltek el, \u00edgy 45 542-en vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 3998-an v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat.\n\n\nMTI 2020. december 8.\n\n"}]