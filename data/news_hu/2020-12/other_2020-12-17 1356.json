[{"date": "2020-12-17 13:56", "url": "https://koronavirus.gov.hu/cikkek/operativ-torzs-december-vegen-kezdodhet-az-egeszsegugyi-dolgozok-oltasa", "h1": "Operat\u00edv t\u00f6rzs: december v\u00e9g\u00e9n kezd\u0151dhet az eg\u00e9szs\u00e9g\u00fcgyi dolgoz\u00f3k olt\u00e1sa", "body": "\nM\u00e1r december v\u00e9g\u00e9n elkezd\u0151dhet az eg\u00e9szs\u00e9g\u00fcgyi dolgoz\u00f3k olt\u00e1sa a kijel\u00f6lt olt\u00f3pontokon Magyarorsz\u00e1gon - mondta az operat\u00edv t\u00f6rzs nev\u00e9ben megsz\u00f3lal\u00f3 Galg\u00f3czi \u00c1gnes a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s test\u00fclet cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\n\nA Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi oszt\u00e1lyvezet\u0151j\u00e9nek szavai szerint egyre rem\u00e9nykelt\u0151bb h\u00edrek \u00e9rkeznek a vakcin\u00e1r\u00f3l: december 21-\u00e9n d\u00f6nthet az Eur\u00f3pai Gy\u00f3gyszer\u00fcgyn\u00f6ks\u00e9g a Pfizer olt\u00f3anyag\u00e1nak enged\u00e9lyez\u00e9s\u00e9r\u0151l, ezut\u00e1n kezd\u0151dhet az olt\u00f3anyag kisz\u00e1ll\u00edt\u00e1sa \u00e9s indulhat az olt\u00e1s Magyarorsz\u00e1gon is.\n\u00a0\u00a0\u00a0\u00a0Hozz\u00e1tette, a korm\u00e1ny m\u00e1s olt\u00f3anyaggy\u00e1rt\u00f3k - az AstraZeneca, a Janssen, a CureVac \u00e9s a Moderna - vakcin\u00e1ib\u00f3l is lek\u00f6t\u00f6tt 17,5 milli\u00f3 adagot. A gy\u00f3gyszer\u00e9szeti hat\u00f3s\u00e1g emellett vizsg\u00e1lja az orosz \u00e9s a k\u00ednai vakcina felhaszn\u00e1l\u00e1si lehet\u0151s\u00e9geit is.\n\u00a0\u00a0\u00a0\u00a0Galg\u00f3czi \u00c1gnes \u00fajs\u00e1g\u00edr\u00f3i k\u00e9rd\u00e9sre v\u00e1laszolva elmondta, hogy a k\u00f3rh\u00e1zakban tov\u00e1bbra is \u00e9rv\u00e9nyben van a l\u00e1togat\u00e1si tilalom, a k\u00f3rh\u00e1zak ugyanakkor a haldokl\u00f3khoz \u00e9s sz\u00fcl\u0151 n\u0151kh\u00f6z k\u00f6telesek a hozz\u00e1tartoz\u00f3kat beengedni.\n\u00a0\u00a0\u00a0\u00a0Az oszt\u00e1lyvezet\u0151 arra a k\u00e9rd\u00e9sre, hogy mennyi id\u0151nek kell eltelnie az influenza elleni \u00e9s a koronav\u00edrus elleni v\u00e9d\u0151olt\u00e1s bead\u00e1sa k\u00f6z\u00f6tt, alkalmazhat\u00f3-e a kett\u0151 egy\u00fctt, valamint igaz-e, hogy bizonyos el\u0151rehaladottabb st\u00e1dium\u00fa alapbetegs\u00e9gek eset\u00e9n nem aj\u00e1nlott a vakcina, azt k\u00f6z\u00f6lte: minden egyes olt\u00f3anyag egyedi enged\u00e9lyt kap, a k\u00e9sz\u00edtm\u00e9ny nyilv\u00e1noss\u00e1 v\u00e1l\u00f3 alkalmaz\u00e1si el\u0151irat\u00e1ban minden, a vakcina felhaszn\u00e1l\u00e1s\u00e1val kapcsolatos adat megismerhet\u0151 lesz.\n\u00a0\u00a0\u00a0\u00a0Galg\u00f3czi \u00c1gnes hangoztatta, hogy akinek a koronav\u00edrustesztje pozit\u00edv eredm\u00e9nyt mutat, annak ezt jeleznie kell a h\u00e1ziorvos\u00e1nak. Ezut\u00e1n j\u00e1rv\u00e1ny\u00fcgyi int\u00e9zked\u00e9s k\u00f6vetkezik, a fert\u0151z\u00f6ttet elk\u00fcl\u00f6n\u00edtik - mutatott r\u00e1.\n\u00a0\u00a0\u00a0\u00a0A szakember a j\u00e1rv\u00e1ny\u00fcgyi adatokat ismertetve elmondta: az elm\u00falt 24 \u00f3r\u00e1ban 2982 \u00fajabb magyar \u00e1llampolg\u00e1rn\u00e1l mutatt\u00e1k ki a koronav\u00edrus-fert\u0151z\u00e9st, ezzel 291 549-re emelkedett az azonos\u00edtott fert\u0151z\u00f6ttek sz\u00e1ma. Meghalt 157 t\u00f6bbs\u00e9g\u00e9ben id\u0151s, kr\u00f3nikus beteg, vel\u00fck egy\u00fctt m\u00e1r 7538-en hunytak el a betegs\u00e9ggel \u00f6sszef\u00fcgg\u00e9sben.\n\u00a0\u00a0\u00a0\u00a0K\u00f3rh\u00e1zban 7522 koronav\u00edrusos beteget \u00e1polnak, k\u00f6z\u00fcl\u00fck 573-an szorulnak g\u00e9pi l\u00e9legeztet\u00e9sre - f\u0171zte hozz\u00e1.\n\u00a0\u00a0\u00a0\u00a0Kit\u00e9rt arra, hogy Magyarorsz\u00e1gon az eddig igazolt fert\u0151z\u00f6ttek 56 sz\u00e1zal\u00e9ka n\u0151, 44 sz\u00e1zal\u00e9ka f\u00e9rfi, az \u00e1tlag\u00e9letkoruk 45 \u00e9v, az elhunytak\u00e9 75 \u00e9v.\n\u00a0\u00a0\u00a0\u00a0Sz\u00f3lt arr\u00f3l, hogy az 50. h\u00e9ten 29 725 embern\u00e9l igazol\u00f3dott a koronav\u00edrus-fert\u0151z\u00e9s, a fert\u0151z\u00f6ttek 23,1 sz\u00e1zal\u00e9ka a 40-49 \u00e9v k\u00f6z\u00f6tti, 17 sz\u00e1zal\u00e9ka a 65 \u00e9v feletti koroszt\u00e1lyba tartozik, 4,5 sz\u00e1zal\u00e9ka gyermek.\n\u00a0\u00a0\u00a0\u00a0A fert\u0151z\u00e9ssel a telep\u00fcl\u00e9sek 96 sz\u00e1zal\u00e9ka \u00e9rintett, az 50. h\u00e9ten regisztr\u00e1lt esetek 13 sz\u00e1zal\u00e9ka Budapesten, 11 sz\u00e1zal\u00e9ka\nPest megy\u00e9ben, 4 sz\u00e1zal\u00e9ka Hajd\u00fa-Biharban volt, a legkevesebb fert\u0151z\u00f6ttet, 3 sz\u00e1zal\u00e9kot Hevesben igazoltak - mondta el.\n\u00a0\u00a0\u00a0\u00a0Galg\u00f3czi \u00c1gnes jelezte: a 49-r\u0151l az 50. h\u00e9tre a legnagyobb ar\u00e1nyban Somogyban n\u0151tt a n\u0151tt az \u00faj esetek sz\u00e1ma, ahol 17 sz\u00e1zal\u00e9kkal t\u00f6bb fert\u0151z\u00f6ttet azonos\u00edtottak. Barany\u00e1ban 7, Fej\u00e9rben 4 sz\u00e1zal\u00e9kkal n\u0151tt, N\u00f3gr\u00e1dban gyakorlatilag nem v\u00e1ltozott, a t\u00f6bbi megy\u00e9ben cs\u00f6kkent az esetsz\u00e1m.\n\u00a0\u00a0\u00a0\u00a0Galg\u00f3czi \u00c1gnes felh\u00edvta a figyelmet a v\u00e9delmi int\u00e9zked\u00e9sek fontoss\u00e1g\u00e1ra. Arra k\u00e9rte az embereket, ker\u00fclj\u00e9k a zs\u00fafolt helyeket, tarts\u00e1k be a maszkvisel\u00e9si, higi\u00e9niai szab\u00e1lyokat.\n\nMTI 2020. december 17.\n\n"}]