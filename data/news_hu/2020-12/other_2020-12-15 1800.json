[{"date": "2020-12-15 18:00", "url": "https://koronavirus.gov.hu/cikkek/az-europai-gyogyszerugynokseg-december-21-en-dont-pfizerbiontech-vakcinajanak", "h1": "Az Eur\u00f3pai Gy\u00f3gyszer\u00fcgyn\u00f6ks\u00e9g december 21-\u00e9n d\u00f6nt a Pfizer/BioNTech vakcin\u00e1j\u00e1nak enged\u00e9lyez\u00e9s\u00e9r\u0151l", "body": "\nAz Eur\u00f3pai Uni\u00f3 gy\u00f3gyszer-fel\u00fcgyeleti hat\u00f3s\u00e1g\u00e1nak szerep\u00e9t bet\u00f6lt\u0151 Eur\u00f3pai Gy\u00f3gyszer\u00fcgyn\u00f6ks\u00e9g (EMA) kedden k\u00f6z\u00f6lte, hogy december 21-\u00e9n rendk\u00edv\u00fcli tan\u00e1cskoz\u00e1son fog d\u00f6nteni a Pfizer/BioNTech koronav\u00edrus elleni olt\u00f3anyag\u00e1nak enged\u00e9lyez\u00e9s\u00e9r\u0151l.\n\n\nA d\u00f6nt\u00e9s id\u0151pontj\u00e1t az eredetileg tervezetthez k\u00e9pest t\u00f6bb mint egy h\u00e9ttel el\u0151re hozta az amszterdami sz\u00e9khely\u0171 uni\u00f3s \u00fcgyn\u00f6ks\u00e9g.\n\u00a0\u00a0\u00a0\u00a0Az EMA k\u00f6z\u00f6lte, hogy h\u00e9tf\u0151n kieg\u00e9sz\u00edt\u0151 adatokat kapott az amerikai gy\u00f3gyszeripari \u00e9s a n\u00e9met biotechnol\u00f3giai v\u00e1llalatt\u00f3l. \"Amennyiben ezek a vakcina min\u0151s\u00e9g\u00e9re, biztons\u00e1goss\u00e1g\u00e1ra \u00e9s hat\u00e9konys\u00e1g\u00e1ra vonatkoz\u00f3 adatok kell\u0151en megalapozottak annak meg\u00e1llap\u00edt\u00e1s\u00e1hoz, hogy az olt\u00f3anyag el\u0151nyei fel\u00fcl\u00edrj\u00e1k a lehets\u00e9ges kock\u00e1zatokat, akkor az EMA enged\u00e9lyt ad a forgalomba hozatalra\" - olvashat\u00f3 az \u00fcgyn\u00f6ks\u00e9g k\u00f6zlem\u00e9ny\u00e9ben.\n\u00a0\u00a0\u00a0\u00a0Ursula von der Leyen, az Eur\u00f3pai Bizotts\u00e1g eln\u00f6ke Twitter-\u00fczenetben \u00fcdv\u00f6z\u00f6lte a bejelent\u00e9st, hangot adva rem\u00e9ny\u00e9nek, hogy az olt\u00e1s bead\u00e1sa m\u00e9g az \u00e9v v\u00e9ge el\u0151tt megkezd\u0151dhet.\n\u00a0\u00a0\u00a0\u00a0\"Minden nap sz\u00e1m\u00edt - teljes g\u0151zzel dolgozunk a koronav\u00edrus elleni biztons\u00e1gos \u00e9s hat\u00e9kony vakcina enged\u00e9lyeztet\u00e9se \u00e9rdek\u00e9ben\" - \u00edrta.\n\nMTI 2020. december 15.\n\n"}]