[{"date": "2020-12-26 17:38", "url": "https://koronavirus.gov.hu/cikkek/merkely-az-oltas-jarvany-megallitasanak-legbiztonsagosabb-es-leghatekonyabb-modszere", "h1": "Merkely: az olt\u00e1s a j\u00e1rv\u00e1ny meg\u00e1ll\u00edt\u00e1s\u00e1nak legbiztons\u00e1gosabb \u00e9s leghat\u00e9konyabb m\u00f3dszere", "body": "\nAz olt\u00e1s az \u00faj t\u00edpus\u00fa koronav\u00edrus-j\u00e1rv\u00e1ny meg\u00e1ll\u00edt\u00e1s\u00e1nak legbiztons\u00e1gosabb \u00e9s leghat\u00e9konyabb m\u00f3dszere - jelentette ki a Semmelweis Egyetem rektora szombat d\u00e9lut\u00e1n az M1 aktu\u00e1lis csatorn\u00e1nak nyilatkozva.\n\n\nMekely B\u00e9la hangs\u00falyozta: az olt\u00e1snak semmilyen vesz\u00e9lye nincs. Az a kev\u00e9s sz\u00f6v\u0151dm\u00e9ny - ami d\u00f6nt\u0151en helyi reakci\u00f3 - nem \u00f6sszehasonl\u00edthat\u00f3 azzal a t\u00fcnetegy\u00fcttessel, amit az \u00faj t\u00edpus\u00fa koronav\u00edrus okoz.\n\u00a0\u00a0\u00a0\u00a0A rektor elmondta: a Semmelweis Egyetem klinik\u00e1in is - ahol az eg\u00e9szs\u00e9g\u00fcgyi szakdolgoz\u00f3k \u00e9s orvosok t\u00f6bbs\u00e9ge szeretn\u00e9 az olt\u00e1st - elkezdt\u00e9k beoltani az eg\u00e9szs\u00e9g\u00fcgyi dolgoz\u00f3kat. Most azok kapj\u00e1k meg a v\u00e9d\u0151olt\u00e1st, akik k\u00f6zvetlen\u00fcl a Covid-ell\u00e1t\u00e1sban dolgoznak az intenz\u00edv oszt\u00e1lyokon \u00e9s a s\u00fcrg\u0151ss\u00e9gi betegell\u00e1t\u00e1sban, tov\u00e1bb\u00e1 egyes speci\u00e1lis betegeket kezel\u0151 eg\u00e9szs\u00e9g\u00fcgyi dolgoz\u00f3k.\n\u00a0\u00a0\u00a0\u00a0Merkely B\u00e9la p\u00e9ldak\u00e9nt eml\u00edtette, sz\u00e1mos olyan fert\u0151z\u00f6tt van az int\u00e9zm\u00e9ny\u00fckben, akik sz\u00edv- \u00e9s \u00e9rrendszeri megbeteged\u00e9sben szenvednek. Ismert, hogy az \u00faj t\u00edpus\u00fa koronav\u00edrus s\u00falyosb\u00edtja a koszor\u00fa\u00e9r-betegs\u00e9get, sokszor heveny sz\u00edvizom infarktust, sz\u00edvizom el\u00e9gtelens\u00e9get okoz. Emellett sz\u00e1mos olyan beteget is kezelnek a k\u00f3rh\u00e1zban, akiknek t\u00fcd\u0151fel\u00fclete s\u00falyosan k\u00e1rosodott \u00e9s emiatt m\u0171t\u00fcd\u0151 kezel\u00e9st kapnak.\n\u00a0\u00a0\u00a0\u00a0A rektor megjegyezte, amikor a \"betegell\u00e1t\u00e1s\u00e1ban minden k\u00e9zre sz\u00fcks\u00e9g van, akkor val\u00f3ban az eg\u00e9szs\u00e9g\u00fcgynek kell els\u0151nek lenni\". Fontos, hogy az eg\u00e9szs\u00e9g\u00fcgyi dolgoz\u00f3knak biztons\u00e1got adjanak az\u00e1ltal, hogy 95 sz\u00e1zal\u00e9kos v\u00e9detts\u00e9get kapnak a v\u00edrussal szemben.\n\u00a0\u00a0\u00a0\u00a0Az eg\u00e9szs\u00e9g\u00fcgyi dolgoz\u00f3k rendk\u00edv\u00fcli m\u00f3don helyt\u00e1lltak - mondta Merkely B\u00e9la, de figyelmeztetett: egy apr\u00f3 hiba is megbeteged\u00e9st, s\u00falyos betegs\u00e9get, ak\u00e1r hal\u00e1lt okozhat k\u00f6r\u00fckben. Ha az eg\u00e9szs\u00e9g\u00fcgyi dolgoz\u00f3knak hossz\u00fa id\u0151n kereszt\u00fcl kell minden nap helyt\u00e1llni, \"akkor egyed\u00fcl az olt\u00e1s az, ami meg tudja \u0151ket v\u00e9deni\" - fogalmazott.\n\nMTI 2020. december 26.\n\n"}]