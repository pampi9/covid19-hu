[{"date": "2020-12-23 14:20", "url": "https://koronavirus.gov.hu/cikkek/orszagos-tisztifoorvos-december-27-en-kezdodik-az-egeszsegugyi-dolgozok-oltasa", "h1": "Orsz\u00e1gos tisztif\u0151orvos: december 27-\u00e9n kezd\u0151dik az eg\u00e9szs\u00e9g\u00fcgyi dolgoz\u00f3k olt\u00e1sa", "body": "\nDecember 27-\u00e9n a D\u00e9l-pesti Centrumk\u00f3rh\u00e1zban kezd\u0151dik az eg\u00e9szs\u00e9g\u00fcgyi dolgoz\u00f3k koronav\u00edrus elleni olt\u00e1sa - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n szerd\u00e1n.\n\n\nM\u00fcller Cec\u00edlia ismertette: december 26-\u00e1n, ahogy minden eur\u00f3pai uni\u00f3s tag\u00e1llam, \u00edgy Magyarorsz\u00e1g is 10 ezer olt\u00f3anyagot kap.\u00a0\n\u00a0\u00a0\u00a0\u00a0Elmondta: kedden meg\u00e9rkezett a vakcina leirata, amely tartalmazza a betegek t\u00e1j\u00e9koztat\u00e1s\u00e1hoz sz\u00fcks\u00e9ges, illetve az olt\u00e1si technik\u00e1ra vonatkoz\u00f3 ismereteket.\u00a0\n\u00a0\u00a0\u00a0\u00a0Az olt\u00e1s menet\u00e9r\u0151l sz\u00f3lva kifejtette: az olt\u00f3helyeken el\u0151sz\u00f6r teljes k\u00f6r\u0171 felvil\u00e1gos\u00edt\u00e1st kap az oltakoz\u00f3, majd ki kell t\u00f6ltenie egy az eg\u00e9szs\u00e9gi \u00e1llapot\u00e1ra vonatkoz\u00f3 k\u00e9rd\u0151\u00edvet \u00e9s egy beleegyez\u0151 nyilatkozatot; ezut\u00e1n kapja meg a p\u00e1ciens az olt\u00e1st, amely ut\u00e1n 20 percig megfigyel\u00e9s alatt tartj\u00e1k; a beoltottak olt\u00e1si igazol\u00e1si k\u00e1rty\u00e1t kapnak, amelyen szerepelnek az adataik, az olt\u00e1s sz\u00e1ma, illetve az, hogy mikor kell a m\u00e1sodik, a v\u00e9detts\u00e9get biztos\u00edt\u00f3 olt\u00e1sra jelentkezni\u00fck.\n\u00a0\u00a0\u00a0\u00a0A vakcina bead\u00e1sa ut\u00e1n jellemz\u0151en helyi reakci\u00f3k - f\u00e1jdalom, b\u0151rp\u00edr, duzzanat - fordulhatnak el\u0151, melyek magukt\u00f3l elm\u00falnak. Nagyon ritk\u00e1n jelentkezhet nyirokcsom\u00f3-duzzanat, izomf\u00e1jdalom, esetleg h\u0151emelked\u00e9s, amely paracetamol tabletta hat\u00e1s\u00e1ra megsz\u0171nik. Az olt\u00e1s ut\u00e1n pihen\u00e9s javasolt, neh\u00e9z fizikai munka v\u00e9gz\u00e9se nem aj\u00e1nlott - k\u00f6z\u00f6lte a szakember.\n\u00a0\u00a0\u00a0\u00a0Egyel\u0151re nem aj\u00e1nlj\u00e1k az olt\u00e1st a v\u00e1rand\u00f3soknak, illetve azoknak, akik 2-3 h\u00f3napon bel\u00fcl tervezik a gyermekv\u00e1llal\u00e1st - tudatta a f\u0151orvos.\n\u00a0\u00a0\u00a0\u00a0A gy\u00e1rt\u00f3 t\u00e1j\u00e9koztat\u00e1sa szerint folyamatosan \u00e9rkezik majd vakcina az orsz\u00e1gba. M\u00e1r az \u00fcnnepek ut\u00e1n nagyobb sz\u00e1mban tudnak oltakozni az eg\u00e9szs\u00e9g\u00fcgyi dolgoz\u00f3k, majd a szoci\u00e1lis int\u00e9zm\u00e9nyek munkat\u00e1rsai, lak\u00f3i, a rendv\u00e9delmi szervek tagjai - mondta M\u00fcller Cec\u00edlia.\n\u00a0\u00a0\u00a0\u00a0Azt k\u00e9rte mindenkit\u0151l, \u00e9ljen a lehet\u0151s\u00e9ggel, hiszen Magyarorsz\u00e1gon nagy fok\u00fa bizalom van a v\u00e9d\u0151olt\u00e1sok ir\u00e1nt. Mint mondta, kor\u00e1bban sz\u00e1mos fert\u0151z\u0151 betegs\u00e9gt\u0151l siker\u00fclt megszabadulni \u00e9ppen a v\u00e9d\u0151olt\u00e1soknak k\u00f6sz\u00f6nhet\u0151en.\n\u00a0\u00a0\u00a0\u00a0M\u00fcller Cec\u00edlia kit\u00e9rt arra is, hogy a vakcinainfo.gov.hu-n m\u00e1r t\u00f6bb mint 300 ezren jelentkeztek a koronav\u00edrus elleni olt\u00e1sra, \u00e9s egyre t\u00f6bben k\u00fcldik vissza a post\u00e1n megkapott regisztr\u00e1ci\u00f3s anyagot. Hozz\u00e1tette: ez tervezhet\u0151v\u00e9 teszi az olt\u00e1st.\n\u00a0\u00a0\u00a0\u00a0Az \u00f3vodai \u00e9s iskolai dolgoz\u00f3k december 30-\u00e1n 12 \u00f3r\u00e1ig a pedszures.kh.gov.hu c\u00edmen online foglalhatnak id\u0151pontot a janu\u00e1r 2-ra \u00e9s 3-ra, orsz\u00e1gszerte 99 mintavev\u0151 ponton meghirdetett csoportos koronav\u00edrus-tesztel\u00e9sre. A f\u0151orvos azt javasolta az \u00e9rintetteknek, ezt tegy\u00e9k is meg, eml\u00e9keztetve arra, hogy a kor\u00e1bban v\u00e9gzett csoportos tesztel\u00e9s sor\u00e1n a t\u00fcnetmentes pedag\u00f3gusok k\u00f6z\u00f6tt 2 sz\u00e1zal\u00e9kos volt pozitivit\u00e1s ar\u00e1nya.\n\u00a0\u00a0\u00a0\u00a0A j\u00e1rv\u00e1ny\u00fcgyi adatokr\u00f3l sz\u00f3lva k\u00f6z\u00f6lte, az \u00faj fert\u0151z\u00f6ttek sz\u00e1ma napok \u00f3ta stagn\u00e1l, enyh\u00e9n cs\u00f6kken. Az elm\u00falt 24 \u00f3r\u00e1ban 1894 \u00fajabb magyar \u00e1llampolg\u00e1rn\u00e1l mutatt\u00e1k ki a koronav\u00edrus-fert\u0151z\u00e9st, ezzel 308 262-re emelkedett az azonos\u00edtott fert\u0151z\u00f6ttek sz\u00e1ma. Az elv\u00e9gzett tesztek sz\u00e1ma meghaladja a 2,5 milli\u00f3t. Meghalt 154 t\u00f6bbs\u00e9g\u00e9ben id\u0151s, kr\u00f3nikus beteg, de az elhunytak k\u00f6z\u00f6tt ism\u00e9t voltak fiatalok is, k\u00f6zt\u00fck egy 29 \u00e9ves p\u00e1ciens. 6727 koronav\u00edrusos beteget \u00e1polnak k\u00f3rh\u00e1zban, k\u00f6z\u00fcl\u00fck 495-en vannak l\u00e9legeztet\u0151g\u00e9pen.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta, akin\u00e9l a fert\u0151z\u00e9s s\u00falyos, k\u00f6z\u00e9ps\u00falyos t\u00fcneteket okozott, k\u00f3rh\u00e1zi kezel\u00e9sre szorult, visszah\u00edvj\u00e1k kontrollra az eg\u00e9szs\u00e9g\u00fcgyi int\u00e9zm\u00e9nyek, annak \u00e9rdek\u00e9ben, ha valamilyen sz\u00f6v\u0151dm\u00e9ny jelentkezik, be tudjanak avatkozni.\n\u00a0\u00a0\u00a0\u00a0M\u00fcller Cec\u00edlia felh\u00edvta a figyelmet: ha valaki a koronav\u00edrus okozta t\u00fcneteket \u00e9szlel mag\u00e1n, telefon\u00e1ljon a h\u00e1ziorvos\u00e1nak vagy \u00fcgyeleti id\u0151szakban a k\u00f6zponti h\u00e1ziorvosi \u00fcgyeletre. L\u00e9gszomj vagy m\u00e1s fenyeget\u0151 \u00e1llapot eset\u00e9n a ment\u0151ket kell h\u00edvni.\n\u00a0\u00a0\u00a0\u00a0A szakember elmondta, az els\u0151 v\u00e9d\u0151olt\u00e1s ut\u00e1n fokozatosan fejl\u0151dik ki a v\u00e9detts\u00e9g, ennek meger\u0151s\u00edt\u00e9s\u00e9hez van sz\u00fcks\u00e9g a m\u00e1sodik olt\u00e1sra. A teljes v\u00e9delem a m\u00e1sodik olt\u00e1st k\u00f6vet\u0151 hetedik nap k\u00f6r\u00fcl alakul ki. Az els\u0151 olt\u00e1st k\u00f6vet\u0151en is fokozottan be kell tartani a higi\u00e9n\u00e9s szab\u00e1lyokat. Ha valakin\u00e9l akut megbeteged\u00e9s zajlik, nem kaphatja meg a m\u00e1sodik olt\u00e1st.\n\nMTI 2020. december 23.\n\n"}]