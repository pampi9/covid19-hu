[{"date": "2020-12-28 11:18", "url": "https://koronavirus.gov.hu/cikkek/novak-katalin-otthonfelujitasi-tamogatas-segiti-csaladokat-januartol", "h1": "Nov\u00e1k Katalin: otthonfel\u00faj\u00edt\u00e1si t\u00e1mogat\u00e1s seg\u00edti a csal\u00e1dokat janu\u00e1rt\u00f3l", "body": "\nJanu\u00e1rt\u00f3l h\u00e1rommilli\u00f3 forintos otthonfel\u00faj\u00edt\u00e1si t\u00e1mogat\u00e1s, febru\u00e1rt\u00f3l pedig kedvezm\u00e9nyes otthonfel\u00faj\u00edt\u00e1si k\u00f6lcs\u00f6n is seg\u00edti a csal\u00e1dok otthonteremt\u00e9si terveit - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter h\u00e9tf\u0151n az MTI-vel.\n\n\n\u00a0Nov\u00e1k Katalin a k\u00f6zlem\u00e9nyben eml\u00e9keztetett: a legfeljebb 3 milli\u00f3 forintos otthonfel\u00faj\u00edt\u00e1si t\u00e1mogat\u00e1s azoknak a legal\u00e1bb egy gyermeket - 12 hetes magzati kort\u00f3l 25 \u00e9ves korig - nevel\u0151 vagy v\u00e1r\u00f3 csal\u00e1doknak sz\u00f3l, amelyek megl\u00e9v\u0151 otthonukat szeretn\u00e9k korszer\u0171s\u00edteni. A t\u00e1mogat\u00e1sb\u00f3l a kiad\u00e1sok teljes \u00f6sszeg\u00e9nek maximum fele finansz\u00edrozhat\u00f3, anyagk\u00f6lts\u00e9gre \u00e9s munkad\u00edjra fele-fele ar\u00e1nyban.\n\u00a0\u00a0\u00a0\u00a0A megv\u00e1ltozott munkak\u00e9pess\u00e9g\u0171 vagy fogyat\u00e9kkal \u00e9l\u0151 gyermeket nevel\u0151 sz\u00fcl\u0151k a gyermek\u00fck \u00e9letkor\u00e1t\u00f3l f\u00fcggetlen\u00fcl vehetik ig\u00e9nybe a t\u00e1mogat\u00e1st - tette hozz\u00e1.\n\u00a0\u00a0\u00a0\u00a0Azok, akik a fel\u00faj\u00edt\u00e1shoz nem rendelkeznek kell\u0151 m\u00e9rt\u00e9k\u0171 \u00f6ner\u0151vel, kedvezm\u00e9nyes otthonfel\u00faj\u00edt\u00e1si k\u00f6lcs\u00f6nt vehetnek ig\u00e9nybe: legfeljebb 6 milli\u00f3 forintot vehetnek fel maximum 10 \u00e9ves futamid\u0151vel \u00e9s 3 sz\u00e1zal\u00e9kos kamattal.\n\u00a0\u00a0\u00a0\u00a0A felt\u00e9teleknek megfelel\u0151 ig\u00e9nyl\u0151knek a k\u00f6lcs\u00f6n felv\u00e9tel\u00e9t \u00e9s a munk\u00e1latok befejez\u00e9s\u00e9t k\u00f6vet\u0151en kell elsz\u00e1molniuk a sz\u00e1ml\u00e1kkal, hogy k\u00f6lcs\u00f6n\u00f6sszeg\u00fck az \u00e1llami t\u00e1mogat\u00e1sk\u00e9nt j\u00e1r\u00f3 maximum 3 milli\u00f3 forinttal cs\u00f6kkenjen. Erre egy teljes \u00e9v \u00e1ll majd a rendelkez\u00e9s\u00fckre.\n\u00a0\u00a0\u00a0\u00a0Emellett sok int\u00e9zked\u00e9s az \u00faj otthont v\u00e1s\u00e1rl\u00f3 vagy \u00e9p\u00edttet\u0151 csal\u00e1dokat is t\u00e1mogatja, ilyen az \u00e1facs\u00f6kkent\u00e9s, a csal\u00e1di otthonteremt\u00e9si kedvezm\u00e9nnyel (csok) v\u00e1s\u00e1rolt vagy \u00e9p\u00edttetett \u00faj otthonhoz kapcsol\u00f3d\u00f3 \u00e1fa-visszat\u00e9r\u00edt\u00e9s, a csokkal v\u00e1s\u00e1rolt haszn\u00e1lt vagy \u00faj ingatlanok illet\u00e9kmentess\u00e9ge \u00e9s a tet\u0151t\u00e9r be\u00e9p\u00edt\u00e9s\u00e9nek t\u00e1mogat\u00e1sa is.\n\u00a0\u00a0\u00a0\u00a0Az otthonfel\u00faj\u00edt\u00e1si t\u00e1mogat\u00e1s lehet\u0151s\u00e9ge tov\u00e1bb b\u0151v\u00edti a csal\u00e1dok mozg\u00e1ster\u00e9t. A korm\u00e1ny a koronav\u00edrus-j\u00e1rv\u00e1ny alatt is kiemelten t\u00e1mogatja a csal\u00e1dokat, nem sz\u0171k\u00edti, hanem b\u0151v\u00edti a csal\u00e1dt\u00e1mogat\u00e1sokat \u00e9s az otthonteremt\u00e9si programot - olvashat\u00f3 a k\u00f6zlem\u00e9nyben.\nMTI 2020. december 28.\n\n"}]