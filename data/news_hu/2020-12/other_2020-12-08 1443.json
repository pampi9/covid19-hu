[{"date": "2020-12-08 14:43", "url": "https://koronavirus.gov.hu/cikkek/orszagos-tisztifoorvos-elindult-regisztracio-vedooltasra", "h1": "Orsz\u00e1gos tisztif\u0151orvos: elindult a regisztr\u00e1ci\u00f3 a v\u00e9d\u0151olt\u00e1sra", "body": "\nA vakcinainfo.gov.hu oldalon elindult a regisztr\u00e1ci\u00f3 a koronav\u00edrus elleni v\u00e9d\u0151olt\u00e1sra - k\u00f6z\u00f6lte az orsz\u00e1gos tisztif\u0151orvos a j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia azt mondta, a regisztr\u00e1ci\u00f3 sor\u00e1n a nevet, lakc\u00edmet, \u00e9letkort, taj-sz\u00e1mot \u00e9s a kapcsolattart\u00e1shoz sz\u00fcks\u00e9ges telefonsz\u00e1mot, e-mail-c\u00edmet kell megadni. Mint mondta, a kapcsolattart\u00e1si adatok r\u00e9v\u00e9n tudj\u00e1k majd t\u00e1j\u00e9koztatni az \u00e9rdekl\u0151d\u0151ket, mikor \u00e9s hol tudnak \u00e9lni az olt\u00e1s lehet\u0151s\u00e9g\u00e9vel.\n\u00a0\u00a0\u00a0\u00a0A regisztr\u00e1ci\u00f3 c\u00e9lja az ig\u00e9nyfelm\u00e9r\u00e9s, annak \u00e9rdek\u00e9ben, hogy meg tudj\u00e1k becs\u00fclni, h\u00e1nyan szeretn\u00e9nek \u00e9lni a v\u00e9d\u0151olt\u00e1ssal - emelte ki.\n\u00a0\u00a0\u00a0\u00a0Az olt\u00e1s akkor indulhat, amikor rendelkez\u00e9sre \u00e1ll a magyar hat\u00f3s\u00e1gok \u00e1ltal enged\u00e9lyezett biztons\u00e1gos \u00e9s hat\u00e9kony vakcina. A korm\u00e1nyzat minden lehet\u0151s\u00e9get megragad az \u00edg\u00e9retes k\u00fclf\u00f6ldi vakcin\u00e1k beszerz\u00e9se \u00e9rdek\u00e9ben - hangs\u00falyozta a tisztif\u0151orvos, hozz\u00e1t\u00e9ve: eddig 17,5 milli\u00f3 adag vakcin\u00e1t k\u00f6t\u00f6ttek le a k\u00fcl\u00f6nb\u00f6z\u0151 gy\u00e1rt\u00f3kn\u00e1l.\n\u00a0\u00a0\u00a0\u00a0Elmondta: jelenleg m\u00e9g nincs a magyar hat\u00f3s\u00e1gok \u00e1ltal enged\u00e9lyezett vakcina, vizsg\u00e1lj\u00e1k az orosz olt\u00f3anyagot \u00e9s annak dokument\u00e1ci\u00f3j\u00e1t, \u00e9s hamarosan a k\u00ednai vakcina dokument\u00e1ci\u00f3ja is meg\u00e9rkezik Magyarorsz\u00e1gra. \"Jelenleg pontosan nem lehet megmondani, melyik k\u00fclf\u00f6ldi vakcin\u00e1val fogjuk megkezdeni a v\u00e9d\u0151olt\u00e1sok bead\u00e1s\u00e1t\" - sz\u00f6gezte le, hangs\u00falyozva, hogy csak a magyar gy\u00f3gyszerhat\u00f3s\u00e1g \u00e1ltal enged\u00e9lyezett vakcin\u00e1val fognak oltani. Jelezte: a t\u00f6meges olt\u00e1s v\u00e1rhat\u00f3an a k\u00f6vetkez\u0151 \u00e9v els\u0151 negyed\u00e9v\u00e9ben kezd\u0151dhet.\n\u00a0\u00a0\u00a0\u00a0M\u00fcller Cec\u00edlia elmondta azt is, hogy az olt\u00e1s nem a regisztr\u00e1ci\u00f3 sorrendj\u00e9ben fog t\u00f6rt\u00e9nni, hanem az olt\u00e1si terv szerint, els\u0151bbs\u00e9get fognak \u00e9lvezni az eg\u00e9szs\u00e9g\u00fcgyi dolgoz\u00f3k, a v\u00e9dekez\u00e9sben r\u00e9sztvev\u0151k \u00e9s a kr\u00f3nikus betegek.\n\u00a0\u00a0\u00a0\u00a0Jelezte: \u00f6nmag\u00e1ban a regisztr\u00e1ci\u00f3 nem j\u00e1r k\u00f6telezetts\u00e9ggel, ha valaki meggondolja mag\u00e1t, tiszteletben tartj\u00e1k a d\u00f6nt\u00e9s\u00e9t. K\u00e9rd\u00e9sre v\u00e1laszolva hangs\u00falyozta: a vakcin\u00e1k k\u00f6z\u00fcl nem lehet v\u00e1lasztani.\n\u00a0\u00a0\u00a0\u00a0A h\u00e9tf\u0151i nap j\u00e1rv\u00e1ny\u00fcgyi adatair\u00f3l sz\u00f3lva azt mondta, 2219-cel n\u0151tt az azonos\u00edtott fert\u0151z\u00f6ttek sz\u00e1ma, 136 beteg elhunyt, \u0151k jellemz\u0151en t\u00f6bbfajta betegs\u00e9gben szenvedtek. A k\u00f3rh\u00e1zban kezeltek sz\u00e1ma m\u00e9g mindig tart\u00f3san magas, 8045 embert \u00e1polnak k\u00f3rh\u00e1zban, 656-an vannak l\u00e9legeztet\u0151g\u00e9pen.\n\u00a0\u00a0\u00a0\u00a0Az adatokat alapj\u00e1n \u00fagy t\u0171nik, \"el\u00e9rt\u00fck, vagy a k\u00f6zelj\u00f6v\u0151ben el\u00e9rj\u00fck a plat\u00f3t a j\u00e1rv\u00e1nyban. Ezt azonban csak \u00fagy \u00e9rhett\u00fck el \u00e9s tarthatjuk meg, ha tov\u00e1bbra is betartjuk\" a bevezetett szab\u00e1lyokat - tette hozz\u00e1, hangs\u00falyozva, hogy mindenf\u00e9le enyh\u00edt\u00e9s most rontan\u00e1 a j\u00e1rv\u00e1ny\u00fcgyi helyzetet.\n\u00a0\u00a0\u00a0\u00a0A 49. h\u00e9tr\u0151l sz\u00f3lva elmondta: 37 031-gyel n\u0151tt az igazolt koronav\u00edrus-fert\u0151z\u00f6ttek sz\u00e1ma, ennek 55 sz\u00e1zal\u00e9ka volt n\u0151, 45 sz\u00e1zal\u00e9ka f\u00e9rfi. A fert\u0151z\u00f6ttek \u00e9letkor szerinti megoszl\u00e1sa sem v\u00e1ltozott az el\u0151z\u0151 h\u00e9thez k\u00e9pest, kiemelked\u0151, 16,7 sz\u00e1zal\u00e9k volt a 65 \u00e9ves vagy ann\u00e1l id\u0151sebbek ar\u00e1nya, \u00e9s tov\u00e1bbra is 23 sz\u00e1zal\u00e9kkal \"vezet\" a 40-49 \u00e9vesek korcsoportja.\n\u00a0\u00a0\u00a0\u00a0Elmondta: a m\u00falt h\u00e9ten a f\u0151v\u00e1ros ter\u00fclet\u00e9n azonos\u00edtott\u00e1k az \u00faj fert\u0151z\u00f6ttek 15 sz\u00e1zal\u00e9k\u00e1t, Pest megy\u00e9ben 13 sz\u00e1zal\u00e9k\u00e1t, Hajd\u00fa-Bihar megy\u00e9ben 6,7 sz\u00e1zal\u00e9k\u00e1t, N\u00f3gr\u00e1d megy\u00e9ben pedig a legkevesebbet, 2,5 sz\u00e1zal\u00e9k\u00e1t.\n\u00a0\u00a0\u00a0\u00a0Annak ellen\u00e9re, hogy kor\u00e1bban kev\u00e9s esetsz\u00e1mot regisztr\u00e1ltak, most Somogy \u00e9s Tolna megy\u00e9ben 10-10 sz\u00e1zal\u00e9kkal t\u00f6bb fert\u0151z\u00f6ttet regisztr\u00e1ltak a megel\u0151z\u0151 h\u00e9thez k\u00e9pest. Zala megy\u00e9ben 9, Szabolcs-Szatm\u00e1r-Bereg \u00e9s N\u00f3gr\u00e1d megy\u00e9ben 8 sz\u00e1zal\u00e9kkal n\u0151tt a fert\u0151z\u00f6ttek sz\u00e1ma - mondta. Budapesten, J\u00e1sz-Nagykun-Szolnok \u00e9s Kom\u00e1rom-Esztergom megy\u00e9ben nem v\u00e1ltozott a fert\u0151z\u00f6tts\u00e9gi sz\u00e1m. Borsod-Aba\u00faj-Zempl\u00e9n, B\u00e1cs-Kiskun \u00e9s B\u00e9k\u00e9s megy\u00e9ben k\u00f6zel 30 sz\u00e1zal\u00e9kkal kevesebb Covid-pozit\u00edv esetet regisztr\u00e1ltak a m\u00falt h\u00e9ten.\n\u00a0\u00a0\u00a0\u00a0Elmondta azt is, Egerben emelkedett a szennyv\u00edzben a koronav\u00edrus \u00f6r\u00f6k\u00edt\u0151anyag\u00e1nak koncentr\u00e1ci\u00f3ja, Szombathelyen \u00e9s B\u00e9k\u00e9scsab\u00e1n az \u00e1tlagosn\u00e1l kicsit magasabb \u00e9rt\u00e9ket m\u00e9rtek, Ny\u00edregyh\u00e1z\u00e1n, Salg\u00f3tarj\u00e1nban \u00e9s Sz\u00e9kesfeh\u00e9rv\u00e1ron cs\u00f6kken\u0151 tendenci\u00e1t tapasztaltak.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta: ha valaki \u00e1tesett a betegs\u00e9gen, \u00e9s m\u00e9gis tapasztalja mag\u00e1n \u00fajra a koronav\u00edrus t\u00fcneteit, konzult\u00e1ljon a kezel\u0151orvos\u00e1val.\n\u00a0\u00a0\u00a0\u00a0Arra a k\u00e9rd\u00e9sre, mit tegyen az, aki az int\u00e9zm\u00e9nyi tesztel\u00e9sen negat\u00edv lett, m\u00e9gis t\u00fcneteket \u00e9szlel mag\u00e1n, M\u00fcller Cec\u00edlia azt mondta, a PCR-teszt \u00e9s az antig\u00e9nalap\u00fa gyorsteszt pillanatnyi \u00e1llapotot t\u00fckr\u00f6z, lehets\u00e9ges, hogy \u00e9pp lappang\u00e1si f\u00e1zisban volt a betegs\u00e9g, vagy nem volt megfelel\u0151 a mintav\u00e9tel, ez\u00e9rt aki t\u00fcneteket tapasztal mag\u00e1n, keresse meg telefonon a h\u00e1ziorvos\u00e1t.\n\n\n\nMTI 2020. december 8.\n\n"}]