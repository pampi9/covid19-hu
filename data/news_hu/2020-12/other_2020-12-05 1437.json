[{"date": "2020-12-05 14:37", "url": "https://koronavirus.gov.hu/cikkek/szlavik-az-oltas-ingyenes-es-onkentes-lesz", "h1": "Szl\u00e1vik: az olt\u00e1s ingyenes \u00e9s \u00f6nk\u00e9ntes lesz", "body": "\nA koronav\u00edrus elleni olt\u00e1s ingyenes \u00e9s \u00f6nk\u00e9ntes lesz, \u00e9s ha a megfelel\u0151 mennyis\u00e9g \u00e1ll majd rendelkez\u00e9sre, akkor mindenki megkaphatja - mondta a D\u00e9l-pesti Centrumk\u00f3rh\u00e1z Orsz\u00e1gos Hematol\u00f3giai \u00e9s Infektol\u00f3giai Int\u00e9zet\u00e9nek oszt\u00e1lyvezet\u0151 f\u0151orvosa, az M1 aktu\u00e1lis csatorn\u00e1nak nyilatkozva.\n\nSzl\u00e1vik J\u00e1nos elmondta, t\u00f6bb orsz\u00e1g elkezdi beoltani az \u00e1llampolg\u00e1rait, olyan vakcin\u00e1val, amelyeket saj\u00e1t maga gy\u00e1rtatott le, de olyan p\u00e9ld\u00e1k is vannak, hogy egyes orsz\u00e1gok m\u00e1s \u00e1llamoknak is eljuttatnak olt\u00f3anyagokat.\nEgy sor \u00e1llamban regisztr\u00e1ci\u00f3t vezetnek az olt\u00e1sra jelentkez\u0151kr\u0151l, m\u00e1shol pedig \u00fagynevezett olt\u00e1si tervet k\u00e9sz\u00edtenek arr\u00f3l, hogy kik kaphatj\u00e1k meg el\u0151sz\u00f6r a vakcin\u00e1t, azut\u00e1n milyen sorrendben oltj\u00e1k be az embereket.\n\"\u00c1tal\u00e1ban egyet\u00e9rt\u00e9s van abban, hogy el\u0151sz\u00f6r az id\u0151s, beteg embereket \u00e9s az eg\u00e9szs\u00e9g\u00fcgyi dolgoz\u00f3kat oltj\u00e1k be. Nagyon sok helyen a szoci\u00e1lis otthonokban lak\u00f3 id\u0151seket \u00e9s az ott dolgoz\u00f3kat oltj\u00e1k be\" - mondta Szl\u00e1vik J\u00e1nos.\n\nHozz\u00e1tette, \u0151ket k\u00f6vetik azok az emberek, akik az adott orsz\u00e1g m\u0171k\u00f6d\u00e9s\u00e9\u00e9rt felelnek, vagyis a rend\u0151rs\u00e9g \u00e9s a hadsereg tagjai, valamint a k\u00f6ztisztvisel\u0151k, \u00e9s azok, akik valamilyen szempontb\u00f3l rizik\u00f3nak vannak kit\u00e9ve, p\u00e9ld\u00e1ul sok emberrel tal\u00e1lkoznak.\nEgy k\u00e9rd\u00e9sre v\u00e1laszolva kifejtette, az a tapasztalat, hogy a korl\u00e1toz\u00e1sok bevezet\u00e9se ut\u00e1n 2-3 h\u00e9ttel kialakul egy \u00fagynevezett plat\u00f3, majd cs\u00f6kken a fert\u0151z\u00f6ttek sz\u00e1ma; Magyarorsz\u00e1gon az ut\u00f3bbi id\u0151szakban nem emelkedett kiugr\u00f3an sem a fert\u0151z\u00f6ttek, sem pedig a halottak sz\u00e1ma, vagyis egy ilyen plat\u00f3ra ker\u00fclt a j\u00e1rv\u00e1ny.\n\"Egyes kutat\u00f3k felt\u00e9telezik, hogy a k\u00f6vetkez\u0151 napokban - szerencs\u00e9s esetben - cs\u00f6kken\u00e9snek indulhat a fert\u0151z\u00f6ttek sz\u00e1ma\" - mondta, hozz\u00e1t\u00e9ve, hogy a hal\u00e1lesetek sz\u00e1m\u00e1nak cs\u00f6kken\u00e9se ezt n\u00e9h\u00e1ny h\u00e9ttel k\u00f6veti, mivel nagyon sok id\u0151s ember fekszik k\u00f3rh\u00e1zban.\nKit\u00e9rt arra is, sv\u00e9dorsz\u00e1gi p\u00e9lda azt jelzi, nem fog a lakoss\u00e1g nagy r\u00e9sze \u00e1tfert\u0151z\u0151dni a koronav\u00edrussal, vagyis az olt\u00e1ssal kell l\u00e9trehozni a ny\u00e1jimmunit\u00e1st, hiszen, ha a lakoss\u00e1g 50-60 sz\u00e1zal\u00e9ka ellen\u00e1ll\u00f3, akkor nagyobb j\u00e1rv\u00e1ny nem alakulhat ki.\nSzl\u00e1vik J\u00e1nos kiemelte, az embereknek a k\u00f6zelg\u0151 \u00fcnnepek alatt is be kell tartaniuk a j\u00e1rv\u00e1ny\u00fcgyi int\u00e9zked\u00e9seket.\n\"\u00c9n azt hiszem, hogy az embereknek tudom\u00e1sul kell venni\u00fck, hogy ez a kar\u00e1csony nem olyan, mint a kor\u00e1bbiak\" - fogalmazott.\n\nMTI\n\n"}]