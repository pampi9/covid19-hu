[{"date": "2020-12-02 11:16", "url": "https://koronavirus.gov.hu/cikkek/szijjarto-peter-magyar-gazdasag-eleterejet-mutatjak-cegek-beruhazasai", "h1": "Szijj\u00e1rt\u00f3 P\u00e9ter: a magyar gazdas\u00e1g \u00e9leterej\u00e9t mutatj\u00e1k a c\u00e9gek beruh\u00e1z\u00e1sai", "body": "\nA magyar gazdas\u00e1g \u00e9leterej\u00e9t mutatja, hogy a vil\u00e1ggazdas\u00e1gb\u00f3l \u00e9rkez\u0151 kedvez\u0151tlen h\u00edrek ellen\u00e9re Magyarorsz\u00e1gon napr\u00f3l-napra jelentenek be \u00fajabb \u00e9s \u00fajabb beruh\u00e1z\u00e1sokat az orsz\u00e1g valamennyi pontj\u00e1n - hangs\u00falyozta Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter szerd\u00e1n Budapesten a Continental Automotive Hungary Kft. beruh\u00e1z\u00e1s-bejelent\u0151 sajt\u00f3t\u00e1j\u00e9koztat\u00f3j\u00e1n.\n\n\nElmondta, a vil\u00e1g m\u00e1sodik legnagyobb aut\u00f3ipari besz\u00e1ll\u00edt\u00f3 v\u00e1llalata, a Continental az \u00fajgener\u00e1ci\u00f3s j\u00e1rm\u0171elektronikai term\u00e9kek gy\u00e1rt\u00e1s\u00e1nak megkezd\u00e9s\u00e9hez \u00faj g\u00e9psorokat telep\u00edt Budapesten \u00e9s Veszpr\u00e9mben 25,6 milli\u00e1rd forint \u00e9rt\u00e9k\u0171 beruh\u00e1z\u00e1ssal, ezzel 4127 ember munkahely\u00e9t v\u00e9dik meg a k\u00e9t v\u00e1rosban. A beruh\u00e1z\u00e1shoz a korm\u00e1ny 7,7 milli\u00e1rd forint vissza nem t\u00e9r\u00edtend\u0151 k\u00e9szp\u00e9nzt\u00e1mogat\u00e1st ad a c\u00e9gnek.\n\u00a0\u00a0\u00a0\u00a0Szijj\u00e1rt\u00f3 P\u00e9ter sz\u00f3lt arr\u00f3l, az aut\u00f3ipar a magyar gazdas\u00e1g gerincoszlopa, ez\u00e9rt fontos, hogy az orsz\u00e1g Eur\u00f3pa fellegv\u00e1ra lehessen a modern elektromobilit\u00e1sra \u00e9p\u00fcl\u0151 aut\u00f3ipari korszakban is, ebben k\u00e9pvisel magas hozz\u00e1adott \u00e9rt\u00e9ket a Continental \u00f6sszess\u00e9g\u00e9ben, \u00e9s a most bejelentett beruh\u00e1z\u00e1sa is.\n\u00a0\u00a0\u00a0\u00a0A miniszter ismertette, hogy a n\u00e9met Continental h\u00e1rom \u00e9vtizede m\u0171k\u00f6dik Magyarorsz\u00e1gon, jelenleg h\u00e9t gy\u00e1ra, egy logisztikai \u00e9s egy fejleszt\u0151 k\u00f6zpontja van itt. A c\u00e9g magyarorsz\u00e1gi jelenl\u00e9te hozz\u00e1j\u00e1rult a magyar aut\u00f3ipar n\u00f6veked\u00e9s\u00e9hez, amely a t\u00edz \u00e9vvel ezel\u0151tti \u00e9ves 4 ezer milli\u00e1rd forint termel\u00e9s\u00e9t meg tudta k\u00e9t \u00e9s f\u00e9lszerezni, \u00e9s tavaly az \u00e1gazat 9500 milli\u00e1rd forint termel\u00e9si \u00e9rt\u00e9ket \u00e1ll\u00edtott el\u0151. A magyar aut\u00f3ipari versenyk\u00e9pess\u00e9g\u00e9t mutatja, hogy a 19. legnagyobb aut\u00f3ipari export Magyarorsz\u00e1g nev\u00e9hez f\u0171z\u0151dik.\n\u00a0\u00a0\u00a0\u00a0Szijj\u00e1rt\u00f3 P\u00e9ter kiemelte, a Continental \u00fajabb magyarorsz\u00e1gi beruh\u00e1z\u00e1sa tov\u00e1bb er\u0151s\u00edti a magyar-n\u00e9met gazdas\u00e1gi kapcsolatokat. Utalt arra, hogy a magyar-n\u00e9met ipari kamara felm\u00e9r\u00e9se szerint az itteni n\u00e9met c\u00e9gek 60 sz\u00e1zal\u00e9ka a k\u00f6vetkez\u0151 egy \u00e9vben \u00fczleti helyzet\u00e9nek javul\u00e1s\u00e1ra sz\u00e1m\u00edt, ami \u00f3ri\u00e1si dolog a vil\u00e1gj\u00e1rv\u00e1ny mostani id\u0151szak\u00e1ban.\n\u00a0\u00a0\u00a0\u00a0A k\u00fclgazdas\u00e1gi miniszter besz\u00e9lt arr\u00f3l is, hogy Magyarorsz\u00e1g az \u00faj vil\u00e1ggazdas\u00e1gi korszak nyertesei k\u00f6z\u00e9 tartozik, a vil\u00e1ggazdas\u00e1gi kapacit\u00e1sok \u00fajraeloszt\u00e1s\u00e1\u00e9rt foly\u00f3 \u00e9les versenyben pedig komoly gy\u0151zelem a Continental Automotive Hungary Kft. beruh\u00e1z\u00e1sa.\n\u00a0\u00a0\u00a0\u00a0A miniszter elmondta, a magyar korm\u00e1ny egyszerre kezeli a vil\u00e1gj\u00e1rv\u00e1ny gazdas\u00e1gi \u00e9s eg\u00e9szs\u00e9g\u00fcgyi aspektusait, olyan d\u00f6nt\u00e9seket hoz, amelyek egyszerre v\u00e9dik meg az emberek \u00e9let\u00e9t, eg\u00e9szs\u00e9g\u00e9t, \u00e9s k\u00f6zben biztos\u00edtj\u00e1k az orsz\u00e1g, a gazdas\u00e1g m\u0171k\u00f6d\u0151k\u00e9pess\u00e9g\u00e9t.\n\u00a0\u00a0\u00a0\u00a0Kijelentette, a korm\u00e1ny nem a munkan\u00e9lk\u00fclis\u00e9get, hanem az azzal szembeni harcot finansz\u00edrozza, \u00e9s ebben a v\u00e1llalatok sz\u00f6vets\u00e9gesek, a neh\u00e9z id\u0151szakban \u00fajabb fejleszt\u00e9sekr\u0151l hoznak d\u00f6nt\u00e9seket.\nMTI 2020. december 2.\n\n"}]