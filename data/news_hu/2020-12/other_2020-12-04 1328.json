[{"date": "2020-12-04 13:28", "url": "https://koronavirus.gov.hu/cikkek/kasler-uj-covid-betegellato-reszleggel-bovult-pulmonologiai-intezet", "h1": "K\u00e1sler: \u00faj Covid-betegell\u00e1t\u00f3 r\u00e9szleggel b\u0151v\u00fclt a pulmonol\u00f3giai int\u00e9zet", "body": "\n\u00daj, a koronav\u00edrus-betegek ell\u00e1t\u00e1s\u00e1t szolg\u00e1l\u00f3 r\u00e9szleggel b\u0151v\u00fclt az Orsz\u00e1gos Kor\u00e1nyi Pulmonol\u00f3giai Int\u00e9zet. Az 550 n\u00e9gyzetm\u00e9teres \u00e9p\u00fclet teljes k\u00f6r\u0171 fel\u00faj\u00edt\u00e1sa 360 milli\u00f3 forintb\u00f3l val\u00f3sult meg - jelentette be az emberi er\u0151forr\u00e1sok minisztere p\u00e9nteki online sajt\u00f3t\u00e1j\u00e9koztat\u00f3j\u00e1n.\n\n\n\n\n\n\nK\u00e1sler Mikl\u00f3s\u00a0elmondta, a fel\u00faj\u00edtott r\u00e9szlegen n\u00e9gy intenz\u00edv ter\u00e1pi\u00e1s k\u00f3rtermet \u00e9s \u00f6t rehabilit\u00e1ci\u00f3s k\u00f3rtermet alak\u00edtottak ki.\n\t\t\t\u00a0\u00a0\u00a0\u00a0A miniszter felid\u00e9zte, hogy a korm\u00e1ny a j\u00e1rv\u00e1nyellenes k\u00fczdelem r\u00e9szek\u00e9nt ind\u00edtotta el negyven int\u00e9zm\u00e9ny fert\u0151tlen\u00edt\u0151 takar\u00edt\u00e1s\u00e1t \u00e9s k\u00fcl\u00f6nb\u00f6z\u0151 fel\u00faj\u00edt\u00e1sokat, \u00e9s vannak olyan helysz\u00ednek, ahol teljes fel\u00faj\u00edt\u00e1s is t\u00f6rt\u00e9nt. Ebbe a k\u00f6rbe tartozik a Kor\u00e1nyi int\u00e9zet egyik, eddig haszn\u00e1laton k\u00edv\u00fcli sz\u00e1rny\u00e1nak rendbet\u00e9tele is - tette hozz\u00e1.\n\t\t\t\u00a0\u00a0\u00a0\u00a0A beruh\u00e1z\u00e1s r\u00e9szek\u00e9nt kicser\u00e9lt\u00e9k az ajt\u00f3kat, ablakokat \u00e9s a burkolatokat, \u00e1lmennyezetet alak\u00edtottak ki, fel\u00faj\u00edtott\u00e1k az elektromos h\u00e1l\u00f3zatot, klimatiz\u00e1lt\u00e1k a k\u00f3rtermeket \u00e9s meg\u00fajultak az orvosokat, n\u0151v\u00e9reket kiszolg\u00e1l\u00f3 helyis\u00e9gek is.\n\t\t\t\u00a0\u00a0\u00a0\u00a0A fel\u00faj\u00edtott sz\u00e1rnyban m\u00e1r elv\u00e9gezt\u00e9k a z\u00e1r\u00f3fert\u0151tlen\u00edt\u00e9st is, \u00edgy m\u00e1r alkalmas a betegek fogad\u00e1s\u00e1ra.\nMTI 2020. december 4., p\u00e9ntek\u00a0\n\n\n\n\n\n\n\n\n\n\n\n\n"}]