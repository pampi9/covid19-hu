[{"date": "2020-12-30 15:03", "url": "https://koronavirus.gov.hu/cikkek/muller-cecilia-mar-szerdan-huszonegyre-no-az-oltopontok-szama", "h1": "M\u00fcller Cec\u00edlia: m\u00e1r szerd\u00e1n huszonegyre n\u0151 az olt\u00f3pontok sz\u00e1ma", "body": "\nM\u00e1r szerd\u00e1n huszonegyre, janu\u00e1r elej\u00e9n huszon\u00f6tre n\u0151 az olt\u00f3helyek sz\u00e1ma Magyarorsz\u00e1gon \u00fajabb vakcinasz\u00e1ll\u00edtm\u00e1nyoknak k\u00f6sz\u00f6nhet\u0151en - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n, szerd\u00e1n.\n\n\nM\u00fcller Cec\u00edlia k\u00f6z\u00f6lte: a kor\u00e1bbi, jelk\u00e9pes mennyis\u00e9g\u0171 vakcin\u00e1t tartalmaz\u00f3 sz\u00e1ll\u00edtm\u00e1nyb\u00f3l az eddigi \u00f6t olt\u00f3helyen n\u00e9gy nap alatt 3789 intenz\u00edv, s\u00fcrg\u0151ss\u00e9gi \u00e9s a koronav\u00edrusos betegeket kezel\u0151 oszt\u00e1lyokon tev\u00e9kenyked\u0151 eg\u00e9szs\u00e9g\u00fcgyi dolgoz\u00f3t oltottak be.\n\u00a0\u00a0\u00a0\u00a0A szerda reggel Magyarorsz\u00e1gra \u00e9rkezett 70 ezer vakcina 35 ezer eg\u00e9szs\u00e9g\u00fcgyi dolgoz\u00f3 - k\u00f6zt\u00fck egy \u00fajabb k\u00f6r, a h\u00e1ziorvosok - beolt\u00e1s\u00e1nak megkezd\u00e9s\u00e9t is lehet\u0151v\u00e9 teszi.\n\u00a0\u00a0\u00a0\u00a0A v\u00e9d\u0151olt\u00e1sok bead\u00e1sa \u00fctemterv szerint zajlik, jelenleg azok az eg\u00e9szs\u00e9g\u00fcgyi dolgoz\u00f3k kapnak v\u00e9d\u0151olt\u00e1st, akik az intenz\u00edv, s\u00fcrg\u0151ss\u00e9gi \u00e9s a koronav\u00edrusos betegeket kezel\u0151 oszt\u00e1lyokon dolgoznak. Az eg\u00e9szs\u00e9g\u00fcgyi int\u00e9zm\u00e9nyek, a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) honlapj\u00e1n, a koronavirus.gov.hu \u00e9s a vakcinainfo.gov.hu oldalon k\u00f6zz\u00e9 teszik az olt\u00f3helyek nev\u00e9t, el\u00e9rhet\u0151s\u00e9g\u00e9t.\n\u00a0\u00a0\u00a0\u00a0Tov\u00e1bbi olt\u00f3anyagadagokat is megrendeltek, az \u00e9v elej\u00e9n t\u00f6bb t\u00e9telben, folyamatosan \u00e9rkeznek sz\u00e1ll\u00edtm\u00e1nyok Magyarorsz\u00e1gra - mondta a tisztif\u0151orvos, hozz\u00e1t\u00e9ve: akkor m\u00e1r a szoci\u00e1lis int\u00e9zm\u00e9nyek lak\u00f3i \u00e9s dolgoz\u00f3i is sorra ker\u00fclnek. Az olt\u00f3anyag mennyis\u00e9g\u00e9t\u0151l f\u00fcgg\u0151en tudj\u00e1k b\u0151v\u00edteni a k\u00f6rt azokkal, akik a legmagasabb kock\u00e1zatot viselik, akt\u00edvan r\u00e9szt vesznek a j\u00e1rv\u00e1ny kezel\u00e9s\u00e9ben.\n\u00a0\u00a0\u00a0\u00a0K\u00f6z\u00f6lte: csaknem 600 ezer embert tartanak sz\u00e1mon, akik szeretn\u00e9k beoltatni magukat; 462 ezer ember regisztr\u00e1lt interneten, \u00e9s 136 ezer nyugd\u00edjas k\u00fcldte vissza a sz\u00e1nd\u00e9kot kifejez\u0151 levelet.\n\u00a0\u00a0\u00a0\u00a0Ismertette: aki a v\u00e9d\u0151olt\u00e1sra jelentkezik, k\u00e9rd\u0151\u00edvet kap, amelyben inform\u00e1ci\u00f3t k\u00e9rnek az el\u0151zm\u00e9nyekr\u0151l, kock\u00e1zatokr\u00f3l. Ez az\u00e9rt sz\u00fcks\u00e9ges, hogy az orvos meg tudja \u00edt\u00e9lni az olthat\u00f3s\u00e1got, \u00e9s az olt\u00e1st k\u00e9r\u0151nek beleegyez\u0151 nyilatkozatot is ki kell t\u00f6ltenie.\n\u00a0\u00a0\u00a0\u00a0Az olt\u00e1s ut\u00e1n egy kis id\u0151t el kell t\u00f6lteni a megfigyel\u00e9s \u00e9rdek\u00e9ben az olt\u00f3helyen, 15-30 perc m\u00falva olt\u00e1si k\u00e1rty\u00e1t kap mindenki, amely tartalmazza azt is, hogy mikor kell a m\u00e1sodik olt\u00e1sra jelentkezni - tette hozz\u00e1.\n\u00a0\u00a0\u00a0\u00a0Hangs\u00falyozta, hogy egyik v\u00e9d\u0151olt\u00e1s sem ny\u00fajt sz\u00e1zsz\u00e1zal\u00e9kos v\u00e9detts\u00e9get, de a s\u00falyos betegs\u00e9g, sz\u00f6v\u0151dm\u00e9ny, hal\u00e1l elker\u00fcl\u00e9s\u00e9hez fontos az olt\u00e1s. Emellett nem szabad elfeledni a higi\u00e9n\u00e9s szab\u00e1lyok betart\u00e1s\u00e1t sem. K\u00e9t olt\u00e1s biztos\u00edtja az immunit\u00e1st; a m\u00e1sodikat az els\u0151 olt\u00e1st k\u00f6vet\u0151 21. nap k\u00f6r\u00fcl kell beadni, majd azut\u00e1n egy h\u00e9ttel alakul ki a v\u00e9detts\u00e9g.\n\u00a0\u00a0\u00a0\u00a0Felh\u00edvta a figyelmet arra, hogy nem kell tartani a v\u00e9d\u0151olt\u00e1sokt\u00f3l, a vakcina kifejleszt\u00e9s\u00e9t a SARS-1 \u00e9s a MERS-j\u00e1rv\u00e1ny idej\u00e9n sok kutat\u00f3 munk\u00e1ja el\u0151zte meg. \"B\u00fcszk\u00e9k vagyunk Karik\u00f3 Katalin professzorasszonyra, akinek oroszl\u00e1nr\u00e9sze volt kutat\u00f3ival egy\u00fctt a vakcina kifejleszt\u00e9s\u00e9ben\" - mondta.\n\u00a0\u00a0\u00a0\u00a0A tisztif\u0151orvos kit\u00e9rt arra is, hogy az olt\u00e1snak lehetnek mell\u00e9khat\u00e1sai, amelyek jellemz\u0151en nem gyakoriak \u00e9s enyh\u00e9k. \u00c1ltal\u00e1ban beavatkoz\u00e1st nem ig\u00e9nyl\u0151 reakci\u00f3k jelentkeznek: az olt\u00e1s hely\u00e9n f\u00e1jdalom, b\u0151rp\u00edr, duzzanat, valamint el\u0151fordulhat nyirokcsom\u00f3-duzzanat, izomf\u00e1jdalom, leverts\u00e9g, pszich\u00e9s hat\u00e1s. Ritk\u00e1n allergi\u00e1s reakci\u00f3 is fell\u00e9phet, ez\u00e9rt az olt\u00f3helyeket fel kellett k\u00e9sz\u00edteni - mint minden m\u00e1s olt\u00e1s eset\u00e9ben - az ilyen reakci\u00f3k azonnali elh\u00e1r\u00edt\u00e1s\u00e1ra.\n\u00a0\u00a0\u00a0\u00a0Utalt arra, hogy az elm\u00falt 24 \u00f3r\u00e1ban 1972-vel n\u0151tt a beazonos\u00edtott fert\u0151z\u00f6ttek sz\u00e1ma. Mint mondta, az akt\u00edv fert\u0151z\u00f6ttek sz\u00e1ma \u00f6rvendetesen, szerd\u00e1ra 165 880-ra cs\u00f6kkent. 6155 koronav\u00edrusos beteget kezelnek k\u00f3rh\u00e1zban, \u00e9s 425-en vannak l\u00e9legeztet\u0151g\u00e9pen, ez\u00e9rt a j\u00e1rv\u00e1ny\u00fcgyi \u00e9bers\u00e9g fenntart\u00e1sa tov\u00e1bbra is indokolt - jegyezte meg.\n\u00a0\u00a0\u00a0\u00a0T\u00e1j\u00e9koztat\u00e1sa szerint az 52. h\u00e9ten Debrecenben \u00e9s Kaposv\u00e1ron n\u0151tt, Egerben, Gy\u0151rben \u00e9s Szombathelyen cs\u00f6kkent a szennyv\u00edzben a v\u00edrus \u00f6r\u00f6k\u00edt\u0151anyag\u00e1nak koncentr\u00e1ci\u00f3ja.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta: az elhunytak \u00e1tlag\u00e9letkora v\u00e1ltozatlanul 75-76 \u00e9v, \u00e9s 3 sz\u00e1zal\u00e9k azoknak az ar\u00e1nya, akiknek nem volt kr\u00f3nikus betegs\u00e9ge.\n\u00a0\u00a0\u00a0\u00a0Tov\u00e1bbi k\u00e9rd\u00e9sre adott v\u00e1lasz\u00e1ban k\u00f6z\u00f6lte, hogy az NNK-ban t\u00e1rolj\u00e1k azt a 6000 Szputnyik V vakcin\u00e1t, amely az Orosz F\u00f6der\u00e1ci\u00f3t\u00f3l \u00e9rkezett, az olt\u00f3anyagot egy\u00fcttm\u0171k\u00f6d\u00e9s keret\u00e9ben vizsg\u00e1lj\u00e1k. \"Ez teret nyit arra, hogy esetleg egy \u00fajabb vakcin\u00e1t bocs\u00e1ssunk a lakoss\u00e1g rendelkez\u00e9s\u00e9re, a kutat\u00e1st \u00e9s az orosz f\u00e9llel val\u00f3 egy\u00fcttm\u0171k\u00f6d\u00e9st kezdt\u00fck el\" - mondta.\n\u00a0\u00a0\u00a0\u00a0Arr\u00f3l is besz\u00e1molt, hogy vizsg\u00e1lj\u00e1k az els\u0151k\u00e9nt Angli\u00e1ban azonos\u00edtott, gyorsabban terjed\u0151 v\u00edrusmut\u00e1ci\u00f3 jelenl\u00e9t\u00e9t, de egyel\u0151re ilyet Magyarorsz\u00e1gon nem tal\u00e1ltak. A mut\u00e1ci\u00f3nak k\u00e9tszeres a reprodukci\u00f3s r\u00e1t\u00e1ja, jellemz\u0151en fiatalok adj\u00e1k \u00e1t egym\u00e1snak, de nem okoz s\u00falyosabb t\u00fcneteket - tette hozz\u00e1.\n\u00a0\u00a0\u00a0\u00a0Ismertette: nincs influenzaj\u00e1rv\u00e1ny Magyarorsz\u00e1gon. A magyar lakoss\u00e1gra n\u00e9zve 150 sz\u00e1zezrel\u00e9k a j\u00e1rv\u00e1ny k\u00fcsz\u00f6b\u00e9rt\u00e9ke, a jelenlegi sz\u00e1mok ett\u0151l messze elmaradnak, ami az influenza elleni v\u00e9d\u0151olt\u00e1snak \u00e9s a higi\u00e9n\u00e9s szab\u00e1lyok betart\u00e1s\u00e1nak k\u00f6sz\u00f6nhet\u0151. Jelezte: janu\u00e1rban tov\u00e1bbi influenza elleni v\u00e9d\u0151olt\u00e1s k\u00e9sz\u00fcl el.\n\u00a0\u00a0\u00a0\u00a0Elmondta azt is, hogy minden olt\u00f3hely fel van k\u00e9sz\u00fclve a legs\u00falyosabb, azonnali allergi\u00e1s reakci\u00f3, az anafilaxia kezel\u00e9s\u00e9re. Az\u00e9rt van az olt\u00e1s ut\u00e1n 15-20 perc megfigyel\u00e9si id\u0151, hogy az esetleges allergi\u00e1s reakci\u00f3kat el tudj\u00e1k h\u00e1r\u00edtani. Az Orsz\u00e1gos Ment\u0151szolg\u00e1lat k\u00fcl\u00f6n elj\u00e1r\u00e1srendet bocs\u00e1tott az olt\u00f3helyek rendelkez\u00e9s\u00e9re az allergi\u00e1s reakci\u00f3k elh\u00e1r\u00edt\u00e1s\u00e1r\u00f3l.\n\u00a0\u00a0\u00a0\u00a0M\u00fcller Cec\u00edlia kijelentette: az olt\u00e1si tervet \"hamarosan megfelel\u0151 form\u00e1ban\" nyilv\u00e1noss\u00e1gra hozz\u00e1k.\n\n\nMTI 2020. december 30.\n\n"}]