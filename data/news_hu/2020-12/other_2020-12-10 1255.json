[{"date": "2020-12-10 12:55", "url": "https://koronavirus.gov.hu/cikkek/itm-tobben-es-tovabb-igenyelhetik-az-agazati-bertamogatast", "h1": "ITM: t\u00f6bben \u00e9s tov\u00e1bb ig\u00e9nyelhetik az \u00e1gazati b\u00e9rt\u00e1mogat\u00e1st", "body": "\nA j\u00e1rv\u00e1nyhelyzetben meghosszabb\u00edtja a korm\u00e1ny a munkahelyek megtart\u00e1s\u00e1t szolg\u00e1l\u00f3 programot, \u00edgy decemberre \u00e9s a janu\u00e1rra is j\u00e1r az \u00e1gazati b\u00e9rt\u00e1mogat\u00e1s a munk\u00e1ltat\u00f3knak - jelentette ki Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra. Elmondta: b\u0151v\u00fcl az \u00e9rintettek k\u00f6re is, az utaz\u00e1sszervez\u0151k \u00e9s -k\u00f6zvet\u00edt\u0151k, a sz\u00e1ll\u00e1shely szolg\u00e1ltat\u00e1s tev\u00e9kenys\u00e9get v\u00e9gz\u0151k is p\u00e1ly\u00e1zhatnak.\n\n\nAz ITM k\u00f6zlem\u00e9nye szerint az eddigi ig\u00e9nyekben \u00e9rintett munkav\u00e1llal\u00f3k eset\u00e9ben nincs sz\u00fcks\u00e9g \u00faj k\u00e9relem kit\u00f6lt\u00e9s\u00e9re. Ha a munk\u00e1ltat\u00f3 nem k\u00e9ri tov\u00e1bb a t\u00e1mogat\u00e1st, ezt december 31-ig jelezheti. Az \u00fajonnan p\u00e1ly\u00e1z\u00f3k cs\u00fct\u00f6rt\u00f6kt\u0151l november, december \u00e9s janu\u00e1r h\u00f3napra ig\u00e9nyelhetik a b\u00e9rt\u00e1mogat\u00e1st. Az \u00faj k\u00e9relmek \u00e9s a meghosszabb\u00edtott t\u00e1mogat\u00e1sok eset\u00e9ben a munk\u00e1ltat\u00f3knak egy h\u00f3nap tov\u00e1bbfoglalkoztat\u00e1st is sz\u00fcks\u00e9ges v\u00e1llalniuk.\n\u00a0\u00a0\u00a0\u00a0A c\u00e9l tov\u00e1bbra is az, hogy az \u00e1gazati b\u00e9rt\u00e1mogat\u00e1s min\u00e9l t\u00f6bb munkahely meg\u0151rz\u00e9s\u00e9t seg\u00edtse a vesz\u00e9lyhelyzet idej\u00e9n - sz\u00f6gezte le az ITM. Az ig\u00e9nyelhet\u0151 maxim\u00e1lis \u00f6sszeg a minim\u00e1lb\u00e9r m\u00e1sf\u00e9lszerese, szem\u00e9lyenk\u00e9nt havi brutt\u00f3 241 500 forint. A munk\u00e1ltat\u00f3nak emellett j\u00e1rul\u00e9kokat sem kell fizetnie a munkab\u00e9rek ut\u00e1n, \u00edgy teljes b\u00e9rk\u00f6lts\u00e9g\u00e9nek t\u00f6bb mint a fel\u00e9t is megkaphatja kompenz\u00e1ci\u00f3k\u00e9nt, ha nem bocs\u00e1tja el a munkav\u00e1llal\u00f3j\u00e1t, \u00e9s munkab\u00e9r\u00e9t kifizeti.\n\u00a0\u00a0\u00a0\u00a0A juttat\u00e1st havi brutt\u00f3 483 ezer forintos fizet\u00e9sig marad\u00e9ktalanul, a felett pedig a minim\u00e1lb\u00e9r \u00f6sszeg\u00e9nek m\u00e1sf\u00e9lszeres\u00e9ig lehet \u00e9rv\u00e9nyes\u00edteni, ak\u00e1r a r\u00e9szmunkaid\u0151ben foglalkoztatottak ut\u00e1n is. A t\u00e1mogat\u00e1s \u00edgy \u00e9rdemben seg\u00edti a j\u00e1rv\u00e1nyhelyzet miatt bev\u00e9telkies\u00e9st elszenved\u0151 v\u00e1llalkoz\u00e1sokat munkav\u00e1llal\u00f3ik megtart\u00e1s\u00e1ban. \u00a0\u00a0\u00a0\u00a0\n\u00a0\u00a0\u00a0\u00a0Mostan\u00e1ig t\u00f6bb mint 4500 munk\u00e1ltat\u00f3 ny\u00fajtott be k\u00e9relmet k\u00f6zel 35 ezer munkav\u00e1llal\u00f3 eset\u00e9ben, mintegy 3,3 milli\u00e1rd forint \u00f6sszegben - k\u00f6z\u00f6lte a miniszt\u00e9rium.\nA r\u00e9szletes dokument\u00e1ci\u00f3 a munka.hu honlapon tal\u00e1lhat\u00f3 meg. A k\u00e9relmeket 2021. febru\u00e1r 8-ig lehet beny\u00fajtani.\n\nTov\u00e1bbi r\u00e9szletek:\u00a0\nhttps://nfsz.munka.hu/cikk/1294/Agazati_bertamogatasi_program\n\nMTI 2020. december 10.\n\n"}]