[{"date": "2020-12-03 16:12", "url": "https://koronavirus.gov.hu/cikkek/operativ-torzs-szerdan-243-emberrel-szemben-intezkedtek-rendorok-szabalytalan-maszkviseles", "h1": "Operat\u00edv t\u00f6rzs: szerd\u00e1n 243 emberrel szemben int\u00e9zkedtek a rend\u0151r\u00f6k szab\u00e1lytalan maszkvisel\u00e9s miatt", "body": "\nA maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt 243 emberrel szemben int\u00e9zkedtek a rend\u0151r\u00f6k szerd\u00e1n - ismertette a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes k\u00f6z\u00f6lte: a v\u00e9delmi int\u00e9zked\u00e9sekr\u0151l sz\u00f3l\u00f3 korm\u00e1nyrendelet szeptember 21-ei hat\u00e1lyba l\u00e9p\u00e9se \u00f3ta 10 420 rend\u0151ri int\u00e9zked\u00e9s t\u00f6rt\u00e9nt a maszkvisel\u00e9s szab\u00e1lyainak megszeg\u00e9se miatt.\n\u00a0\u00a0\u00a0\u00a0A rend\u0151r\u00f6k szerd\u00e1n a t\u00edzezern\u00e9l t\u00f6bb lakos\u00fa telep\u00fcl\u00e9sek \u00f6nkorm\u00e1nyzati rendeleteiben meghat\u00e1rozott maszkvisel\u00e9si k\u00f6telezetts\u00e9g be nem tart\u00e1sa miatt 209 emberrel szemben l\u00e9ptek fel. K\u00f6z\u00fcl\u00fck 48 embert figyelmeztettek, 94 alkalommal helysz\u00edni b\u00edrs\u00e1got szabtak ki \u00e9s 67 esetben szab\u00e1lys\u00e9rt\u00e9si feljelent\u00e9st tettek - ismertette az alezredes.\n\u00a0\u00a0\u00a0\u00a0Hozz\u00e1tette: szerd\u00e1n a t\u00f6megk\u00f6zleked\u00e9si eszk\u00f6z\u00f6k\u00f6n \u00e9s a meg\u00e1ll\u00f3helyeken kilenc emberrel, m\u00edg az \u00fczletekben \u00e9s bev\u00e1s\u00e1rl\u00f3k\u00f6zpontokban 25 emberrel szemben int\u00e9zkedtek a rend\u0151r\u00f6k a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt.\n\u00a0\u00a0\u00a0\u00a0Ellen\u0151rizt\u00e9k a vend\u00e9gl\u00e1t\u00f3\u00fczletekben a maszkvisel\u00e9st \u00e9s az \u00fczletek nyitva tart\u00e1s\u00e1ra, illetve az egyes l\u00e9tes\u00edtm\u00e9nyek, szolg\u00e1ltat\u00e1si helyek, szabadid\u0151s l\u00e9tes\u00edtm\u00e9nyek nyitva tart\u00e1s\u00e1nak tilalm\u00e1ra, a benntart\u00f3zkod\u00e1s tilalm\u00e1ra vonatkoz\u00f3 rendelkez\u00e9sek betart\u00e1s\u00e1t, \u00e9s h\u00e1rom esetben d\u00f6nt\u00f6ttek ideiglenes bez\u00e1r\u00e1sr\u00f3l. Budapesten egy IV. ker\u00fcleti rendezv\u00e9nyterem 30 napos, egy szint\u00e9n IV. ker\u00fcleti edz\u0151terem 30 napos, valamint egy VIII. ker\u00fcleti, vitaminokat \u00e9s \u00e9trend-kieg\u00e9sz\u00edt\u0151ket \u00e1rus\u00edt\u00f3 bolt 7 napos ideiglenes bez\u00e1r\u00e1s\u00e1val a jogszab\u00e1ly hat\u00e1lybal\u00e9p\u00e9se \u00f3ta kilencvenkett\u0151re emelkedett a bez\u00e1rt egys\u00e9gek sz\u00e1ma.\n\u00a0\u00a0\u00a0\u00a0A kereskedelmi \u00fczletekre, vend\u00e9gl\u00e1t\u00f3helyekre, sz\u00e1ll\u00e1shelyekre, szabadid\u0151s l\u00e9tes\u00edtm\u00e9nyekre vonatkoz\u00f3 korl\u00e1toz\u00f3 int\u00e9zked\u00e9sek megszeg\u00e9se miatt id\u00e1ig 530 rend\u0151ri int\u00e9zked\u00e9st kezdem\u00e9nyeztek, ebb\u0151l 149 esetben a tulajdonos vagy \u00fczemeltet\u0151 felel\u0151ss\u00e9g\u00e9t \u00e1llap\u00edtott\u00e1k meg, 381 esetben viszont az \u00fczletek korl\u00e1tozott nyitva tart\u00e1s\u00e1t, vagy annak tilalm\u00e1t \u00e9s a benntart\u00f3zkod\u00e1s tilalm\u00e1t szegt\u00e9k meg.\n\u00a0\u00a0\u00a0\u00a0Kiss R\u00f3bert elmondta, hogy a rend\u0151r\u00f6k szerd\u00e1n a kij\u00e1r\u00e1si tilalom, a k\u00f6zter\u00fcleti gy\u00fclekez\u00e9s \u00e9s a csoportosul\u00e1sok ellen\u0151rz\u00e9sekor 243 emberrel szemben int\u00e9zkedtek, \u00edgy november 4. \u00f3ta 8851-ra n\u0151tt az int\u00e9zked\u00e9sek sz\u00e1ma.\n\u00a0\u00a0\u00a0\u00a0A korridorokon 49 rend\u0151ri int\u00e9zked\u00e9s t\u00f6rt\u00e9nt, \u00edgy a beutaz\u00e1si korl\u00e1toz\u00e1sokr\u00f3l sz\u00f3l\u00f3 korm\u00e1nyrendelet szeptember elsejei hat\u00e1lyba l\u00e9p\u00e9se \u00f3ta 6801 esetben int\u00e9zkedtek a Magyarorsz\u00e1gon szem\u00e9lyforgalomban t\u00f6rt\u00e9n\u0151 tranzit\u00e1l\u00e1si szab\u00e1lyok megszeg\u00e9se miatt.\n\u00a0\u00a0\u00a0\u00a0Szerd\u00e1n 20 077 esetben ellen\u0151rizt\u00e9k a rend\u0151r\u00f6k a hat\u00f3s\u00e1gi h\u00e1zi karant\u00e9nt, az \u00fajonnan elrendelt hat\u00f3s\u00e1gi h\u00e1zi karant\u00e9nok sz\u00e1ma 7238, amely \u00edgy \u00f6sszess\u00e9g\u00e9ben 50 430-ra emelkedett. A karant\u00e9n elektronikus ellen\u0151rz\u00e9s\u00e9t szolg\u00e1l\u00f3 mobiltelefonra t\u00f6lthet\u0151 informatikai alkalmaz\u00e1sra regisztr\u00e1lt felhaszn\u00e1l\u00f3k sz\u00e1ma 3838.\n\nMTI 2020. december 3.\n\n"}]