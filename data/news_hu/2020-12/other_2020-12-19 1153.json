[{"date": "2020-12-19 11:53", "url": "https://koronavirus.gov.hu/cikkek/negyvenmillio-forint-ertekben-valtottak-vissza-novemberi-helykozi-berleteket", "h1": "Negyvenmilli\u00f3 forint \u00e9rt\u00e9kben v\u00e1ltottak vissza novemberi helyk\u00f6zi b\u00e9rleteket", "body": "\nNegyvenmilli\u00f3 forint \u00e9rt\u00e9kben mintegy h\u00e9tezer, a vesz\u00e9lyhelyzeti int\u00e9zked\u00e9sek alapj\u00e1n feleslegess\u00e9 v\u00e1lt novemberi b\u00e9rletet v\u00e1ltottak vissza d\u00edjmentesen a helyk\u00f6zi k\u00f6zleked\u00e9si szolg\u00e1ltat\u00f3k \u00f6sszes\u00edtett adataik szerint - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium\u00a0az MTI-vel.\n\nA k\u00f6zlem\u00e9nyben eml\u00e9keztettek: az eg\u00e9szs\u00e9g\u00fcgyi dolgoz\u00f3k \u00e9s a v\u00e9dekez\u00e9sbe bevont orvosegyetemi hallgat\u00f3k november eleje \u00f3ta utazhatnak menetjegy megv\u00e1s\u00e1rl\u00e1sa n\u00e9lk\u00fcl a t\u00f6megk\u00f6zleked\u00e9si eszk\u00f6z\u00f6k\u00f6n. A t\u00e1rca int\u00e9zked\u00e9se alapj\u00e1n kezel\u00e9si k\u00f6lts\u00e9g n\u00e9lk\u00fcl t\u00e9r\u00edtett\u00e9k vissza a kor\u00e1bban megv\u00e1s\u00e1rolt b\u00e9rletek \u00e1r\u00e1t azoknak, akik ezt november 18-\u00e1ig k\u00e9rt\u00e9k a szolg\u00e1ltat\u00f3kt\u00f3l.\nAz ITM id\u00e9zte a k\u00f6zlem\u00e9nyben Mos\u00f3czi L\u00e1szl\u00f3t, a t\u00e1rca k\u00f6zleked\u00e9spolitik\u00e1\u00e9rt felel\u0151s \u00e1llamtitk\u00e1r\u00e1t, aki azt mondta: a korm\u00e1ny az ingyenes utaz\u00e1si lehet\u0151s\u00e9g biztos\u00edt\u00e1s\u00e1val is a v\u00edrussal szembeni eredm\u00e9nyes k\u00fczdelmet t\u00e1mogatja, \"a frontvonalban harcol\u00f3k ir\u00e1nti megbecs\u00fcl\u00e9s\u00e9t fejezi ki\".\n\nAz \u00e1llamtitk\u00e1r t\u00e1j\u00e9koztat\u00e1sa szerint a visszav\u00e1ltott b\u00e9rletekb\u0151l t\u00f6bb mint 5600 a Vol\u00e1nbusz, mintegy 1200 pedig a M\u00c1V-Start j\u00e1rataira sz\u00f3lt. Az aut\u00f3buszon utaz\u00f3k csaknem 29 milli\u00f3, a vonatoz\u00f3k 11 milli\u00f3 forintot kaptak vissza. A d\u00edjmentes lehet\u0151s\u00e9get ig\u00e9nybe vev\u0151k nagyj\u00e1b\u00f3l fele volt eg\u00e9szs\u00e9g\u00fcgyi dolgoz\u00f3, az egyetemi hallgat\u00f3k k\u00f6z\u00fcl valamivel kevesebben k\u00e9rt\u00e9k vissza a p\u00e9nz\u00fcket.\nMos\u00f3czi L\u00e1szl\u00f3 eml\u00e9keztetett arra, hogy december 16. \u00f3ta a v\u00e9dekez\u00e9sben r\u00e9szt vev\u0151 szoci\u00e1lis dolgoz\u00f3k, rend\u0151r\u00f6k, katon\u00e1k \u00e9s k\u00f6zszolg\u00e1lati tisztvisel\u0151k is d\u00edjmentesen haszn\u00e1lhatj\u00e1k a k\u00f6z\u00f6ss\u00e9gi k\u00f6zleked\u00e9si eszk\u00f6z\u00f6ket. Ehhez szem\u00e9lyazonoss\u00e1g igazol\u00e1s\u00e1ra alkalmas okm\u00e1nyt \u00e9s egy munk\u00e1ltat\u00f3i igazol\u00e1st kell felmutatniuk arr\u00f3l, hogy a vesz\u00e9lyhelyzettel \u00f6sszef\u00fcgg\u0151 vagy a koronav\u00edrus-vil\u00e1gj\u00e1rv\u00e1ny k\u00f6vetkezm\u00e9nyeinek elh\u00e1r\u00edt\u00e1s\u00e1\u00e9rt sz\u00fcks\u00e9ges feladatokat l\u00e1tnak el.\nAz ITM m\u00e1r int\u00e9zkedett a szolg\u00e1ltat\u00f3kn\u00e1l, hogy az \u00fajonnan kedvezm\u00e9nyezettek is kezel\u00e9si k\u00f6lts\u00e9g n\u00e9lk\u00fcl v\u00e1lthass\u00e1k vissza a decemberre sz\u00f3l\u00f3 b\u00e9rleteiket - tudatt\u00e1k.\n\nMTI\n\n"}]