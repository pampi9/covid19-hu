[{"date": "2020-12-02 14:31", "url": "https://koronavirus.gov.hu/cikkek/orszagos-tisztifoorvos-valtozatlanul-jarvanygorbe-ellapositasa-cel", "h1": "Orsz\u00e1gos tisztif\u0151orvos: v\u00e1ltozatlanul a j\u00e1rv\u00e1nyg\u00f6rbe ellapos\u00edt\u00e1sa a c\u00e9l", "body": "\nAz ell\u00e1t\u00f3rendszer terhel\u00e9s\u00e9nek cs\u00f6kkent\u00e9se \u00e9rdek\u00e9ben jelz\u0151rendszert m\u0171k\u00f6dtetnek, amely naponta mutatja az egyes eg\u00e9szs\u00e9g\u00fcgyi int\u00e9zm\u00e9nyekben a betegek \u00e9s a szem\u00e9lyzet l\u00e9tsz\u00e1m\u00e1t - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia elmondta: v\u00e1ltozatlanul a j\u00e1rv\u00e1nyg\u00f6rbe ellapos\u00edt\u00e1sa a c\u00e9l, enyh\u00edtve ezzel azt a rendk\u00edv\u00fcli terhel\u00e9st, amely az eg\u00e9szs\u00e9g\u00fcgyi ell\u00e1t\u00f3rendszerre h\u00e1rul. Jelenleg 78 k\u00f3rh\u00e1zban kezelnek m\u00e1r koronav\u00edrusos beteget, ez\u00e9rt a terhel\u00e9s egyenletesebb\u00e9 t\u00e9tel\u00e9\u00e9rt olyan jelz\u0151rendszert m\u0171k\u00f6dtetnek, amely napi szinten jelzi, hol mutatkozik hi\u00e1ny az ell\u00e1t\u00f3 szem\u00e9lyzetben.\n\u00a0\u00a0\u00a0\u00a0A j\u00e1rv\u00e1ny\u00fcgyi adatokat ismertetve elmondta, az elm\u00falt napon 4136 \u00faj fert\u0151z\u00f6ttet regisztr\u00e1ltak, 165-en elhunytak. Az elhunytak 4 sz\u00e1zal\u00e9k\u00e1n\u00e1l semmilyen alap- vagy k\u00eds\u00e9r\u0151betegs\u00e9get nem tudtak azonos\u00edtani - ismertette.\n\u00a0\u00a0\u00a0\u00a0K\u00f3rh\u00e1zban 7732 embert \u00e1polnak koronav\u00edrus-fert\u0151z\u00e9ssel, \u00e9s - mint mondta - a sz\u00e1muk m\u00e9g mindig kiss\u00e9 n\u00f6vekv\u0151 tendenci\u00e1t mutat, de a n\u00f6veked\u00e9s lassul. L\u00e9legeztet\u0151g\u00e9pen 649-en vannak.\n\u00a0\u00a0\u00a0\u00a0K\u00e9rd\u00e9sre v\u00e1laszolva M\u00fcller Cec\u00edlia besz\u00e1molt arr\u00f3l is, hogy a j\u00e1rv\u00e1ny magyarorsz\u00e1gi kezdete \u00f3ta 21 144 gyerekn\u00e9l (18 \u00e9v alattiakn\u00e1l) \u00e1llap\u00edtott\u00e1k meg a fert\u0151z\u00e9st, ez az \u00f6sszes fert\u0151z\u00f6tt 9 sz\u00e1zal\u00e9ka. Jelenleg k\u00f3rh\u00e1zban 28 gyerek van, azonban egyik\u00fck sem szorul l\u00e9legeztet\u00e9sre.\n\u00a0\u00a0\u00a0\u00a0A szakember kit\u00e9rt arra is, hogy lehet\u0151s\u00e9g szerint a kar\u00e1csonyi bev\u00e1s\u00e1rl\u00e1sokn\u00e1l is el kell ker\u00fclni a zs\u00fafolt helyeket, \"a pl\u00e1z\u00e1kban ne s\u00e9t\u00e1ljunk c\u00e9ltalanul\", a c\u00e9ltudatosabb v\u00e1s\u00e1rl\u00e1st \u00e9s az online aj\u00e1nd\u00e9kbeszerz\u00e9st aj\u00e1nlotta.\n\u00a0\u00a0\u00a0\u00a0M\u00fcller Cec\u00edlia k\u00e9rd\u00e9sre elmondta, annak is javasolja majd a koronav\u00edrus elleni v\u00e9d\u0151olt\u00e1s beadat\u00e1s\u00e1t, aki \u00e1tesett a fert\u0151z\u00e9sen. Hozz\u00e1tette: a jelenlegi tudom\u00e1nyos ismeretek szerint a fert\u0151z\u0151d\u00e9s ut\u00e1n f\u00e9l \u00e9v a szervezet v\u00e9detts\u00e9ge az \u00fajrafert\u0151z\u0151d\u00e9s ellen. Meger\u0151s\u00edtette: hamarosan elindul a vakcinainfo.gov.hu internetes oldal, ahol jelentkezni lehet a v\u00e9d\u0151olt\u00e1sra.\n\u00a0\u00a0\u00a0\u00a0Az orsz\u00e1gos tisztif\u0151orvos elmondta, hogy a favipiravir k\u00e9sz\u00edtm\u00e9nyeket kiz\u00e1r\u00f3lag k\u00f3rh\u00e1zban fekv\u0151 betegek kaphatj\u00e1k, a h\u00e1ziorvos azokat nem \u00edrhatja fel.\n\u00a0\u00a0\u00a0\u00a0M\u00fcller Cec\u00edlia k\u00f6z\u00f6lte: a korm\u00e1ny a j\u00f6v\u0151 h\u00e9ten d\u00f6nt arr\u00f3l, hogy a kar\u00e1csonyi \u00fcnnepek idej\u00e9n milyen rendszab\u00e1lyok, higi\u00e9n\u00e9s felt\u00e9telek lesznek \u00e9rv\u00e9nyben.\n\n\nMTI 2020. december 2.\n\n"}]