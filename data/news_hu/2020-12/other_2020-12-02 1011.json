[{"date": "2020-12-02 10:11", "url": "https://koronavirus.gov.hu/cikkek/helyettes-tisztifoorvos-szerdan-hat-szurobusz-vegzi-teszteleseket", "h1": "Helyettes tisztif\u0151orvos: szerd\u00e1n hat sz\u0171r\u0151busz v\u00e9gzi a tesztel\u00e9seket", "body": "\nSzerd\u00e1n hat sz\u0171r\u0151busz v\u00e9gzi a tesztel\u00e9seket\u00a0\u00a0- mondta a helyettes orsz\u00e1gos tisztif\u0151orvos szerda reggel az M1 aktu\u00e1lis csatorn\u00e1n.\n\n\u00a0\nSurj\u00e1n Orsolya elmondta, a sz\u0171r\u0151buszok Budapesten \u00e9s Pest megy\u00e9ben v\u00e9gzik a tesztel\u00e9seket; a sz\u0171r\u00e9st az Orsz\u00e1gos Ment\u0151szolg\u00e1lat (OMSZ) koordin\u00e1lja, \u00e9s a buszokhoz azokat a p\u00e1cienseket v\u00e1rj\u00e1k, akikn\u00e9l fenn\u00e1l a koronav\u00edrus-fert\u0151z\u00e9s gyan\u00faja, vagyis a h\u00e1ziorvosuk utalta be \u0151ket.\nHozz\u00e1tette, az OMSZ d\u00f6nti el azt is, hogy hol van sz\u00fcks\u00e9g a sz\u0171r\u0151buszokra, s most \u00fagy gondolj\u00e1k, hogy Budapesten \u00e9s Pest megy\u00e9n k\u00edv\u00fcl nincs sz\u00fcks\u00e9g ezekre.\nSz\u00f3lt arr\u00f3l is, hogy a vizsg\u00e1latot - a h\u00e1ziorvos d\u00f6nt\u00e9se ut\u00e1n - az OMSZ erre kialak\u00edtott fel\u00fclet\u00e9n kell ig\u00e9nyelni, a sz\u0171r\u00e9sek minden nap 9 \u00e9s 16 \u00f3ra k\u00f6z\u00f6tt zajlanak. Aki rosszul van, az semmik\u00e9ppen ne jelenjen meg a sz\u0171r\u0151buszokn\u00e1l - f\u0171zte hozz\u00e1.\nSurj\u00e1n Orsolya elmondta azt is, antig\u00e9nteszteket v\u00e9geznek orrlyukon kereszt\u00fcl, ha ez negat\u00edv, akkor m\u00e9g egy mint\u00e1t levesznek, s azt az Orsz\u00e1gos V\u00e9rell\u00e1t\u00f3 Szolg\u00e1lat laborat\u00f3rium\u00e1ba k\u00fcldik. Az ut\u00f3bbi m\u00e1r egy PCR-teszt, aminek 24-48 \u00f3r\u00e1n bel\u00fcl lesz eredm\u00e9nye.\n\nMTI 2020. december 2.\n\n"}]