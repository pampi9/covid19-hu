[{"date": "2020-12-07 14:34", "url": "https://koronavirus.gov.hu/cikkek/orban-tovabbi-egy-honapig-fennmaradnak-szigoru-intezkedesek", "h1": "Orb\u00e1n: tov\u00e1bbi egy h\u00f3napig fennmaradnak a szigor\u00fa int\u00e9zked\u00e9sek", "body": "\nTov\u00e1bbi egy h\u00f3napig, janu\u00e1r 11-ig fennmarad a jelenlegi kij\u00e1r\u00e1si tilalom \u00e9s a szigor\u00fa int\u00e9zked\u00e9sek - jelentette be\u00a0Orb\u00e1n\u00a0Viktor minisztereln\u00f6k h\u00e9tf\u0151n a k\u00f6z\u00f6ss\u00e9gi oldal\u00e1n. Az operat\u00edv t\u00f6rzs d\u00f6nt\u00e9s\u00e9r\u0151l besz\u00e1molva azt is elmondta, hogy a szentest\u00e9t \u00e9rint\u0151 korl\u00e1toz\u00e1sokr\u00f3l k\u00e9s\u0151bb d\u00f6ntenek.\n\n\nA minisztereln\u00f6k kiemelte: este 8 \u00e9s reggel 5 \u00f3ra k\u00f6z\u00f6tt tov\u00e1bbra is kij\u00e1r\u00e1si tilalom lesz.\n\u00a0\u00a0\u00a0\u00a0\"Hogy szenteste tehet\u00fcnk-e kiv\u00e9telt, amit mindannyian szeretn\u00e9nk, azt majd csak december 21-\u00e9n d\u00f6nthetj\u00fck el az akkori \u00e1llapotok ismeret\u00e9ben\" - k\u00f6z\u00f6lte.\n\u00a0\u00a0\u00a0\u00a0Hozz\u00e1tette ugyanakkor: nem lesz kiv\u00e9tel december 31-\u00e9n, vagyis a szilveszteri bulikat \u00e9s utcab\u00e1lokat id\u00e9n nem lehet megtartani.\n\u00a0\u00a0\u00a0\u00a0Hangs\u00falyozta: a d\u00f6nt\u00e9st konzult\u00e1ci\u00f3k el\u0151zt\u00e9k meg j\u00e1rv\u00e1ny\u00fcgyi szakemberekkel, tud\u00f3sokkal, akik egy\u00f6ntet\u0171en a szigor\u00fa int\u00e9zked\u00e9sek fenntart\u00e1s\u00e1t javasolt\u00e1k.\n\u00a0\u00a0\u00a0\u00a0\"Azt mondt\u00e1k, szigor kell, mert kar\u00e1csony j\u00f6v\u0151re is lesz, most az a fontos, hogy mi is legy\u00fcnk\" - fogalmazott\u00a0Orb\u00e1n\u00a0Viktor.\nMeger\u0151s\u00edtette: a megold\u00e1s a vakcina, amely most m\u00e1r bel\u00e1that\u00f3 t\u00e1vols\u00e1gban van. Keddt\u0151l indul a regisztr\u00e1ci\u00f3, amelyen kereszt\u00fcl mindenki jelentkezhet, aki be akarja oltatni mag\u00e1t.\n\"Az\u00e9rt dolgozunk, hogy Magyarorsz\u00e1gon az els\u0151k k\u00f6z\u00f6tt juthassunk vakcin\u00e1hoz\" - hangoztatta a korm\u00e1nyf\u0151.\n\u00a0\u00a0\u00a0\u00a0Elmondta: a kabinet mindenkivel t\u00e1rgyal, ennek sor\u00e1n pedig sem politikai, sem egym\u00e1ssal verseng\u0151 nagy nemzetk\u00f6zi c\u00e9gek \u00e9rdekeit nem veszi figyelembe. Csak az sz\u00e1m\u00edt, hogy a magyarok min\u00e9l gyorsabban \u00e9s min\u00e9l biztons\u00e1gosabban juthassanak vakcin\u00e1hoz - sz\u00f6gezte le.\n\u00a0\u00a0\u00a0\u00a0Sz\u00f3lt a k\u00e9t hete zajl\u00f3 c\u00e9lzott tesztel\u00e9sekr\u0151l is, \u00e9s k\u00f6z\u00f6lte: a m\u00falt h\u00e9ten Magyarorsz\u00e1g m\u00e1r a legt\u00f6bbet tesztel\u0151 orsz\u00e1gok k\u00f6z\u00e9 tartozott.\nA minisztereln\u00f6k k\u00f6sz\u00f6netet mondott az orvosoknak, az \u00e1pol\u00f3knak \u00e9s a pedag\u00f3gusoknak a munk\u00e1juk\u00e9rt, \u00e9s mindenkit a j\u00e1rv\u00e1ny\u00fcgyi szab\u00e1lyok betart\u00e1s\u00e1ra k\u00e9rt.\n\"Az \u00fcnnepek alatt is vigy\u00e1zzunk egym\u00e1sra, mert minden \u00e9let sz\u00e1m\u00edt!\" - z\u00e1rta szavait\u00a0Orb\u00e1n\u00a0Viktor.\n\n\nMTI 2020. december 7.\n\n"}]