[{"date": "2020-12-18 08:39", "url": "https://koronavirus.gov.hu/cikkek/varga-mihaly-magyarorszag-az-elsok-kozott-teszi-elerhetove-az-uj-unios-fejlesztesi-idoszak", "h1": "Varga Mih\u00e1ly: Magyarorsz\u00e1g az els\u0151k k\u00f6z\u00f6tt teszi el\u00e9rhet\u0151v\u00e9 az \u00faj uni\u00f3s fejleszt\u00e9si id\u0151szak forr\u00e1sait", "body": "\nMagyarorsz\u00e1g az els\u0151k k\u00f6z\u00f6tt teszi el\u00e9rhet\u0151v\u00e9 a v\u00e1llalkoz\u00e1soknak az \u00faj, 2021-27-es uni\u00f3s fejleszt\u00e9si id\u0151szak forr\u00e1sait. A mai nappal elindul a V\u00e1llalkoz\u00e1sfejleszt\u00e9si \u00e9s innov\u00e1ci\u00f3s operat\u00edv program (Vinop) els\u0151 p\u00e1ly\u00e1zatainak t\u00e1rsadalmi egyeztet\u00e9se - jelentette be Varga Mih\u00e1ly p\u00e9nz\u00fcgyminiszter p\u00e9nteken, a Facebook-oldal\u00e1n felt\u00f6lt\u00f6tt vide\u00f3\u00fczenet\u00e9ben.\n\n\nK\u00f6zl\u00e9se szerint az els\u0151 n\u00e9gy p\u00e1ly\u00e1zat 414 milli\u00e1rd forintos keret\u00f6sszeggel m\u00e1r janu\u00e1r elej\u00e9n megjelenik, ny\u00e1rra pedig m\u00e1r a kifizet\u00e9sek is megt\u00f6rt\u00e9nhetnek. Beruh\u00e1z\u00e1sokban, kutat\u00e1s-fejleszt\u00e9sben, innov\u00e1ci\u00f3ban, k\u00e9pz\u00e9sekben seg\u00edtik ezek a p\u00e1ly\u00e1zatok a c\u00e9geket.\u00a0\u00a0\n\u00a0\u00a0\u00a0\u00a0A j\u00e1rv\u00e1ny tov\u00e1bbra is vesz\u00e9lyezteti a magyar v\u00e1llalkoz\u00e1sok m\u0171k\u00f6d\u00e9s\u00e9t \u00e9s a munkahelyeket, ez\u00e9rt \u00fagy \u00e1ll\u00edtott\u00e1k \u00f6ssze a Vinop-ot, hogy a magyar gazdas\u00e1g miel\u0151bbi \u00fajraind\u00edt\u00e1s\u00e1t is seg\u00edtse - mondta.\n\u00a0\u00a0\u00a0\u00a0Minden eddigin\u00e9l nagyobb operat\u00edv programr\u00f3l van sz\u00f3: m\u00e1r az els\u0151 \u00e9vben, azaz 2021-ben t\u00f6bb mint 2000 milli\u00e1rd forintnyi p\u00e1ly\u00e1zatot hirdetnek a v\u00e1llalkoz\u00e1soknak. Viszony\u00edt\u00e1sk\u00e9ppen elmondta, hogy a mostani - 2014-2020-as - ciklus uni\u00f3s szinten is jelent\u0151s programj\u00e1ban, a Gazdas\u00e1gfejleszt\u00e9si \u00e9s innov\u00e1ci\u00f3s operat\u00edv programban (Ginop) 7 \u00e9v alatt 3000 milli\u00e1rd forint ker\u00fclt a gazdas\u00e1g v\u00e9rkering\u00e9s\u00e9be.\n\u00a0\u00a0\u00a0\u00a0R\u00e1mutatott: Magyarorsz\u00e1g a jelenlegi fejleszt\u00e9si ciklus legeredm\u00e9nyesebb forr\u00e1sfelhaszn\u00e1l\u00f3 tagorsz\u00e1gai k\u00f6z\u00e9 tartozik, a Ginop-ot 110 sz\u00e1zal\u00e9kos mutat\u00f3val hajtottuk v\u00e9gre, a program t\u00f6bb ezer c\u00e9g fejleszt\u00e9seit seg\u00edtette, 100 ezer munkahelyet v\u00e9dett meg. \"Ezt a munk\u00e1t folytatjuk az \u00faj programokn\u00e1l is\" - f\u0171zte hozz\u00e1.\n\u00a0\u00a0\u00a0\u00a0Minden \u00fajdons\u00e1gr\u00f3l be fognak sz\u00e1molni szavai szerint, \u00e9s aj\u00e1nlotta a Ginapp applik\u00e1ci\u00f3t, amelyben az \u00faj p\u00e1ly\u00e1zatokr\u00f3l is lehet inform\u00e1l\u00f3dni.\n\n\nMTI 2020. december 18.\n\n"}]