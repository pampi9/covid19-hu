[{"date": "2020-12-16 16:05", "url": "https://koronavirus.gov.hu/cikkek/ingyenesen-utazhatnak-vedekezesben-resztvevo-szocialis-rendvedelmi-es-kozigazgatasi-dolgozok", "h1": "Ingyenesen utazhatnak a v\u00e9dekez\u00e9sben r\u00e9sztvev\u0151 szoci\u00e1lis, rendv\u00e9delmi \u00e9s k\u00f6zigazgat\u00e1si dolgoz\u00f3k is", "body": "\nAz eg\u00e9szs\u00e9g\u00fcgyi dolgoz\u00f3k mellett m\u00e1t\u00f3l a v\u00e9dekez\u00e9sben r\u00e9sztvev\u0151 szoci\u00e1lis dolgoz\u00f3k, a rend\u0151r\u00f6k, katon\u00e1k \u00e9s k\u00f6zszolg\u00e1lati tisztvisel\u0151k is d\u00edjmentesen haszn\u00e1lhatj\u00e1k a k\u00f6z\u00f6ss\u00e9gi k\u00f6zleked\u00e9si eszk\u00f6z\u00f6ket. A korm\u00e1ny az ingyenes utaz\u00e1si lehet\u0151s\u00e9g biztos\u00edt\u00e1s\u00e1val is a v\u00edrussal szembeni eredm\u00e9nyes k\u00fczdelmet t\u00e1mogatja. Az ingyenes utaz\u00e1shoz munk\u00e1ltat\u00f3i igazol\u00e1s sz\u00fcks\u00e9ges arr\u00f3l, hogy a szem\u00e9ly a vesz\u00e9lyhelyzettel \u00f6sszef\u00fcgg\u0151 vagy a\u00a0 koronav\u00edrus-vil\u00e1gj\u00e1rv\u00e1ny k\u00f6vetkezm\u00e9nyeinek elh\u00e1r\u00edt\u00e1sa \u00e9rdek\u00e9ben sz\u00fcks\u00e9ges feladatokat l\u00e1t el.\u00a0\n\n\nNovember eleje \u00f3ta vehetik ig\u00e9nybe a helyk\u00f6zi \u00e9s helyi t\u00f6megk\u00f6zleked\u00e9si eszk\u00f6z\u00f6ket menetjegy megv\u00e1s\u00e1rl\u00e1sa n\u00e9lk\u00fcl az eg\u00e9szs\u00e9g\u00fcgyi dolgoz\u00f3k \u00e9s a v\u00e9dekez\u00e9sbe bevont, orvosegyetemi hallgat\u00f3k. A korm\u00e1ny \u00faj rendelet\u00e9ben jelent\u0151sen kiterjeszti a kedvezm\u00e9nyezettek k\u00f6r\u00e9t. Ha a v\u00edrus elleni v\u00e9dekez\u00e9sben vesznek r\u00e9szt, ingyen utazhatnak a szoci\u00e1lis, gyermekj\u00f3l\u00e9ti vagy gyermekv\u00e9delmi szolg\u00e1ltat\u00f3n\u00e1l, int\u00e9zm\u00e9nyben, h\u00e1l\u00f3zatn\u00e1l dolgoz\u00f3k, a k\u00f6zszolg\u00e1lati tisztvisel\u0151k \u00e9s korm\u00e1nytisztvisel\u0151k, a honv\u00e9delmi vagy rendv\u00e9delmi feladatokat ell\u00e1t\u00f3 szervekn\u00e9l jogviszonyban \u00e1ll\u00f3k is.\nA kedvezm\u00e9ny a szem\u00e9lyazonoss\u00e1g igazol\u00e1s\u00e1ra alkalmas okm\u00e1ny \u00e9s a munk\u00e1ltat\u00f3 \u00e1ltal ki\u00e1ll\u00edtott igazol\u00e1s felmutat\u00e1s\u00e1val vehet\u0151 ig\u00e9nybe. Az igazol\u00e1s a korm\u00e1nyrendelet mell\u00e9kletek\u00e9nt el\u00e9rhet\u0151 a\u00a0Magyar K\u00f6zl\u00f6ny 9443. oldal\u00e1n,\u00a0ugyanitt \u00e9rdemes t\u00e1j\u00e9koz\u00f3dni az \u00e9rintettek pontos k\u00f6r\u00e9r\u0151l is.\u00a0\u00a0\nAz Innov\u00e1ci\u00f3s \u00e9s Technol\u00f3giai Miniszt\u00e9rium int\u00e9zkedett a szolg\u00e1ltat\u00f3kn\u00e1l annak \u00e9rdek\u00e9ben, hogy az \u00fajonnan kedvezm\u00e9nyezettek kezel\u00e9si k\u00f6lts\u00e9g n\u00e9lk\u00fcl v\u00e1lthass\u00e1k vissza a decemberre m\u00e1r megv\u00e1s\u00e1rolt b\u00e9rleteiket. A k\u00f6zleked\u00e9si t\u00e1rsas\u00e1gok az utas k\u00e9relm\u00e9re a december havi b\u00e9rlet vagy a 2020. december 16. el\u0151tt kezd\u0151d\u0151 \u00e9rv\u00e9nyess\u00e9g\u0171, \u00e9s a beny\u00fajt\u00e1s idej\u00e9ben m\u00e9g legal\u00e1bb 15 napig \u00e9rv\u00e9nyes 30 napos b\u00e9rlet \u00e1r\u00e1nak fel\u00e9t t\u00e9r\u00edtik vissza. Az utasok a m\u00e1sodik f\u00e9lhavi b\u00e9rletek, vagy a\u00a0 december 16-a el\u0151tt v\u00e1s\u00e1rolt, \u00e9s 2020. december 16-i vagy k\u00e9s\u0151bbi \u00e9rv\u00e9nyess\u00e9ggel kezd\u0151d\u0151 30 napos b\u00e9rletek \u00e1r\u00e1t teljes eg\u00e9sz\u00e9ben visszakaphatj\u00e1k kezel\u00e9si k\u00f6lts\u00e9g n\u00e9lk\u00fcl.\nMos\u00f3czi L\u00e1szl\u00f3 k\u00f6zleked\u00e9spolitik\u00e1\u00e9rt felel\u0151s \u00e1llamtitk\u00e1r elmondta: \u201eAz \u00e9rintettek nemcsak a v\u00e9dekez\u00e9ssel \u00f6sszef\u00fcgg\u0151 feladatok ell\u00e1t\u00e1sakor, hanem egy\u00e9b esetekben is d\u00edjmentesen utazhatnak, nemcsak a lak\u00f3hely\u00fck \u00e9s a munkav\u00e9gz\u00e9s helye k\u00f6z\u00f6tt, hanem b\u00e1rmely belf\u00f6ldi viszonylatban. A kedvezm\u00e9ny vonaton a m\u00e1sodoszt\u00e1lyra \u00e9rv\u00e9nyes, de minden\u00fctt a helyjegyre \u00e9s a p\u00f3tjegyre is vonatkozik.\u201d\n\nMagyar K\u00f6zl\u00f6ny 2020. \u00e9vi 279. sz\u00e1m\u00e1nak vonatkoz\u00f3 r\u00e9sze:\u00a0\n\n(ITM)\n\u00a0\n\n"}]