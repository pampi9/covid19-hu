[{"date": "2020-12-04 13:39", "url": "https://koronavirus.gov.hu/cikkek/hosszabb-tavon-megvedi-munkahelyeket-bertamogatasi-program", "h1": "Hosszabb t\u00e1von is megv\u00e9di a munkahelyeket a b\u00e9rt\u00e1mogat\u00e1si program", "body": "\n\u201eA koronav\u00edrus-j\u00e1rv\u00e1ny miatt elind\u00edtott munkahelyv\u00e9delmi b\u00e9rt\u00e1mogat\u00e1sban r\u00e9szes\u00fcl\u0151k t\u00falnyom\u00f3 t\u00f6bbs\u00e9g\u00e9nek nemcsak\u00a0 a cs\u00f6kkentett munkaid\u0151s foglalkoztat\u00e1shoz biztos\u00edtott \u00e1llami t\u00e1mogat\u00e1s kifizet\u00e9s\u00e9nek idej\u00e9re, hanem j\u00f3val azon t\u00fal is siker\u00fclt meg\u0151rizni a munkahely\u00e9t\u201d \u2013 mondta Bod\u00f3 S\u00e1ndor. Az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra k\u00f6z\u00f6lte, a programban r\u00e9sztvev\u0151 k\u00f6zel 200 ezer munkav\u00e1llal\u00f3 mind\u00f6ssze 2,46 sz\u00e1zal\u00e9k\u00e1t, kevesebb 5 ezer f\u0151t tartottak nyilv\u00e1n regisztr\u00e1lt \u00e1ll\u00e1skeres\u0151k\u00e9nt november v\u00e9g\u00e9n.\n\nA Gazdas\u00e1gv\u00e9delmi Akci\u00f3terv int\u00e9zked\u00e9sei k\u00f6z\u00fcl az egyik legnagyobb horderej\u0171 a munkahelyv\u00e9delmi b\u00e9rt\u00e1mogat\u00e1s bevezet\u00e9se volt. A program sikeresen ellent\u00e9telezte a v\u00e1llalkoz\u00e1sok \u00e1tmeneti rendel\u00e9s\u00e1llom\u00e1ny-cs\u00f6kken\u00e9s\u00e9nek k\u00f6vetkezm\u00e9nyeit, megv\u00e9dve ezzel k\u00f6zel 200 ezer magyar munkav\u00e1llal\u00f3 \u00e1ll\u00e1s\u00e1t, keny\u00e9rkereset\u00e9t.\nA v\u00edrusv\u00e1ls\u00e1g els\u0151 hull\u00e1m\u00e1nak k\u00e1ros k\u00f6vetkezm\u00e9nyeit a korm\u00e1ny komplex int\u00e9zked\u00e9sekkel m\u00e9rs\u00e9kelte. Az ITM a Gazdas\u00e1gv\u00e9delmi Akci\u00f3tervben meghirdetett h\u00e1romf\u00e9le b\u00e9rt\u00e1mogat\u00e1ssal \u00f6sszesen mintegy 280 ezer munkav\u00e1llal\u00f3n seg\u00edtett. A b\u00e9rt\u00e1mogat\u00e1sok \u00e9s egy\u00e9b int\u00e9zked\u00e9sek (ad\u00f3- \u00e9s j\u00e1rul\u00e9kcs\u00f6kkent\u00e9s, hitelmorat\u00f3rium, beruh\u00e1z\u00e1s-\u00f6szt\u00f6nz\u0151 \u00e9s hitelprogramok stb.) \u00f6sszesen 1,4 milli\u00f3 munkav\u00e1llal\u00f3 kil\u00e1t\u00e1sait, lehet\u0151s\u00e9geit jav\u00edtott\u00e1k.\nAz akci\u00f3terv int\u00e9zked\u00e9sei a 2010 ut\u00e1ni id\u0151szak eredm\u00e9nyeire \u00e9p\u00edtve nagym\u00e9rt\u00e9kben seg\u00edtett\u00e9k a magyar gazdas\u00e1g kil\u00e1bal\u00e1s\u00e1t a koronav\u00edrus-j\u00e1rv\u00e1ny els\u0151 hull\u00e1m\u00e1b\u00f3l. Magyarorsz\u00e1g tov\u00e1bbra is az Eur\u00f3pai Uni\u00f3 azon tag\u00e1llamai k\u00f6z\u00e9 tartozik, ahol az egyik legalacsonyabb a munkan\u00e9lk\u00fclis\u00e9g. A regisztr\u00e1lt \u00e1ll\u00e1skeres\u0151k sz\u00e1ma \u00f6t h\u00f3napja folyamatosan cs\u00f6kken.\nBod\u00f3 S\u00e1ndor hozz\u00e1tette, a korm\u00e1ny a tavaszi int\u00e9zked\u00e9sek ut\u00e1n \u0151sszel \u00faj munkahelyv\u00e9delmi int\u00e9zked\u00e9seket hozott, ez\u00fattal c\u00e9lzott seg\u00edts\u00e9gny\u00fajt\u00e1ssal. Az \u00e1gazati b\u00e9rt\u00e1mogat\u00e1s a j\u00e1rv\u00e1ny miatt a legnehezebb helyzetbe ker\u00fclt szektorok \u2013 els\u0151sorban a turizmus \u00e9s a vend\u00e9gl\u00e1t\u00e1s \u2013 c\u00e9geinek talpon marad\u00e1s\u00e1hoz j\u00e1rul hozz\u00e1. E v\u00e1llalkoz\u00e1sok december 11-ig ig\u00e9nyelhetik a munkav\u00e1llal\u00f3nk\u00e9nt a minim\u00e1lb\u00e9r m\u00e1sf\u00e9lszeres\u00e9t jelent\u0151 t\u00e1mogat\u00e1st, amelyet mostan\u00e1ig t\u00f6bb mint 20 ezer munkahely megtart\u00e1s\u00e1hoz k\u00e9relmeztek.\n(ITM)\n\n"}]