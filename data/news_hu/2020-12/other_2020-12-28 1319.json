[{"date": "2020-12-28 13:19", "url": "https://koronavirus.gov.hu/cikkek/foigazgato-jol-halad-vedooltasok-beadasa-del-pesti-centrumkorhazban", "h1": "F\u0151igazgat\u00f3: j\u00f3l halad a v\u00e9d\u0151olt\u00e1sok bead\u00e1sa a D\u00e9l-pesti Centrumk\u00f3rh\u00e1zban", "body": "\nJ\u00f3l halad a koronav\u00edrus elleni v\u00e9d\u0151olt\u00e1sok bead\u00e1sa a D\u00e9l-pesti Centrumk\u00f3rh\u00e1zban, vas\u00e1rnap 225 eg\u00e9szs\u00e9g\u00fcgyi dolgoz\u00f3 kapta meg a vakcin\u00e1t, \u00e9s az\u00f3ta egyetlen esetben sem alakult ki sz\u00f6v\u0151dm\u00e9ny - k\u00f6z\u00f6lte a k\u00f3rh\u00e1z f\u0151igazgat\u00f3ja h\u00e9tf\u0151n az M1 aktu\u00e1lis csatorn\u00e1n.\n\n\n\n\n\n\nV\u00e1lyi-Nagy Istv\u00e1n arra figyelmeztette a k\u00f3rh\u00e1zakat, hogy biztons\u00e1gos, \u0151rz\u00f6tt helyen t\u00e1rolj\u00e1k az olt\u00f3anyagot. Elmondta, a szombaton \u00e9rkezett vakcin\u00e1kat a D\u00e9l-pesti Centrumk\u00f3rh\u00e1zban r\u00e1ccsal lez\u00e1rt, riaszt\u00f3val \u00e9s kamer\u00e1val felszerelt helyis\u00e9gben t\u00e1rolj\u00e1k.\n\t\t\t\u00a0\u00a0\u00a0\u00a0Meghegyezte: az interneten v\u00e1s\u00e1rolt vakcina nagy es\u00e9llyel nem val\u00f3di, fontos, hogy senki ne v\u00e1s\u00e1roljon ellen\u0151rizetlen helyr\u0151l olt\u00f3anyagot.\n\t\t\t\u00a0\u00a0\u00a0\u00a0Kit\u00e9rt arra is, hogy m\u00e1r t\u00f6bb koronav\u00edrus-mut\u00e1ci\u00f3t is azonos\u00edtottak, a leg\u00fajabbat Nig\u00e9ri\u00e1ban. K\u00f6z\u00f6lte, ez nem j\u00e1r s\u00falyosabb t\u00fcnetegy\u00fcttessel, de k\u00f6nnyebben terjed az Eur\u00f3p\u00e1ban elterjedt koronav\u00edrusn\u00e1l. Hasonl\u00f3an egy kor\u00e1bban Angli\u00e1ban \u00e9szlelt koronav\u00edrus-mut\u00e1ci\u00f3hoz, a v\u00edrus Afrik\u00e1ban \u00e9szlelt \u00faj v\u00e1ltozata is ink\u00e1bb a fiatalok k\u00f6r\u00e9ben terjed - f\u0171zte hozz\u00e1.\n\t\t\t\u00a0\u00a0\u00a0\u00a0A f\u0151igazgat\u00f3 tudatta azt is, hogy a fert\u0151z\u00f6ttek kezel\u00e9s\u00e9re vonatkoz\u00f3an van egy \u00faj, passz\u00edv immuniz\u00e1l\u00f3 kezel\u00e9st biztos\u00edt\u00f3 amerikai gy\u00f3gyszer, amelyb\u0151l az Emberi Er\u0151forr\u00e1sok Miniszt\u00e9riuma \u00e9s a D\u00e9l-pesti Centrumk\u00f3rh\u00e1z egy\u00fcttm\u0171k\u00f6d\u00e9se r\u00e9v\u00e9n siker\u00fclt t\u00f6bb ezer darabot rendelni. A sz\u00e1ll\u00edtm\u00e1ny janu\u00e1r elej\u00e9re v\u00e1rhat\u00f3 - tette hozz\u00e1 V\u00e1lyi-Nagy Istv\u00e1n.\nMTI 2020. december 28.\n\n\n\n\n\n\n\n\n\n\n\n"}]