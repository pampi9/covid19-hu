[{"date": "2020-12-29 10:08", "url": "https://koronavirus.gov.hu/cikkek/schanda-tamas-iden-sikerult-uj-palyara-allitani-szakkepzest", "h1": "Schanda Tam\u00e1s: id\u00e9n siker\u00fclt \u00faj p\u00e1ly\u00e1ra \u00e1ll\u00edtani a szakk\u00e9pz\u00e9st", "body": "\nA szakk\u00e9pz\u00e9si rendszer idei \u00e1talak\u00edt\u00e1s\u00e1ban nem jelentett akad\u00e1lyt a koronav\u00edrus-j\u00e1rv\u00e1ny - mondta a Magyar Nemzetnek Schanda Tam\u00e1s, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) \u00e1llamtitk\u00e1ra, aki szerint a j\u00f3l k\u00e9pzett munkaer\u0151 \u00e9s az er\u0151s magyar v\u00e1llalatok mindenf\u00e9le v\u00e1ls\u00e1g eset\u00e9n v\u00e9detts\u00e9get jelentenek.\n\n\nA korm\u00e1ny 2020-ban 35 milli\u00e1rd forintb\u00f3l emelte mintegy 32 ezer, szakk\u00e9pz\u00e9sben oktat\u00f3 b\u00e9r\u00e9t, az \u00fajonnan bevezetett tanul\u00f3i \u00f6szt\u00f6nd\u00edjakra \u00e9vente 11 milli\u00e1rdot sz\u00e1n, \u00e9s t\u00f6bb t\u00edzmilli\u00e1rd forintot biztos\u00edtott a szakk\u00e9pz\u00e9si centrumok \u00e9s tanm\u0171helyek fejleszt\u00e9s\u00e9re az id\u00e9n - ismertette a t\u00e1rca parlamenti \u00e9s strat\u00e9giai \u00e1llamtitk\u00e1ra a lap keddi sz\u00e1m\u00e1ban.\n\u00a0\u00a0\u00a0\u00a0Azzal kapcsolatban, hogy a digit\u00e1lis tanrend k\u00e9nyszer\u0171 bevezet\u00e9se milyen hat\u00e1ssal volt a szakk\u00e9pz\u00e9sre, az \u00e1llamtitk\u00e1r kifejtette: az int\u00e9zm\u00e9nyekre b\u00edzt\u00e1k a d\u00f6nt\u00e9st arr\u00f3l, hogy mik\u00e9nt szervezik meg a biztons\u00e1gos k\u00f6r\u00fclm\u00e9nyek k\u00f6z\u00f6tti oktat\u00e1st.\n\u00a0\u00a0\u00a0\u00a0Ahol p\u00e9ld\u00e1ul a partnerv\u00e1llalattal val\u00f3 egy\u00fcttm\u0171k\u00f6d\u00e9s okozott probl\u00e9m\u00e1t a j\u00e1rv\u00e1nyhelyzetben, ott megoldott\u00e1k a tanm\u0171helyekben az oktat\u00e1st. A vend\u00e9gl\u00e1t\u00e1s \u00e9s idegenforgalom ter\u00fclet\u00e9n nagyobb kih\u00edv\u00e1sokkal kellett szemben\u00e9zni, de rendk\u00edv\u00fcl kreat\u00edv megold\u00e1sokat tal\u00e1ltak az oktat\u00f3k - tette hozz\u00e1.\nMTI 2020. december 29.\n\n"}]