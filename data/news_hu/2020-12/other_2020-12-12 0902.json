[{"date": "2020-12-12 09:02", "url": "https://koronavirus.gov.hu/cikkek/izer-norbert-ejfelig-igenyelheto-meg-az-adomentesseg-turizmus-vendeglatas-es-szabadido", "h1": "Izer Norbert: \u00e9jf\u00e9lig ig\u00e9nyelhet\u0151 m\u00e9g az ad\u00f3mentess\u00e9g a turizmus, a vend\u00e9gl\u00e1t\u00e1s \u00e9s a szabadid\u0151 \u00e1gazatban novemberre", "body": "\nA vend\u00e9gl\u00e1t\u00e1s \u00e9s szabadid\u0151 \u00e1gazatban m\u0171k\u00f6d\u0151 v\u00e1llalkoz\u00e1sok mellett a sz\u00e1ll\u00e1shely-szolg\u00e1ltat\u00f3k \u00e9s az utaz\u00e1sszervez\u0151k is mentes\u00fclnek janu\u00e1r v\u00e9g\u00e9ig a munk\u00e1ltat\u00f3i ad\u00f3terhek megfizet\u00e9se al\u00f3l, de ezt ig\u00e9nyelni kell, a novemberi ad\u00f3mentess\u00e9gre sz\u00f3l\u00f3 ig\u00e9nyt szombat \u00e9jf\u00e9lig ny\u00fajthatj\u00e1k be a v\u00e1llalkoz\u00e1sok a szok\u00e1sos j\u00e1rul\u00e9kbevall\u00e1sban - t\u00e1j\u00e9koztatta az MTI-t Izer Norbert, a P\u00e9nz\u00fcgyminiszt\u00e9rium ad\u00f3\u00fcgyek\u00e9rt felel\u0151s \u00e1llamtitk\u00e1ra.\n\n\nCsaknem 140 ezer dolgoz\u00f3 munk\u00e1j\u00e1t mentheti meg a munk\u00e1ltat\u00f3i ad\u00f3terhek h\u00e1rom havi elenged\u00e9se. Az ad\u00f3k\u00f6nny\u00edt\u0151 int\u00e9zked\u00e9s t\u00f6bb mint 16 milli\u00e1rd forintot hagy a v\u00e1llalkoz\u00e1sokn\u00e1l - hangs\u00falyozta Izer Norbert.\n\u00a0\u00a0\u00a0\u00a0Az ad\u00f3mentess\u00e9g ig\u00e9nyl\u00e9se egyszer\u0171, el\u00e9g a havi ad\u00f3- \u00e9s j\u00e1rul\u00e9kbevall\u00e1sban az e c\u00e9lra kialak\u00edtott mez\u0151ket bejel\u00f6lni. A novemberr\u0151l sz\u00f3l\u00f3 bevall\u00e1s hat\u00e1rideje pedig december 12. - mondta az \u00e1llamtitk\u00e1r.\n\u00a0\u00a0\u00a0\u00a0Felh\u00edvta a figyelmet arra is, hogy novemberre az ad\u00f3mentess\u00e9g j\u00e1r a vend\u00e9gl\u00e1t\u00e1s \u00e9s szabadid\u0151 \u00e1gazatban tev\u00e9kenyked\u0151 v\u00e1llalkoz\u00e1sokon t\u00fal a sz\u00e1ll\u00e1shely-szolg\u00e1ltat\u00f3knak \u00e9s az utaz\u00e1sszervez\u0151knek is.\u00a0\u00a0\n\u00a0\u00a0\u00a0\u00a0Az \u00e1llamtitk\u00e1r felid\u00e9zte, a korm\u00e1ny a h\u00e9ten, az \u00e1gazati szerepl\u0151kkel folytatott egyeztet\u00e9st k\u00f6vet\u0151en d\u00f6nt\u00f6tt arr\u00f3l, hogy az ezekben az \u00e1gazatokban m\u0171k\u00f6d\u0151 v\u00e1llalkoz\u00e1sok nem csak a novemberi munk\u00e1ltat\u00f3i ad\u00f3terhek al\u00f3l mentes\u00fclnek, de a decemberi \u00e9s a 2021 janu\u00e1ri al\u00f3l is. E c\u00e9geknek nem kell megfizetni\u00fck e h\u00f3napokra a munkav\u00e1llal\u00f3k ut\u00e1ni szoci\u00e1lis hozz\u00e1j\u00e1rul\u00e1si ad\u00f3t, szakk\u00e9pz\u00e9si hozz\u00e1j\u00e1rul\u00e1st, a rehabilit\u00e1ci\u00f3s hozz\u00e1j\u00e1rul\u00e1s ar\u00e1nyos \u00f6sszeg\u00e9t, valamint a szem\u00e9lyi jelleg\u0171 kifizet\u00e9sek ut\u00e1n a kiv\u00e1t - tette hozz\u00e1.\n\u00a0\u00a0\u00a0\u00a0A koronav\u00edrus-j\u00e1rv\u00e1ny elleni k\u00fczdelemben az emberek \u00e9let\u00e9nek \u00e9s eg\u00e9szs\u00e9g\u00e9nek v\u00e9delme mellett fontos az is, hogy a korl\u00e1toz\u00e1sokkal legink\u00e1bb \u00e9rintett \u00e1gazatokat, az ott dolgoz\u00f3k munk\u00e1j\u00e1t megv\u00e9dve gondoskodjon a korm\u00e1ny arr\u00f3l is, hogy megkapj\u00e1k a munkav\u00e1llal\u00f3k a fizet\u00e9s\u00fcket - hangs\u00falyozta Izer Norbert.\n\u00a0\u00a0\u00a0\u00a0A vesz\u00e9lyhelyzetre specializ\u00e1lt ad\u00f3mentess\u00e9g ig\u00e9nybev\u00e9tel\u00e9nek h\u00e1rom felt\u00e9tel\u00e9b\u0151l kett\u0151 ehhez igazodva az, hogy a c\u00e9g a kedvezm\u00e9nnyel \u00e9rintett h\u00e1rom h\u00f3napban nem sz\u00fcnteti meg felmond\u00e1ssal dolgoz\u00f3ja munkajogviszony\u00e1t \u00e9s a vele novemberben m\u00e1r munkaviszonyban \u00e1ll\u00f3 munkav\u00e1llal\u00f3 b\u00e9r\u00e9t is kifizeti. Minden egyes megv\u00e9dett \u00e1ll\u00e1shely sz\u00e1m\u00edt - sz\u00f6gezte le az \u00e1llamtitk\u00e1r, hozz\u00e1t\u00e9ve, hogy \u00e9ppen ez\u00e9rt az ad\u00f3mentess\u00e9g felt\u00e9teleit nem v\u00e1llalkoz\u00e1sonk\u00e9nt, hanem munkav\u00e1llal\u00f3nk\u00e9nt kell vizsg\u00e1lni.\n\u00a0\u00a0\u00a0\u00a0A harmadik felt\u00e9tel, hogy az ad\u00f3mentess\u00e9get azok a v\u00e1llalkoz\u00e1sok vehetik ig\u00e9nybe, amelyek 2020. m\u00e1jus 10. \u00e9s november 10. k\u00f6z\u00f6tt bev\u00e9tel\u00fck legal\u00e1bb 30 sz\u00e1zal\u00e9k\u00e1t vend\u00e9gl\u00e1t\u00e1sb\u00f3l, sportb\u00f3l, szabadid\u0151s, m\u0171v\u00e9szeti, sz\u00e1ll\u00e1shely-szolg\u00e1ltat\u00e1si, vagy utaz\u00e1sszervez\u00e9si tev\u00e9kenys\u00e9gb\u0151l szerezt\u00e9k - magyar\u00e1zta Izer Norbert.\n\nMTI 2020. december 12.\n\n"}]