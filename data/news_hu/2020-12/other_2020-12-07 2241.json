[{"date": "2020-12-07 22:41", "url": "https://koronavirus.gov.hu/cikkek/nnk-csokken-jarvany-terjedesi-sebessege", "h1": "NNK: cs\u00f6kken a j\u00e1rv\u00e1ny terjed\u00e9si sebess\u00e9ge", "body": "\nA j\u00e1rv\u00e1ny terjed\u00e9si sebess\u00e9ge cs\u00f6kken, ugyanakkor a koronav\u00edrus Magyarorsz\u00e1g eg\u00e9sz ter\u00fclet\u00e9n jelen van - \u00e1llap\u00edtotta meg a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) a koronav\u00edrus \u00f6r\u00f6k\u00edt\u0151anyag\u00e1nak szennyv\u00edzben m\u00e9rt koncentr\u00e1ci\u00f3ja alapj\u00e1n h\u00e9tf\u0151n.\n\n\u00a0\n\u00a0\u00a0\u00a0\u00a0Az NNK a honlapj\u00e1n azt \u00edrta: Egerben emelkedik a koronav\u00edrus \u00f6r\u00f6k\u00edt\u0151anyag\u00e1nak koncentr\u00e1ci\u00f3ja a szennyv\u00edzben a 49. heti adatok szerint, a hevesi megyesz\u00e9khely mellett Szombathelyen \u00e9s B\u00e9k\u00e9scsab\u00e1n az \u00e1tlagosn\u00e1l magasabb ez az \u00e9rt\u00e9k.\n\u00a0\u00a0\u00a0\u00a0A vizsg\u00e1latok szerint Ny\u00edregyh\u00e1z\u00e1n, Salg\u00f3tarj\u00e1nban \u00e9s Sz\u00e9kesfeh\u00e9rv\u00e1ron cs\u00f6kken\u0151, m\u00edg a t\u00f6bbi vizsg\u00e1lt telep\u00fcl\u00e9sen stagn\u00e1l\u00f3 a tendencia a SARS-CoV-2 v\u00edrus \u00f6r\u00f6k\u00edt\u0151anyag\u00e1nak mennyis\u00e9g\u00e9ben.\n\u00a0\u00a0\u00a0\u00a0Kiemelt\u00e9k, a kedvez\u0151 tendencia fenntart\u00e1s\u00e1hoz tov\u00e1bbra is fontos a j\u00e1rv\u00e1ny\u00fcgyi szab\u00e1lyok betart\u00e1sa, k\u00fcl\u00f6n\u00f6sen a kar\u00e1csonyi id\u0151szakban. Fontosnak nevezt\u00e9k azt is, hogy akinek t\u00fcnetei vannak, ne menjen k\u00f6z\u00f6ss\u00e9gbe, maradjon otthon \u00e9s telefonon \u00e9rtes\u00edtse h\u00e1ziorvos\u00e1t.\n\nMTI/NNK\n\u00a0\n\n"}]