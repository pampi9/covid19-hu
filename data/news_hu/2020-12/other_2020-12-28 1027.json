[{"date": "2020-12-28 10:27", "url": "https://koronavirus.gov.hu/cikkek/itm-allamtitkar-az-agazati-bertamogatasi-programban-eddig-15-milliard-forintot-iteltek-meg", "h1": "ITM-\u00e1llamtitk\u00e1r: az \u00e1gazati b\u00e9rt\u00e1mogat\u00e1si programban eddig 15 milli\u00e1rd forintot \u00edt\u00e9ltek meg", "body": "\nAz \u00e1gazati b\u00e9rt\u00e1mogat\u00e1si programban, ami a vend\u00e9gl\u00e1t\u00e1sban, a turizmusban, a szolg\u00e1ltat\u00f3 szektorban tev\u00e9kenyked\u0151knek ny\u00fajt seg\u00edts\u00e9get, eddig 10 ezer munk\u00e1ltat\u00f3, csaknem 70 ezer munkav\u00e1llal\u00f3 eset\u00e9ben ny\u00fajtott be k\u00e9relmet \u00e9s 15 milli\u00e1rd forintot \u00edt\u00e9ltek meg t\u00e1mogat\u00e1sk\u00e9nt - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra h\u00e9tf\u0151n a Facebookra felt\u00f6lt\u00f6tt vide\u00f3j\u00e1ban.\n\n\u00a0\n\nBod\u00f3 S\u00e1ndor szerint a programra az\u00e9rt van sz\u00fcks\u00e9g, mert a koronav\u00edrus-j\u00e1rv\u00e1ny m\u00e1sodik hull\u00e1m\u00e1ban a korm\u00e1nynak m\u00e1r c\u00e9lir\u00e1nyosan kell azokat az \u00e1gazatokat seg\u00edtenie, amelyek komoly h\u00e1tr\u00e1nyokat szenvednek, hiszen neh\u00e9z heteket, h\u00f3napokat \u00e9lnek \u00e1t.\n\u00a0\u00a0\u00a0\u00a0A t\u00e1mogat\u00e1s lehet\u0151s\u00e9g\u00e9vel a sz\u00e1ll\u00e1sad\u00f3k, az utaz\u00e1sszervez\u0151k, valamint azok a buszos szolg\u00e1ltat\u00f3k is \u00e9lhetnek, akik a turizmus ter\u00fclet\u00e9n tev\u00e9kenykednek.\n\u00a0\u00a0\u00a0\u00a0Az \u00e1gazati b\u00e9rt\u00e1mogat\u00e1s ig\u00e9nyelhet\u0151 maxim\u00e1lis m\u00e9rt\u00e9ke a minim\u00e1lb\u00e9r m\u00e1sf\u00e9lszerese, szem\u00e9lyenk\u00e9nt havi brutt\u00f3 241 500 forint.\n\u00a0\u00a0\u00a0\u00a0Kiemelte, a program l\u00e9nyege, hogy a kifizetett b\u00e9rek 50 sz\u00e1zal\u00e9k\u00e1t az \u00e1llam, 50 sz\u00e1zal\u00e9k\u00e1t pedig a munkaad\u00f3k \u00e1llj\u00e1k, akiknek a program id\u0151tartama alatt j\u00e1rul\u00e9kot sem kell fizetni\u00fck, \u00edgy a munkab\u00e9rk\u00f6lts\u00e9gek k\u00f6zel k\u00e9tharmad\u00e1t az \u00e1llam biztos\u00edtja.\n\u00a0\u00a0\u00a0\u00a0Az \u00e1llamtitk\u00e1r szerint a legt\u00f6bb ig\u00e9nyl\u00e9s a f\u0151v\u00e1rosb\u00f3l \u00e9rkezik, az adatok azt mutatj\u00e1k, hogy a munkaad\u00f3k \u00e1tlagosan 101 ezer forintot ig\u00e9nyelnek (ez a munkab\u00e9r 50 sz\u00e1zal\u00e9ka).\n\u00a0\u00a0\u00a0\u00a0Bod\u00f3 S\u00e1ndor elmondta, a p\u00e1ly\u00e1zat r\u00e9szletei a munka.hu oldalon tal\u00e1lhat\u00f3k, a munkaad\u00f3k a foglalkoztat\u00e1si f\u0151oszt\u00e1lyokon tudj\u00e1k leadni a k\u00e9relmeiket, amelyhez csatolni kell a dolgoz\u00f3k munkaszerz\u0151d\u00e9s\u00e9t is.\n\u00a0\u00a0\u00a0\u00a0Az \u00e1llamtitk\u00e1r felid\u00e9zte, hogy a korm\u00e1ny m\u00e1r a v\u00edrus magyarorsz\u00e1gi megjelen\u00e9s\u00e9t\u0151l kezdve elk\u00f6telezett volt a hat\u00e9kony eg\u00e9szs\u00e9g\u00fcgyi v\u00e9dekez\u00e9s \u00e9s a gazdas\u00e1gi ment\u0151csomag kialak\u00edt\u00e1s\u00e1ban.\n\u00a0\u00a0\u00a0\u00a0A legfontosabb a munkahelyek meg\u0151rz\u00e9se volt, ez\u00e9rt munkahelyv\u00e9delmi programot ind\u00edtottak, amelynek eredm\u00e9nyek\u00e9nt t\u00f6bb mint 220 ezer munkahelyet tudtak megv\u00e9deni.\n\u00a0\u00a0\u00a0\u00a0A j\u00e1rv\u00e1ny els\u0151 hull\u00e1m\u00e1nak v\u00e9g\u00e9n pedig m\u00e1r a munkahelyek teremt\u00e9se is el\u0151t\u00e9rbe ker\u00fclt, ezt szolg\u00e1lta a 6+3 n\u00e9vvel ell\u00e1tott munkahelyteremt\u0151 program, amelyben a b\u00e9rek jelent\u0151s r\u00e9sz\u00e9t 6 h\u00f3napig az \u00e1llam biztos\u00edtja, 3 h\u00f3napig pedig a munkaad\u00f3kt\u00f3l k\u00e9ri ezt. A programnak k\u00f6sz\u00f6nhet\u0151en ny\u00e1r v\u00e9g\u00e9re a regisztr\u00e1lt \u00e1ll\u00e1skeres\u0151k sz\u00e1ma \u00fajra 300 ezer al\u00e1 cs\u00f6kkent.\n\u00a0\u00a0\u00a0\u00a0A v\u00edrus helyzet els\u0151 \u00e9s m\u00e1sodik hull\u00e1m\u00e1ban bevezetett programok 1,6 milli\u00f3 munkav\u00e1llal\u00f3 munkahely\u00e9nek meg\u0151rz\u00e9s\u00e9ben seg\u00edtettek - mondta az ITM \u00e1llamtitk\u00e1ra.\n\nMTI 2020. december 28.\n\n"}]