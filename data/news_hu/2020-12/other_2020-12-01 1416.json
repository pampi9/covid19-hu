[{"date": "2020-12-01 14:16", "url": "https://koronavirus.gov.hu/cikkek/kasler-modosult-koronavirus-fertozesek-megelozesenek-es-terapiajanak-kezikonyve", "h1": "K\u00e1sler: m\u00f3dosult a koronav\u00edrus-fert\u0151z\u00e9sek megel\u0151z\u00e9s\u00e9nek \u00e9s ter\u00e1pi\u00e1j\u00e1nak k\u00e9zik\u00f6nyve", "body": "\nIsm\u00e9t m\u00f3dosult a koronav\u00edrus-fert\u0151z\u00e9sek megel\u0151z\u00e9s\u00e9nek \u00e9s ter\u00e1pi\u00e1j\u00e1nak k\u00e9zik\u00f6nyve - mondta el az emberi er\u0151forr\u00e1sok minisztere keddi, online sajt\u00f3t\u00e1j\u00e9koztat\u00f3j\u00e1n.\n\n\nK\u00e1sler\u00a0Mikl\u00f3s kiemelte, szinte a j\u00e1rv\u00e1ny magyarorsz\u00e1gi megjelen\u00e9skor \u00f6sszegy\u0171jt\u00f6tt\u00e9k a szakemberek a szakirodalomban megjelent ismereteket, \u00e9s javaslatot tettek a betegek kezel\u00e9s\u00e9re.\n\u00a0\u00a0\u00a0\u00a0Ez alapj\u00e1n alkalmazt\u00e1k m\u00e1r a j\u00e1rv\u00e1ny kezdetekor a hidroxi-klorokint, amellyel kapcsolatban semmif\u00e9le mell\u00e9khat\u00e1st, sz\u00f6v\u0151dm\u00e9nyt nem \u00e9szleltek, elkezdt\u00e9k haszn\u00e1lni a remdesivir \u00e9s favipiravir hat\u00f3anyag\u00fa k\u00e9sz\u00edtm\u00e9nyeket, valamint szteroidokat \u00e9s v\u00e9ralvad\u00e1sg\u00e1tl\u00f3kat - ismertette.\n\u00a0\u00a0\u00a0\u00a0A miniszter elmondta, id\u0151k\u00f6zben a betegs\u00e9g lefoly\u00e1s\u00e1val kapcsolatos ismeretek is folyamatosan b\u0151v\u00fcltek, ez\u00e9rt a k\u00e9zik\u00f6nyvet t\u00f6bbsz\u00f6r aktualiz\u00e1lt\u00e1k, de alapvet\u0151 v\u00e1ltoztat\u00e1sra nem volt sz\u00fcks\u00e9g. Most ism\u00e9t \u00e1ttekintett\u00e9k, hogy milyen lehet\u0151s\u00e9gek vannak a diagnosztik\u00e1ban, a ter\u00e1pi\u00e1ban \u00e9s a j\u00e1rv\u00e1ny\u00fcgyi int\u00e9zked\u00e9sekben, \u00e9s a k\u00e9zik\u00f6nyv m\u00e1r ezeket az aj\u00e1nl\u00e1sokat tartalmazza.\n\u00a0\u00a0\u00a0\u00a0K\u00e1sler\u00a0Mikl\u00f3s kit\u00e9rt arra, hogy sz\u00e1mos klinikai vizsg\u00e1lat indul \"tov\u00e1bbi ismert gy\u00f3gyszerekkel\", ezek azonban m\u00e9g folyamatban vannak.\n\u00a0\u00a0\u00a0\u00a0A miniszt\u00e9rium h\u00e1tt\u00e9ranyaga szerint az egyes fejezeteket - az \u00faj koronav\u00edrus jellemz\u0151i, a szezonalit\u00e1s, a fert\u0151z\u00e9s forr\u00e1sa, a terjed\u00e9s m\u00f3dja, a lappang\u00e1si id\u0151, a fert\u0151z\u0151k\u00e9pess\u00e9g tartama, a t\u00fcnetmentesek fert\u0151z\u00e9se, a t\u00fcnetek megjelen\u00e9se el\u0151tti fert\u0151z\u0151k\u00e9pess\u00e9g szerepe, a fontosabb t\u00fcnetek \u00e9s kock\u00e1zati csoportok, a v\u00e1rand\u00f3s n\u0151k \u00e9s a magzatok m\u00e9hen bel\u00fcli fert\u0151z\u0151d\u00e9se, a gyermekek megbeteged\u00e9se, az immunv\u00e1lasz - \u00f6sszhangba hozt\u00e1k a Nemzeti N\u00e9peg\u00e9szs\u00e9g\u00fcgyi K\u00f6zpont elj\u00e1r\u00e1srendj\u00e9vel \u00e9s mell\u00e9kleteivel. M\u00f3dosultak egyebek mellett - ugyancsak az \u00faj ismereteknek megfelel\u0151en, az aktu\u00e1lis NNK-elj\u00e1r\u00e1srenddel val\u00f3 egys\u00e9gess\u00e9g \u00e9rdek\u00e9ben - a Covid-19 jelent\u00e9s, a kontaktkutat\u00e1s, a j\u00e1rv\u00e1ny\u00fcgyi \u00e9rdekb\u0151l v\u00e9gzett mikrobiol\u00f3giai sz\u0171r\u0151vizsg\u00e1latok szab\u00e1lyai, a j\u00e1rv\u00e1ny\u00fcgyi megfigyel\u00e9sre vonatkoz\u00f3 szab\u00e1lyok, az infekci\u00f3kontroll-rendszab\u00e1lyok, \u00e9s friss\u00edtett\u00e9k a mintav\u00e9telez\u00e9sre vonatkoz\u00f3 mell\u00e9kletet is.\n\nMTI 2020. december 1.\n\n"}]