[{"date": "2020-12-12 14:34", "url": "https://koronavirus.gov.hu/cikkek/nnk-zsufoltsag-elkerulese-miatt-fuggesztettek-fel-az-idosek-vasarlasi-idosavjat", "h1": "NNK: a zs\u00fafolts\u00e1g elker\u00fcl\u00e9se miatt f\u00fcggesztett\u00e9k fel az id\u0151sek v\u00e1s\u00e1rl\u00e1si id\u0151s\u00e1vj\u00e1t", "body": "\nA zs\u00fafolts\u00e1g elker\u00fcl\u00e9s\u00e9t \u00e9s a megfelel\u0151 t\u00e1vols\u00e1gtart\u00e1st seg\u00edti az id\u0151sek v\u00e1s\u00e1rl\u00e1si id\u0151s\u00e1vj\u00e1nak felf\u00fcggeszt\u00e9se - mondta a Nemzeti N\u00e9peg\u00e9szs\u00e9g\u00fcgyi K\u00f6zpont (NKK) j\u00e1rv\u00e1ny\u00fcgyi f\u0151oszt\u00e1lyvezet\u0151je szombaton a k\u00f6zm\u00e9di\u00e1nak.\n\n\nGalg\u00f3czi \u00c1gnes k\u00f6z\u00f6lte, a szombatt\u00f3l \u00e9rv\u00e9nyes int\u00e9zked\u00e9s azt jelenti, hogy a gy\u00f3gyszert\u00e1rakban, \u00e9lelmiszerboltokban \u00e9s drog\u00e9ri\u00e1kban a nyitva tart\u00e1si id\u0151 alatt b\u00e1rmikor b\u00e1rki v\u00e1s\u00e1rolhat.\n\u00a0\u00a0\u00a0\u00a0Felh\u00edvta a figyelmet azonban arra, hogy a j\u00e1rv\u00e1ny\u00fcgyi szab\u00e1lyokat tov\u00e1bbra is be kell tartani.\n\u00a0\u00a0\u00a0\u00a0Az id\u0151s\u00e1v felf\u00fcggeszt\u00e9s\u00e9vel egy\u00fctt arra k\u00e9rte az id\u0151seket, hogy lehet\u0151s\u00e9g szerint akkor menjenek boltba, amikor kisebb a zs\u00fafolts\u00e1g, vagy v\u00e1s\u00e1rl\u00e1saikhoz k\u00e9rjenek seg\u00edts\u00e9get csal\u00e1djukt\u00f3l.\n\u00a0\u00a0\u00a0\u00a0A szakember eml\u00e9keztetett, hogy p\u00e9ntekt\u0151l a posta megkezdte a nyugd\u00edjasok sz\u00e1m\u00e1ra annak az adatlapnak a kisz\u00e1ll\u00edt\u00e1s\u00e1t, amellyel jelezhetik a koronav\u00edrus elleni v\u00e9d\u0151olt\u00e1sra vonatkoz\u00f3 ig\u00e9ny\u00fcket. \u00a0\u00a0\u00a0\u00a0\nEzen k\u00edv\u00fcl az interneten b\u00e1rki regisztr\u00e1lhat a vakcinainfo.gov.hu oldalon - tette hozz\u00e1 Galg\u00f3czi \u00c1gnes.\n\u00a0\u00a0\u00a0\u00a0Magyarorsz\u00e1g felk\u00e9sz\u00fclt az olt\u00f3anyagok sz\u00e1ll\u00edt\u00e1s\u00e1ra, fogad\u00e1s\u00e1ra, \u00e9s kijel\u00f6lt\u00e9k az olt\u00f3pontokat. Az olt\u00e1si terv elk\u00e9sz\u00fclt, el\u0151sz\u00f6r azok kapj\u00e1k meg a vakcin\u00e1t, akik a j\u00e1rv\u00e1ny\u00fcgyi v\u00e9dekez\u00e9sben r\u00e9szt vesznek - jegyezte meg.\n\u00a0\u00a0\u00a0\u00a0Galg\u00f3czi \u00c1gnes hozz\u00e1tette: Magyarorsz\u00e1g folyamatosan figyelemmel k\u00eds\u00e9ri a vakcinafejleszt\u00e9seket, -kutat\u00e1sokat.\nT\u00f6bb olyan vakcina is van, amelynek dokument\u00e1ci\u00f3j\u00e1t az Eur\u00f3pai Gy\u00f3gyszer\u00fcgyn\u00f6ks\u00e9ghez (EMA) beny\u00fajtott\u00e1k t\u00f6rzsk\u00f6nyvez\u00e9sre - tette hozz\u00e1.\n\u00a0\u00a0\u00a0\u00a0Hozz\u00e1tette: tudom\u00e1sa szerint a Pfizer/BioNTech gy\u00f3gyszerc\u00e9g \u00e1ltal kifejlesztett vakcina \u00e1ll legk\u00f6zelebb az eur\u00f3pai enged\u00e9lyeztet\u00e9shez, m\u00e1r beadt\u00e1k az EMA-hoz a sz\u00fcks\u00e9ges dokument\u00e1ci\u00f3t, \u00edgy v\u00e1rhat\u00f3an december v\u00e9g\u00e9n az olt\u00f3anyag megkaphatja a t\u00f6rzsk\u00f6nyvet.\n\nMTI 2020. december 12.\n\n"}]