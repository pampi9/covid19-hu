[{"date": "2020-12-01 21:08", "url": "https://koronavirus.gov.hu/cikkek/plusz-forrast-biztosit-kormany-hajlektalanellatas-jarvanyugyi-feladataira", "h1": "Plusz forr\u00e1st biztos\u00edt a korm\u00e1ny a hajl\u00e9ktalanell\u00e1t\u00e1s j\u00e1rv\u00e1ny\u00fcgyi feladataira", "body": "\nPlusz p\u00e1ly\u00e1zati forr\u00e1st biztos\u00edt a korm\u00e1ny a hajl\u00e9ktalanell\u00e1t\u00e1s j\u00e1rv\u00e1ny\u00fcgyi feladataira - k\u00f6z\u00f6lte az Emberi Er\u0151forr\u00e1sok Miniszt\u00e9riuma (Emmi) kedden az MTI-vel.\n\n\nA Hajl\u00e9ktalanok\u00e9rt K\u00f6zalap\u00edtv\u00e1ny az\u00a0Emmi\u00a0t\u00e1mogat\u00e1s\u00e1val csaknem 134,5 milli\u00f3 forint \u00f6sszegben hirdet p\u00e1ly\u00e1zatot a j\u00e1rv\u00e1ny\u00fcgyi v\u00e9dekez\u00e9s megszervez\u00e9s\u00e9re a hajl\u00e9ktalanokat ell\u00e1t\u00f3 int\u00e9zm\u00e9nyeknek. A ki\u00edr\u00e1s a Hajl\u00e9ktalanok\u00e9rt K\u00f6zalap\u00edtv\u00e1ny honlapj\u00e1n, a\u00a0http://hajlekot.hu/index.php/palyazatok/aktualis-palyazatok/377-palyazati-felhivas-az-uj-koronavirus-jarvany-elleni-vedekezes-tamogatasa\u00a0hivatkoz\u00e1son \u00e9rhet\u0151 el.\n\u00a0\u00a0\u00a0\u00a0A k\u00f6zlem\u00e9ny szerint a hajl\u00e9ktalanell\u00e1t\u00e1s ugyan \u00f6nkorm\u00e1nyzati feladat, de a korm\u00e1ny meger\u0151s\u00edti a j\u00e1rv\u00e1ny\u00fcgyi helyzetben a v\u00edrus elleni v\u00e9dekez\u00e9st \u00e9s megemeli a korm\u00e1nyzati t\u00e1mogat\u00e1st, mert a koronav\u00edrus-j\u00e1rv\u00e1ny idej\u00e9n a hajl\u00e9ktalanell\u00e1t\u00f3 int\u00e9zm\u00e9nyek a kor\u00e1bbiakt\u00f3l elt\u00e9r\u0151, \u00faj feladatokat teljes\u00edtenek.\n\u00a0\u00a0\u00a0\u00a0P\u00e1ly\u00e1zni lehet a j\u00e1rv\u00e1nnyal \u00f6sszef\u00fcgg\u0151, a szolg\u00e1ltat\u00e1sokat fejleszt\u0151 t\u00e1rgyi eszk\u00f6z\u00f6k (mos\u00f3g\u00e9p, sz\u00e1r\u00edt\u00f3g\u00e9p, matracok, \u00e1gyak) beszerz\u00e9s\u00e9re, a zs\u00fafolts\u00e1got cs\u00f6kkent\u0151 f\u00e9r\u0151helyb\u0151v\u00edt\u00e9sre (\u00faj lak\u00f3kont\u00e9ner beszerz\u00e9s\u00e9re, \u00fczembe helyez\u00e9s\u00e9re, \u00e9p\u00fcletb\u0151v\u00edt\u00e9sre, \u00faj helyis\u00e9gek kialak\u00edt\u00e1s\u00e1ra) vagy a koronav\u00edrus-j\u00e1rv\u00e1ny helyi kialakul\u00e1s\u00e1t megel\u0151z\u0151 beruh\u00e1z\u00e1sra (izol\u00e1ci\u00f3s, elk\u00fcl\u00f6n\u00edt\u0151, valamint zsiliphelyis\u00e9gek kialak\u00edt\u00e1s\u00e1ra, az \u00e9p\u00fcletek higi\u00e9n\u00e9s \u00e1llapot\u00e1t jav\u00edt\u00f3 vagy az int\u00e9zm\u00e9nyi higi\u00e9n\u00e9 meg\u0151rz\u00e9s\u00e9t el\u0151seg\u00edt\u0151 beruh\u00e1z\u00e1sokra) - olvashat\u00f3 a k\u00f6zlem\u00e9nyben.\n\u00a0\u00a0\u00a0\u00a0A hajl\u00e9ktalanok ell\u00e1t\u00e1s\u00e1ra az elm\u00falt id\u0151szakban \u00e9vente 9 milli\u00e1rd forintot k\u00f6lt\u00f6tt a korm\u00e1ny, m\u00edg 2019-ben ez az \u00f6sszeg minden eddigin\u00e9l magasabb, 12 milli\u00e1rd forint volt - \u00edrt\u00e1k.\n\u00a0\u00a0\u00a0\u00a0\u00dagy fogalmaztak: \"Magyarorsz\u00e1gon j\u00f3 min\u0151s\u00e9g\u0171 a hajl\u00e9ktalanell\u00e1t\u00e1s, k\u00f6sz\u00f6nhet\u0151en az \u00e9jjeli mened\u00e9khelyeket \u00e9s nappali meleged\u0151ket, az utcai szoci\u00e1lis munk\u00e1t ny\u00fajt\u00f3 szolg\u00e1ltat\u00e1st \u00e9s a sz\u00e1ll\u00e1st ny\u00fajt\u00f3 int\u00e9zm\u00e9nyeket \u00fczemeltet\u0151 hajl\u00e9ktalanell\u00e1t\u00f3 szervezetek, valamint az \u00e9rintett hat\u00f3s\u00e1gok egy\u00fcttm\u0171k\u00f6d\u00e9s\u00e9nek\".\n\u00a0\u00a0\u00a0\u00a0Hozz\u00e1tett\u00e9k: \"ma Magyarorsz\u00e1gon senkinek sem kell az utc\u00e1n t\u00f6ltenie az \u00e9jszak\u00e1it.\" A hideg id\u0151 ellen\u00e9re is rendelkez\u00e9sre \u00e1llnak \u00fcres f\u00e9r\u0151helyek az ell\u00e1t\u00f3rendszerben, a kihaszn\u00e1lts\u00e1g orsz\u00e1gosan alig haladja meg a 76 sz\u00e1zal\u00e9kot.\n\nMTI 2020. december 1.\n\n"}]