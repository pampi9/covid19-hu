[{"date": "2020-12-03 16:08", "url": "https://koronavirus.gov.hu/cikkek/orszagos-tisztifoorvos-decemberre-varhato-masodik-hullam-tetozese", "h1": "Orsz\u00e1gos tisztif\u0151orvos: decemberre v\u00e1rhat\u00f3 a m\u00e1sodik hull\u00e1m tet\u0151z\u00e9se", "body": "\nSzakemberek szerint decemberre v\u00e1rhat\u00f3 a koronav\u00edrus-j\u00e1rv\u00e1ny m\u00e1sodik hull\u00e1m\u00e1nak tet\u0151z\u00e9se - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia kifejtette, az esetsz\u00e1mokat n\u00e9zve ugyan m\u00e9g emelked\u0151 szakasz\u00e1ban van a j\u00e1rv\u00e1ny, de rem\u00e9nykelt\u0151, hogy cs\u00f6kken a n\u00f6veked\u00e9s dinamik\u00e1ja. B\u00e1r tov\u00e1bbra is terheltek a k\u00f3rh\u00e1zak, az elm\u00falt n\u00e9h\u00e1ny napban kev\u00e9sb\u00e9 n\u0151tt az ott \u00e1poltak sz\u00e1ma - f\u0171zte hozz\u00e1.\n\u00a0\u00a0\u00a0\u00a0Szerd\u00e1n 6635-tel emelkedett az igazolt fert\u0151z\u00f6ttek sz\u00e1ma, 182 beteg meghalt, jelenleg 7693 fert\u0151z\u00f6tt szorul k\u00f3rh\u00e1zi ell\u00e1t\u00e1sra \u00e9s 663-an vannak l\u00e9legeztet\u0151g\u00e9pen - ismertette a tisztif\u0151orvos.\n\u00a0\u00a0\u00a0\u00a0Hozz\u00e1tette, az elm\u00falt id\u0151szakban nagym\u00e9rt\u00e9kben megn\u0151tt a mintav\u00e9telek sz\u00e1ma, az eddig elv\u00e9gzett 1 876 274 mintav\u00e9tel egy r\u00e9sze PCR, a m\u00e1sik az antig\u00e9nalap\u00fa gyorsteszttel v\u00e9gzett vizsg\u00e1lat volt. Az elm\u00falt h\u00e9t napban 39 809 \u00faj fert\u0151z\u00f6ttet regisztr\u00e1ltak, a legt\u00f6bb \u00faj beteget Debrecenb\u0151l, Szegedr\u0151l, Miskolcr\u00f3l, Kecskem\u00e9tr\u0151l \u00e9s Gy\u0151rb\u0151l jelentett\u00e9k.\n\u00a0\u00a0\u00a0\u00a0M\u00fcller Cec\u00edlia k\u00f6z\u00f6lte, a napokban lev\u00e9lben keresi meg a nyugd\u00edjasokat, hogy felm\u00e9rj\u00e9k a beoltat\u00e1si hajland\u00f3s\u00e1got, \u00edgy tudj\u00e1k biztos\u00edtani - ha m\u00e1r lesz - a vakcin\u00e1k bead\u00e1s\u00e1nak leghat\u00e9konyabb m\u00f3dj\u00e1t. Az \u00e9rintett koroszt\u00e1ly v\u00e1laszlev\u00e9lben is jelezheti olt\u00e1si sz\u00e1nd\u00e9k\u00e1t, illetve azt online is k\u00f6z\u00f6lheti a hamarosan indul\u00f3 vakcinainfo.gov.hu oldalon.\n\u00a0\u00a0\u00a0\u00a0A szakember elmondta, a fert\u0151z\u00f6tts\u00e9get tekintve Magyarorsz\u00e1g elmarad az Eur\u00f3pai Uni\u00f3 \u00e1tlag\u00e1t\u00f3l, az elhunytak vonatkoz\u00e1s\u00e1ban pedig a k\u00f6z\u00e9pmez\u0151nyben foglal helyet. Utalt arra, a k\u00f6rnyez\u0151 orsz\u00e1gok fert\u0151z\u00f6tts\u00e9gi adatai dinamikus emelked\u00e9st mutatnak, \u00edgy szomsz\u00e9dainkn\u00e1l m\u00e9g mindig emelked\u0151 szakaszban van a j\u00e1rv\u00e1ny.\n\u00a0\u00a0\u00a0\u00a0Vil\u00e1gszerte 191 orsz\u00e1gban jelent meg a koronav\u00edrus, a pand\u00e9mia kezdete \u00f3ta a fert\u0151z\u00f6ttek sz\u00e1ma el\u00e9rte a 64 milli\u00f3t, emellett 1,5 milli\u00f3 elhunytat \u00e9s 41 milli\u00f3 gy\u00f3gyultat tartanak sz\u00e1mon, f\u00f6ldrajzilag az amerikai \u00e9s az eur\u00f3pai kontinens a legink\u00e1bb \u00e9rintett - ismertette a tisztif\u0151orvos. M\u00fcller Cec\u00edlia hozz\u00e1tette, a m\u00falt h\u00e9ten glob\u00e1lisan k\u00f6r\u00fclbel\u00fcl n\u00e9gymilli\u00f3 \u00faj esetet regisztr\u00e1ltak \u00e9s 69 ezren haltak bele a betegs\u00e9gbe.\n\n\nMTI 2020. december 3.\n\n"}]