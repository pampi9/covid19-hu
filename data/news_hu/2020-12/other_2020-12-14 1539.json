[{"date": "2020-12-14 15:39", "url": "https://koronavirus.gov.hu/cikkek/orban-vakcina-nem-politikai-kerdes-es-nem-gyogyszergyarto-multik-erdeke-szamit", "h1": "Orb\u00e1n: A vakcina nem politikai k\u00e9rd\u00e9s, \u00e9s nem is a gy\u00f3gyszergy\u00e1rt\u00f3 multik \u00e9rdeke sz\u00e1m\u00edt", "body": "\nMinden \u00e9let sz\u00e1m\u00edt, minden komolyan vehet\u0151 vakcinagy\u00e1rt\u00f3 c\u00e9ggel m\u00e1r leszerz\u0151dt\u00fcnk- jelentette ki Orb\u00e1n Viktor minisztereln\u00f6k h\u00e9tf\u0151n, napirend el\u0151tt az Orsz\u00e1ggy\u0171l\u00e9sben. A v\u00e9dekez\u00e9s \u00e9s a vakcina nem politikai k\u00e9rd\u00e9s, ez\u00e9rt a korm\u00e1ny Nyugaton \u00e9s Keleten egyar\u00e1nt t\u00e1rgyal. Hozz\u00e1f\u0171zte: a korm\u00e1nynak nem a gy\u00f3gyszergy\u00e1rt\u00f3 multic\u00e9gek \u00e9rdeke sz\u00e1m\u00edt, hanem hogy a magyarok miel\u0151bb megb\u00edzhat\u00f3 vakcin\u00e1hoz jussanak.\n\n\nJelezte ugyanakkor: am\u00edg nem tudj\u00e1k elkezdeni az olt\u00e1st, addig fenn kell tartani a j\u00e1rv\u00e1ny\u00fcgyi szab\u00e1lyokat, amelyek szigor\u00faak, de mindenkit a betart\u00e1sukra k\u00e9rt.\n\u00a0\u00a0\u00a0\u00a0\"Neh\u00e9z hetek v\u00e1rnak m\u00e9g r\u00e1nk (...), addig kell kitartanunk, am\u00edg az olt\u00f3anyag meg nem \u00e9rkezik\" - mondta. Az els\u0151 adag olt\u00f3anyagra december utols\u00f3 napjaiban lehet sz\u00e1m\u00edtani.\nElmondta: az operat\u00edv t\u00f6rzs elk\u00e9sz\u00edtette az orsz\u00e1g olt\u00e1si terv\u00e9t, az olt\u00e1s \u00f6nk\u00e9ntes \u00e9s ingyenes lesz. Els\u0151 k\u00f6rben az eg\u00e9szs\u00e9g\u00fcgyi ell\u00e1t\u00f3rendszerben dolgoz\u00f3kat, a v\u00e9dekez\u00e9s els\u0151 vonal\u00e1nak r\u00e9sztvev\u0151it, ut\u00e1nuk pedig a kr\u00f3nikus betegeket oltj\u00e1k majd be - ismertette, regisztr\u00e1ci\u00f3ra biztatva mindenkit, aki szeretn\u00e9 beoltatni mag\u00e1t.\nOlyan neh\u00e9z id\u0151kben, mint a mostani j\u00e1rv\u00e1ny, nem szabad a p\u00e9nz\u00fcgyi t\u00e1mogat\u00e1sokat politikai felt\u00e9telekhez k\u00f6tni\nAz Eur\u00f3pai Tan\u00e1cs m\u00falt heti \u00fcl\u00e9s\u00e9n gy\u0151z\u00f6tt a j\u00f3zan \u00e9sz: \"megv\u00e9dt\u00fck Magyarorsz\u00e1g szuverenit\u00e1s\u00e1t, \u00e9s megv\u00e9dt\u00fck a magyarok p\u00e9nz\u00e9t\" - jelentette ki Orb\u00e1n Viktor, k\u00f6sz\u00f6netet mondva Lengyelorsz\u00e1gnak a bar\u00e1ts\u00e1g\u00e9rt, a kitart\u00e1s\u00e9rt \u00e9s a bajt\u00e1rsiass\u00e1g\u00e9rt, amellyel v\u00e9gig egy\u00fctt k\u00fczd\u00f6tt Magyarorsz\u00e1ggal.\n\"Gy\u0151zt\u00fcnk, mert kereszt\u00fclvitt\u00fck, hogy olyan neh\u00e9z id\u0151kben, mint a mostani j\u00e1rv\u00e1ny, nem szabad a gazdas\u00e1gi t\u00e1mogat\u00e1sokat politikai felt\u00e9telekhez k\u00f6tni, egyszer\u0171en az\u00e9rt, mert ezek h\u00e1tr\u00e1ltatnak benn\u00fcnket a gyors cselekv\u00e9sben\" - mondta a korm\u00e1nyf\u0151.\n\u00a0\u00a0\u00a0\u00a0Hangs\u00falyozta: gy\u0151z\u00f6tt a j\u00f3zan \u00e9sz az\u00e9rt is, mert ezzel a d\u00f6nt\u00e9ssel siker\u00fclt meg\u0151rizni Eur\u00f3pa egys\u00e9g\u00e9t, megv\u00e9dt\u00e9k az eur\u00f3pai alkotm\u00e1nyt - nem engedt\u00e9k, hogy azt megker\u00fclj\u00e9k, kicselezz\u00e9k -, \u00e9s elh\u00e1r\u00edtott\u00e1k azt a vesz\u00e9lyt, hogy k\u00f6lts\u00e9gvet\u00e9si eszk\u00f6z\u00f6kkel r\u00e1er\u0151ltess\u00e9k a magyarokra a bev\u00e1ndorl\u00f3kat. Vagyis megakad\u00e1lyozt\u00e1k, hogy p\u00e9nz\u00fcgyileg meg lehessen b\u00fcntetni azt az orsz\u00e1got, amely nem fogad be bev\u00e1ndorl\u00f3kat - k\u00f6z\u00f6lte a minisztereln\u00f6k.\n\u00a0\u00a0\u00a0\u00a0Megv\u00e9dt\u00e9k a magyarok p\u00e9nz\u00e9t is, \u00edgy ami Magyarorsz\u00e1gnak j\u00e1r, azt meg is fogja kapni - hangoztatta.\nOrb\u00e1n Viktor \u00fagy \u00e9rt\u00e9kelt: nyilv\u00e1nval\u00f3v\u00e1 v\u00e1lt, hogy az EU csak nemzetek k\u00f6z\u00f6ss\u00e9gek\u00e9nt tud sikeresen m\u0171k\u00f6dni, ami biztat\u00f3 eredm\u00e9ny a kontinens j\u00f6v\u0151je szempontj\u00e1b\u00f3l.\n\u00a0\u00a0\u00a0\u00a0A vita val\u00f3di t\u00e9tje az volt - folytatta -, ki fogja ir\u00e1ny\u00edtani Eur\u00f3p\u00e1t a j\u00f6v\u0151ben: a tag\u00e1llami korm\u00e1nyok \u00e9s az Eur\u00f3pai Tan\u00e1cs vagy siker\u00fcl Soros Gy\u00f6rgynek Eur\u00f3p\u00e1ra er\u0151ltetnie saj\u00e1t hatalmi rendszer\u00e9t. \"Egy h\u00e1l\u00f3zatot, amely a liber\u00e1lis, posztnemzeti \u00e9s posztkereszt\u00e9ny ide\u00e1kat terjeszt\u0151 NGO-kb\u00f3l, az eszm\u00e9iket sz\u00e1ll\u00edt\u00f3 \u00e9s feler\u0151s\u00edt\u0151, nemzetk\u00f6zi f\u0151sodrat\u00fa m\u00e9di\u00e1b\u00f3l, az eur\u00f3pai parlamenti (EP) k\u00e9pvisel\u0151k jelent\u0151s csoportj\u00e1b\u00f3l, a bizotts\u00e1gba bejuttatott Soros-megb\u00edzottakb\u00f3l \u00e1ll. \u0150k akartak egy \u00faj fegyvert maguknak, amelyet b\u00e1rmikor a Soros Gy\u00f6rgynek nem tetsz\u0151 orsz\u00e1gok ellen lehet ford\u00edtani\" - fejtette ki.\n\u00a0\u00a0\u00a0\u00a0\u00c1m az utols\u00f3 pillanatban Eur\u00f3pa korm\u00e1nyai fel\u00e9bredtek, \u00e9s egyhang\u00falag kimondt\u00e1k: politikai k\u00e9rd\u00e9seket nem lehet \u00f6sszek\u00f6tni p\u00e9nz\u00fcgyi k\u00e9rd\u00e9sekkel, szubjekt\u00edv krit\u00e9riumok nem lehetnek p\u00e9nz\u00fcgyi d\u00f6nt\u00e9sek alapjai, \u00e9s az EU alapszerz\u0151d\u00e9s\u00e9ben r\u00f6gz\u00edtett jogi elj\u00e1r\u00e1srend nem cselezhet\u0151 ki - jelentette ki a minisztereln\u00f6k.\n\nAz el\u0151zm\u00e9nyeket feleleven\u00edtve elmondta: az eltervezett helyre\u00e1ll\u00edt\u00e1si alapt\u00f3l az eur\u00f3pai gazdas\u00e1g moderniz\u00e1l\u00e1s\u00e1t, a brit kil\u00e9p\u00e9ssel odalett lend\u00fclet visszanyer\u00e9s\u00e9t \u00e9s a koronav\u00edrus-j\u00e1rv\u00e1ny k\u00f6vetkezm\u00e9nyeinek kezel\u00e9s\u00e9t rem\u00e9lte a n\u00e9met EU-eln\u00f6ks\u00e9g. Javaslatuk szerint a tag\u00e1llamok k\u00f6z\u00f6s hitelfelv\u00e9tellel l\u00e9trehozz\u00e1k az alapot, akik pedig nem tudnak majd fizetni, azok helyett a t\u00f6bbieknek kell helyt \u00e1llniuk.\n\u00a0\u00a0\u00a0\u00a0A magyarok nem voltak boldogok az ad\u00f3ss\u00e1gk\u00f6z\u00f6ss\u00e9g gondolat\u00e1t\u00f3l, de a bajban l\u00e9v\u0151kkel val\u00f3 szolidarit\u00e1s miatt v\u00e9g\u00fcl elfogadt\u00e1k a koncepci\u00f3t - eml\u00e9keztetett.\n\u00a0\u00a0\u00a0\u00a0A magyar parlament ny\u00e1ron felt\u00e9teleket szabott a n\u00e9met javaslat elfogad\u00e1s\u00e1hoz - id\u00e9zte fel -, \u00edgy p\u00e9ld\u00e1ul azt, hogy az azonos helyzet\u0171 tag\u00e1llamoknak azonos elb\u00e1n\u00e1sban kell r\u00e9szes\u00fclni\u00fck, a gazdagabbak ne kapjanak t\u00f6bbet, mint a szeg\u00e9nyek, azt pedig elfogadhatatlannak min\u0151s\u00edtette a hat\u00e1rozat, hogy a forr\u00e1sokat politikai, ideol\u00f3giai felt\u00e9telekhez k\u00f6ss\u00e9k.\n\u00a0\u00a0\u00a0\u00a0Egy ennek megfelel\u0151 meg\u00e1llapod\u00e1st siker\u00fclt el\u00e9rni a j\u00faliusi EU-cs\u00facson, \u00e1m k\u00e9s\u0151bb a n\u00e9met eln\u00f6ks\u00e9g \u00e9s az EP egy olyan megegyez\u00e9sre jutott, amely politikai \u00e9s ideol\u00f3giai felt\u00e9telekhez k\u00f6t\u00f6tte volna a p\u00e9nz\u00fcgyi seg\u00e9lyt - mondta.\n\u00a0\u00a0\u00a0\u00a0A minisztereln\u00f6k r\u00e1mutatott: ek\u00f6zben meglehet\u0151sen b\u00e1rdolatlan t\u00e1mad\u00e1sok \u00e9rt\u00e9k Magyarorsz\u00e1got. P\u00e9ldak\u00e9nt eml\u00edtette, hogy az egyik - n\u00e9met - EP-aleln\u00f6k Magyarorsz\u00e1g \u00e9s Lengyelorsz\u00e1g ki\u00e9heztet\u00e9s\u00e9t szorgalmazta, egy magas rang\u00fa n\u00e9met \u00e1llami vezet\u0151 pedig \u00fagy fogalmazott, most lesz v\u00e9gre egy eszk\u00f6z, amely nagyon f\u00e1jdalmas lesz e k\u00e9t orsz\u00e1gnak.\n\u00a0\u00a0\u00a0\u00a0A magyar \u00e9s a lengyel korm\u00e1ny azonban bejelentette: az EP \u00e9s a n\u00e9met eln\u00f6ks\u00e9g k\u00f6z\u00f6tti meg\u00e1llapod\u00e1s nem fogadhat\u00f3 el, a politikai k\u00e9rd\u00e9seket \u00fajra le kell v\u00e1lasztani a gazdas\u00e1gi seg\u00e9ly k\u00e9rd\u00e9s\u00e9r\u0151l, \u00e9s v\u00e9g\u00fcl \"gy\u0151z\u00f6tt a j\u00f3zan \u00e9sz\", \"az EU meg\u0151rizte egys\u00e9g\u00e9t \u00e9s gy\u0151z\u00f6tt\" - k\u00f6z\u00f6lte, hangs\u00falyozva: a meg\u00e1llapod\u00e1s egy\u00e9rtelm\u0171v\u00e9 teszi, hogy az EU a nemzetek \u00e9s az \u00e1llamok sz\u00f6vets\u00e9ge.\n\u00a0\u00a0\u00a0\u00a0\u00c1m maradtak m\u00e9g nyitott k\u00fczdelmes k\u00e9rd\u00e9sek: az Eur\u00f3pai Bizotts\u00e1g migr\u00e1ci\u00f3s akci\u00f3terve szerint folytatni kell a migr\u00e1nsok behozatal\u00e1t, az illet\u00e9kes biztos 34 milli\u00f3 migr\u00e1nsr\u00f3l besz\u00e9lt, nekik adn\u00e1nak lak\u00e1st, seg\u00e9lyt, szavazati jogot - fejtette ki a korm\u00e1nyf\u0151, jelezve, hogy emellett az asztalra ker\u00fclt egy gender akci\u00f3terv is.\n\u00a0\u00a0\u00a0\u00a0Orb\u00e1n Viktor azt tartja helyesnek, ha Magyarorsz\u00e1g a migr\u00e1ci\u00f3s \u00e9s a gender akci\u00f3tervet is minden erej\u00e9vel ellenzi. Bev\u00e1ndorl\u00f3k helyett a gyermekv\u00e1llal\u00e1st kell t\u00e1mogatni, gender helyett pedig a hagyom\u00e1nyos csal\u00e1dmodellt kell meger\u0151s\u00edteni - hangs\u00falyozta.\n\nMTI 2020. december 14.\n\n"}]