[{"date": "2020-12-28 09:42", "url": "https://koronavirus.gov.hu/cikkek/izer-norbert-az-adougyi-konnyites-jo-valasz-koronavirus-valsagra", "h1": " Izer Norbert: az ad\u00f3\u00fcgyi k\u00f6nny\u00edt\u00e9s a j\u00f3 v\u00e1lasz a koronav\u00edrus-v\u00e1ls\u00e1gra", "body": "\nA koronav\u00edrus-j\u00e1rv\u00e1ny els\u0151 \u00e9s m\u00e1sodik hull\u00e1m\u00e1ban is jelent\u0151s ad\u00f3k\u00f6nny\u00edt\u00e9st kaptak a k\u00fcl\u00f6nb\u00f6z\u0151 c\u00e9gek \u00e9s \u00e1gazatok, ami az anyagi terhek m\u00e9rs\u00e9kl\u00e9se mellett t\u00f6bb sz\u00e1zezer munkahely meg\u0151rz\u00e9s\u00e9t tette lehet\u0151v\u00e9 - mondta a Magyar H\u00edrlapnak Izer Norbert, a P\u00e9nz\u00fcgyminiszt\u00e9rium ad\u00f3\u00fcgyek\u00e9rt felel\u0151s \u00e1llamtitk\u00e1ra.\n\n\nAz els\u0151 int\u00e9zked\u00e9sek k\u00f6z\u00f6tt t\u00f6bb mint 151 ezer kat\u00e1s v\u00e1llalkoz\u00f3 mentes\u00fclt\u00a0\u00a0n\u00e9gyhavi k\u00f6ztehert\u0151l, ez huszonhat szakm\u00e1t \u00e9rintett - id\u00e9zte fel az \u00e1llamtitk\u00e1r.\n\u00a0\u00a0\u00a0\u00a0A kr\u00edzishelyzetnek legink\u00e1bb kitett \u00e1gazatok (p\u00e9ld\u00e1ul a turizmus, vend\u00e9gl\u00e1t\u00e1s, mez\u0151gazdas\u00e1g) is azonnali seg\u00edts\u00e9get kaptak azzal, hogy a munkav\u00e1llal\u00f3 b\u00e9re ut\u00e1n csak szem\u00e9lyi j\u00f6vedelemad\u00f3t \u00e9s maximum 7710 forint eg\u00e9szs\u00e9gbiztos\u00edt\u00e1si j\u00e1rul\u00e9kot kellett megfizetnie a v\u00e1llalkoz\u00e1snak. Ez\u00e1ltal 21 milli\u00e1rd forinttal t\u00f6bb maradt ezen \u00e1gazatok dolgoz\u00f3in\u00e1l. A kat\u00e1sok 26 milli\u00e1rd forintot, 3143 kiv\u00e1s c\u00e9g pedig t\u00f6bb mint 1,1 milli\u00e1rd forintot takar\u00edtott meg a n\u00e9gy h\u00f3napra sz\u00f3l\u00f3 ad\u00f3kedvezm\u00e9nnyel - sorolta.\u00a0\u00a0\n\u00a0\u00a0\u00a0\u00a0A vend\u00e9gl\u00e1t\u00e1sban \u00e9s a szabadid\u0151s \u00e1gazatban m\u0171k\u00f6d\u0151 v\u00e1llalkoz\u00e1sok, valamint a sz\u00e1ll\u00e1shely-szolg\u00e1ltat\u00f3k az utaz\u00e1sszervez\u0151k \u00e9s a mag\u00e1ntulajdon\u00fa buszos v\u00e1llalkoz\u00e1sok novembert\u0151l 2021. janu\u00e1rig mentes\u00fclnek a munk\u00e1ltat\u00f3i k\u00f6zterhek megfizet\u00e9se al\u00f3l, ez csaknem 140 ezer dolgoz\u00f3 munk\u00e1j\u00e1t mentheti meg \u00e9s t\u00f6bb mint 16 milli\u00e1rd forintot hagy a v\u00e1llalkoz\u00e1sokn\u00e1l. Izer Norbert hozz\u00e1tette, a novemberi j\u00e1rul\u00e9kmentess\u00e9g akkor is \u00e9rv\u00e9nyes, ha valamely \u00e9rintett nem ny\u00fajtotta be id\u0151ben a bevall\u00e1s\u00e1t vagy nem jel\u00f6lte be az erre vonatkoz\u00f3 r\u00e9szt, illetve lehet\u0151s\u00e9g ny\u00edlik \u00f6nellen\u0151rz\u00e9sre is.\n\u00a0\u00a0\u00a0\u00a0A szoci\u00e1lis hozz\u00e1j\u00e1rul\u00e1si ad\u00f3 m\u00e9rt\u00e9k\u00e9nek 15,5 sz\u00e1zal\u00e9kra cs\u00f6kkent\u00e9se j\u00falius elsej\u00e9vel az \u00e9v v\u00e9g\u00e9ig 160 milli\u00e1rd forintot hagy a munk\u00e1ltat\u00f3kn\u00e1l - eml\u00e9keztetett az \u00e1llamtitk\u00e1r.\n\u00a0\u00a0\u00a0\u00a0Az ad\u00f3cs\u00f6kkent\u00e9sek 2021-ben is folytat\u00f3dnak: j\u00f6v\u0151re a fel\u00e9re cs\u00f6kken - egy sz\u00e1zal\u00e9kra - a helyi ipar\u0171z\u00e9si ad\u00f3 maxim\u00e1lis m\u00e9rt\u00e9ke a kedvezm\u00e9nyezett k\u00f6rbe tartoz\u00f3 v\u00e1llalkoz\u00e1sok eset\u00e9ben. A k\u00f6nny\u00edt\u00e9s mintegy 800 ezer v\u00e1llalkoz\u00e1st \u00e9rint, \u00e9s 150 milli\u00e1rd forintot hagy az egy\u00e9ni v\u00e1llalkoz\u00f3k, m\u00e1s v\u00e1llalkoz\u00f3 mag\u00e1nszem\u00e9lyek, p\u00e9ld\u00e1ul \u0151stermel\u0151k mellett azon a kkv-k zseb\u00e9ben, amelyeknek az \u00e1rbev\u00e9tele vagy a m\u00e9rlegf\u0151\u00f6sszege legfeljebb n\u00e9gymilli\u00e1rd forint. Az ad\u00f3hivatal j\u00f6v\u0151re f\u00e9lmilli\u00f3 v\u00e1llalkoz\u00e1snak k\u00e9sz\u00edtheti el az \u00e1fa-bevall\u00e1si tervezet\u00e9t, a kiva m\u00e9rt\u00e9ke 12-r\u0151l 11 sz\u00e1zal\u00e9kra cs\u00f6kken, a bev\u00e9teli \u00e9rt\u00e9khat\u00e1r pedig egyr\u0151l h\u00e1rommilli\u00e1rd forintra, a kil\u00e9p\u00e9si h\u00e1romr\u00f3l hatmilli\u00e1rd forintra n\u0151. Az \u00fajlak\u00e1s\u00e9rt\u00e9kes\u00edt\u00e9sek \u00e1f\u00e1ja 5 sz\u00e1zal\u00e9kra cs\u00f6kken - mondta a lapnak Izer Norbert.\n\nMTI 2020. december 28.\n\n"}]