[{"date": "2020-12-21 16:00", "url": "https://koronavirus.gov.hu/cikkek/az-europai-gyogyszerugynokseg-forgalmazasra-ajanlja-pfizerbiontech-vakcinat", "h1": "Az Eur\u00f3pai Gy\u00f3gyszer\u00fcgyn\u00f6ks\u00e9g forgalmaz\u00e1sra aj\u00e1nlja a Pfizer/BioNTech-vakcin\u00e1t", "body": "\nAz Eur\u00f3pai Gy\u00f3gyszer\u00fcgyn\u00f6ks\u00e9g (EMA) forgalmaz\u00e1sra aj\u00e1nlotta h\u00e9tf\u0151n az Eur\u00f3pai Uni\u00f3ban a Pfizer \u00e9s a BioNTech v\u00e1llalatok \u00e1ltal az \u00faj t\u00edpus\u00fa koronav\u00edrus ellen k\u00f6z\u00f6sen kifejlesztett olt\u00f3anyagot.\n\n\n\u00a0\u00a0\u00a0\u00a0Az EU gy\u00f3gyszerfel\u00fcgyeleti hat\u00f3s\u00e1g\u00e1nak szerep\u00e9t bet\u00f6lt\u0151 \u00fcgyn\u00f6ks\u00e9g gyors\u00edtott elj\u00e1r\u00e1s keret\u00e9ben hozta meg d\u00f6nt\u00e9s\u00e9t, amely az olt\u00f3anyag egy\u00e9ves felt\u00e9teles alkalmaz\u00e1s\u00e1hoz adja meg a z\u00f6ld jelz\u00e9st.\n\u00a0\u00a0\u00a0\u00a0A forgalomba hozatalt hivatalosan az Eur\u00f3pai Bizotts\u00e1g enged\u00e9lyezi, a test\u00fclet v\u00e1rhat\u00f3an r\u00f6vid id\u0151n bel\u00fcl bejelenti j\u00f3v\u00e1hagy\u00e1s\u00e1t.\n\u00a0\u00a0\u00a0\u00a0Az Eur\u00f3pai Gy\u00f3gyszer\u00fcgyn\u00f6ks\u00e9g igazgat\u00f3ja szerint az amerikai gy\u00f3gyszeripari \u00e9s a n\u00e9met biotechnol\u00f3giai v\u00e1llalat olt\u00f3anyag\u00e1nak el\u0151nyei \"messze fel\u00fcl\u00edrj\u00e1k\" a lehets\u00e9ges kock\u00e1zatokat.\n\u00a0\u00a0\u00a0Emer Cooke a sajt\u00f3t\u00e1j\u00e9koztat\u00f3j\u00e1n eml\u00e9keztetett arra, hogy a klinikai vizsg\u00e1latok sor\u00e1n 43 ezer embert teszteltek, \u00e9s az \u00fcgyn\u00f6ks\u00e9g els\u0151dleges szempontja annak meg\u00e1llap\u00edt\u00e1sa volt, hogy biztons\u00e1gos-e a vakcina. Az olt\u00e1sa 16 \u00e9ves kort\u00f3l alkalmazhat\u00f3.\u00a0\u00a0\n\u00a0 \u00a0Hozz\u00e1tette: nincs semmilyen tudom\u00e1nyos bizony\u00edt\u00e9k arra, hogy ez az olt\u00f3anyag nem ad v\u00e9delmet a SARS-CoV-2 koronav\u00edrus \u00faj v\u00e1ltozata ellen, amely jelenleg els\u0151sorban Nagy-Britanni\u00e1ban terjed. Szavait Marco Cavaleri, a test\u00fclet olt\u00e1si strat\u00e9gi\u00e1val \u00e9s eg\u00e9szs\u00e9gv\u00e9delemmel foglalkoz\u00f3 egys\u00e9g\u00e9nek a vezet\u0151je is meger\u0151s\u00edtette.\n\u00a0\u00a0\u00a0\u00a0Cooke hangs\u00falyozta, hogy a vakcina hat\u00e1sainak nyomonk\u00f6vet\u00e9se is nagyon fontos biztons\u00e1goss\u00e1gi szempontb\u00f3l, \u00edgy az \u00fcgyn\u00f6ks\u00e9g tov\u00e1bbra is folyamatosan gy\u0171jteni \u00e9s elemezni fog minden olyan adatot, amely az olt\u00f3anyagnak a beoltott emberekre gyakorolt hat\u00e1sait vizsg\u00e1lja.\n\u00a0\u00a0\u00a0\u00a0Mint mondta, az egy\u00e9ves felt\u00e9teles forgalomba hozatali enged\u00e9ly azt is biztos\u00edtja, hogy az olt\u00f3anyagot kifejleszt\u0151 v\u00e1llalatoknak szigor\u00edtott jogi k\u00f6telezetts\u00e9gei vannak arra n\u00e9zve, hogy minden ezzel kapcsolatos adatot eljuttassanak az EMA-hoz fel\u00fclvizsg\u00e1lat c\u00e9lj\u00e1b\u00f3l.\nArra is kit\u00e9rt, hogy az \u00fcgyn\u00f6ks\u00e9g \u00e1tl\u00e1that\u00f3 inform\u00e1ci\u00f3kat tesz k\u00f6zz\u00e9 honlapj\u00e1n a min\u0151s\u00edt\u00e9s folyamat\u00e1r\u00f3l, \u00e9s ez mag\u00e1ban foglalja a m\u00e1r el\u0151z\u0151leg ki\u00e9rt\u00e9kelt klinikai adatokat.\n\u00a0\u00a0\u00a0\u00a0Az igazgat\u00f3 felh\u00edvta a figyelmet, hogy a vakcina mag\u00e1ban nem sokat \u00e9r, ha a lakosok nem oltatj\u00e1k be magukat, ez\u00e9rt tudom\u00e1nyosan megalapozott inform\u00e1ci\u00f3kra van ahhoz sz\u00fcks\u00e9g\u00fck, hogy megb\u00edzzanak az EMA \u00e9rt\u00e9kel\u00e9s\u00e9ben. Arra is figyelmeztetett, hogy a lakosoknak a beolt\u00e1s ut\u00e1n is k\u00f6vetni\u00fck kell a hat\u00e1lyos t\u00e1vols\u00e1gtart\u00e1si \u00e9s higi\u00e9niai el\u0151\u00edr\u00e1sokat, mivel az olt\u00f3anyag \u00f6nmag\u00e1ban nem \"csodaszer\".\n\n\u00a0\u00a0\u00a0\u00a0Sabine Strauss, az \u00fcgyn\u00f6ks\u00e9g gy\u00f3gyszerbiztons\u00e1gi tan\u00e1cs\u00e1nak eln\u00f6ke arra mutatott r\u00e1, hogy hatalmas felel\u0151ss\u00e9g van az \u00fcgyn\u00f6ks\u00e9g v\u00e1ll\u00e1n, \u00edgy az olt\u00f3anyag biztons\u00e1goss\u00e1g\u00e1val kapcsolatos minden adatot \u00e9s inform\u00e1ci\u00f3t felt\u00e9tlen\u00fcl ellen\u0151rizni kell.\n\u00a0\u00a0\u00a0\u00a0Arra \u00f6szt\u00f6n\u00f6zte az uni\u00f3 eg\u00e9szs\u00e9g\u00fcgyi szakembereit, hogy minden esetben tegyenek jelent\u00e9st az olt\u00f3anyag lehets\u00e9ges mell\u00e9khat\u00e1sair\u00f3l, az ezzel kapcsolatos adatokat az EMA \u00f6sszegy\u0171jti \u00e9s megvizsg\u00e1lja. Felh\u00edvta a figyelmet, hogy az uni\u00f3 kiv\u00e1l\u00f3 monitorrendszerrel \u00e9s a legmodernebb elemz\u00e9si eszk\u00f6z\u00f6kkel rendelkezik ahhoz, hogy minden, az olt\u00f3anyag biztons\u00e1goss\u00e1g\u00e1val kapcsolatos \u00faj inform\u00e1ci\u00f3t megvizsg\u00e1ljanak. Strauss ugyanakkor hangs\u00falyozta: az elemz\u00e9seik szerint nem lehet ok aggodalomra az olt\u00f3anyag biztons\u00e1goss\u00e1g\u00e1val kapcsolatban.\n\n\u00a0\u00a0\u00a0\u00a0Harald Enzman, az EMA emberi felhaszn\u00e1l\u00e1sra sz\u00e1nt gy\u00f3gyszereket vizsg\u00e1l\u00f3 bizotts\u00e1g\u00e1nak eln\u00f6ke elmondta, hogy korl\u00e1tozott sz\u00e1m\u00fa adatokkal rendelkeznek az olt\u00f3anyag v\u00e1rand\u00f3s n\u0151k\u00f6n val\u00f3 alkalmaz\u00e1s\u00e1val kapcsolatban, ez\u00e9rt ennek megvizsg\u00e1l\u00e1sra eseti megk\u00f6zel\u00edt\u00e9st fognak haszn\u00e1lni.\n\n\u00a0\u00a0\u00a0\u00a0Az Eur\u00f3pai Gy\u00f3gyszer\u00fcgyn\u00f6ks\u00e9g janu\u00e1r els\u0151 het\u00e9ben d\u00f6nt egy m\u00e1sik gy\u00f3gyszerc\u00e9g, a Moderna \u00e1ltal a koronav\u00edrus ellen kifejlesztett vakcina forgalomba hozatal\u00e1nak t\u00e1mogat\u00e1s\u00e1r\u00f3l.\n\nMTI 2020. december 21.\n\n"}]