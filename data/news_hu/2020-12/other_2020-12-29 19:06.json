[{"date": "2020-12-29 19:06", "url": "https://koronavirus.gov.hu/cikkek/az-allatvedok-felmentest-kapnak-szilveszterre-kijarasi-tilalom-alol", "h1": "Az \u00e1llatv\u00e9d\u0151k felment\u00e9st kapnak szilveszterre a kij\u00e1r\u00e1si tilalom al\u00f3l", "body": "\nFelment\u00e9st kapnak a kij\u00e1r\u00e1si tilalomra vonatkoz\u00f3 rendelkez\u00e9sek al\u00f3l az \u00e1llatv\u00e9d\u0151k szilveszter \u00e9jszak\u00e1ra - k\u00f6z\u00f6lte az \u00e1llatv\u00e9delem\u00e9rt felel\u0151s miniszteri biztos kedden az MTI-vel.\n\nOv\u00e1di P\u00e9ter k\u00f6zlem\u00e9ny\u00e9ben azt \u00edrta: kezdem\u00e9nyez\u00e9s\u00e9re a rend\u0151rs\u00e9g 2020. december 31-\u00e9n 20 \u00f3ra \u00e9s 2021. janu\u00e1r 1-j\u00e9n 5 \u00f3ra k\u00f6z\u00f6tt az \u00e1llatok v\u00e9delme \u00e9rdek\u00e9ben igazol\u00e1sk\u00e9nt elfogadja a bejegyzett, \u00e1llatv\u00e9delemmel foglalkoz\u00f3 civil szervezet \u00e1ltal ki\u00e1ll\u00edtott, a v\u00e9delmi int\u00e9zked\u00e9sek m\u00e1sodik \u00fctem\u00e9r\u0151l sz\u00f3l\u00f3 korm\u00e1nyrendelet \u00e1ltal el\u0151\u00edrt okiratot.\n\u00a0\u00a0\u00a0\u00a0A miniszteri biztos kiemelte, az egy\u00fcttm\u0171k\u00f6d\u00e9s \u00fajabb el\u0151remutat\u00f3 p\u00e9lda a hivatalos szervek \u00e9s a civilek k\u00f6z\u00f6tt, egy\u00fattal megk\u00f6sz\u00f6nte az orsz\u00e1gos rend\u0151rf\u0151kapit\u00e1ny seg\u00edts\u00e9g\u00e9t, valamint a rend\u0151rs\u00e9g szakmai \u00e9s emberi t\u00e1mogat\u00e1s\u00e1t.\n\u00a0\u00a0\u00a0\u00a0Hozz\u00e1tette: az igazol\u00e1st csak azoknak a civil szervezeteknek az eset\u00e9ben fogadja el a rend\u0151rs\u00e9g, amelyek alap\u00edt\u00f3 okirat\u00e1ban az \u00e1llatv\u00e9delem a f\u0151 tev\u00e9kenys\u00e9g.\n\u00a0\u00a0\u00a0\u00a0Ov\u00e1di P\u00e9ter hangs\u00falyozta, ha egy civil szervezetnek bejelent\u00e9s alapj\u00e1n befog\u00e1st vagy elhelyez\u00e9st kell biztos\u00edtania, akkor azt jogszer\u0171en teheti meg az igazol\u00e1s birtok\u00e1ban, ugyanakkor az \u00e1llatv\u00e9d\u0151k egys\u00e9ges meg\u00edt\u00e9l\u00e9se \u00e9rdek\u00e9ben fontosnak tartja, hogy ezzel senki ne \u00e9ljen vissza.\n\u00a0\nMTI 2020. december 29.\n\n"}]