[{"date": "2020-12-04 09:47", "url": "https://koronavirus.gov.hu/cikkek/varga-mihaly-ot-ujabb-magyar-ceg-hajt-vegre-egeszsegipari-beruhazast", "h1": "Varga Mih\u00e1ly: \u00f6t \u00fajabb magyar c\u00e9g hajt v\u00e9gre eg\u00e9szs\u00e9gipari beruh\u00e1z\u00e1st", "body": "\nA korm\u00e1ny t\u00e1mogat\u00e1s\u00e1val 5 \u00fajabb magyar v\u00e1llalkoz\u00e1s ind\u00edt eg\u00e9szs\u00e9gipari beruh\u00e1z\u00e1st, 3,3 milli\u00e1rd forint \u00e9rt\u00e9kben - mondta a p\u00e9nz\u00fcgyminiszter a Facebookra felt\u00f6lt\u00f6tt vide\u00f3j\u00e1ban p\u00e9nteken.\n\n\nVarga Mih\u00e1ly hozz\u00e1tette, ez\u00fattal vitaminok, azon bel\u00fcl p\u00e9ld\u00e1ul D-vitamin, fert\u0151tlen\u00edt\u0151szer alapanyagok, maszkok \u00e9s csomagol\u00f3 anyagok, n\u0151v\u00e9rh\u00edv\u00f3 rendszerek \u00e9s 3D nyomtat\u00e1ssal el\u0151\u00e1ll\u00edtott orvosi eszk\u00f6z\u00f6k gy\u00e1rt\u00e1s\u00e1t seg\u00edtik k\u00f6lts\u00e9gvet\u00e9si forr\u00e1sb\u00f3l. A P\u00e9nz\u00fcgyminiszt\u00e9rium a ny\u00e1ron ind\u00edtotta el az eg\u00e9szs\u00e9gipari t\u00e1mogat\u00e1si programot, amelyben m\u00e1r 11 magyar v\u00e1llalkoz\u00e1s ind\u00edtott, egy\u00fctt 10 milli\u00e1rd forint \u00e9rt\u00e9k\u0171 beruh\u00e1z\u00e1st. A program c\u00e9lja, hogy min\u00e9l kevesebb eg\u00e9szs\u00e9gipari term\u00e9ket v\u00e1s\u00e1roljon az orsz\u00e1g k\u00fclf\u00f6ldr\u0151l - mondta a miniszter, aki szerint az \u00f6nell\u00e1t\u00e1s fontoss\u00e1ga a j\u00e1rv\u00e1ny els\u0151 hull\u00e1ma alatt der\u00fclt ki, mert amikor a legnagyobb sz\u00fcks\u00e9g lenne ezekre a term\u00e9kekere, \u00e9ppen akkor okoz neh\u00e9zs\u00e9get a beszerz\u00e9s\u00fck \u00e9s \u00edgy az \u00e1raik is jelent\u0151sen emelkednek. Varga Mih\u00e1ly kiemelte, a t\u00e1mogatott beruh\u00e1z\u00e1sok a magyar emberek biztons\u00e1gos ell\u00e1t\u00e1s\u00e1t szolg\u00e1lj\u00e1k, egyben pedig a munkahelyek v\u00e9delm\u00e9t \u00e9s a gazdas\u00e1g \u00fajraind\u00edt\u00e1s\u00e1t is seg\u00edtik. Az eg\u00e9szs\u00e9gipari beruh\u00e1z\u00e1sok list\u00e1ja a P\u00e9nz\u00fcgyminiszt\u00e9rium honlapj\u00e1n el\u00e9rhet\u0151 - mondta a t\u00e1rcavezet\u0151.\nMTI 2020. december 4.\n\n"}]