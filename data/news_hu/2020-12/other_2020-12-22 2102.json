[{"date": "2020-12-22 21:02", "url": "https://koronavirus.gov.hu/cikkek/emmi-eredmenyes-volt-az-oszi-erettsegi-idoszak", "h1": "Emmi: eredm\u00e9nyes volt az \u0151szi \u00e9retts\u00e9gi id\u0151szak", "body": "\nEredm\u00e9nyes volt az \u0151szi \u00e9retts\u00e9gi id\u0151szak - k\u00f6z\u00f6lte az Emberi Er\u0151forr\u00e1sok Miniszt\u00e9riuma (Emmi) kedden az MTI-vel.\u00a0\u00a0Az \u00e9retts\u00e9giz\u0151k d\u00f6nt\u0151 t\u00f6bbs\u00e9ge a tavasszal, a j\u00e1rv\u00e1ny\u00fcgyi v\u00e9dekez\u00e9s miatt elmaradt 23 300 el\u0151rehozott vizsg\u00e1t tette most le - \u00edrt\u00e1k.\n\nAz Emmi k\u00f6zlem\u00e9nye szerint az idei \u0151szi vizsgaid\u0151szakban a m\u00f3dos\u00edtott szab\u00e1lyok alapj\u00e1n rendes, szintemel\u0151, kieg\u00e9sz\u00edt\u0151, ism\u00e9tl\u0151, p\u00f3tl\u00f3 \u00e9s jav\u00edt\u00f3, valamint - a korm\u00e1ny d\u00f6nt\u00e9se \u00e9rtelm\u00e9ben - el\u0151rehozott vizsg\u00e1ra is lehetett jelentkezni.\n\u00a0\u00a0\u00a0\u00a0A tavalyi l\u00e9tsz\u00e1m h\u00e1romszorosa, \u00f6sszesen mintegy 27 600 vizsg\u00e1z\u00f3 t\u00f6bb mint 35 000 vizsg\u00e1ra jelentkezett. K\u00f6z\u00fcl\u00fck 8600-an emelt, \u00e9s 26 400-an k\u00f6z\u00e9pszinten vizsg\u00e1ztak.\n\u00a0\u00a0\u00a0\u00a0Az \u00e9retts\u00e9giz\u0151k d\u00f6nt\u0151 t\u00f6bbs\u00e9ge a tavasszal, a j\u00e1rv\u00e1ny\u00fcgyi v\u00e9dekez\u00e9s miatt elmaradt 23 300 el\u0151rehozott vizsg\u00e1t tette most le - \u00edrt\u00e1k.\n\u00a0\u00a0\u00a0\u00a0Kiemelt\u00e9k: jelent\u0151sen javult a vizsg\u00e1k \u00e1tlageredm\u00e9nye.\n\u00a0\u00a0\u00a0\u00a0Az Emmi k\u00f6z\u00f6lte: a korm\u00e1ny december 18-i rendelet\u00e9vel m\u00e9g rugalmasabb\u00e1 teszi az \u00e9retts\u00e9giz\u0151k lehet\u0151s\u00e9geit, a j\u00e1rv\u00e1ny\u00fcgyi helyzetre val\u00f3 tekintettel kedvez\u0151en m\u00f3dosulnak az \u00e9retts\u00e9gi lebonyol\u00edt\u00e1s\u00e1nak technikai szab\u00e1lyai. A m\u00f3dos\u00edt\u00e1s az als\u00f3bb \u00e9ves \u00e9retts\u00e9giz\u0151k sz\u00e1m\u00e1ra lehet\u0151v\u00e9 teszi, hogy \u00edr\u00e1sbeli vizsgaeredm\u00e9ny\u00fck \u00e9rv\u00e9nyben tart\u00e1sa mellett, p\u00f3tl\u00f3 vizsg\u00e1ikat mostant\u00f3l b\u00e1rmely tavaszi vagy \u0151szi vizsgaid\u0151szakban letehess\u00e9k, \u00edgy nem kell azzal a rendes \u00e9retts\u00e9gi vizsg\u00e1jukig v\u00e1rniuk.\n\u00a0\u00a0\u00a0\u00a0A vizsgaszab\u00e1lyzat m\u00e1sik, \u00e1tmeneti rendelkez\u00e9se a most v\u00e9gz\u0151s vizsg\u00e1z\u00f3k sz\u00e1m\u00e1ra teszi lehet\u0151v\u00e9 azt, hogy az \u0151sszel esetleg befejezetlen\u00fcl maradt k\u00f6z\u00e9pszint\u0171 vizsg\u00e1ikat p\u00f3tl\u00f3 vizsg\u00e1n - az \u00edr\u00e1sbeli vizsga eredm\u00e9ny\u00e9nek megtart\u00e1sa mellett - a 2021. m\u00e1jus-j\u00faniusi vizsgaid\u0151szakban, azaz a rendes vizsg\u00e1ik mellett, a hi\u00e1nyz\u00f3 sz\u00f3beli vizsga let\u00e9tel\u00e9vel fejezhess\u00e9k be, akkor is, ha ezzel p\u00e1rhuzamosan ugyanabb\u00f3l a vizsgat\u00e1rgyb\u00f3l emelt szinten is vizsg\u00e1znak.\n\u00a0\u00a0\u00a0\u00a0Az el\u0151zetes statisztik\u00e1k szerint a k\u00f6z\u00e9pszint\u0171 vizsg\u00e1k \u00e1tlaga a tavaly \u0151szi 31 sz\u00e1zal\u00e9k helyett 78 sz\u00e1zal\u00e9k lett, az emelt szint\u0171 vizsg\u00e1k eset\u00e9n a tavalyi 75 sz\u00e1zal\u00e9k helyett 78 sz\u00e1zal\u00e9kos lett az \u00e1tlageredm\u00e9ny - ismertett\u00e9k.\n\u00a0\u00a0\u00a0\u00a0Hozz\u00e1tett\u00e9k: a sikertelen vizsg\u00e1k ar\u00e1nya a 2019 \u0151sz\u00e9n m\u00e9rt 13 sz\u00e1zal\u00e9k helyett id\u00e9n mind\u00f6ssze 1,5 sz\u00e1zal\u00e9k volt.\nMTI\n\n"}]