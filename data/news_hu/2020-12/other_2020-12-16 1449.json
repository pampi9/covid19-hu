[{"date": "2020-12-16 14:49", "url": "https://koronavirus.gov.hu/cikkek/maruzsa-teli-szunetben-minden-iskolat-es-ovodat-ki-kell-takaritani", "h1": "Maruzsa: a t\u00e9li sz\u00fcnetben minden iskol\u00e1t \u00e9s \u00f3vod\u00e1t ki kell takar\u00edtani", "body": "\nA t\u00e9li sz\u00fcnetben minden iskol\u00e1t \u00e9s \u00f3vod\u00e1t ki kell takar\u00edtani, ahol sz\u00fcks\u00e9ges, a munk\u00e1ba a honv\u00e9ds\u00e9get is bevonj\u00e1k - mondta a k\u00f6znevel\u00e9s\u00e9rt felel\u0151s \u00e1llamtitk\u00e1r a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\n\u00a0\nMaruzsa Zolt\u00e1n hozz\u00e1tette: a k\u00f6znevel\u00e9si int\u00e9zm\u00e9nyek janu\u00e1rban is megkapj\u00e1k a fert\u0151tlen\u00edt\u0151szert, amelyb\u0151l erre a c\u00e9lra havonta 300 ezer liter \u00e1ll rendelkez\u00e9sre.\n\u00a0\u00a0\u00a0\u00a0Az \u00e1ltal\u00e1nos iskol\u00e1k janu\u00e1r 4-\u00e9n nyitnak, a k\u00f6z\u00e9piskol\u00e1kban egy h\u00e9t digit\u00e1lis munkarend ut\u00e1n janu\u00e1r 11-\u00e9n folytat\u00f3dik a jelenl\u00e9ti oktat\u00e1s a t\u00e9li sz\u00fcnet ut\u00e1n - jelentette be.\n\u00a0\u00a0\u00a0\u00a0Maruzsa Zolt\u00e1n jelezte, hogy a testh\u0151m\u00e9rs\u00e9klet-m\u00e9r\u00e9sek \"maradnak\", a pedag\u00f3gusok, iskolai dolgoz\u00f3k, valamint a sz\u00fcnetben hazautaz\u00f3, majd k\u00fclhonb\u00f3l visszat\u00e9r\u0151 koll\u00e9gist\u00e1k janu\u00e1r 2-\u00e1n \u00e9s 3-\u00e1n az Orsz\u00e1gos Ment\u0151szolg\u00e1lat tesztel\u00e9si pontjain \u00f6nk\u00e9ntes \u00e9s t\u00e9r\u00edt\u00e9smentes koronav\u00edrus-tesztel\u00e9sen vehetnek r\u00e9szt.\n\u00a0\u00a0\u00a0\u00a0Pozit\u00edv teszteredm\u00e9nyek eset\u00e9n adott helyeken id\u0151ben meghozhat\u00f3k a sz\u00fcks\u00e9ges int\u00e9zked\u00e9sek - mutatott r\u00e1.\n\u00a0\u00a0\u00a0\u00a0Az \u00e1llamtitk\u00e1r a pedag\u00f3gusoknak az elm\u00falt hetekben v\u00e9gzett csoportos tesztel\u00e9s\u00e9vel \u00f6sszef\u00fcgg\u00e9sben eml\u00e9keztetett arra, hogy b\u00e1r a r\u00e9szv\u00e9teli ar\u00e1ny kisebb volt a v\u00e1rtn\u00e1l, az eredm\u00e9nynek \u00f6r\u00fcltek, mert mintegy 2 sz\u00e1zal\u00e9kos fert\u0151z\u00f6tts\u00e9get m\u00e9rtek, s ennek megfelel\u0151en sok int\u00e9zm\u00e9nyben tudtak a sikeres v\u00e9dekez\u00e9st t\u00e1mogat\u00f3 int\u00e9zked\u00e9st hozni.\n\u00a0\u00a0\u00a0\u00a0Maruzsa Zolt\u00e1n felh\u00edvta a figyelmet arra, hogy a sz\u00fcnetben is kiemelten fontos a j\u00e1rv\u00e1nnyal \u00f6sszef\u00fcgg\u00e9sben hozott szab\u00e1lyok betart\u00e1sa, a fokozott fert\u0151z\u00e9svesz\u00e9llyel j\u00e1r\u00f3 helyzetek ker\u00fcl\u00e9se.\n\u00a0\u00a0\u00a0\u00a0Az \u00e1llamtitk\u00e1r besz\u00e1molt arr\u00f3l, hogy jelenleg rendk\u00edv\u00fcli sz\u00fcnet egy-egy csoportot \u00e9rint\u0151en 146 \u00f3vod\u00e1ban, vagyis az int\u00e9zm\u00e9nyek kevesebb mint 5 sz\u00e1zal\u00e9k\u00e1ban, az eg\u00e9sz int\u00e9zm\u00e9nyt \u00e9rint\u0151en pedig 79 \u00f3vod\u00e1ban \u00e9s 42 \u00e1ltal\u00e1nos iskol\u00e1ban van.\n\u00a0\u00a0\u00a0\u00a0Az operat\u00edv t\u00f6rzs 393 \u00e1ltal\u00e1nos iskol\u00e1ban egy-k\u00e9t oszt\u00e1lyra, 31 \u00e1ltal\u00e1nos iskol\u00e1ban az eg\u00e9sz int\u00e9zm\u00e9nyre rendelt el digit\u00e1lis tanrendet, el\u0151bbi az int\u00e9zm\u00e9nyek 15, ut\u00f3bbi az 1 sz\u00e1zal\u00e9k\u00e1t teszi ki - mondta. Hozz\u00e1f\u0171zte, hogy a k\u00f6z\u00e9piskol\u00e1sok tantermen k\u00edv\u00fcli digit\u00e1lis munkarendben tanulnak. Maruzsa Zolt\u00e1n k\u00f6z\u00f6lte, hogy az esetsz\u00e1mok cs\u00f6kkennek.\n\u00a0\u00a0\u00a0\u00a0Kit\u00e9rt arra, hogy a magyarorsz\u00e1gi k\u00f6znevel\u00e9s 13 075 feladatell\u00e1t\u00e1si helyen m\u0171k\u00f6dik, ebb\u0151l 10 942 helyen vannak tanul\u00f3k, az elm\u00falt h\u00e1rom \u00e9s f\u00e9l h\u00f3napban a feladatell\u00e1t\u00e1si helyek 37 sz\u00e1zal\u00e9k\u00e1n\u00e1l, 4099 helyen volt sz\u00fcks\u00e9g a j\u00e1rv\u00e1nnyal \u00f6sszef\u00fcgg\u0151 tan\u00fcgyi int\u00e9zked\u00e9sre.\n\u00a0\u00a0\u00a0\u00a0\"Ez azt bizony\u00edtja, hogy a v\u00e9dekez\u00e9s alapvet\u0151en sikeres\" - jelentette ki. Hozz\u00e1f\u0171zte: \"\u00e1lltuk a sarat, a k\u00f6znevel\u00e9s rendszere a neh\u00e9z j\u00e1rv\u00e1ny\u00fcgyi helyzetben is m\u0171k\u00f6d\u0151k\u00e9pes maradt\".\n\u00a0\u00a0\u00a0\u00a0Maruzsa Zolt\u00e1n k\u00f6sz\u00f6netet mondott mindazoknak, akik a rendszer m\u0171k\u00f6d\u0151k\u00e9pess\u00e9g\u00e9t biztos\u00edtott\u00e1k.\n\nMTI 2020. december 16.\n\n"}]