[{"date": "2020-12-26 12:02", "url": "https://koronavirus.gov.hu/cikkek/del-pesti-centrumkorhaz-foigazgato-az-oltas-biztonsagos", "h1": "D\u00e9l-pesti Centrumk\u00f3rh\u00e1z-f\u0151igazgat\u00f3: az olt\u00e1s biztons\u00e1gos", "body": "\n\u00a0Az olt\u00e1s biztons\u00e1gos, m\u00e1r nagy sz\u00e1mban oltottak azzal a vil\u00e1gon, \u00e9s alig volt sz\u00f6v\u0151dm\u00e9ny - jelentette ki szombaton a k\u00f6zm\u00e9di\u00e1nak a D\u00e9l-pesti Centrumk\u00f3rh\u00e1z f\u0151igazgat\u00f3ja.\n\n\nV\u00e1lyi-Nagy Istv\u00e1n \u00f6r\u00f6m\u00e9t fejezte ki, hogy a 125 \u00e9ves, eredetileg is fert\u0151z\u0151k\u00f3rh\u00e1znak \u00e9p\u00fclt Szent L\u00e1szl\u00f3 k\u00f3rh\u00e1zban, - amely a koronav\u00edrus-j\u00e1rv\u00e1nyban \"els\u0151vonalas\" int\u00e9zm\u00e9ny volt, ahol a fert\u0151z\u00f6tteket ell\u00e1tt\u00e1k - kezdt\u00e9k meg az olt\u00e1sok bead\u00e1s\u00e1t Magyarorsz\u00e1gon.\n\u00a0\u00a0\u00a0\u00a0\u00dagy l\u00e1tja, a koll\u00e9g\u00e1i r\u00e9sz\u00e9r\u0151l is er\u0151s\u00f6dik a bizalom az olt\u00e1s ir\u00e1nt.\n\u00a0\u00a0\u00a0\u00a0A D\u00e9l-Pesti Centrumk\u00f3rh\u00e1zba szombaton meg\u00e9rkezett olt\u00f3anyagok fel\u00e9t az ism\u00e9tl\u0151olt\u00e1sig elteszik egy m\u00ednusz 80 Celsius-fokos h\u0171t\u0151be. Az olt\u00e1s el\u0151tt ki kell t\u00f6lteni az inform\u00e1ci\u00f3s lapokat, beleegyez\u00e9si nyilatkozatokat. Az olt\u00e1s ut\u00e1n pedig 15-30 perces megfigyel\u00e9s k\u00f6vetkezik.\n\u00a0\u00a0\u00a0\u00a0A f\u0151igazgat\u00f3 elmondta: els\u0151 k\u00f6rben a D\u00e9l-Pesti Centrumk\u00f3rh\u00e1z \u00e9s a k\u00f6rnyez\u0151 k\u00f3rh\u00e1zak intenz\u00edv oszt\u00e1lyain dolgoz\u00f3kat, majd a s\u00fcrg\u0151ss\u00e9gin dolgoz\u00f3kat oltj\u00e1k, ut\u00e1na az \u00e1ltal\u00e1nos oszt\u00e1lyok dolgoz\u00f3ival folytat\u00f3dik az olt\u00e1s.\n\u00a0\u00a0\u00a0\u00a0V\u00e1lyi-Nagy Istv\u00e1n lesz\u00f6gezte: az olt\u00e1s vesz\u00e9lytelen; \u00e9s bead\u00e1s\u00e1t k\u00f6vet\u0151en 95 sz\u00e1zal\u00e9kban kialakul a v\u00e9detts\u00e9g. Ez\u00e9rt arra buzd\u00edt mindenkit - koll\u00e9g\u00e1it \u00e9s a lakoss\u00e1got is -, hogy oltass\u00e1k be magukat.\n\n\nMTI 2020. december 26.\n\n"}]