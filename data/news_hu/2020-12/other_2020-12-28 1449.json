[{"date": "2020-12-28 14:49", "url": "https://koronavirus.gov.hu/cikkek/operativ-torzs-vakcina-megerkezese-jarvany-elleni-vedekezes-uj-szakasza", "h1": "Operat\u00edv t\u00f6rzs: a vakcina meg\u00e9rkez\u00e9se a j\u00e1rv\u00e1ny elleni v\u00e9dekez\u00e9s \u00faj szakasza", "body": "\nA vakcina meg\u00e9rkez\u00e9se a j\u00e1rv\u00e1ny elleni v\u00e9dekez\u00e9s \u00faj szakasz\u00e1t jelenti, de tov\u00e1bbra is sz\u00fcks\u00e9g van a lakoss\u00e1g fegyelmezetts\u00e9g\u00e9re a j\u00e1rv\u00e1ny\u00fcgyi int\u00e9zked\u00e9sek betart\u00e1s\u00e1ban - mondta a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi oszt\u00e1lyvezet\u0151je az\u00a0operat\u00edv\u00a0t\u00f6rzs nev\u00e9ben a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s test\u00fclet h\u00e9tf\u0151i online sajt\u00f3t\u00e1j\u00e9koztat\u00f3j\u00e1n.\n\n\nGalg\u00f3czi \u00c1gnes k\u00f6z\u00f6lte: a j\u00e1rv\u00e1ny kezdet\u00e9t\u0151l erre v\u00e1rtak, vagyis arra, hogy a kutat\u00f3k kifejlessz\u00e9k a speci\u00e1lis v\u00e9delmet jelent\u0151, mindenki sz\u00e1m\u00e1ra el\u00e9rhet\u0151 v\u00e9d\u0151olt\u00e1st, amellyel a j\u00e1rv\u00e1nyt meg lehet \u00e1ll\u00edtani. Felid\u00e9zte: n\u00e9h\u00e1ny napja a Pfizer-vakcina kapta meg els\u0151k\u00e9nt az Eur\u00f3pai Gy\u00f3gyszer\u00fcgyn\u00f6ks\u00e9g enged\u00e9ly\u00e9t, \u00e9s szombaton az els\u0151 9750 adagot tartalmaz\u00f3 vakcinasz\u00e1ll\u00edtm\u00e1ny meg\u00e9rkezett Magyarorsz\u00e1gra, a kijel\u00f6lt \u00f6t ponton pedig megkezd\u0151d\u00f6tt a k\u00f3rh\u00e1zi \u00e1pol\u00f3k \u00e9s orvosok olt\u00e1sa.\n\u00a0\u00a0\u00a0\u00a0Hozz\u00e1tette: amint \u00fajabb vakcinasz\u00e1ll\u00edtm\u00e1nyok \u00e9rkeznek, folytat\u00f3dik az eg\u00e9szs\u00e9g\u00fcgyi dolgoz\u00f3k beolt\u00e1sa, \u00e9s 2021 els\u0151 fel\u00e9ben - miut\u00e1n v\u00e1rhat\u00f3an \u00fajabb olt\u00e1sok kapj\u00e1k meg az enged\u00e9lyt - \"t\u00f6bb vakcin\u00e1b\u00f3l v\u00e1lasztva, nagyobb mennyis\u00e9gben a t\u00f6meges olt\u00e1s is elkezd\u0151dhet\".\n\u00a0\u00a0\u00a0\u00a0Eml\u00e9keztetett: a korm\u00e1ny 17,5 milli\u00f3 adag olt\u00f3anyagot k\u00f6t\u00f6tt le k\u00fcl\u00f6nb\u00f6z\u0151 gy\u00e1rt\u00f3kn\u00e1l, a Pfizeren k\u00edv\u00fcl a Modern\u00e1n\u00e1l, a Jansenn\u00e9l, a CureVacn\u00e1l, az Astra-Zenec\u00e1n\u00e1l, a Sanofi-GSK-n\u00e1l \u00e9s a Novavaxn\u00e1l. Ezeknek a felhaszn\u00e1l\u00e1sa az enged\u00e9lyeztet\u00e9s\u00fck ut\u00e1n kezd\u0151dhet.\n\u00a0\u00a0\u00a0\u00a0Magyarorsz\u00e1g az orosz \u00e9s a k\u00ednai vakcin\u00e1kat is vizsg\u00e1lja, hiszen minden lehet\u0151s\u00e9get szeretn\u00e9nek kihaszn\u00e1lni, hogy a magyar emberek megkaphass\u00e1k a v\u00e9d\u0151olt\u00e1st - mondta Galg\u00f3czi \u00c1gnes.\n\u00a0\u00a0\u00a0\u00a0Hangs\u00falyozta, az olt\u00e1sok megkezd\u00e9s\u00e9vel term\u00e9szetesen nem lehet feladni a v\u00e9dekez\u00e9st. Ez\u00e9rt mindenkit\u0151l azt k\u00e9rte, a j\u00e1rv\u00e1ny lass\u00edt\u00e1sa \u00e9s az eg\u00e9szs\u00e9g\u00fcgyi rendszer m\u0171k\u00f6d\u0151k\u00e9pess\u00e9g\u00e9nek meg\u0151rz\u00e9se \u00e9rdek\u00e9ben tartsa be a higi\u00e9n\u00e9s szab\u00e1lyokat \u00e9s a j\u00e1rv\u00e1ny\u00fcgyi int\u00e9zked\u00e9seket.\n\u00a0\u00a0\u00a0\u00a0Az oszt\u00e1lyvezet\u0151 kifejtette, sok orsz\u00e1ggal ellent\u00e9tben Magyarorsz\u00e1gon biztat\u00f3an alakulnak a j\u00e1rv\u00e1ny\u00fcgyi adatok, \u00e9s a c\u00e9l az, hogy ezt meg\u0151rizz\u00fck. Vas\u00e1rnap 609 \u00fajabb magyar \u00e1llampolg\u00e1rn\u00e1l mutatt\u00e1k ki a koronav\u00edrus-fert\u0151z\u00e9st, ezzel 316 669-re emelkedett a haz\u00e1nkban beazonos\u00edtott fert\u0151z\u00f6ttek sz\u00e1ma. Meghalt 114 t\u00f6bbs\u00e9g\u00e9ben id\u0151s, kr\u00f3nikus beteg, ezzel az elhunytak sz\u00e1ma 9161-re emelkedett. 6261 koronav\u00edrusos beteget \u00e1polnak k\u00f3rh\u00e1zban, k\u00f6z\u00fcl\u00fck 448-an vannak l\u00e9legeztet\u0151g\u00e9pen.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta, a lakoss\u00e1g 60 sz\u00e1zal\u00e9k\u00e1nak beolt\u00e1sa sz\u00fcks\u00e9ges a ny\u00e1jimmunit\u00e1s kialakul\u00e1s\u00e1hoz. Azoknak is javasolt az olt\u00e1s bead\u00e1sa, akik h\u00e1rom h\u00f3napn\u00e1l r\u00e9gebben m\u00e1r igazoltan \u00e1testek a fert\u0151z\u00e9sen. A vakcina bead\u00e1s\u00e1r\u00f3l egy k\u00e9rd\u0151\u00edv kit\u00f6lt\u00e9se \u00e9s r\u00f6vid vizsg\u00e1lat ut\u00e1n az olt\u00f3orvos d\u00f6nt. Az olt\u00e1s el\u0151tt lehet enni \u00e9s inni is - jegyezte meg.\n\u00a0\u00a0\u00a0\u00a0Galg\u00f3czi \u00c1gnes k\u00f6z\u00f6lte azt is, hogy a vakcin\u00e1t eddig megkap\u00f3 t\u00f6bb mint ezer eg\u00e9szs\u00e9g\u00fcgyi dolgoz\u00f3n\u00e1l nem tapasztaltak k\u00fcl\u00f6n\u00f6sebb olt\u00e1si reakci\u00f3t.\n\n\nMTI 2020. december 28.\n\n"}]