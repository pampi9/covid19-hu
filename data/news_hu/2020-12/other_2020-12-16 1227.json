[{"date": "2020-12-16 12:27", "url": "https://koronavirus.gov.hu/cikkek/szijjarto-ket-bajor-vallalattal-allapodott-meg-kormany-magyarorszagi-beruhazasokrol", "h1": "Szijj\u00e1rt\u00f3: k\u00e9t bajor v\u00e1llalattal \u00e1llapodott meg a korm\u00e1ny magyarorsz\u00e1gi beruh\u00e1z\u00e1sokr\u00f3l", "body": "\nK\u00e9t bajor v\u00e1llalattal - a Rosenbergerrel \u00e9s a Knaus Tabberttel - \u00e1llapodott meg a korm\u00e1ny \u00fajabb magyarorsz\u00e1gi beruh\u00e1z\u00e1sokr\u00f3l - k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter szerd\u00e1n Facebook-oldal\u00e1n.\n\n\nSzijj\u00e1rt\u00f3\u00a0P\u00e9ter azt \u00edrta, hogy a Rosenberger, az egyik legjelent\u0151sebb elektronikai besz\u00e1ll\u00edt\u00f3 az aut\u00f3iparban, jelenleg n\u00e9gyezer embernek ad munk\u00e1t Magyarorsz\u00e1gon.\n\u00a0\u00a0\u00a0\u00a0A v\u00e1llalat a meg\u00e1llapod\u00e1s szerint a magyar korm\u00e1ny 3,7 milli\u00e1rd forintos t\u00e1mogat\u00e1s\u00e1val egy 13,5 milli\u00e1rd forintos beruh\u00e1z\u00e1sba v\u00e1g bele, amellyel 150 \u00faj munkahelyet hoz l\u00e9tre Ny\u00edrb\u00e1torban, J\u00e1sz\u00e1roksz\u00e1ll\u00e1son \u00e9s J\u00e1szber\u00e9nyben - tudatta.\n\u00a0\u00a0\u00a0\u00a0Kiemelte, hogy a j\u00e1szber\u00e9nyi fejleszt\u00e9snek k\u00f6sz\u00f6nhet\u0151en azok a csal\u00e1dok kapnak \u00faj munkalehet\u0151s\u00e9get, amelyek az Electrolux kapacit\u00e1s le\u00e9p\u00edt\u00e9se miatt neh\u00e9z helyzetbe ker\u00fcltek a t\u00e9rs\u00e9gben.\n\u00a0\u00a0\u00a0\u00a0A miniszter ismertet\u00e9se szerint a Knaus Tabbert, Eur\u00f3pa vezet\u0151 lak\u00f3kocsi- \u00e9s lak\u00f3aut\u00f3gy\u00e1rt\u00f3ja \u00e9vente t\u00f6bb mint nyolcezer lak\u00f3kocsit gy\u00e1rt a N\u00f3gr\u00e1d megyei Nagyorosziban, a mostani meg\u00e1llapod\u00e1s alapj\u00e1n pedig 1,3 milli\u00e1rd forintos fejleszt\u00e9ssel n\u00f6veli a kapacit\u00e1s\u00e1t, valamint megkezdi az \u00f6nj\u00e1r\u00f3 lak\u00f3aut\u00f3k gy\u00e1rt\u00e1s\u00e1t is.\n\u00a0\u00a0\u00a0\u00a0A beruh\u00e1z\u00e1shoz a korm\u00e1ny 500 milli\u00f3 forintos t\u00e1mogat\u00e1st biztos\u00edt, amely\u00e9rt cser\u00e9be a v\u00e1llalat n\u00e9gysz\u00e1z magyar munkahely v\u00e9delm\u00e9re ad garanci\u00e1t a koronav\u00edrus-j\u00e1rv\u00e1ny k\u00f6zep\u00e9n - hangs\u00falyozta.\nSzijj\u00e1rt\u00f3\u00a0P\u00e9ter szerint a meg\u00e1llapod\u00e1sok meger\u0151s\u00edtik Magyarorsz\u00e1g \u00e9s Bajororsz\u00e1g gazdas\u00e1gi kapcsolatait.\nA n\u00e9met tartom\u00e1nyok k\u00f6z\u00fcl Bajororsz\u00e1g Magyarorsz\u00e1g els\u0151 sz\u00e1m\u00fa gazdas\u00e1gi partnere, onnan \u00e9rkezik az orsz\u00e1gba a m\u00e1sodik legt\u00f6bb beruh\u00e1z\u00e1s - olvashat\u00f3 a bejegyz\u00e9sben.\n\nMTI 2020. december 16.\n\n"}]