[{"date": "2020-12-31 10:23", "url": "https://koronavirus.gov.hu/cikkek/utaljak-az-elmaradt-foglalasok-utani-tamogatasokat-szallashelyeknek", "h1": "Utalj\u00e1k az elmaradt foglal\u00e1sok ut\u00e1ni t\u00e1mogat\u00e1sokat a sz\u00e1ll\u00e1shelyeknek", "body": "\nCs\u00fct\u00f6rt\u00f6k\u00f6n foly\u00f3s\u00edtj\u00e1k a t\u00e1mogat\u00e1sokat a sz\u00e1ll\u00e1shelyek elmaradt foglal\u00e1sai ut\u00e1n, a sz\u00e1llod\u00e1k, panzi\u00f3k, \u00fcd\u00fcl\u0151h\u00e1ztelepek, k\u00f6z\u00f6ss\u00e9gi sz\u00e1ll\u00e1shelyek, valamint kempingek t\u00f6bb mint 3 milli\u00e1rd forintra ny\u00fajtottak be ig\u00e9nyt - k\u00f6z\u00f6lte a Magyar Turisztikai \u00dcgyn\u00f6ks\u00e9g cs\u00fct\u00f6rt\u00f6k\u00f6n.\n\n\nA k\u00f6zlem\u00e9nyben felid\u00e9zt\u00e9k: a korm\u00e1nyzati t\u00e1mogat\u00e1s felt\u00e9tele, hogy a munkav\u00e1llal\u00f3kat ne bocs\u00e1ss\u00e1k el \u00e9s a dolgoz\u00f3k megkapj\u00e1k a fizet\u00e9s\u00fcket.\n\u00a0\u00a0\u00a0\u00a0A korm\u00e1nyzati d\u00f6nt\u00e9s \u00e9rtelm\u00e9ben a sz\u00e1ll\u00e1shely-szolg\u00e1ltat\u00f3k k\u00e9relm\u00fcket a kies\u0151 bev\u00e9teleik r\u00e9szleges megt\u00e9r\u00edt\u00e9s\u00e9re december 25-ig ny\u00fajthatt\u00e1k be Nemzeti Turisztikai Adatszolg\u00e1ltat\u00f3 K\u00f6zpont fel\u00fclet\u00e9n. Az adatb\u00e1zisban november 8-ig regisztr\u00e1lt sz\u00e1ll\u00e1shelyek bev\u00e9telkies\u00e9s\u00e9nek 80 sz\u00e1zal\u00e9k\u00e1t v\u00e1llalja \u00e1t az \u00e1llam a november 11. \u00e9s december 10. k\u00f6z\u00f6tti id\u0151szakra \u00e9rkezett foglal\u00e1sokra.\n\u00a0\u00a0\u00a0\u00a0Az MT\u00dc arra is kit\u00e9rt, hogy a gazdas\u00e1g \u00fajraind\u00edt\u00e1s\u00e1ban a magyar turisztikai szektornak fontos szerepe lesz, ez\u00e9rt is strat\u00e9giai jelent\u0151s\u00e9g\u0171, nemzeti \u00e9rdek az \u00e1gazat t\u00e1mogat\u00e1sa, a munkahelyek v\u00e9delme. A korm\u00e1ny turizmust \u00e9rint\u0151 t\u00e1mogat\u00e1sa eddig \u00f6sszess\u00e9g\u00e9ben 800 milli\u00e1rd forintot tett ki, azaz meghaladja a 2 milli\u00e1rd eur\u00f3t, ami a szervezet szerint nemzetk\u00f6zi \u00f6sszehasonl\u00edt\u00e1sban is kiemelked\u0151.\n\nMTI 2020. december 31.\n\n"}]