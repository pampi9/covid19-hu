[{"date": "2020-12-30 16:47", "url": "https://koronavirus.gov.hu/cikkek/ismet-meghirdeti-kormany-az-epitoipari-vallalkozasokat-segito-epito-programot", "h1": "Ism\u00e9t meghirdeti a korm\u00e1ny az \u00e9p\u00edt\u0151ipari v\u00e1llalkoz\u00e1sokat seg\u00edt\u0151 \u00c9P\u00cdT\u0150-programot", "body": "\nTizenk\u00e9t milli\u00e1rd forintos t\u00e1mogat\u00e1si programot ind\u00edt az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) az \u00e9p\u00edt\u0151ipari \u00e1gazat termel\u00e9kenys\u00e9g\u00e9nek, hat\u00e9konys\u00e1g\u00e1nak n\u00f6vel\u00e9s\u00e9re - jelentette be Boros Anita, az ITM \u00e9p\u00edt\u00e9sgazdas\u00e1g\u00e9rt, infrastruktur\u00e1lis k\u00f6rnyezet\u00e9rt \u00e9s fenntarthat\u00f3s\u00e1g\u00e9rt felel\u0151s \u00e1llamtitk\u00e1ra a szakt\u00e1rca szerdai k\u00f6zlem\u00e9nye szerint.\n\n\nA nagysiker\u0171 \u00c9P\u00cdT\u0150-t\u00e1mogat\u00e1si programot a korm\u00e1ny \u00f6t\u00f6dik alkalommal \u00edrja ki, ez\u00fattal kifejezetten az\u00e9rt, hogy a koronav\u00edrus-j\u00e1rv\u00e1ny \u00e9p\u00edt\u0151iparra gyakorolt negat\u00edv hat\u00e1s\u00e1t enyh\u00edtse.\n\u00a0\u00a0\u00a0\u00a0Boros Anita kiemelte, hogy az \u00c9P\u00cdT\u0150-5 program c\u00e9lja az \u00e9p\u00edt\u0151ipari kis- \u00e9s k\u00f6z\u00e9pv\u00e1llalkoz\u00e1sok technol\u00f3giai fejleszt\u00e9seinek, g\u00e9pbeszerz\u00e9seinek, \u00fajraiparos\u00edt\u00e1si c\u00e9lt szolg\u00e1l\u00f3 beruh\u00e1z\u00e1sainak finansz\u00edroz\u00e1sa vissza nem t\u00e9r\u00edtend\u0151 t\u00e1mogat\u00e1ssal, amivel javul a v\u00e1llalkoz\u00e1sok hat\u00e9konys\u00e1ga, \u00e9s termel\u00e9kenys\u00e9ge.\n\u00a0\u00a0\u00a0\u00a0A program a kapacit\u00e1shi\u00e1ny cs\u00f6kkent\u00e9s\u00e9nek \u00e9rdek\u00e9ben kiemelten kezeli a k\u00e9pz\u00e9sek, tov\u00e1bbk\u00e9pz\u00e9sek t\u00e1mogat\u00e1s\u00e1t \u00e9s a digitaliz\u00e1ci\u00f3 elterjed\u00e9s\u00e9t az \u00e1gazatban.\n\u00a0\u00a0\u00a0\u00a0Az \u00e1llamtitk\u00e1r eml\u00e9keztetett, az \u00e9p\u00edt\u0151ipar kiemelked\u0151 teljes\u00edtm\u00e9nyt ny\u00fajtott 2019-ben. Az id\u00e9n pedig j\u00f3l alkalmazkodott a j\u00e1rv\u00e1nyhelyzethez, ennek \u00e9s a korm\u00e1nyzati int\u00e9zked\u00e9seknek k\u00f6sz\u00f6nhet\u0151en az \u00e9v m\u00e1sodik fel\u00e9ben folyamatosan javult az \u00e1gazat teljes\u00edtm\u00e9nye, \u00edgy okt\u00f3berben m\u00e1r \u00fajabb 1,3 sz\u00e1zal\u00e9kkal n\u0151tt az el\u0151z\u0151 h\u00f3naphoz k\u00e9pest, illetve m\u00e1jushoz k\u00e9pest \u00f6sszesen 11,8 sz\u00e1zal\u00e9kkal javult a termel\u00e9s. Az \u00e9p\u00edt\u0151ipari termel\u00e9s \u00e9rt\u00e9ke okt\u00f3berben foly\u00f3 \u00e1ron 389,4 milli\u00e1rd forint volt, amely az idei m\u00e1sodik legmagasabb \u00e9rt\u00e9k. Ez az \u00e9rt\u00e9k a 2015-\u00f6s \u00e9v havi \u00e1tlagainak m\u00e1sf\u00e9lszerese a nyers adatok alapj\u00e1n.\n\u00a0\u00a0\u00a0\u00a0A k\u00f6zlem\u00e9ny r\u00e1mutat, hogy az \u00e1gazat tov\u00e1bbra is a munkaer\u0151piac meghat\u00e1roz\u00f3 szerepl\u0151je, hiszen 2020 okt\u00f3ber\u00e9ben t\u00f6bb mint 368 ezren dolgoztak az \u00e9p\u00edt\u0151iparban: 2020 janu\u00e1r-j\u00faliusban mintegy 37 ezerrel n\u0151tt az \u00e9p\u00edt\u0151iparban alkalmaz\u00e1sban \u00e1ll\u00f3k sz\u00e1ma 2010 azonos id\u0151szak\u00e1hoz k\u00e9pest.\n\u00a0\u00a0\u00a0\u00a0Az \u00e1llamtitk\u00e1r kiemelte, hogy a korm\u00e1ny az \u00e9p\u00edt\u0151ipart tov\u00e1bbra is strat\u00e9giai \u00e1gazatnak tekinti, ez\u00e9rt hirdett\u00e9k meg a Gazdas\u00e1gv\u00e9delmi akci\u00f3terv beruh\u00e1z\u00e1si t\u00e1mogat\u00e1sait, illetve a lak\u00f3ingatlan-piacon a janu\u00e1r elsej\u00e9n hat\u00e1lyba l\u00e9p\u0151 t\u00e1mogat\u00e1sokat. Ezek olyan gazdas\u00e1gpolitikai int\u00e9zked\u00e9sek, amelyek az \u00e9p\u00edt\u0151ipari v\u00e1llalkoz\u00e1sok versenyk\u00e9pess\u00e9g\u00e9t, a munkahelyek megv\u00e9d\u00e9s\u00e9t, \u00e9s nem utols\u00f3 sorban a hazai \u00e9p\u00edt\u0151ipar tov\u00e1bbi fejl\u0151d\u00e9si lehet\u0151s\u00e9geit t\u00e1mogatj\u00e1k.\n\u00a0\u00a0\u00a0\u00a0\"Nagyon fontosnak tartjuk, hogy az \u00e1gazat a gazdas\u00e1g\u00e9l\u00e9nk\u00edt\u0151 programok \u00e9s beruh\u00e1z\u00e1sok seg\u00edts\u00e9g\u00e9vel a j\u00e1rv\u00e1ny idej\u00e9n is vezet\u0151 szerepet t\u00f6lts\u00f6n be, hiszen az elk\u00f6vetkez\u0151 \u00e9vekben \u00f3ri\u00e1si mennyis\u00e9g\u0171 infrastruktur\u00e1lis beruh\u00e1z\u00e1st tervez\u00fcnk. Ehhez k\u00edv\u00e1n a korm\u00e1ny seg\u00edts\u00e9get ny\u00fajtani az \u00c9P\u00cdT\u0150-5 t\u00e1mogat\u00e1si konstrukci\u00f3 ki\u00edr\u00e1s\u00e1val, c\u00e9lja annak t\u00e1mogat\u00e1sa, hogy az \u00e1gazat kell\u0151 kapacit\u00e1ssal, megfelel\u0151 technol\u00f3giai \u00e9s infrastruktur\u00e1lis felt\u00e9telekkel rendelkezzen\" - fogalmazott az \u00e1llamtitk\u00e1r a k\u00f6zlem\u00e9nyben.\n\u00a0\u00a0\u00a0\u00a0A t\u00e1mogat\u00e1si program r\u00e9szletes t\u00e1j\u00e9koztat\u00f3ja \u00e9s a ki\u00edr\u00e1s 2021 janu\u00e1rj\u00e1ban fog megjelenni a\u00a0www.kormany.hu\u00a0\u00e9s a\u00a0www.emi.hu\u00a0fel\u00fcleten.\n\nMTI 2020. december 30.\n\n"}]