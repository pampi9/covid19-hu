[{"date": "2020-12-16 11:52", "url": "https://koronavirus.gov.hu/cikkek/pm-ujabb-egeszsegipari-beruhazasok-indulhatnak-11-milliard-forint-ertekben", "h1": "PM: \u00fajabb eg\u00e9szs\u00e9gipari beruh\u00e1z\u00e1sok indulhatnak 11 milli\u00e1rd forint \u00e9rt\u00e9kben", "body": "\nA j\u00e1rv\u00e1ny okozta v\u00e1ls\u00e1g megmutatta, hogy a gazdas\u00e1g s\u00e9r\u00fcl\u00e9kenys\u00e9ge csak \u00fagy cs\u00f6kkenthet\u0151, ha a vil\u00e1gpiacon is versenyk\u00e9pes term\u00e9kek gy\u00e1rt\u00e1s\u00e1t szorgalmazza a korm\u00e1ny. Az eg\u00e9szs\u00e9gipart t\u00e1mogat\u00f3 k\u00f6lts\u00e9gvet\u00e9si forr\u00e1sok \u00edgy t\u00f6bbsz\u00f6r\u00f6sen megt\u00e9r\u00fclhetnek - hangs\u00falyozta Varga Mih\u00e1ly az Eg\u00e9szs\u00e9gipari T\u00e1mogat\u00e1si Program (ETP) keret\u00e9ben sz\u00fcletett h\u00e1rom \u00fajabb szerz\u0151d\u00e9s al\u00e1\u00edr\u00e1s\u00e1t k\u00f6vet\u0151en.\n\n\u00a0\nA P\u00e9nz\u00fcgyminiszt\u00e9rium k\u00f6zlem\u00e9nye szerint a Masterplast Kft., a Molar Chemicals Kft. \u00e9s a Vajda-Pap\u00edr Kft. 9,2 milli\u00e1rd forintos t\u00e1mogat\u00e1st kap, \u00e9s ezzel 11,4 milli\u00e1rd forintnyi beruh\u00e1z\u00e1s val\u00f3sul meg - t\u00e1j\u00e9koztatott a p\u00e9nz\u00fcgyminiszter.\n\u00a0\u00a0\u00a0\u00a0A korm\u00e1ny a koronav\u00edrus-j\u00e1rv\u00e1ny els\u0151 hull\u00e1m\u00e1t k\u00f6vet\u0151en d\u00f6nt\u00f6tt arr\u00f3l, hogy kiemelten t\u00e1mogatja az eg\u00e9szs\u00e9gipart - sz\u00f6gezte le Varga Mih\u00e1ly. Mint fogalmazott: a legfontosabb t\u00f6rekv\u00e9s az, hogy Magyarorsz\u00e1g ne ker\u00fclj\u00f6n kiszolg\u00e1ltatott helyzetbe ezen a t\u00e9ren sem, \u00edgy \u00f3vhat\u00f3 meg biztons\u00e1ggal az emberek eg\u00e9szs\u00e9ge. A beruh\u00e1z\u00e1sok a sz\u00fcks\u00e9ges term\u00e9kek beszerz\u00e9s\u00e9t j\u00f3val egyszer\u0171bb\u00e9 \u00e9s olcs\u00f3bb\u00e1 teszik - h\u00edvta fel a figyelmet a t\u00e1rcavezet\u0151.\n\u00a0\u00a0\u00a0\u00a0A Masterplast Kft. mintegy 9,5 milli\u00e1rdos fejleszt\u00e9s\u00e9t 7,5 milli\u00e1rd forinttal t\u00e1mogatja a korm\u00e1ny. A beruh\u00e1z\u00e1s a sz\u00e1jmaszkok, a v\u00e9d\u0151ruh\u00e1k \u00e9s az eg\u00e9szs\u00e9g\u00fcgyben haszn\u00e1lt higi\u00e9niai eszk\u00f6z\u00f6k alapanyag\u00e1nak el\u0151\u00e1ll\u00edt\u00e1s\u00e1t, a kapacit\u00e1sok b\u0151v\u00edt\u00e9s\u00e9t teszi lehet\u0151v\u00e9.\n\u00a0\u00a0\u00a0\u00a0A Molar Chemicals Kft. 880 milli\u00f3 forintb\u00f3l a fert\u0151tlen\u00edt\u0151szer-gy\u00e1rt\u00e1si \u00e9s a gy\u00f3gyszeralapanyag-ell\u00e1t\u00e1si kapacit\u00e1s\u00e1t n\u00f6veli. A projekthez az ETP r\u00e9v\u00e9n k\u00f6zel 700 milli\u00f3 forint \u00e1llami forr\u00e1shoz jutott a v\u00e1llalkoz\u00e1s.\n\u00a0\u00a0\u00a0\u00a0A Vajda-Pap\u00edr Kft. higi\u00e9nikus \u00e9s cs\u00edramentes\u00edtett z\u00e1rt csomagol\u00e1s\u00fa maszkok gy\u00e1rt\u00e1s\u00e1t ind\u00edthatja el a korm\u00e1ny egymilli\u00e1rd forintos t\u00e1mogat\u00e1s\u00e1val.\nMTI 2020. december 16.\n\n"}]