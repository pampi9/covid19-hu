[{"date": "2020-12-08 13:01", "url": "https://koronavirus.gov.hu/cikkek/bodo-sandor-magyarorszagon-jarvany-nem-vezetett-fiatalok-munkanelkulisegehez", "h1": "Bod\u00f3 S\u00e1ndor: Magyarorsz\u00e1gon a j\u00e1rv\u00e1ny nem vezetett a fiatalok munkan\u00e9lk\u00fclis\u00e9g\u00e9hez", "body": "\nMagyarorsz\u00e1gon a j\u00e1rv\u00e1ny nem vezetett a fiatalok munkan\u00e9lk\u00fclis\u00e9g\u00e9hez - nyilatkozta Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra a Magyar Nemzetnek.\n\n\nA lap keddi sz\u00e1mban megjelent interj\u00faban az \u00e1llamtitk\u00e1r kifejtette, Eur\u00f3pa t\u00f6bbi orsz\u00e1g\u00e1val szemben Magyarorsz\u00e1g elker\u00fclte a fiatal, 25 \u00e9v alatti munkav\u00e1llal\u00f3k \u00e9s a p\u00e1lyakezd\u0151k t\u00f6meges elbocs\u00e1t\u00e1s\u00e1t, \u00e9s arra h\u00edvta fel a figyelmet, hogy Magyarorsz\u00e1gon a fiatalok foglalkoztatotts\u00e1ga okt\u00f3berben m\u00e1r megk\u00f6zel\u00edtette a j\u00e1rv\u00e1ny el\u0151tti szintet.\n\u00a0\u00a0\u00a0\u00a0Az \u00e9rintett korcsoportban a munkan\u00e9lk\u00fclis\u00e9gi r\u00e1ta m\u00e9g a 2019. okt\u00f3berin\u00e9l is alacsonyabb volt. Az Eur\u00f3pai Uni\u00f3 tag\u00e1llamai k\u00f6z\u00fcl Magyarorsz\u00e1g mellett egyed\u00fcl Ausztri\u00e1ban cs\u00f6kkent a fiatalok munkan\u00e9lk\u00fclis\u00e9ge. A 27 tag\u00e1llamban az \u00e1tlagos 15,3 sz\u00e1zal\u00e9kos ifj\u00fas\u00e1gi munkan\u00e9lk\u00fclis\u00e9g egy \u00e9v alatt 18 sz\u00e1zal\u00e9kra n\u0151tt, t\u00f6bb mint n\u00e9gysz\u00e1zezer f\u0151vel - tette hozz\u00e1.\n\u00a0\u00a0\u00a0\u00a0Bod\u00f3 S\u00e1ndor hangs\u00falyozta, hogy a fiatalok \u00e1ll\u00e1s\u00e1nak meg\u0151rz\u00e9s\u00e9hez \u00e9rdemben j\u00e1rultak hozz\u00e1 a korm\u00e1ny gazdas\u00e1gv\u00e9delmi int\u00e9zked\u00e9sei, az \u00e1tfog\u00f3 programoknak k\u00f6sz\u00f6nhet\u0151en t\u00f6bb mint egymilli\u00f3 magyar r\u00e9szes\u00fclhetett valamilyen munkaer\u0151piaci vagy k\u00e9pz\u00e9si seg\u00edts\u00e9gben, a munkahelymeg\u0151rz\u0151 \u00e9s munkahelyteremt\u0151 programok fiatalok t\u00edzezreinek elhelyezked\u00e9s\u00e9t seg\u00edtik a j\u00e1rv\u00e1ny eleje \u00f3ta.\n\u00a0\u00a0\u00a0\u00a0A j\u00faniusi foglalkoztat\u00e1si m\u00e9lypont \u00f3ta mintegy h\u00faszezerrel dolgoznak t\u00f6bben a 25 \u00e9v alattiak k\u00f6z\u00fcl - ismertette az \u00e1llamtitk\u00e1r a Nemzeti Foglalkoztat\u00e1si Szolg\u00e1lat (NFSZ) adatait. Hozz\u00e1tette, a ny\u00e1ri h\u00f3napok ut\u00e1n is folytat\u00f3dott a javul\u00e1s, \u0151szt\u0151l tov\u00e1bbi t\u00f6bb mint t\u00edzezerrel cs\u00f6kkent a regisztr\u00e1lt \u00e1ll\u00e1skeres\u0151k sz\u00e1ma a fiatalok k\u00f6r\u00e9ben, ar\u00e1nyuk pedig egyre kisebb a munk\u00e1t keres\u0151k k\u00f6z\u00f6tt.\n\u00a0\u00a0\u00a0\u00a0Bod\u00f3 S\u00e1ndor kiemelte, Magyarorsz\u00e1g tov\u00e1bbra is az uni\u00f3 azon tag\u00e1llamai k\u00f6z\u00e9 tartozik, ahol az egyik legalacsonyabb a munkan\u00e9lk\u00fclis\u00e9g. A regisztr\u00e1lt \u00e1ll\u00e1skeres\u0151k sz\u00e1ma \u00f6t h\u00f3napja cs\u00f6kken.\n\u00a0\u00a0\u00a0\u00a0Az \u00e1llamtitk\u00e1r sz\u00f3lt arr\u00f3l, hogy k\u00fcl\u00f6n seg\u00edts\u00e9g a foglalkoztat\u00e1s szempontj\u00e1b\u00f3l h\u00e1tr\u00e1nyos helyzet\u0171 csoportnak az okt\u00f3ber k\u00f6zep\u00e9n indult V\u00e1llalkoz\u00e1sok munkaer\u0151-t\u00e1mogat\u00e1sa elnevez\u00e9s\u0171 program, amelyben a r\u00e9szt vev\u0151 munk\u00e1ltat\u00f3knak \u00f6t h\u00f3napon kereszt\u00fcl havi sz\u00e1zezer forintos t\u00e1mogat\u00e1st ny\u00fajt az \u00e1llam, ha fiatalokat alkalmaznak. A korm\u00e1nyhivatalokhoz r\u00f6vid id\u0151 alatt olyan mennyis\u00e9g\u0171 k\u00e9relem \u00e9rkezett, ami egy\u00e9rtelm\u0171en azt mutatja, hogy van ig\u00e9ny a fiatalok foglalkoztat\u00e1s\u00e1ra - jegyezte meg Bod\u00f3 S\u00e1ndor.\n\u00a0\u00a0\u00a0\u00a0Az ITM \u00e1llamtitk\u00e1ra elmondta, a gazdas\u00e1gi visszaes\u00e9s id\u0151szak\u00e1ban a fiatalok jelentik az egyik legs\u00e9r\u00fcl\u00e9kenyebb munkav\u00e1llal\u00f3i csoportot, ez\u00e9rt k\u00fcl\u00f6n figyelmet ford\u00edt r\u00e1juk a korm\u00e1ny. A munkahely\u00fck meg\u0151rz\u00e9s\u00e9nek eredm\u00e9nyeit j\u00f3l jelzi, hogy az NFSZ adatai sem a 25 \u00e9v alattiakn\u00e1l, sem a p\u00e1lyakezd\u0151kn\u00e9l nem jeleztek megn\u00f6vekedett, a j\u00e1rv\u00e1nyhelyzettel \u00f6sszef\u00fcgg\u0151, nagysz\u00e1m\u00fa regisztr\u00e1l\u00f3t. Ez pedig egy\u00e9rtelm\u0171en arra utal, hogy nem ker\u00fclt sor a fiatalok t\u00f6meges elbocs\u00e1t\u00e1s\u00e1ra - fogalmazott Bod\u00f3 S\u00e1ndor.\n\u00a0\u00a0\u00a0\u00a0Az interj\u00faban az \u00e1llamtitk\u00e1r hangs\u00falyozta, hogy a korm\u00e1ny a j\u00f6v\u0151ben is az\u00e9rt dolgozik, hogy a munkahelyeket tart\u00f3san meg\u0151rizz\u00fck, \u00e9s tov\u00e1bb \u00f6szt\u00f6n\u00f6zz\u00fck a gazdas\u00e1g n\u00f6veked\u00e9s\u00e9t. Felh\u00edvta a figyelmet arra, hogy az adatokat a fiatalok \u00e1ll\u00e1spiaci lehet\u0151s\u00e9geinek folyamatos b\u0151v\u00fcl\u00e9se is al\u00e1t\u00e1masztja, hiszen munk\u00e1juk ir\u00e1nt egyre nagyobb a kereslet az IT-szektorban, a tudom\u00e1nyos \u00e9s m\u0171szaki tev\u00e9kenys\u00e9gekben, az \u00e9p\u00edt\u0151iparban, a kereskedelemben \u00e9s a p\u00e9nz\u00fcgyi szolg\u00e1ltat\u00e1sokban.\n\u00a0\u00a0\u00a0\u00a0A fiatalok javul\u00f3 munkaer\u0151piaci helyzet\u00e9hez a ny\u00e1ri di\u00e1kfoglalkoztat\u00e1s \u00e9s a szezon\u00e1lis munkalehet\u0151s\u00e9gek is hozz\u00e1j\u00e1rultak, \u00e9s tov\u00e1bbra is igaz, hogy min\u00e9l magasabb valakinek a v\u00e9gzetts\u00e9ge, ann\u00e1l k\u00f6nnyebben tud elhelyezkedni. Ennek megfelel\u0151en a diplom\u00e1s munkan\u00e9lk\u00fclis\u00e9g ar\u00e1nya nagyon alacsony, mind\u00f6ssze egy-k\u00e9t sz\u00e1zal\u00e9k - mondta Bod\u00f3 S\u00e1ndor.\n\n\nMTI 2020. december 8.\n\n"}]