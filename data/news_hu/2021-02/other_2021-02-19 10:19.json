[{"date": "2021-02-19 10:19", "url": "https://koronavirus.gov.hu/cikkek/orban-viktor-harmadik-hullam-felfutoban-van-mindenki-regisztraljon-az-oltasra", "h1": "Orb\u00e1n Viktor: a harmadik hull\u00e1m felfut\u00f3ban van, mindenki regisztr\u00e1ljon az olt\u00e1sra!", "body": "\nA koronav\u00edrus-j\u00e1rv\u00e1ny harmadik hull\u00e1ma felfut\u00f3ban van, ez\u00e9rt az embereknek \u00e1tgondoltan, nem indulatb\u00f3l kell d\u00f6nteni\u00fck az olt\u00e1sr\u00f3l, hiszen az \u00e9let\u00fckbe is beleker\u00fclhet - mondta Orb\u00e1n Viktor minisztereln\u00f6k a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban. Az \u00fajraind\u00edt\u00e1sr\u00f3l sz\u00f3l\u00f3 konzult\u00e1ci\u00f3t egy nap alatt m\u00e1r 120 ezren t\u00f6lt\u00f6tt\u00e9k ki.\n\n\nMindenkit k\u00e9r\u00fcnk a v\u00e9d\u0151olt\u00e1sra val\u00f3 regisztr\u00e1ci\u00f3ra, \u00e9ljenek az olt\u00e1s lehet\u0151s\u00e9g\u00e9vel! \u00a0Az \u00fajraind\u00edt\u00e1sr\u00f3l sz\u00f3l\u00f3 konzult\u00e1ci\u00f3t egy nap alatt m\u00e1r 120 ezren t\u00f6lt\u00f6tt\u00e9k ki.\n\"Mindenkit arra k\u00e9rek, hogy regisztr\u00e1ljon, jelentkezzen, menjen be, oltassa be mag\u00e1t, ha lehet, fogadja el azt, amit \u00e9ppen k\u00edn\u00e1lnak neki\" - mondta.\nA korm\u00e1nyf\u0151 arr\u00f3l is besz\u00e9lt, hogy az \u00fajraind\u00edt\u00e1sr\u00f3l sz\u00f3l\u00f3 konzult\u00e1ci\u00f3t egy nap alatt 120 ezren t\u00f6lt\u00f6tt\u00e9k ki. Hangs\u00falyozta: az \u00fajraind\u00edt\u00e1sr\u00f3l sz\u00f3l\u00f3 d\u00f6nt\u00e9sek felel\u0151ss\u00e9ge is term\u00e9szetesen a korm\u00e1ny\u00e9, de az a j\u00f3 d\u00f6nt\u00e9s, amelybe min\u00e9l t\u00f6bb embert vonnak be.\n\"Ha a harmadik hull\u00e1mot le tudjuk t\u00f6rni, akkor j\u00f6het az \u00fajraind\u00edt\u00e1s\" - jelentette ki Orb\u00e1n Viktor.\nAz EU tag\u00e1llamai k\u00f6z\u00fcl ma Magyarorsz\u00e1gon van a legt\u00f6bb, olt\u00e1sra alkalmas vakcina.\n\nElmondta tov\u00e1bb\u00e1, hogy az EU tag\u00e1llamai k\u00f6z\u00fcl ma Magyarorsz\u00e1gon van a legt\u00f6bb, olt\u00e1sra alkalmas vakcina. Ezzel kapcsolatban megism\u00e9telte: Magyarorsz\u00e1gon egy hozz\u00e1 hasonl\u00f3 m\u00e9ret\u0171 \u00e1llamhoz k\u00e9pest m\u00e1jusra 3,5 milli\u00f3val t\u00f6bb embert fognak beoltani, mert \"mi nemcsak az uni\u00f3s, egy\u00e9bk\u00e9nt akadoz\u00f3 vakcinaell\u00e1t\u00e1sra t\u00e1maszkodunk, hanem saj\u00e1t beszerz\u00e9si forr\u00e1sokat is m\u0171k\u00f6dtet\u00fcnk\".\nKifejtette: Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter m\u00e1r novemberben jelezte, \"vakcinaverseny\" lesz a vil\u00e1gban, ez\u00e9rt javasolta, hogy Magyarorsz\u00e1g vil\u00e1gszerte t\u00e1rgyaljon, hogy a fell\u00e9p\u0151 vakcinahi\u00e1ny ellen\u00e9re itt biztosan legyen el\u00e9g olt\u00f3anyag. Ez\u00e9rt kezdtek t\u00e1rgyalni az oroszokkal \u00e9s a k\u00ednaiakkal - mondta, megjegyezve: az nem nagyon \u00e9rdekli, mit sz\u00f3lnak ehhez a t\u00f6bbiek, mert egy l\u00e9p\u00e9ssel mindig el\u0151tt\u00fck kell menni.\nR\u00e1mutatott, \"most m\u00e1r a n\u00e9metekt\u0151l kezdve mindenki\" az orosz vakcina befogad\u00e1s\u00e1n dolgozik, \u00e9s arra sz\u00e1m\u00edt, elj\u00f6n a pillanat, amikor majd a k\u00ednain is dolgozni fognak, \"legy\u00fcnk ebben biztosak\".\nArra a k\u00e9rd\u00e9sre, mikort\u00f3l lehet haszn\u00e1lni majd Magyarorsz\u00e1gon a k\u00ednai vakcin\u00e1t, a korm\u00e1nyf\u0151 azt felelte: M\u00fcller Cec\u00edlia orsz\u00e1gos tisztif\u0151orvost\u00f3l azt a v\u00e1laszt kapta, \"j\u00f3l halad\".\nVesz\u00e9lyes pillanatban vagyunk, meredeken emelkednek a koronav\u00edrus-j\u00e1rv\u00e1ny sz\u00e1mai.\n\nA r\u00e1di\u00f3m\u0171sorban Orb\u00e1n Viktor kiemelte ugyanakkor, hogy \"egy nagyon vesz\u00e9lyes pillanatban vagyunk\", meredeken emelkednek a koronav\u00edrus-j\u00e1rv\u00e1ny sz\u00e1mai, a tendencia k\u00fcl\u00f6n\u00f6sen rossz.\nAz \u00faj koronav\u00edrus-adatokat ismertetve kifejtette: az \u00faj fert\u0151z\u00f6ttek sz\u00e1ma 3093, 110-en elhunytak - az \u0151 \u00e1tlag\u00e9letkoruk 75,6 \u00e9v -, a k\u00f3rh\u00e1zban l\u00e9v\u0151k sz\u00e1ma is folyamatosan n\u0151, jelenleg 4024-en vannak, l\u00e9legeztet\u0151g\u00e9pen pedig 352-en.\n\"Az d\u00f6nti el a sorsunkat\", hogy a beoltottak vagy a harmadik hull\u00e1m g\u00f6rb\u00e9je lesz gyorsabb: ha az olt\u00e1sok gyorsabbak lesznek \u00e9s t\u00f6bben k\u00e9rik, akkor \"\u00e9leteket nyer\u00fcnk\", ha viszont a harmadik hull\u00e1m g\u00f6rb\u00e9je lesz er\u0151sebb, \"\u00e9leteket vesz\u00edt\u00fcnk\" - fogalmazott a korm\u00e1nyf\u0151.\nHangs\u00falyozta ugyanakkor, hogy a magyar eg\u00e9szs\u00e9g\u00fcgy kiv\u00e1l\u00f3an vizsg\u00e1zott az elm\u00falt egy \u00e9vben, kiv\u00e9telesen er\u0151s, rengeteg embert megmentett, \u00e9s most is b\u00edrni fogja a terhel\u00e9st.\nHozz\u00e1tette, nagyok a tartal\u00e9kok, ha most hirtelen 20 ezer embernek kellene koronav\u00edrus-megbeteged\u00e9s miatt k\u00f3rh\u00e1zi ell\u00e1t\u00e1st biztos\u00edtani, akkor erre \"k\u00e9pesek lenn\u00e9nk\".\n\n\n\n\n\n\n\n\u00a0Orb\u00e1n Viktor - minisztereln\u00f6ki interj\u00fa (J\u00f3 reggelt, Magyarorsz\u00e1g! - febru\u00e1r 19.)\u00a0\n\u00a0 mediaklikk.hu\n\u00a0 Hallgassa vissza Orb\u00e1n Viktor minisztereln\u00f6k \u00far febru\u00e1r 19-i Kossuth R\u00e1di\u00f3 - J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban elhangzott interj\u00faj\u00e1t! \u00a0 \u00a0 \u00a0\u00a0\n\n\n\n\n\nM\u00e1r 391 821-en megkapt\u00e1k az els\u0151 olt\u00e1st.\nOrb\u00e1n Viktor k\u00f6z\u00f6lte azt is: 391 821-en m\u00e1r megkapt\u00e1k legal\u00e1bb az els\u0151 olt\u00e1st, a sz\u00e1muk hamarosan felfut 441 ezerre, majd \"egy nagy ugr\u00e1s k\u00f6vetkezik\", mert 7-10 nap alatt 650 ezer embert fognak beoltani. A beoltottak sz\u00e1ma m\u00e1rcius elej\u00e9n \u00e9ri el az 1 milli\u00f3 225 ezret, \u00e1prilis elej\u00e9re pedig a 2 milli\u00f3 582 ezret. \u00cdgy h\u00fasv\u00e9tra az eddig regisztr\u00e1ltakat be tudj\u00e1k oltani - mondta.\nArr\u00f3l is besz\u00e9lt, hogy az olt\u00e1skor t\u00e1j\u00e9koztat\u00e1st adnak a vakcina fajt\u00e1j\u00e1r\u00f3l, amit ha elfogad az illet\u0151, beoltj\u00e1k vele, ha viszont nem j\u00f3 neki, akkor \"megnyugtatjuk, hogy ezzel nem esett ki a beoltand\u00f3k sor\u00e1b\u00f3l\", \u00e9s majd \u00e9rtes\u00edtik, ha lesz olyan olt\u00f3anyag, amilyet szeretne.\nA baloldal ny\u00edltan megtagadta az egy\u00fcttm\u0171k\u00f6d\u00e9st, de most t\u00fals\u00e1gosan messzire ment, hiszen ember\u00e9letekr\u0151l van sz\u00f3.\n\u00a0Az ellenz\u00e9ki kritik\u00e1kra \u00fagy reag\u00e1lt: a baloldal egy \"hatalmi iskola, Lenint\u0151l, R\u00e1kosin \u00e1t, K\u00e1d\u00e1r J\u00e1noson kereszt\u00fcl j\u00f6n ez a politikai hagyom\u00e1ny (...), ha hatalomr\u00f3l van sz\u00f3, a baloldal nem ismer k\u00f6ny\u00f6r\u00fcletet\".\n\"Ha \u00fagy gondolja a baloldal, hogy \u0151 k\u00f6nnyebben ker\u00fcl hatalomra, ha sikertelen a jobboldali-nemzeti korm\u00e1ny olt\u00e1si programja, ha sikertelen a j\u00e1rv\u00e1ny kezel\u00e9se, akkor ennek hangot is ad\" - mondta, hozz\u00e1f\u0171zve: a parlament h\u00e9tf\u0151i \u00fcl\u00e9s\u00e9n is \"sistergett a gy\u0171l\u00f6let\" k\u00f6r\u00fcl\u00f6tte. Egy\u00fattal b\u00e1nt\u00f3nak, s\u00e9rt\u0151nek min\u0151s\u00edtette boh\u00f3cnak nevezni a konzult\u00e1ci\u00f3 kit\u00f6lt\u0151it.\nMegjegyezte: a baloldal ny\u00edltan megtagadta az egy\u00fcttm\u0171k\u00f6d\u00e9st, de \"most t\u00fals\u00e1gosan messzire ment\", hiszen ember\u00e9letekr\u0151l van sz\u00f3.\nHa \u00f6sszefogunk, mindannyian jobban fogunk j\u00e1rni \u2013 30. \u00e9vfordul\u00f3ja volt a V4 egy\u00fcttm\u0171k\u00f6d\u00e9s megalakul\u00e1s\u00e1nak\n\nA V4 egy\u00fcttm\u0171k\u00f6d\u00e9s megalakul\u00e1s\u00e1nak 30. \u00e9vfordul\u00f3j\u00e1r\u00f3l sz\u00f3lva a minisztereln\u00f6k azt mondta: \"ha \u00f6sszefogunk, mindannyian jobban fogunk j\u00e1rni, mindannyian gazdagabbak lesz\u00fcnk\".\n\u00dagy fogalmazott, strat\u00e9giai szerepe Szlov\u00e1ki\u00e1nak van - Magyarorsz\u00e1g ugyanis csak vele hat\u00e1ros a V4 orsz\u00e1gok k\u00f6z\u00fcl, \u00e9s Szlov\u00e1kia k\u00f6ti \u00f6ssze K\u00f6z\u00e9p-Eur\u00f3pa \u00e9szaki \u00e9s d\u00e9li r\u00e9sz\u00e9t -, \"t\u0151kes\u00falya\" pedig a 40 milli\u00f3s Lengyelorsz\u00e1gnak. Ez\u00e9rt min\u00e9l nagyobb \u00e1tereszt\u0151k\u00e9pess\u00e9g\u0171 energiavezet\u00e9kekkel \u00e9s k\u00f6zleked\u00e9si \u00fatvonalakkal kell \u00f6sszek\u00f6tni Lengyelorsz\u00e1got \u00e9s Magyarorsz\u00e1got Szlov\u00e1ki\u00e1n kereszt\u00fcl. Ezt alapvet\u0151 magyar gazdas\u00e1gi strat\u00e9giai \u00e9rdeknek nevezte.\nV\u00e1rhat\u00f3an az \u00e9v v\u00e9g\u00e9ig elk\u00e9sz\u00fcl a Kass\u00e1ig tart\u00f3 \u00fatszakasz, de onnan m\u00e9g messze van Lengyelorsz\u00e1g, \u00edgy azt a szakaszt is meg kell \u00e9p\u00edteni, ha kell, akkor k\u00f6z\u00f6sen - fejtette ki.\nArra is kit\u00e9rt, hogy a V4 tag\u00e1llamai egy\u00fcttesen a legnagyobb gazdas\u00e1gi partnerei N\u00e9metorsz\u00e1gnak, ez az orsz\u00e1gcsoport \"az eur\u00f3pai gazdas\u00e1g lokomot\u00edvja\".\nHossz\u00fa id\u0151n kereszt\u00fcl \"mi v\u00e9dt\u00fck Eur\u00f3p\u00e1t\" a k\u00fcls\u0151 vesz\u00e9lyekkel szemben, \u00e1m most megv\u00e1ltozott a helyzet, mert Nyugat-Eur\u00f3pa beengedte a nem kereszt\u00e9ny gy\u00f6ker\u0171 kult\u00far\u00e1kat, \u00edgy ez a fajta nyom\u00e1s m\u00e1r nem K\u00f6z\u00e9p-Eur\u00f3p\u00e1n kereszt\u00fcl \u00e9rkezik, hanem m\u00e1shonnan, mert \"mi meg\u00e9p\u00edtett\u00fck a ker\u00edt\u00e9st, meg\u00e1ll\u00edtottuk a migr\u00e1ci\u00f3t\" - fejtette ki. De egy \"okos nyugat-eur\u00f3pai politikus\" pontosan tudja, hogy egy er\u0151s K\u00f6z\u00e9p-Eur\u00f3pa Nyugat-Eur\u00f3pa strat\u00e9giai \u00e9rdeke - \u00f6sszegzett.\n\n\u00a0\n\n"}]