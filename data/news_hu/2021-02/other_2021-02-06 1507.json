[{"date": "2021-02-06 15:07", "url": "https://koronavirus.gov.hu/cikkek/szijjarto-az-exportalo-vallalatoknak-fontos-penzugyi-stabilitas", "h1": "Szijj\u00e1rt\u00f3: az export\u00e1l\u00f3 v\u00e1llalatoknak fontos a p\u00e9nz\u00fcgyi stabilit\u00e1s", "body": "\nVit\u00e1n fel\u00fcl \u00e1ll, hogy a k\u00fclpiacokon akt\u00edv, export\u00e1l\u00f3 magyar v\u00e1llalatok sz\u00e1m\u00e1ra az egyik legfontosabb szempont a p\u00e9nz\u00fcgyi stabilit\u00e1s k\u00e9rd\u00e9se - k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter szombaton k\u00f6z\u00f6ss\u00e9gi oldal\u00e1n bejelentve, hogy \u00e9v v\u00e9g\u00e9ig el\u00e9rhet\u0151 lesz az EXIM Bank k\u00e1renyh\u00edt\u0151 programcsomagja.\n\nSzijj\u00e1rt\u00f3 P\u00e9ter kiemelte: a koronav\u00edrus-j\u00e1rv\u00e1ny alapjaiban rengette meg a nemzetk\u00f6zi piacokat, ami komoly bizonytalans\u00e1got eredm\u00e9nyezett minden gazdas\u00e1gi szerepl\u0151n\u00e9l.\nEz\u00e9rt indult el tavasszal az EXIM Bank k\u00e1renyh\u00edt\u0151 programcsomagja, amellyel eddig t\u00f6bb mint 1000 magyar v\u00e1llalkoz\u00e1st seg\u00edtettek kedvezm\u00e9nyes kamatt\u00e1mogatott hitelekkel, \u00f6sszesen 320 milli\u00e1rd forint \u00e9rt\u00e9kben.\nA t\u00e1rcavezet\u0151 hangs\u00falyozta: a korm\u00e1ny c\u00e9lja, hogy a magyar v\u00e1llalatok a vil\u00e1gj\u00e1rv\u00e1ny ellen\u00e9re is p\u00e9nz\u00fcgyileg stabilak legyenek, \u00e9s \u00edgy versenyel\u0151nyre tegyenek szert a vet\u00e9lyt\u00e1rsaikkal szemben a k\u00fclf\u00f6ldi beruh\u00e1z\u00e1sokn\u00e1l.\nSzijj\u00e1rt\u00f3 P\u00e9ter szerint a magyar v\u00e1llalatok \u00e9leterej\u00e9t \u00e9s tettrek\u00e9szs\u00e9g\u00e9t vil\u00e1gosan mutatja, hogy kevesebb mint egy \u00e9v alatt, t\u00f6bb mint 320 milli\u00e1rd forint kedvezm\u00e9nyes hitelt foly\u00f3s\u00edtottak, m\u00e9g a vil\u00e1gj\u00e1rv\u00e1ny legnehezebb h\u00f3napjaiban is.\nEz\u00e9rt szombaton \u00fagy d\u00f6nt\u00f6ttek, hogy a programot meghosszabb\u00edtj\u00e1k, \u00e9s \u00e9v v\u00e9gig el\u00e9rhet\u0151 lesz az EXIM Bank k\u00e1renyh\u00edt\u0151 programcsomagja minden export\u00e1lni sz\u00e1nd\u00e9koz\u00f3 magyar v\u00e1llalkoz\u00e1s sz\u00e1m\u00e1ra.\nA k\u00e9plet egyszer\u0171: min\u00e9l t\u00f6bb exportot tudnak el\u0151\u00e1ll\u00edtani a magyar v\u00e1llalatok, ann\u00e1l t\u00f6bb bev\u00e9telhez tudnak jutni \u00e9s ann\u00e1l t\u00f6bb p\u00e9nz jut vissza a magyar emberekhez b\u00e9remel\u00e9s \u00e9s fejleszt\u00e9sek form\u00e1j\u00e1ban - fogalmazott a k\u00fclgazdas\u00e1gi \u00e9s k\u00fcl\u00fcgyminiszter.\n\nMTI\n\n"}]