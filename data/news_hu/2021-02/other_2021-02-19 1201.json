[{"date": "2021-02-19 12:01", "url": "https://koronavirus.gov.hu/cikkek/szijjarto-157-milliard-forintbol-epit-logisztikai-bazist-zalaegerszegen-metrans", "h1": "Szijj\u00e1rt\u00f3: 15,7 milli\u00e1rd forintb\u00f3l \u00e9p\u00edt logisztikai b\u00e1zist Zalaegerszegen a Metrans", "body": "\nA Metrans 15,7 milli\u00e1rd forintb\u00f3l l\u00e9tes\u00edt \u00faj vas\u00fati-k\u00f6z\u00fati logisztikai kont\u00e9nertermin\u00e1lt Zalaegerszegen, amelyhez a magyar korm\u00e1ny 3,9 milli\u00e1rd forintos t\u00e1mogat\u00e1st biztos\u00edt - mondta a k\u00fclgazdas\u00e1gi \u00e9s k\u00fcl\u00fcgyminiszter sajt\u00f3t\u00e1j\u00e9koztat\u00f3n, Budapesten.\u00a0A vil\u00e1gj\u00e1rv\u00e1ny okozta gazdas\u00e1gi v\u00e1ls\u00e1ghelyzet egyik legfontosabb tanuls\u00e1ga, hogy a logisztika mint ipar\u00e1g rendk\u00edv\u00fcli m\u00e9rt\u00e9kben fel\u00e9rt\u00e9kel\u0151dik.\n\n\nSzijj\u00e1rt\u00f3\u00a0P\u00e9ter kiemelte, hogy a Metrans Eur\u00f3pa vezet\u0151 logisztikai \u00e9s sz\u00e1ll\u00edtm\u00e1nyoz\u00e1si v\u00e1llalatcsoportj\u00e1nak, a Hamburger Hafen und Logistik AG-nak (HHLA) a tagja.\n\u00a0\u00a0\u00a0\u00a0Ismertette: Zalaegerszegen m\u00e1r most is komoly \u00e1tmen\u0151 vas\u00fati forgalom van, csak a Metransnak naponta 12-14 vonatja halad el a v\u00e1ros mellett. Annak \u00e9rdek\u00e9ben, hogy Zalaegerszeg legyen az adriai-tengeri kik\u00f6t\u0151k fel\u0151l a bel\u00e9p\u00e9si pont Magyarorsz\u00e1gra Szlov\u00e1kia, Csehorsz\u00e1g \u00e9s Lengyelorsz\u00e1g ir\u00e1ny\u00e1ba, a Metrans \u00fagy d\u00f6nt\u00f6tt, hogy egy logisztikai b\u00e1zist, egy kont\u00e9ner termin\u00e1lt \u00e9p\u00edt ott. A Koper, Fiume \u00e9s Trieszt kik\u00f6t\u0151ib\u0151l \u00e9rkez\u0151, illetve az oda tart\u00f3 vonatok rendez\u00e9s\u00e9nek helysz\u00edne lesz a zalaegerszegi b\u00e1zis.\n\u00a0\u00a0\u00a0\u00a0A beruh\u00e1z\u00e1s k\u00f6zvetetten 120, k\u00f6zvetve pedig 500 \u00faj munkahelyet teremt - tette hozz\u00e1.\n\u00a0\u00a0\u00a0\u00a0Kit\u00e9rt arra is, hogy a vil\u00e1gj\u00e1rv\u00e1ny okozta gazdas\u00e1gi v\u00e1ls\u00e1ghelyzet egyik legfontosabb tanuls\u00e1ga, hogy a logisztika mint ipar\u00e1g rendk\u00edv\u00fcli m\u00e9rt\u00e9kben fel\u00e9rt\u00e9kel\u0151dik. Ahhoz azonban, hogy egy orsz\u00e1g logisztikai k\u00f6zpont legyen, infrastruktur\u00e1lis fejleszt\u00e9sekre van sz\u00fcks\u00e9ge.\n\u00a0\u00a0\u00a0\u00a0Kiss P\u00e9ter, a Metrans csoport eln\u00f6k-vez\u00e9rigazgat\u00f3ja video\u00fczenet\u00e9ben elmondta, hogy az \u00faj, zalaegerszegi termin\u00e1l megnyit\u00e1s\u00e1t 2023-t\u00f3l t\u00f6bb l\u00e9pcs\u0151ben tervezik, \u00e9s mindent megtesznek az\u00e9rt, hogy a kivitelez\u00e9st m\u00e9g id\u00e9n el tudj\u00e1k kezdeni.\n\u00a0\u00a0\u00a0\u00a0Az eln\u00f6k-vez\u00e9rigazgat\u00f3 szerint Zalaegerszeg v\u00e1rhat\u00f3an nagy jelent\u0151s\u00e9g\u0171 csom\u00f3pontt\u00e1 fejl\u0151dik a j\u00f6v\u0151ben a d\u00e9l- \u00e9s d\u00e9l-kelet-eur\u00f3pai, a trieszti, koperi \u00e9s rijekai tengeri kik\u00f6t\u0151k, valamint az eur\u00f3pai piacok k\u00f6z\u00f6tt h\u00faz\u00f3d\u00f3 k\u00f6zleked\u00e9si tengelyen. Az adriai korridor kiemelt kereskedelmi \u00fatvonall\u00e1 v\u00e1lik, \u00e9s ebben Zalaegerszegnek kulcsszerepe lesz.\n\n\u00a0\u00a0\u00a0\u00a0Ismertette: a Metrans a HHLA intermod\u00e1lis \u00e1rusz\u00e1ll\u00edt\u00e1ssal foglalkoz\u00f3 le\u00e1nyv\u00e1llalata, amely ter\u00fcleten Eur\u00f3pa piacvezet\u0151i k\u00f6z\u00e9 tartozik. Vas\u00fati rendszer\u00e9vel \u00e9s kont\u00e9nertermin\u00e1ljainak h\u00e1l\u00f3zat\u00e1val m\u00e1r t\u00f6bb mint t\u00edz orsz\u00e1gban szolg\u00e1lja ki az \u00e1rusz\u00e1ll\u00edt\u00e1si ig\u00e9nyeket. A v\u00e1llalat strat\u00e9gi\u00e1j\u00e1nak l\u00e9nyege, hogy az \u00e9szaki \u00e9s d\u00e9li nagy eur\u00f3pai tengeri kik\u00f6t\u0151k\u00f6n kereszt\u00fcl zajl\u00f3 glob\u00e1lis kont\u00e9neres \u00e1ruforgalom r\u00e9szek\u00e9nt korszer\u0171, hat\u00e9kony \u00e9s k\u00f6rnyezetbar\u00e1t logisztikai megold\u00e1sokat k\u00edn\u00e1ljon a kelet-k\u00f6z\u00e9p-eur\u00f3pai orsz\u00e1gokban, k\u00f6zt\u00fck Magyarorsz\u00e1gon is.\n\u00a0\u00a0\u00a0\u00a0A jelenleg 17 vas\u00fati termin\u00e1lb\u00f3l \u00e1ll\u00f3 nemzetk\u00f6zi h\u00e1l\u00f3zattal rendelkez\u0151 Metrans 2017-ben nyitotta meg els\u0151 saj\u00e1t tulajdon\u00fa magyarorsz\u00e1gi termin\u00e1lj\u00e1t Budapesten. A c\u00e9gcsoport az elm\u00falt \u00e9vek dinamikus n\u00f6veked\u00e9se miatt, valamint Magyarorsz\u00e1g strat\u00e9giai elhelyezked\u00e9s\u00e9nek \u00e9s a befektet\u00e9seket \u00f6szt\u00f6nz\u0151 gazdas\u00e1gi k\u00f6rnyezet\u00e9nek k\u00f6sz\u00f6nhet\u0151en d\u00f6nt\u00f6tt \u00fajabb kont\u00e9nertermin\u00e1l meg\u00e9p\u00edt\u00e9se mellett - f\u0171zte hozz\u00e1.\n\u00a0\u00a0\u00a0\u00a0Vigh L\u00e1szl\u00f3 miniszteri biztos, Zala megye 1. sz\u00e1m\u00fa v\u00e1laszt\u00f3ker\u00fclet\u00e9nek orsz\u00e1ggy\u0171l\u00e9si k\u00e9pvisel\u0151je (Fidesz) azt tette hozz\u00e1, hogy a Metrans beruh\u00e1z\u00e1sa m\u00e9lt\u00f3n beleillik a t\u00e9rs\u00e9g fejleszt\u00e9seibe, hiszen egy logisztikai k\u00f6zpontot alak\u00edtanak ki Zalaegerszegen, amely lehet\u0151v\u00e9 teszi az orsz\u00e1gba \u00e9rkez\u0151 sz\u00e1ll\u00edtm\u00e1nyok hat\u00e9kony sz\u00e9toszt\u00e1s\u00e1t.\n\n\nMTI 2021. febru\u00e1r 19.\n\n"}]