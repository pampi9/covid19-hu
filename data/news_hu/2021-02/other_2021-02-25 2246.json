[{"date": "2021-02-25 22:46", "url": "https://koronavirus.gov.hu/cikkek/palkovics-jovo-ev-vegen-megkezdodik-hazai-koronavirus-elleni-vakcina-gyartasa", "h1": "Palkovics: a j\u00f6v\u0151 \u00e9v v\u00e9g\u00e9n megkezd\u0151dik a hazai koronav\u00edrus-elleni vakcina gy\u00e1rt\u00e1sa", "body": "\n\u00a0A j\u00f6v\u0151 \u00e9v v\u00e9g\u00e9n megkezd\u0151dik a hazai koronav\u00edrus-elleni vakcina gy\u00e1rt\u00e1sa Debrecenben - jelentette be az innov\u00e1ci\u00f3s \u00e9s technol\u00f3giai miniszter cs\u00fct\u00f6rt\u00f6k\u00f6n a hajd\u00fa-bihari kereskedelmi \u00e9s iparkamara sz\u00e9kh\u00e1z\u00e1ban tartott sajt\u00f3t\u00e1j\u00e9koztat\u00f3n.\n\n\nPalkovics L\u00e1szl\u00f3 azt mondta, a korm\u00e1ny d\u00f6nt\u00e9se \u00e9rtelm\u00e9ben Nemzeti Olt\u00f3anyaggy\u00e1rat, \u00e9s kifejezetten a Covid elleni olt\u00f3anyag gy\u00e1rt\u00e1s\u00e1ra Nemzeti Koronav\u00edrus-Olt\u00f3anyaggy\u00e1rat hoznak l\u00e9tre, ut\u00f3bbiban a Debreceni Egyetem (DE) \u00e9s a Nemzeti N\u00e9peg\u00e9szs\u00e9g\u00fcgyi K\u00f6zpont egy\u00fcttm\u0171k\u00f6d\u00e9s\u00e9ben fejleszt\u00e9s alatt \u00e1ll\u00f3 olt\u00f3anyagot gy\u00e1rtj\u00e1k majd.\n\u00a0\u00a0\u00a0\u00a0A t\u00e1rcavezet\u0151 szerint a magyar tud\u00f3sok, szakemberek munk\u00e1j\u00e1nak eredm\u00e9nyek\u00e9nt megsz\u00fclet\u0151 hazai vakcin\u00e1t minden bizonnyal nagyobb k\u00f6zbizalom is \u00f6vezn\u00e9, mint b\u00e1rmely import\u00e1lt term\u00e9ket.\n\u00a0\u00a0\u00a0\u00a0A beruh\u00e1z\u00e1sok teljes k\u00f6lts\u00e9ge v\u00e1rhat\u00f3an 55 milli\u00e1rd forint lesz, ebb\u0151l a koronav\u00edrus olt\u00f3anyaggy\u00e1r mintegy 6,7-7 milli\u00e1rdba ker\u00fcl. A korm\u00e1ny a gyorsabb \u00e9p\u00edtkez\u00e9s \u00e9s a gy\u00e1rt\u00e1s miel\u0151bbi megkezd\u00e9se \u00e9rdek\u00e9ben nemzetgazdas\u00e1gi szempontb\u00f3l kiemelt jelent\u0151s\u00e9g\u0171v\u00e9 nyilv\u00e1n\u00edtotta a beruh\u00e1z\u00e1s megval\u00f3sul\u00e1s\u00e1val \u00f6sszef\u00fcgg\u0151 k\u00f6zigazgat\u00e1si hat\u00f3s\u00e1gi \u00fcgyeket - tette hozz\u00e1 a miniszter.\n\u00a0\u00a0\u00a0\u00a0A korm\u00e1ny a koronav\u00edrus-j\u00e1rv\u00e1ny tanuls\u00e1gai alapj\u00e1n Magyarorsz\u00e1g \u00f6nell\u00e1t\u00e1si k\u00e9pess\u00e9g\u00e9nek er\u0151s\u00edt\u00e9s\u00e9re, k\u00fclf\u00f6ldi kitetts\u00e9g\u00e9nek m\u00e9rs\u00e9kl\u00e9s\u00e9re t\u00f6rekszik - mondta a t\u00e1rcavezet\u0151 utalva arra, hogy a magyar fejleszt\u0151i tud\u00e1sra \u00e9s az ipari kapacit\u00e1sokra \u00e9p\u00edtve beind\u00edtott maszkok, fert\u0151tlen\u00edt\u0151szerek, l\u00e9legeztet\u0151g\u00e9pek gy\u00e1rt\u00e1sa ut\u00e1n \"\u00fajra kell teremten\u00fcnk a vakcina-\u00f6nell\u00e1t\u00e1shoz sz\u00fcks\u00e9ges felt\u00e9teleket\".\n\u00a0\u00a0\u00a0\u00a0\"Eg\u00e9szs\u00e9gpolitikai \u00e9s nemzetbiztons\u00e1gi szempontb\u00f3l sem halogathat\u00f3 tov\u00e1bb, hogy a magyar emberek biztons\u00e1gos ell\u00e1t\u00e1s\u00e1t hazai fejleszt\u00e9sb\u0151l, gy\u00e1rt\u00e1sb\u00f3l tudjuk garant\u00e1lni\" - fogalmazott a t\u00e1rcavezet\u0151 kiemelve, hogy Magyarorsz\u00e1g kitetts\u00e9g\u00e9nek minimaliz\u00e1l\u00e1sa \u00e9rdek\u00e9ben d\u00f6nt\u00f6tt a korm\u00e1ny a nemzeti olt\u00f3anyaggy\u00e1r l\u00e9trehoz\u00e1s\u00e1r\u00f3l.\n\u00a0\u00a0\u00a0\u00a0Hozz\u00e1tette: az \u00faj gy\u00e1rt\u00e1si \u00e9s fejleszt\u00e9si b\u00e1zis, kutat\u00e1si \u00e9s termel\u00e9si potenci\u00e1l Debrecenben, az egyetem tudom\u00e1nyos, kutat\u00f3i tapasztalataira, szakembereire \u00e9p\u00fclve val\u00f3sulhat meg, \u00e9s fontos elv\u00e1r\u00e1s, hogy a term\u00e9kek a nemzetk\u00f6zi piacon is versenyk\u00e9pesek legyenek.\n\u00a0\u00a0\u00a0\u00a0Palkovics L\u00e1szl\u00f3 k\u00f6z\u00f6lte: az olt\u00f3anyaggy\u00e1rat a Debreceni Egyetem \u00e1ltal e c\u00e9lra alap\u00edtott gazdas\u00e1gi t\u00e1rsas\u00e1ga fejleszti, a gy\u00e1r egyetemi tulajdonban marad. Az idei feladatokra mintegy 17 milli\u00e1rd forint k\u00f6lts\u00e9gvet\u00e9si forr\u00e1st biztos\u00edtanak.\n\u00a0\u00a0\u00a0\u00a0A DE a saj\u00e1t olt\u00f3anyag el\u0151\u00e1ll\u00edt\u00e1sa mellett tov\u00e1bbi vakcin\u00e1k know-how-j\u00e1nak beszerz\u00e9s\u00e9re, fejleszt\u00e9s\u00e9re \u00e9s forgalmaz\u00e1s\u00e1ra is k\u00e9sz\u00fcl - jelezte.\n\u00a0\u00a0\u00a0\u00a0Palkovics L\u00e1szl\u00f3 r\u00f6viden kit\u00e9rt arra is, hogy \"a szolg\u00e1ltat\u00e1sok sz\u00ednvonal\u00e1nak n\u00f6vel\u00e9se \u00e9s azokhoz val\u00f3 jobb hozz\u00e1f\u00e9r\u00e9s \u00e9rdek\u00e9ben\" t\u00e1rc\u00e1j\u00e1n\u00e1l hamarosan elk\u00e9sz\u00fcl a hazai mag\u00e1neg\u00e9szs\u00e9g\u00fcgy tov\u00e1bbfejleszt\u00e9s\u00e9nek strat\u00e9gi\u00e1ja.\n\u00a0\u00a0\u00a0\u00a0\"A k\u00f6zfinansz\u00edrozott rendszerrel val\u00f3 szab\u00e1lyozottabb egy\u00fcttm\u0171k\u00f6d\u00e9s, a szakmai minimumfelt\u00e9telek bevezet\u00e9se a betegek \u00e9rdeke is\" - mondta megjegyezve, a szektor nemzetgazdas\u00e1gi szerep\u00e9nek \u00e9s \u00e1tl\u00e1that\u00f3s\u00e1g\u00e1nak er\u0151s\u00edt\u00e9se \u00e9rdemben el\u0151mozd\u00edthatja a gazdas\u00e1gi n\u00f6veked\u00e9st.\n\u00a0\u00a0\u00a0\u00a02022 v\u00e9g\u00e9re lesz koronav\u00edrus elleni magyar vakcina - er\u0151s\u00edtette meg a sajt\u00f3t\u00e1j\u00e9koztat\u00f3n Szilv\u00e1ssy Zolt\u00e1n, a DE rektora.\n\u00a0\u00a0\u00a0\u00a0Jelezte: konzervat\u00edv technol\u00f3gi\u00e1val inaktiv\u00e1lj\u00e1k a v\u00edrust, ebb\u0151l m\u00e1r n\u00e9gy liter \u00e1ll rendelkez\u00e9s\u00fckre, \u00e9s t\u00fal vannak az \u00e1llatk\u00eds\u00e9rleteken.\n\u00a0\u00a0\u00a0\u00a0A professzor hozz\u00e1tette: a v\u00e1ltoz\u00e9kony k\u00f3rokoz\u00f3khoz is gyorsan tudnak majd alkalmazkodni, a leend\u0151 gy\u00e1rt\u00e1ssal egy h\u00f3nap alatt tudj\u00e1k majd k\u00f6vetni az \u00faj mut\u00e1ci\u00f3kat.\n\u00a0\u00a0\u00a0\u00a0K\u00fcl\u00f6nlegess\u00e9gk\u00e9nt eml\u00edtette a rektor, hogy nemcsak antivir\u00e1lis, hanem antibakteri\u00e1lis vakcin\u00e1kat is gy\u00e1rtanak majd Debrecenben. Szavai szerint a \"magyar covid-gy\u00e1r\" nemcsak az orsz\u00e1got, de Kelet-K\u00f6z\u00e9p-Eur\u00f3pa lakoss\u00e1g\u00e1t is k\u00e9pes lesz ell\u00e1tni vakcin\u00e1kkal.\n\nMTI 2021. febru\u00e1r 25.\n\n"}]