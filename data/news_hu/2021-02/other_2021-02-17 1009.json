[{"date": "2021-02-17 10:09", "url": "https://koronavirus.gov.hu/cikkek/itm-allamtitkar-februar-22-ig-lehet-igenyelni-kutatas-fejlesztesi-bertamogatast", "h1": "ITM-\u00e1llamtitk\u00e1r: febru\u00e1r 22-ig lehet ig\u00e9nyelni a kutat\u00e1s-fejleszt\u00e9si b\u00e9rt\u00e1mogat\u00e1st", "body": "\nFebru\u00e1r 22-ig ig\u00e9nyelhetik a c\u00e9gek a kutat\u00e1s-fejleszt\u00e9si b\u00e9rt\u00e1mogat\u00e1st; a program n\u00e9pszer\u0171, \u00e9s nemzetk\u00f6zi viszonylatban is p\u00e9ld\u00e1tlan, mert hasonl\u00f3 c\u00e9lir\u00e1nyos seg\u00edts\u00e9g egyetlen orsz\u00e1gban sincs - mondta Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra az M1 aktu\u00e1lis csatorn\u00e1n szerd\u00e1n.\n\n\nHozz\u00e1tette: azokat a tud\u00f3sokat szeretn\u00e9k seg\u00edteni, akik hozz\u00e1j\u00e1rulhatnak ahhoz, hogy a c\u00e9gek a k\u00f6vetkez\u0151 h\u00f3napokban n\u00f6velhess\u00e9k a gazdas\u00e1gi teljes\u00edtm\u00e9nyt.\n\u00a0\u00a0\u00a0\u00a0Kit\u00e9rt arra, hogy a legut\u00f3bbi GDP-adatok kedvez\u0151 k\u00e9pet mutatnak. A legfontosabb feladatnak nevezte ugyanakkor, hogy a gazdas\u00e1g \u00fajraind\u00edt\u00e1s\u00e1t c\u00e9lz\u00f3 programokat min\u00e9l pontosabban tudj\u00e1k folytatni. Ennek egyik r\u00e9sze a kutat\u00e1s-fejleszt\u00e9s-innov\u00e1ci\u00f3 (k+f+i) ter\u00fclet\u00e9n zajl\u00f3 program, vagy az \u00e1gazati t\u00e1mogat\u00e1si rendszer is. Sok m\u00e9g a teend\u0151, de l\u00e1that\u00f3 eredm\u00e9nyek vannak - tette hozz\u00e1.\n\u00a0\u00a0\u00a0\u00a0Elmondta, hogy a legfrissebb adatok szerint 800 c\u00e9g p\u00e1ly\u00e1zott a k+f+i ter\u00fclet\u00e9n, \u00e9s k\u00f6zel t\u00edzezer munkav\u00e1llal\u00f3t seg\u00edtettek.\n\u00a0\u00a0\u00a0\u00a0T\u00e1mogat\u00e1sk\u00e9nt eddig 7 milli\u00e1rd forintot fizettek m\u00e1r ki, m\u00edg a j\u00e1rv\u00e1ny els\u0151 hull\u00e1m\u00e1ban, tavaly tavasszal 17 milli\u00e1rd forintot - ismertette.\n\u00a0Az \u00e1llamtitk\u00e1r kiemelte, hogy mivel a t\u00e1mogat\u00e1si rendszert kib\u0151v\u00edtett\u00e9k, \u00edgy nemcsak a megl\u00e9v\u0151 munkahelyekre adnak t\u00e1mogat\u00e1st, hanem \u00faj munkahelyek teremt\u00e9s\u00e9re is.\n\n\nMTI 2021. febru\u00e1r 17.\n\n"}]