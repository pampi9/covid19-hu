[{"date": "2021-02-16 10:32", "url": "https://koronavirus.gov.hu/cikkek/varga-mihaly-tobb-ezer-milliard-forintos-fejlesztesek-jonnek", "h1": "Varga Mih\u00e1ly: t\u00f6bb ezer milli\u00e1rd forintos fejleszt\u00e9sek j\u00f6nnek", "body": "\nA Gazdas\u00e1g-\u00fajraind\u00edt\u00e1si akci\u00f3terv eddigi l\u00e9p\u00e9seit, \u00edgy az 5 sz\u00e1zal\u00e9kos lak\u00e1s\u00e1f\u00e1t, az otthonfel\u00faj\u00edt\u00e1si t\u00e1mogat\u00e1st, a 25 \u00e9v alattiak ad\u00f3mentess\u00e9g\u00e9t, a kamatmentes gyorsk\u00f6lcs\u00f6nt \u00fajabb int\u00e9zked\u00e9sek, t\u00f6bb ezer milli\u00e1rd forintos fejleszt\u00e9sek k\u00f6vetik - jelentette be Varga Mih\u00e1ly p\u00e9nz\u00fcgyminiszter a k\u00f6z\u00f6ss\u00e9gi oldal\u00e1ra kedden felt\u00f6lt\u00f6tt vide\u00f3ban a statisztikai hivatal frissen k\u00f6zz\u00e9tett adatait komment\u00e1lva.\n\n\nKiemelte: a t\u00e1rca sz\u00e1m\u00edt\u00e1sai szerint a magyar gazdas\u00e1g id\u00e9n a m\u00e1sodik negyed\u00e9vben vissza\u00e1ll a n\u00f6veked\u00e9si p\u00e1ly\u00e1ra \u00e9s k\u00e9t sz\u00e1mjegy\u0171 b\u0151v\u00fcl\u00e9st mutat majd abban a negyed\u00e9vben.\n\u00a0\u00a0\u00a0\u00a0Varga Mih\u00e1ly elmondta, hogy Magyarorsz\u00e1g eredm\u00e9nyesen v\u00e9dekezett uni\u00f3s \u00f6sszehasonl\u00edt\u00e1sban a j\u00e1rv\u00e1ny gazdas\u00e1gi hat\u00e1saival szemben. A magyar gazdas\u00e1g teljes\u00edtm\u00e9nye a v\u00e1rtn\u00e1l kisebb m\u00e9rt\u00e9kben, 5,1 sz\u00e1zal\u00e9kkal cs\u00f6kkent tavaly, mik\u00f6zben az uni\u00f3s \u00e1tlag m\u00ednusz 6,4 sz\u00e1zal\u00e9k volt. Ezzel olyan orsz\u00e1gokat el\u0151zt\u00fcnk meg, mint Ausztria, Belgium, Franciaorsz\u00e1g, Olaszorsz\u00e1g, vagy \u00e9ppen Csehorsz\u00e1g - tette hozz\u00e1.\n\u00a0\u00a0\u00a0\u00a0A visszaes\u00e9st egyr\u00e9szt a magyar gazdas\u00e1g ellen\u00e1ll\u00f3k\u00e9pess\u00e9ge, m\u00e1sr\u00e9szt a gazdas\u00e1gv\u00e9delmi int\u00e9zked\u00e9sek f\u00e9kezt\u00e9k - h\u00fazta al\u00e1 a p\u00e9nz\u00fcgyminiszter utalva arra, hogy az ellen\u00e1ll\u00f3k\u00e9pess\u00e9get a magyar emberek elm\u00falt \u00e9vekbeli munk\u00e1ja \u00e9s a magyar gazdas\u00e1gpolitika alapozta meg.\n\u00a0\u00a0\u00a0\u00a0Felh\u00edvta a figyelmet arra, hogy a munkahelyv\u00e9delmi t\u00e1mogat\u00e1soknak \u00e9s az ad\u00f3cs\u00f6kkent\u00e9seknek k\u00f6sz\u00f6nhet\u0151en tavaly \u00e9v v\u00e9g\u00e9n 4,5 milli\u00f3an dolgoztak Magyarorsz\u00e1gon, ami megegyezik a j\u00e1rv\u00e1ny el\u0151tti szinttel. Tavaly a korm\u00e1ny 4 ezer milli\u00e1rd forintot ford\u00edtott a k\u00f6lts\u00e9gvet\u00e9sb\u0151l a fejleszt\u00e9sek t\u00e1mogat\u00e1s\u00e1ra - mutatott r\u00e1 jelezve, hogy az uni\u00f3ban GDP-ar\u00e1nyosan az egyik legt\u00f6bb beruh\u00e1z\u00e1s Magyarorsz\u00e1gon val\u00f3sult meg.\u00a0\u00a0\n\u00a0\u00a0\u00a0\u00a0Magyarorsz\u00e1g egyens\u00falyi mutat\u00f3i j\u00f3val kedvez\u0151bbek, mint a 2008-as v\u00e1ls\u00e1g ut\u00e1n, ezt a minap k\u00e9t nagy hitelmin\u0151s\u00edt\u0151 is elismerte - id\u00e9zte fel Varga Mih\u00e1ly. Arra is r\u00e1mutatott, hogy az \u00e1llamad\u00f3ss\u00e1g m\u00e9rt\u00e9ke tavaly az \u00e9v v\u00e9g\u00e9n az uni\u00f3s \u00e1tlag alatt maradt, a deficit pedig uni\u00f3s szintet \u00e9rt el.\n\nMTI 2021. febru\u00e1r 16.\n\n"}]