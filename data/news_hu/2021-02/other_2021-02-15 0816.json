[{"date": "2021-02-15 08:16", "url": "https://koronavirus.gov.hu/cikkek/menczer-elindult-magyar-allam-repulogepe-az-elso-kinai-vakcinaszallitmanyert", "h1": "Menczer: elindult a magyar \u00e1llam rep\u00fcl\u0151g\u00e9pe az els\u0151 k\u00ednai vakcinasz\u00e1ll\u00edtm\u00e1ny\u00e9rt", "body": "\nElindult a magyar \u00e1llam rep\u00fcl\u0151g\u00e9pe Pekingbe az els\u0151 vakcinasz\u00e1ll\u00edtm\u00e1ny\u00e9rt - jelentette be Menczer Tam\u00e1s, a K\u00fclgazdas\u00e1gi \u00e9s K\u00fcl\u00fcgyminiszt\u00e9rium (KKM) t\u00e1j\u00e9koztat\u00e1s\u00e9rt \u00e9s az orsz\u00e1g nemzetk\u00f6zi megjelen\u00edt\u00e9s\u00e9\u00e9rt felel\u0151s \u00e1llamtitk\u00e1ra h\u00e9tf\u0151 hajnalban a Szijj\u00e1rt\u00f3 P\u00e9ter t\u00e1rcavezet\u0151 Facebook-oldal\u00e1n k\u00f6zz\u00e9tett vide\u00f3ban.\n\n\nK\u00f6zl\u00e9se szerint a pekingi \u00e9rkez\u00e9st k\u00f6vet\u0151en 550 ezer adagnyi vakcin\u00e1t pakolnak a g\u00e9pre, amely v\u00e1rhat\u00f3an kedden d\u00e9lben \u00e9rkezik vissza Magyarorsz\u00e1gra. Ez a vakcinamennyis\u00e9g 275 ezer ember beolt\u00e1s\u00e1hoz elegend\u0151.\n\u00a0\u00a0\u00a0\u00a0Menczer Tam\u00e1s hangoztatta: ez az a vakcina, amelyet a vil\u00e1gban m\u00e1r t\u00f6bb mint 30 milli\u00f3 ember megkapott. K\u00f6r\u00fclbel\u00fcl 500 ezren kapt\u00e1k meg Szerbi\u00e1ban, k\u00f6zt\u00fck sok vajdas\u00e1gi magyar - emelte ki.\n\u00a0\u00a0\u00a0\u00a0Eml\u00e9keztetett arra is, hogy a vakcina dokument\u00e1ci\u00f3j\u00e1t \u00e9s gy\u00e1rt\u00f3hely\u00e9t a magyar szakemberek megvizsg\u00e1lt\u00e1k.\nAz \u00e9rkez\u00e9st k\u00f6vet\u0151en a Nemzeti N\u00e9peg\u00e9szs\u00e9g\u00fcgyi K\u00f6zpont munkat\u00e1rsai az ilyenkor m\u00e9g szok\u00e1sos vizsg\u00e1latokat elv\u00e9gzik, \u00e9s ha mindent rendben tal\u00e1lnak, megkezd\u0151dhet az olt\u00e1s.\n\u00a0\u00a0\u00a0\u00a0\"A k\u00ednai vakcin\u00e1val jelent\u0151sen gyors\u00edthatunk az olt\u00e1si \u00fctemterven. Minden \u00e9let \u00e9s minden munkahely sz\u00e1m\u00edt\" - hangs\u00falyozta Menczer Tam\u00e1s.\n\nMTI 2021. febru\u00e1r 15.\n\n"}]