[{"date": "2021-02-12 10:10", "url": "https://koronavirus.gov.hu/cikkek/orban-ha-kinai-vakcinaval-elindulhat-az-oltas-husvetig-minden-regisztralt-beolthato", "h1": "Orb\u00e1n: ha a k\u00ednai vakcin\u00e1val is elindulhat az olt\u00e1s, h\u00fasv\u00e9tig minden regisztr\u00e1lt beolthat\u00f3", "body": "\nHa a k\u00ednai vakcin\u00e1val is elkezd\u0151dhet az olt\u00e1s, h\u00fasv\u00e9tig minden eddig regisztr\u00e1ltat be lehet oltani a koronav\u00edrus ellen - mondta Orb\u00e1n Viktor p\u00e9nteken a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban. A nyit\u00e1sr\u00f3l tervezett online konzult\u00e1ci\u00f3 ugyanazon az internetes fel\u00fcleten - a vakcinainfo.gov.hu honlapon - zajlik majd, mint a regisztr\u00e1ci\u00f3.\n\n\nTartanunk kell a szab\u00e1lyokat, de nem sz\u00fcks\u00e9gesek tov\u00e1bbi szigor\u00edt\u00e1sok\nA korm\u00e1nyf\u0151 j\u00f3 h\u00edrnek nevezte, hogy m\u00e1r mintegy 700 ezren v\u00e9dettek Magyarorsz\u00e1gon: 310 ezren m\u00e1r legal\u00e1bb egy olt\u00e1st megkaptak, 383 ezren pedig m\u00e1r igazoltan \u00e1testek a betegs\u00e9gen.\nRossz h\u00edr azonban, hogy a fert\u0151z\u00e9sek sz\u00e1m\u00e1nak cs\u00f6kken\u00e9se meg\u00e1llt, \u00fajra emelkedik - mutatott r\u00e1, ismertetve a friss adatokat, amelyek szerint az \u00faj koronav\u00edrus-fert\u0151z\u00f6ttek sz\u00e1ma 1860, elhunytak 99-en, k\u00f3rh\u00e1zban 3828-an fekszenek, l\u00e9legeztet\u0151g\u00e9pen pedig 299-en vannak.\n\"Tartanunk kell a szab\u00e1lyokat\" - hangs\u00falyozta a minisztereln\u00f6k, megjegyezve: az ut\u00f3bbi n\u00e9h\u00e1ny napban eg\u00e9sz Eur\u00f3p\u00e1ban megfordult a kedvez\u0151 tendencia, Magyarorsz\u00e1gon is, a felt\u00e9telez\u00e9sek szerint a brit v\u00edrusmut\u00e1ns miatt.\nA korm\u00e1nyf\u0151 k\u00f6z\u00f6lte ugyanakkor, nem sz\u00fcks\u00e9gesek tov\u00e1bbi szigor\u00edt\u00e1sok, s\u0151t kifejezetten ellenezn\u00e9 azokat, mert \"most m\u00e1r van annyi vakcin\u00e1nk, hogy a j\u00f3l megszervezett olt\u00e1ssal legal\u00e1bb annyit tudunk jav\u00edtani a helyzeten, mint amennyi a helyzet term\u00e9szetes roml\u00e1sa\".\nH\u00fasv\u00e9tig minden eddig regisztr\u00e1ltat be lehet oltani \n\nOrb\u00e1n Viktor kiemelte: ha a k\u00ednai vakcin\u00e1val is elkezd\u0151dhet az olt\u00e1s - ami nincs messze m\u00e1r -, akkor h\u00fasv\u00e9tig minden eddig regisztr\u00e1ltat be tudnak oltani, 2 milli\u00f3 448 ezer embert.\nM\u00e1jus v\u00e9g\u00e9n, j\u00fanius elej\u00e9n pedig ez a sz\u00e1m el\u00e9rheti a 6,8 milli\u00f3t, ami azt jelenti, hogy Magyarorsz\u00e1gon egy vele azonos m\u00e9ret\u0171 \u00e9s l\u00e9leksz\u00e1m\u00fa eur\u00f3pai orsz\u00e1ghoz k\u00e9pest 3,5 milli\u00f3val t\u00f6bb embert lehet beoltani - mondta. Hozz\u00e1f\u0171zte, az olt\u00e1si pontok sz\u00e1ma jelenleg 7189.\n\nA vakcinabeszerz\u00e9snek folyamatosnak kell lennie\n\nArr\u00f3l is besz\u00e9lt, nem tudni, a vakcin\u00e1k milyen id\u0151tartamra adnak v\u00e9detts\u00e9get, \u00edgy fel kell k\u00e9sz\u00fclni arra, hogy esetleg 6-8 h\u00f3nap ut\u00e1n \u00fajra oltani kell a m\u00e1r beoltottakat.\nEz\u00e9rt a vakcinabeszerz\u00e9snek folyamatosnak kell lennie, \"porty\u00e1z\u00f3kat \u00e9s f\u00fcrk\u00e9sz\u0151ket mindig mozgatni kell (...), \u00e9s ahol \u00fagy t\u0171nik, hogy n\u00e9h\u00e1ny ezer vagy sz\u00e1zezernyi vakcina leesik egy teheraut\u00f3r\u00f3l, ott kell \u00e1llnia egy magyar porty\u00e1z\u00f3nak, aki elkapja\" - fejtette ki.\n\nAki id\u0151t nyer, \u00e9letet nyer, ez\u00e9rt v\u00e1s\u00e1roltunk a br\u00fcsszeli beszerz\u00e9sen t\u00fal is vakcin\u00e1kat\n\n\u00a0Az EU-s vakcinabeszerz\u00e9st \u00fagy komment\u00e1lta: az \u00fczleti konstrukci\u00f3 j\u00f3, a baj az id\u0151vel van, m\u00e1rpedig aki id\u0151t nyer, \u00e9letet nyer, ez\u00e9rt kellett Magyarorsz\u00e1gnak k\u00ednai \u00e9s orosz vakcina is.\n\"Aki vesztegeti az idej\u00e9t, \u00e9leteket vesz\u00edt\" - mondta.\nA k\u00ednai vakcin\u00e1val kapcsolatban a minisztereln\u00f6k jelezte: a n\u00e9peg\u00e9szs\u00e9g\u00fcgyi k\u00f6zpontnak m\u00e9g vizsg\u00e1latokat kell folytatnia, de j\u00f3 rem\u00e9ny van arra, hogy biztons\u00e1gos k\u00f6r\u00fclm\u00e9nyek k\u00f6zepette szabad\u00edts\u00e1k fel a k\u00ednai kontingenseket.\nArra a felvet\u00e9sre, hogy sokak szerint meg kellene v\u00e1rni az Eur\u00f3pai Gy\u00f3gyszer\u00fcgyn\u00f6ks\u00e9g pecs\u00e9tj\u00e9t is, \u00fagy reag\u00e1lt: a magyar szakemberek legal\u00e1bb olyan j\u00f3k, mint b\u00e1rmely eur\u00f3pai, s\u0151t \u0151 a magyar n\u00e9peg\u00e9szs\u00e9g\u00fcgyi k\u00f6zpont vizsg\u00e1lat\u00e1ban jobban b\u00edzik, mint a br\u00fcsszeliben.\n\"Saj\u00e1t magunkban kell b\u00edzni, M\u00fcller Cec\u00edli\u00e1ban, a munkat\u00e1rsaiban, a magyar professzorokban\" - jelentette ki Orb\u00e1n Viktor, megism\u00e9telve: minden egyes v\u00e1rakoz\u00e1ssal t\u00f6lt\u00f6tt napon az orsz\u00e1g elvesz\u00edt sz\u00e1z embert, \"\u00fagyhogy, \u00e9n nem v\u00e1rok\".\n\n\n\n\n\n\n\n\u00a0 \u00a0 \u00a0 \u00a0 \u00a0Orb\u00e1n Viktor - minisztereln\u00f6ki interj\u00fa (J\u00f3 reggelt, Magyarorsz\u00e1g! - febru\u00e1r 12.)\n\u00a0 \u00a0 \u00a0 \u00a0 \u00a0mediaklikk.hu\n\u00a0 \u00a0 \u00a0 \u00a0 \u00a0Hallgassa vissza Orb\u00e1n Viktor minisztereln\u00f6k \u00far febru\u00e1r 12-i Kossuth R\u00e1di\u00f3 - J\u00f3 reggelt, Magyarorsz\u00e1g! c\u00edm\u0171\n\t\t\t\u00a0 \u00a0 \u00a0 \u00a0 \u00a0m\u0171sor\u00e1ban elhangzott interj\u00faj\u00e1t!\u00a0 \u00a0 \u00a0 \u00a0 \u00a0 \u00a0\n\n\n\n\nAz \u00e9let \u00fajraind\u00edt\u00e1s\u00e1r\u00f3l sz\u00f3l\u00f3 nemzeti konzult\u00e1ci\u00f3r\u00f3l\n\nA nyit\u00e1sr\u00f3l tervezett online konzult\u00e1ci\u00f3r\u00f3l elmondta: p\u00e9ntek d\u00e9lut\u00e1n k\u00e9sz\u00fcl v\u00e9gleges\u00edteni az \u00f6t-hat k\u00e9rd\u00e9st, a konzult\u00e1ci\u00f3 pedig ugyanazon az internetes fel\u00fcleten zajlik majd, mint a regisztr\u00e1ci\u00f3.\nA v\u00e9detts\u00e9get igazol\u00f3 okm\u00e1nyr\u00f3l is lesz k\u00e9rd\u00e9s a konzult\u00e1ci\u00f3ban\n\nA r\u00e1di\u00f3m\u0171sorban sz\u00f3 volt a v\u00e9detts\u00e9get igazol\u00f3 okm\u00e1ny bevezet\u00e9s\u00e9r\u0151l is, amelyre a korm\u00e1ny megteszi az el\u0151k\u00e9sz\u00fcleteket, mert - mondta Orb\u00e1n Viktor - ha a konzult\u00e1ci\u00f3 sor\u00e1n a v\u00e1laszad\u00f3k \u00fagy gondolj\u00e1k, hogy a m\u00e1r v\u00e9detteknek nagyobb szabads\u00e1ga lehet, akkor ne legyen technikai akad\u00e1lya a kedvezm\u00e9nyek azonnali megad\u00e1s\u00e1nak.\nHozz\u00e1tette, azt tartan\u00e1 korrektnek, ha egy vizsg\u00e1lat ut\u00e1n azok is beker\u00fclhetn\u00e9nek a v\u00e9dettek k\u00f6r\u00e9be, akik ugyan kor\u00e1bban nem estek \u00e1t hivatalos vizsg\u00e1laton, nem ker\u00fcltek be az \u00e1tesettek hivatalos jegyz\u00e9k\u00e9be, de \"van antitestj\u00fck, teh\u00e1t \u00e1testek\" a betegs\u00e9gen, an\u00e9lk\u00fcl, hogy tudtak volna r\u00f3la.\nA korm\u00e1nyf\u0151 hangs\u00falyozta: az olt\u00e1s, a korl\u00e1toz\u00e1sok felold\u00e1sa, az orsz\u00e1g \u00fajraind\u00edt\u00e1sa a legnagyobb seg\u00edts\u00e9g a bajba jutott \u00e1gazatoknak. Megjegyezte, ha legal\u00e1bb a beoltottak \u00e9s a fert\u0151z\u00e9sen \u00e1tesettek ig\u00e9nybe vehetn\u00e9nek sz\u00e1llodai, \u00e9ttermi szolg\u00e1ltat\u00e1sokat, akkor azzal megmenthet\u0151 lenne t\u00f6bb t\u00edzezer munkahely.\n\nA gazdas\u00e1g-\u00fajraind\u00edt\u00e1si akci\u00f3tervr\u0151l\n\nA gazdas\u00e1gi \u00fajraind\u00edt\u00e1si akci\u00f3terv fontos elem\u00e9nek nevezte a bajban l\u00e9v\u0151 mikro- \u00e9s kisv\u00e1llalkoz\u00e1sok \u00e1ltal hamarosan felvehet\u0151 10 milli\u00f3 forintos kamatmentes hitelt, amelyet h\u00e1rom \u00e9v t\u00f6rleszt\u00e9si t\u00fcrelemmel foly\u00f3s\u00edtanak majd. A minisztereln\u00f6k szeretn\u00e9, hogy ha az erre sz\u00e1nt 100 milli\u00e1rd forint elfogy, \u00e9s van tov\u00e1bbi ig\u00e9ny, akkor tegy\u00e9k fel\u00fclr\u0151l nyitott\u00e1 a keretet.\nSz\u00f3lt arr\u00f3l, hogy a lak\u00e1sfel\u00faj\u00edt\u00e1si program, az otthonteremt\u00e9si t\u00e1mogat\u00e1sok n\u00f6vel\u00e9se, a lak\u00e1s\u00e9p\u00edt\u00e9si \u00e1fa 5 sz\u00e1zal\u00e9kra cs\u00f6kkent\u00e9se miatt azzal kell sz\u00e1molni, hogy pillanatok alatt munkaer\u0151hi\u00e1ny lesz, k\u00fcl\u00f6n\u00f6sen az \u00e9p\u00edt\u0151iparban.\nEgy\u00fattal egy r\u00e9gen l\u00e1tott \"lak\u00e1s\u00e9p\u00edt\u00e9si boom\" v\u00e1rhat\u00f3 - tette hozz\u00e1.\nA gazdas\u00e1g-\u00fajraind\u00edt\u00e1s \"neh\u00e9z mel\u00f3\", de \"ezt megnyomjuk\", \u00e9s a magyar gazdas\u00e1g gyorsabban fog visszat\u00e9rni v\u00e1ls\u00e1g el\u0151tti teljes\u00edtm\u00e9ny\u00e9nek szintj\u00e9re - fogalmazott.\n\u00a0\u00a0\u00a0\u00a0\nP\u00e9nteken \u00e9rkezik a 13. havi nyugd\u00edj els\u0151 r\u00e9szlete\nA nyugd\u00edjasok m\u00e1t\u00f3l kapj\u00e1k meg a n\u00e9gy \u00e9v alatt visszavezetend\u0151 13. havi nyugd\u00edjuk els\u0151 egyheti \u00f6sszeg\u00e9t. Ezzel \"az el\u0151z\u0151 baloldali korm\u00e1ny utols\u00f3 b\u0171nt\u00e9ny\u00e9t is siker\u00fcl (...) z\u00e1r\u00f3jelbe tenni\" - mondta.\nA baloldali \u00e9s a polg\u00e1ri korm\u00e1ny v\u00e1ls\u00e1gkezel\u00e9s\u00e9r\u0151l\n\n\"Nincs k\u00f6nny\u0171 helyzetben a baloldal (...), az \u00f6sszes b\u0171n\u00fck nyomait t\u00fcntetj\u00fck el\" - mondta a minisztereln\u00f6k, megjegyezve: a baloldal a 13. havi nyugd\u00edj mellett a k\u00f6zalkalmazottak, az orvosok, \u00e1pol\u00f3k 13. havi fizet\u00e9s\u00e9t is elvette.\nEzzel szemben a mostani korm\u00e1ny az \u00e1pol\u00f3k b\u00e9r\u00e9t 70 sz\u00e1zal\u00e9kkal emelte h\u00e1rom \u00e9v alatt, \u00e9s az orvosok is soha nem l\u00e1tott b\u00e9rfejleszt\u00e9sben r\u00e9szes\u00fclnek - emelte ki, \u00fagy \u00f6sszegezve: a gazdas\u00e1gi \u00fajraind\u00edt\u00e1si akci\u00f3terv \"a baloldali korm\u00e1nyz\u00e1s utols\u00f3 romjainak eltakar\u00edt\u00e1s\u00e1t is tartalmazza \u00e9s az \u00faj korszak megnyit\u00e1s\u00e1t is\".\n\n\n"}]