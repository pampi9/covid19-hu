[{"date": "2021-02-17 12:49", "url": "https://koronavirus.gov.hu/cikkek/operativ-torzs-142-ember-ellen-intezkedtek-maszkviseles-elmulasztasa-miatt-kedden", "h1": "Operat\u00edv t\u00f6rzs: 142 ember ellen int\u00e9zkedtek maszkvisel\u00e9s elmulaszt\u00e1sa miatt kedden", "body": "\nA maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt 142 ember ellen int\u00e9zkedtek a rend\u0151r\u00f6k kedden - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a szerdai online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes k\u00f6z\u00f6lte: kedden 116-an szegt\u00e9k meg a 10 ezer lakos\u00fan\u00e1l nagyobb telep\u00fcl\u00e9seken a k\u00f6zter\u00fcleti maszkvisel\u00e9sre vonatkoz\u00f3 \u00f6nkorm\u00e1nyzati rendeletet. K\u00f6z\u00fcl\u00fck 9 embert figyelmeztettek, 34-en kaptak helysz\u00edni b\u00edrs\u00e1got, 73 szab\u00e1lys\u00e9rt\u0151t feljelentettek.\n\u00a0\u00a0\u00a0\u00a0Szab\u00e1lytalan maszkvisel\u00e9s miatt kedden t\u00f6megk\u00f6zleked\u00e9si eszk\u00f6z\u00f6k\u00f6n \u00e9s a meg\u00e1ll\u00f3helyeken 6, \u00fczletekben, bev\u00e1s\u00e1rl\u00f3k\u00f6zpontokban 20 ember ellen int\u00e9zkedtek a rend\u0151r\u00f6k - mondta.\nAz alezredes hozz\u00e1tette, hogy a maszkvisel\u00e9si szab\u00e1lyok megszeg\u00e9se miatt 25 201-szer int\u00e9zkedtek eddig a rend\u0151r\u00f6k.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 828 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 214-szer az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 614 esetben pedig az \u00fczletek korl\u00e1tozott nyitvatart\u00e1s\u00e1ra vonatkoz\u00f3 szab\u00e1lyokat nem tartott\u00e1k be. Kedden nem kellett int\u00e9zkedni\u00fck a rend\u0151r\u00f6knek vend\u00e9gl\u00e1t\u00f3hely ideiglenes bez\u00e1r\u00e1sa \u00e9rdek\u00e9ben - mondta az alezredes.\n\u00a0\u00a0\u00a0\u00a0K\u00f6z\u00f6lte: az elm\u00falt napon a kij\u00e1r\u00e1si tilalommal kapcsolatos szab\u00e1lyok megs\u00e9rt\u00e9se miatt 325 emberrel szemben int\u00e9zkedtek a rend\u0151r\u00f6k. A kij\u00e1r\u00e1si korl\u00e1toz\u00e1s, majd a kij\u00e1r\u00e1si tilalom tavaly novemberi bevezet\u00e9se \u00f3ta 39 010 emberrel szemben int\u00e9zkedtek orsz\u00e1gszerte e szab\u00e1lyok megszeg\u00e9se miatt.\n\u00a0\u00a0\u00a0\u00a0Kedden is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 67-szer l\u00e9ptek fel. Az \u00e1tutaz\u00f3kat tavaly szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 11 952-sz\u00f6r int\u00e9zkedtek.\n\u00a0\u00a0\u00a0\u00a0Az elm\u00falt napon 8372 esetben ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban l\u00e9v\u0151ket. Kedden 3051 ilyen korl\u00e1toz\u00f3 int\u00e9zked\u00e9st rendeltek el, jelenleg 18 205-en vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 2176-an v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - ismertette az alezredes.\n\n\nMTI 2021. febru\u00e1r 17.\n\n"}]