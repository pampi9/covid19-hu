[{"date": "2021-02-07 13:04", "url": "https://koronavirus.gov.hu/cikkek/viruskutato-hasonlo-hatasfokuak-vakcinak", "h1": "V\u00edruskutat\u00f3: hasonl\u00f3 hat\u00e1sfok\u00faak a vakcin\u00e1k", "body": "\nA koronav\u00edrus elleni vakcin\u00e1k hasonl\u00f3 hat\u00e1sfok\u00faak - mondta Rusvai Mikl\u00f3s v\u00edruskutat\u00f3 vas\u00e1rnap az M1 aktu\u00e1lis csatorn\u00e1n.\n\n\u00a0 \u00a0A szakember kifejtette:\u00a0\u00a0az oxfordi AstraZeneca term\u00e9k\u00e9n\u00e9l \u00e1rtalmatlan v\u00edrusba \u00e9p\u00edtett\u00e9k be a koronav\u00edrus t\u00fcskefeh\u00e9rje-k\u00f3dol\u00f3 g\u00e9nj\u00e9t, amelynek hat\u00e1s\u00e1ra az emberi szervezet olyan ellenanyagot tud termelni, amely j\u00f3 es\u00e9llyel megv\u00e9d a s\u00falyos megbeteged\u00e9st\u0151l.\n\u00a0\u00a0\u00a0\u00a0Sz\u00e1zsz\u00e1zal\u00e9kos v\u00e9delmet ez az olt\u00e1s sem ad, mindig vannak olyanok, akikn\u00e9l valami\u00e9rt nem termel\u0151dik ellenanyag, nem alakul ki a v\u00e9detts\u00e9g, de a 90 sz\u00e1zal\u00e9kot meghalad\u00f3 hat\u00e9konys\u00e1g m\u00e1r nagyon j\u00f3nak sz\u00e1m\u00edt - tette hozz\u00e1.\n\u00a0\u00a0\u00a0\u00a0K\u00f6z\u00f6lte, a vakcina hat\u00e1s\u00e1ra a v\u00e9rben termel\u0151d\u0151 ellenanyag els\u0151sorban a l\u00e9tfontoss\u00e1g\u00fa bels\u0151 szerveket, p\u00e9ld\u00e1ul a t\u00fcd\u0151t, a sz\u00edvet, a k\u00f6zponti idegrendszert v\u00e9di, \u00edgy fennmarad a szervezet m\u0171k\u00f6d\u0151k\u00e9pess\u00e9ge. Ugyanakkor a ny\u00e1lkah\u00e1rty\u00e1ban az olt\u00e1s hat\u00e1s\u00e1ra kialakul\u00f3 v\u00e9delem gyeng\u00e9bb; a fels\u0151 l\u00e9gutakban v\u00edrusr\u00e9szecsk\u00e9k k\u00e9pz\u0151dnek, amelyek \u00fcr\u00fclnek a szervezetb\u0151l.\n\u00a0\u00a0\u00a0\u00a0A fert\u0151z\u0151d\u00e9st teh\u00e1t nem akad\u00e1lyozza meg az olt\u00e1s, de elker\u00fclhet\u0151 a s\u00falyos megbeteged\u00e9s, \u00e9s nagys\u00e1grendekkel kevesebb v\u00edrus jut ki a szervezetb\u0151l a k\u00f6rnyezetbe, \u00edgy j\u00f3val kisebb a j\u00e1rv\u00e1ny terjed\u00e9s\u00e9nek vesz\u00e9lye is; er\u0151s\u00f6dik a ny\u00e1jimmunit\u00e1s - mondta Rusvai Mikl\u00f3s.\nMTI\n\n"}]