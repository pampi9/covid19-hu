[{"date": "2021-02-01 15:14", "url": "https://koronavirus.gov.hu/cikkek/orszagos-tisztifoorvos-kevesebb-vakcinat-szallitott-moderna-kell-dolgozni-az-e-heti-oltasi", "h1": "Orsz\u00e1gos tisztif\u0151orvos: kevesebb vakcin\u00e1t sz\u00e1ll\u00edtott a Moderna, \u00e1t kell dolgozni az e heti olt\u00e1si tervet", "body": "\nMiut\u00e1n vas\u00e1rnap a v\u00e1rtn\u00e1l kevesebb vakcina \u00e9rkezett, \u00e1t kellett dolgozni az e heti olt\u00e1si tervet - k\u00f6z\u00f6lte az\u00a0orsz\u00e1gos tisztif\u0151orvos\u00a0a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs h\u00e9tf\u0151i online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia elmondta, 18 ezer Moderna-vakcina helyett kevesebb mint 11 ezer \u00e9rkezett. Jelenleg is \u00fcl\u00e9sezik az olt\u00e1si munkacsoport, hogy \u00e1t\u00fctemezze a lehet\u0151s\u00e9geket. Ezzel egy\u00fctt lesz\u00f6gezte: mindenk\u00e9ppen megkezd\u0151dik a harmadik k\u00f6r, vagyis a 89 \u00e9vn\u00e9l id\u0151sebbek beolt\u00e1sa.\n\u00a0\u00a0\u00a0\u00a0Az legid\u0151sebb koroszt\u00e1ly olt\u00e1s\u00e1val kapcsolatban elmondta, a h\u00e1ziorvosok megkapt\u00e1k a sz\u00fcks\u00e9ges t\u00e1j\u00e9koztat\u00e1st, \u00e9s rem\u00e9nyek szerint ezen a h\u00e9ten be tudj\u00e1k oltani a praxisukhoz tartoz\u00f3 89 \u00e9vesn\u00e9l id\u0151sebbeket. Ez \u00fagy is t\u00f6rt\u00e9nhet - mondta -, hogy a rendel\u0151ben oltanak, otthonukban keresik fel \u0151ket, vagy az id\u0151seket elir\u00e1ny\u00edtj\u00e1k az egyik olt\u00f3ponthoz.\n\u00a0\u00a0\u00a0\u00a0A h\u00e1ziorvos d\u00f6nt arr\u00f3l, hogy a hozz\u00e1 eljuttatott n\u00e9vlist\u00e1b\u00f3l kit, mikor h\u00edv be, \u00e9s arr\u00f3l is \u0151 d\u00f6nt, hogy beolthat\u00f3-e az illet\u0151 - ismertette. A h\u00e1ziorvosok a Moderna vakcin\u00e1j\u00e1b\u00f3l kapnak egy ampull\u00e1t, amely t\u00edz ember olt\u00e1s\u00e1ra el\u00e9g.\n\u00a0\u00a0\u00a0\u00a0Elmondta, a h\u00e9ten 85 410 adag Pfizer vakcin\u00e1t v\u00e1rnak. V\u00e1rhat\u00f3 tov\u00e1bb\u00e1 \u00fajabb Moderna-sz\u00e1ll\u00edtm\u00e1ny \u00e9rkez\u00e9se is, de a vas\u00e1rnap tapasztalt bizonytalans\u00e1gok miatt ennek r\u00e9szleteir\u0151l nem k\u00f6z\u00f6lt t\u00f6bbet az\u00a0orsz\u00e1gos tisztif\u0151orvos.\n\u00a0\u00a0\u00a0\u00a0M\u00fcller Cec\u00edlia hozz\u00e1tette: 238 ezerhez k\u00f6zel\u00edt a beoltottak sz\u00e1ma Magyarorsz\u00e1gon, 61 ezren m\u00e1r a m\u00e1sodik d\u00f3zist is megkapt\u00e1k. Az elm\u00falt n\u00e9gy napban az id\u0151sotthonokban \u00e9s a szoci\u00e1lis bentlak\u00e1sos int\u00e9zm\u00e9nyekben \u00e9l\u0151k \u00e9s dolgoz\u00f3k k\u00f6z\u00fcl 72 ezren kaptak olt\u00e1st. Sz\u00e1mos helyen nem volt lehet\u0151s\u00e9g a v\u00e9d\u0151olt\u00e1s bed\u00e1s\u00e1ra, de ezt p\u00f3tolni fogj\u00e1k - \u00edg\u00e9rte.\n\u00a0\u00a0\u00a0\u00a0A szakember kit\u00e9rt arra: minden vakcina, amit gy\u00e1rtanak, ad valamilyen fok\u00fa v\u00e9delmet: ez 60 sz\u00e1zal\u00e9k feletti, de a legt\u00f6bb 80-90 sz\u00e1zal\u00e9kos hat\u00e1soss\u00e1got jelent - mondta, kiemelve: a s\u00falyos megbeteged\u00e9st\u0151l, a s\u00falyos sz\u00f6v\u0151dm\u00e9nyek kialakul\u00e1s\u00e1t\u00f3l, a k\u00f3rh\u00e1zba ker\u00fcl\u00e9st\u0151l \u00e9s a hal\u00e1los kimenetelt\u0151l mindenk\u00e9ppen megv\u00e9d.\n\u00a0\u00a0\u00a0\u00a0Hozz\u00e1tette: l\u00e1tva a sz\u00e1ll\u00edt\u00e1si bizonytalans\u00e1gokat, minden lehet\u0151s\u00e9get megragadnak arra, hogy megfelel\u0151 mennyis\u00e9g\u0171 \u00e9s hat\u00e1sos vakcina \u00e1lljon rendelkez\u00e9sre, hiszen - mondta -, ez jelenti a kivezet\u0151 utat a j\u00e1rv\u00e1nyb\u00f3l.\n\u00a0\u00a0\u00a0\u00a0A tisztif\u0151orvos eml\u00e9keztetett, az Eur\u00f3pai Gy\u00f3gyszer\u00fcgyn\u00f6ks\u00e9g (EMA) a Pfizer \u00e9s a Moderna olt\u00f3anyaga ut\u00e1n az AstraZeneca v\u00e9d\u0151olt\u00e1s\u00e1nak is megadta az eur\u00f3pai forgalmaz\u00e1si enged\u00e9lyt. Ezen k\u00edv\u00fcl a magyar korm\u00e1ny gondoskodott egymilli\u00f3 embernek elegend\u0151 orosz \u00e9s 2,5 milli\u00f3 embernek elegend\u0151 k\u00ednai vakcina beszerz\u00e9s\u00e9r\u0151l is.\n\u00a0\u00a0\u00a0\u00a0Jelezte: a v\u00edrus brazil \u00e9s a d\u00e9l-afrikai vari\u00e1ns\u00e1t a magyar mint\u00e1kban m\u00e9g nem mutatt\u00e1k ki.\n\u00a0\u00a0\u00a0\u00a0A j\u00e1rv\u00e1ny\u00fcgyi adatok cs\u00f6kken\u00e9st mutatnak, kevesebb az \u00fajonnan regisztr\u00e1lt \u00e9s az akt\u00edv fert\u0151z\u00f6ttek sz\u00e1ma is. Ut\u00f3bbiak 91 872-en vannak. K\u00f3rh\u00e1zban a fert\u0151z\u00e9ssel kapcsolatban 3682 embert kezelnek, 273-an vannak l\u00e9legeztet\u0151g\u00e9pen. Az elhunyt 54 beteg k\u00f6z\u00fcl a legfiatalabb 46, m\u00edg a legid\u0151sebb 96 \u00e9ves volt, mindegyik\u00fck valamilyen kr\u00f3nikus betegs\u00e9gben szenvedett - mondta.\n\nMTI 2021. febru\u00e1r 1.\n\u00a0\n\n"}]