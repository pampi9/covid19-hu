[{"date": "2021-02-11 15:19", "url": "https://koronavirus.gov.hu/cikkek/orszagos-tisztifoorvos-lassu-emelkedes-kezdodott-el-jarvanyadatokban", "h1": "Orsz\u00e1gos tisztif\u0151orvos: lass\u00fa emelked\u00e9s kezd\u0151d\u00f6tt el a j\u00e1rv\u00e1nyadatokban", "body": "\nMegtorpant a koronav\u00edrus-j\u00e1rv\u00e1ny m\u00e1sodik hull\u00e1m\u00e1nak lefel\u00e9 tart\u00f3 szakasza, egyes j\u00e1rv\u00e1ny\u00fcgyi adatokban ism\u00e9t lass\u00fa emelked\u00e9s kezd\u0151d\u00f6tt el - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia azt mondta, mik\u00e9nt Eur\u00f3pa t\u00f6bb orsz\u00e1g\u00e1ban, \u00fagy Magyarorsz\u00e1gon is r\u00e9szben a brit koronav\u00edrus-mut\u00e1ns miatt tapasztalhat\u00f3 a kor\u00e1bbi kedvez\u0151 adatok roml\u00e1sa.\n\u00a0\u00a0\u00a0\u00a0Egyel\u0151re ez az emelked\u00e9s m\u00e9g csak lass\u00fa, az elm\u00falt napon 1862-vel n\u0151tt az azonos\u00edtott fert\u0151z\u00f6ttek sz\u00e1ma, de ha teret h\u00f3d\u00edt a fert\u0151z\u0151k\u00e9pesebb brit mut\u00e1ns, tov\u00e1bbi n\u00f6veked\u00e9s v\u00e1rhat\u00f3 - mondta.\n\u00a0\u00a0\u00a0\u00a0Hozz\u00e1tette: a Nemzeti N\u00e9peg\u00e9szs\u00e9g\u00fcgyi K\u00f6zpont laborat\u00f3rium\u00e1ban folyamatosan vizsg\u00e1lj\u00e1k a mint\u00e1kat, de a brazil \u00e9s a d\u00e9l-afrikai v\u00edrusmut\u00e1nst m\u00e9g nem fedezt\u00e9k fel.\n\u00a0\u00a0\u00a0\u00a0A j\u00e1rv\u00e1nyb\u00f3l az egyetlen kivezet\u0151 \u00fat a v\u00e9d\u0151olt\u00e1s - mondta a tisztif\u0151orvos, hangs\u00falyozva, tov\u00e1bbra is nagyon fontos a v\u00e9dekez\u00e9s \u00e9s az, hogy a minim\u00e1lisra cs\u00f6kkents\u00fck a fert\u0151z\u00e9s \u00e1tad\u00e1s\u00e1nak lehet\u0151s\u00e9g\u00e9t.\n\u00a0\u00a0\u00a0\u00a0M\u00fcller Cec\u00edlia besz\u00e9lt arr\u00f3l is, hogy az eddig beoltottakn\u00e1l csak enyhe reakci\u00f3kat tapasztaltak: b\u0151rp\u00edrt, az olt\u00e1s hely\u00e9n duzzanatot, enyhe izomf\u00e1jdalmat, fejf\u00e1j\u00e1st, nyirokcsom\u00f3-megnagyobbod\u00e1st. Ezek velej\u00e1r\u00f3i az olt\u00e1snak, annak a folyamatnak, hogy a szervezet reag\u00e1l az olt\u00f3anyagra - mondta.\n\u00a0\u00a0\u00a0\u00a0Jelezte: cs\u00fct\u00f6rt\u00f6k\u00f6n k\u00e9t gy\u00e1rt\u00f3t\u00f3l is \u00e9rkezett olt\u00f3anyag-sz\u00e1ll\u00edtm\u00e1ny; a Modern\u00e1\u00e9b\u00f3l 21 600 adag, az AstraZenaca vakcin\u00e1j\u00e1b\u00f3l pedig 45 600 adag.\n\u00a0\u00a0\u00a0\u00a0Jelenleg n\u00e9gyf\u00e9le olt\u00f3anyaggal oltanak, hiszen a Pfizer \u00e9s a Moderna k\u00e9sz\u00edtm\u00e9nye ut\u00e1n elkezd\u0151dik az orosz Szputnyik- \u00e9s az oxfordi AstraZeneca-v\u00e9d\u0151olt\u00e1sok bead\u00e1sa is. Megjegyezte, ut\u00f3bbi gy\u00e1rt\u00f3 vakcin\u00e1j\u00e1t az Eg\u00e9szs\u00e9g\u00fcgyi Vil\u00e1gszervezet (WHO) javasolja ugyan 60 \u00e9v felett is, de Magyarorsz\u00e1g - a maxim\u00e1lis biztons\u00e1got figyelembe v\u00e9ve - csak 60 \u00e9v alattiakat olt ezzel.\n\u00a0\u00a0\u00a0\u00a0Az orsz\u00e1gos tisztif\u0151orvos azt mondta, b\u00edzik abban, hogy a folyamatosan \u00e9rkez\u0151 olt\u00f3anyag-sz\u00e1ll\u00edtm\u00e1nyok r\u00e9v\u00e9n n\u00f6velni tudj\u00e1k a h\u00e1ziorvosok \u00e1ltal beadhat\u00f3 mennyis\u00e9geket is.\n\u00a0\u00a0\u00a0\u00a0Elmondta, a Szputnyik-vakcin\u00e1val a f\u0151v\u00e1rosban kezd\u0151dik meg az olt\u00e1s, 560 h\u00e1ziorvost k\u00e9rtek meg arra, hogy v\u00e1lasszanak ki \u00f6t embert, akiket az olt\u00f3pontokra k\u00fcldenek. N\u00e9gy olt\u00f3ponton kaphat\u00f3 meg az orosz olt\u00e1s: a D\u00e9l-pesti Centrumk\u00f3rh\u00e1zban, a Magyar Honv\u00e9ds\u00e9g Eg\u00e9szs\u00e9g\u00fcgyi K\u00f6zpontban (Honv\u00e9dk\u00f3rh\u00e1z), a Szent Imre \u00e9s a Szent J\u00e1nos k\u00f3rh\u00e1zban.\n\u00a0\u00a0\u00a0\u00a0M\u00fcller Cec\u00edlia kiemelte: a koronavirus.gov.hu \u00e9s a vakcinainfo.gov.hu weboldalon t\u00f6bb t\u00e1j\u00e9koztat\u00f3 anyag olvashat\u00f3 az olt\u00e1sokkal kapcsolatban, \u00e9s a leggyakrabban felmer\u00fcl\u0151 k\u00e9rd\u00e9sekre is minden koroszt\u00e1ly megtal\u00e1lja a v\u00e1laszt.\n\u00a0\u00a0\u00a0\u00a0Felh\u00edvta a figyelmet arra, hogy hideg id\u0151ben c\u00e9lszer\u0171 t\u00f6bb - eldobhat\u00f3 - maszkot magunkn\u00e1l tartani, mert a kil\u00e9legzett leveg\u0151 r\u00e1fagy a maszkra, az \u00e1t\u00e1zott maszk pedig nem v\u00e9d megfelel\u0151en.\n\n\nMTI 2021. febru\u00e1r 11.\n\n"}]