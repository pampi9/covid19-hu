[{"date": "2021-02-19 12:45", "url": "https://koronavirus.gov.hu/cikkek/novak-diplomas-gyed-utan-sem-kell-majd-szemelyi-jovedelemadot-fizetniuk-25-ev-alattiaknak", "h1": "Nov\u00e1k: a diplom\u00e1s gyed ut\u00e1n sem kell majd szem\u00e9lyi j\u00f6vedelemad\u00f3t fizetni\u00fck a 25 \u00e9v alattiaknak", "body": "\n\u00dajabb lehet\u0151s\u00e9ggel seg\u00edtj\u00fck a 25 \u00e9v alatti, gyermeket v\u00e1llal\u00f3 fiatal feln\u0151tteket a gazdas\u00e1gi \u00fajraind\u00edt\u00e1si akci\u00f3terv r\u00e9szek\u00e9nt: a diplom\u00e1s gyed ut\u00e1n sem kell szem\u00e9lyi j\u00f6vedelemad\u00f3t fizetni\u00fck a 25 \u00e9v alatti fiataloknak 2022-t\u0151l - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter p\u00e9nteken a Facebook-oldal\u00e1n.\n\n\nNov\u00e1k Katalin\u00a0elmondta: a 25 \u00e9v alatti, gyermeket v\u00e1llal\u00f3 fiatal feln\u0151ttek sz\u00e1m\u00e1ra is \u00faj lehet\u0151s\u00e9get k\u00edn\u00e1l a korm\u00e1ny. Felid\u00e9zte, hogy 2022. janu\u00e1r 1-j\u00e9t\u0151l bevezetik a szem\u00e9lyi j\u00f6vedelemad\u00f3-mentess\u00e9get a 25 \u00e9v alatti fiatalok sz\u00e1m\u00e1ra, \"amivel p\u00e1rhuzamosan ott a diplom\u00e1s gyed lehet\u0151s\u00e9ge is\".\n\u00a0\u00a0\u00a0\u00a0Kifejtette: a diplom\u00e1s gyedet azok ig\u00e9nyelhetik, akik a fels\u0151oktat\u00e1sban tanulnak vagy a fels\u0151oktat\u00e1si tanulm\u00e1nyaik v\u00e9gezt\u00e9t\u0151l sz\u00e1m\u00edtott egy \u00e9ven bel\u00fcl v\u00e1llalnak gyermeket.\nNekik - a 25 \u00e9v alattiak szja-mentess\u00e9g\u00e9nek k\u00f6sz\u00f6nhet\u0151en - nem kell szem\u00e9lyi j\u00f6vedelemad\u00f3t fizetni a diplom\u00e1s gyed ut\u00e1n sem, csup\u00e1n a nyugd\u00edjj\u00e1rul\u00e9kot, ami 10 sz\u00e1zal\u00e9kot jelent.\n\u00a0\u00a0\u00a0\u00a0Ez j\u00f3 h\u00edr azoknak, akik 25 \u00e9v alatti fiatal feln\u0151ttk\u00e9nt gyermekv\u00e1llal\u00e1sban, csal\u00e1dalap\u00edt\u00e1sban gondolkodnak amellett, hogy most v\u00e9gzik tanulm\u00e1nyaikat vagy \u00e9ppen frissen diplom\u00e1ztak - \u00f6sszegzett\u00a0Nov\u00e1k Katalin.\n\nMTI 2021. febru\u00e1r 19.\n\n"}]