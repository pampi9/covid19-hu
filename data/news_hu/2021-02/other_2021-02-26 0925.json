[{"date": "2021-02-26 09:25", "url": "https://koronavirus.gov.hu/cikkek/orban-mindenkit-arra-kerek-regisztraljon-vakcinaert", "h1": "Orb\u00e1n: mindenkit arra k\u00e9rek, regisztr\u00e1ljon a vakcin\u00e1\u00e9rt", "body": "\nA korm\u00e1nyf\u0151 mindenkit arra k\u00e9rt p\u00e9nteken a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban, hogy regisztr\u00e1ljon a koronav\u00edrus elleni vakcin\u00e1\u00e9rt. \u00cdgy h\u00fasv\u00e9tra az \u00f6sszes jelentkez\u0151 megkaphatja az els\u0151 adagj\u00e1t, \u00e9s ezzel pedig Magyarorsz\u00e1gon lesz messze a legmagasabb az \u00e1toltotts\u00e1g az uni\u00f3ban - tette hozz\u00e1 Orb\u00e1n Viktor.\u00a0Regisztr\u00e1ci\u00f3 v\u00e9d\u0151olt\u00e1sra:\u00a0https://vakcinainfo.gov.hu/\n\n\nSzigor\u00fabb utaz\u00e1si szab\u00e1lyokra van sz\u00fcks\u00e9g\nA hat\u00e1rokn\u00e1l mindenk\u00e9ppen szigor\u00edt\u00e1sokra van sz\u00fcks\u00e9g a j\u00e1rv\u00e1ny er\u0151teljes felfut\u00e1sa miatt - mondta a minisztereln\u00f6k.\nA korm\u00e1nyf\u0151 hangs\u00falyozta: szigor\u00fa utaz\u00e1si szab\u00e1lyokra van sz\u00fcks\u00e9g. Ahogy fogalmazott, m\u00e9g az \u00fczletembereknek is meg kell \u00e9rteni\u00fck, hogy a j\u00e1rv\u00e1ny gyors terjed\u00e9s\u00e9t el\u0151id\u00e9z\u0151 v\u00edrusmut\u00e1nsok miatt az Eur\u00f3p\u00e1n k\u00edv\u00fcli, ak\u00e1r \u00fczleti c\u00e9l\u00fa utaz\u00e1sokat is radik\u00e1lisan korl\u00e1tozni kell.\nHozz\u00e1tette: sokan k\u00e9sz\u00fclnek a jelenlegi helyzetben olcs\u00f3bban el\u00e9rhet\u0151 egzotikus utaz\u00e1sokra, holott \u00e9ppen Afrik\u00e1b\u00f3l hozhat\u00f3k be a fert\u0151z\u0151bb v\u00edrusv\u00e1ltozatok.\nA j\u00e1rv\u00e1ny harmadik hull\u00e1m\u00e1nak felsz\u00e1ll\u00f3 \u00e1g\u00e1ban vagyunk\nOrb\u00e1n Viktor arr\u00f3l is besz\u00e1molt, hogy az operat\u00edv t\u00f6rzs p\u00e9ntek reggeli \u00fcl\u00e9s\u00e9n emelt szint\u0171 k\u00e9sz\u00fclts\u00e9get rendelt el a k\u00f3rh\u00e1zakban, amelynek sor\u00e1n a vez\u00e9nyl\u00e9si list\u00e1t is \u00e1t kell tekinteni. Azt mondta, vissza kell hozni azt a k\u00e9sz\u00fclts\u00e9gi fokot, amelyet \u00e1prilisban vagy novemberben alkalmaztak az int\u00e9zm\u00e9nyekben.\n\u00a0\u00a0\u00a0\u00a0A minisztereln\u00f6k ismertette: a megel\u0151z\u0151 24 \u00f3r\u00e1ban 4668 \u00faj fert\u0151z\u00f6ttet tal\u00e1ltak \u00e9s 123-an vesz\u00edtett\u00e9k \u00e9let\u00fcket a j\u00e1rv\u00e1nyban. 451 ember szorul l\u00e9legeztet\u0151g\u00e9pre, k\u00f3rh\u00e1zban pedig 5027-en vannak. A szabad k\u00f3rh\u00e1zi \u00e1gyak sz\u00e1ma 15 ezer 831, m\u00edg a l\u00e9legeztet\u0151g\u00e9ppel is rendelkez\u0151k\u00e9 2296.\nA k\u00f6vetkez\u0151 k\u00e9t-h\u00e1rom h\u00e9tben v\u00e1rhat\u00f3an drasztikusan n\u0151ni fog a fert\u0151z\u00f6ttek sz\u00e1ma - er\u0151s\u00edtette meg a korm\u00e1nyf\u0151 -, \u00edgy az eg\u00e9szs\u00e9g\u00fcgy terhel\u00e9se is.\n\u00a0\u00a0\u00a0\u00a0K\u00f6z\u00f6lte ugyanakkor: mivel az olt\u00e1st alapvet\u0151en a h\u00e1ziorvosokra alapozz\u00e1k, \u00edgy azok bead\u00e1s\u00e1ra lesz elegend\u0151 ember.\nA korm\u00e1nyf\u0151 megjegyezte: b\u00f6lcs volt az emberi er\u0151forr\u00e1sok minisztere, K\u00e1sler Mikl\u00f3s, amikor kor\u00e1bban nem engedte, hogy a k\u00f3rh\u00e1zak visszat\u00e9rjenek a norm\u00e1l m\u0171k\u00f6d\u00e9shez. \u00cdgy most bekapcsol\u00f3dhatnak a j\u00e1rv\u00e1ny elleni k\u00fczdelembe azok, akik nem vesznek r\u00e9szt a norm\u00e1l ell\u00e1t\u00e1sban.\nBr\u00fcsszelb\u0151l kev\u00e9s vakcina \u00e9rkezik \u00e9s az is lassan\nA Moderna vakcina teljes, lehets\u00e9ges kontingens\u00e9nek le nem k\u00f6t\u00e9s\u00e9r\u0151l sz\u00f3l\u00f3 sajt\u00f3h\u00edrre \u00fagy reag\u00e1lt: \"lek\u00f6t\u00e9sben j\u00f3k vagyunk\", 17 milli\u00f3 vakcina van lek\u00f6tve. Az uni\u00f3 \u00e1ltal rendelt k\u00e9sz\u00edtm\u00e9nyek azonban az el\u0151re jelzettn\u00e9l is lassabban \u00e9rkeznek, \u00edgy orosz vagy k\u00ednai vakcina n\u00e9lk\u00fcl nem lenne mivel oltani.\nA v\u00e9dekez\u00e9s ir\u00e1ny\u00edt\u00f3i - \u00edgy \u0151 maga is - azonban hamarosan hozz\u00e1juthatnak a k\u00ednai olt\u00e1shoz.\n\nFelel\u0151tlen a baloldal olt\u00e1sellenes viselked\u00e9se\nA minisztereln\u00f6k felel\u0151tlens\u00e9gnek nevezte egyes politikai szerepl\u0151k viselked\u00e9s\u00e9t \u00e9s azt mondta: a baloldal olt\u00e1sellenes, \u00e1lh\u00edreket gy\u00e1rt, bizonytalans\u00e1got sz\u00edt \u00e9s le akarja besz\u00e9lni az embereket arr\u00f3l, hogy beoltass\u00e1k magukat, holott ez az egyetlen es\u00e9ly.\nAz uni\u00f3s beszerz\u00e9sen t\u00fal is v\u00e1s\u00e1roltunk vakcin\u00e1kat, hogy miel\u0151bb megkezd\u0151dhessen a t\u00f6meges olt\u00e1s \u00e9s fel lehessen oldani a korl\u00e1toz\u00e1sokat\nA minisztereln\u00f6k k\u00e9rd\u00e9st kapott az Eur\u00f3pai Bizotts\u00e1g esetleges k\u00f6telezetts\u00e9gszeg\u00e9si elj\u00e1r\u00e1sair\u00f3l a hat\u00e1rok bizonyos fok\u00fa lez\u00e1r\u00e1sa miatt. \u00dagy fogalmazott: mindenki agg\u00f3dik, hogy megb\u00e9nulhat az eur\u00f3pai gazdas\u00e1g az \u00e1rusz\u00e1ll\u00edt\u00e1s korl\u00e1toz\u00e1sa miatt, ez\u00e9rt pr\u00f3b\u00e1lj\u00e1k azt visszaszor\u00edtani, de jelenleg olyan nagy a baj, hogy nincs itt az ideje egym\u00e1s felel\u0151ss\u00e9gre von\u00e1s\u00e1nak.\nMinden orsz\u00e1gnak mag\u00e1t kell megv\u00e9denie, k\u00f6zben pedig fenn kell tartania a gazdas\u00e1ga m\u0171k\u00f6dtet\u00e9s\u00e9hez sz\u00fcks\u00e9ges kell\u0151 \u00e1ru\u00e1raml\u00e1st - tette hozz\u00e1.\nKijelentette azt is: ink\u00e1bb v\u00e9di az Eur\u00f3pai Bizotts\u00e1got, b\u00e1r lehetne ak\u00e1r \"fen\u00e9ken billenteni\" is, ami\u00e9rt olcs\u00f3bban pr\u00f3b\u00e1lt vakcin\u00e1t szerezni, \u00edgy id\u0151t vesztett. A b\u00edr\u00e1lat szerinte \"es\u0151 ut\u00e1n k\u00f6p\u00f6nyeg\", a test\u00fcletet a beszerz\u00e9sben t\u00e1mogatni kell, ugyanakkor t\u00f6bb l\u00e1bon is kell \u00e1llni. A magyar strat\u00e9gia k\u00e9t l\u00e1bon \u00e1ll, a vakcinaenged\u00e9lyez\u00e9si jog nemzeti hat\u00e1sk\u00f6rben is megvan, \u00e9s Magyarorsz\u00e1g \u00e9l is ezzel.\nA minisztereln\u00f6k az olt\u00e1si programot meglehet\u0151sen j\u00f3l szervezettnek \u00edt\u00e9lte, ami sikeresen halad. Hozz\u00e1tette: jelenleg t\u00f6bb ember lehetne beolthat\u00f3 egyszerre, mint amennyi olt\u00f3anyag rendelkez\u00e9sre \u00e1ll.\nA korm\u00e1nyzati oldalak elleni kibert\u00e1mad\u00e1sr\u00f3l\nA korm\u00e1nyzati oldalak elleni kibert\u00e1mad\u00e1sr\u00f3l sz\u00f3lva azt mondta: b\u00e1r Magyarorsz\u00e1gnak elvileg nincsenek ellens\u00e9gei a vil\u00e1gban, \"de ezt nem mindenki gondolja \u00edgy\". A nemzetk\u00f6zi t\u00e9rb\u0151l \u00e9rkeznek ilyen t\u00e1mad\u00e1sok - fogalmazott, megjegyezve: bels\u0151 t\u00e1mad\u00e1sok is vannak, politikai jelleg\u0171ek \u00e9s vannak \"gyengeelm\u00e9j\u0171ek\", olyan sz\u00e1m\u00edt\u00e1stechnik\u00e1hoz j\u00f3l \u00e9rt\u0151k, akik \u00f6r\u00f6m\u00f6t l\u00e1tnak az ilyen t\u00e1mad\u00e1sokban. Hozz\u00e1tette: folyamatosan fejleszteni kell a v\u00e9delmi rendszereket.\n\u00a0\u00a0\u00a0\nA gazdas\u00e1g-\u00fajraind\u00edt\u00e1si akci\u00f3tervr\u0151l\nSz\u00f3lt arr\u00f3l is, hogy a j\u00e1rv\u00e1ny harmadik hull\u00e1m\u00e1ban sok t\u00edzezren vesz\u00edthetik el a munkahely\u00fcket \"\u00e9s senkit sem hagyhatunk az \u00fat sz\u00e9l\u00e9n\". Besz\u00e1molt a b\u00e9rt\u00e1mogat\u00e1si \u00e9s a munkahelyment\u0151 programokr\u00f3l, hozz\u00e1t\u00e9ve: a t\u00e1mogat\u00e1sokat nemcsak az \u00fajranyit\u00e1sig biztos\u00edtj\u00e1k, hanem az azt k\u00f6vet\u0151 els\u0151 h\u00f3napban is.\nJelenleg 55 ezerrel kevesebb embernek van munk\u00e1ja, mint egy \u00e9vvel ezel\u0151tt, \u00edgy a k\u00f6vetkez\u0151 h\u00f3napokban legal\u00e1bb ennyi munkahelyet kell l\u00e9trehozni.\nA korm\u00e1nyf\u0151 k\u00e9rd\u00e9st kapott az \u00e1llatv\u00e9delmi konzult\u00e1ci\u00f3r\u00f3l is. Azt felelte: fontos k\u00e9rd\u00e9sr\u0151l van sz\u00f3, Ov\u00e1di P\u00e9ter miniszteri biztos \"bomb\u00e1zza is\" javaslatokkal, most azonban a j\u00e1rv\u00e1nykezel\u00e9s a legfontosabb, \u00edgy ezekkel a k\u00e9rd\u00e9sekkel v\u00e1rhat\u00f3an azut\u00e1n tudnak foglalkozni.\n\n"}]