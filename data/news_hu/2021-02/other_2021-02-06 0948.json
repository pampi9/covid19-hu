[{"date": "2021-02-06 09:48", "url": "https://koronavirus.gov.hu/cikkek/megerkezett-az-elso-szallitmany-az-oxfordi-astrazeneca-vakcinabol", "h1": "Meg\u00e9rkezett az els\u0151 sz\u00e1ll\u00edtm\u00e1ny az oxfordi AstraZeneca-vakcin\u00e1b\u00f3l", "body": "\nMeg\u00e9rkezett az Eur\u00f3pai Gy\u00f3gyszer \u00dcgyn\u00f6ks\u00e9g \u00e1ltal enged\u00e9lyezett olt\u00f3anyag, az oxfordi AstraZeneca-vakcina els\u0151 sz\u00e1ll\u00edtm\u00e1nya Magyarorsz\u00e1gra - hangzott el az M1 aktu\u00e1lis csatorna szombat reggeli m\u0171sor\u00e1ban.\n\n\nAz els\u0151 sz\u00e1ll\u00edtm\u00e1ny - amely k\u00f6z\u00faton \u00e9rkezett a Hungaropharm\u00e1hoz szombat reggel - t\u00f6bb mint 20 ezer ember olt\u00e1s\u00e1ra lesz elegend\u0151 - hangzott el a m\u0171sorban. A terv szerint ezt a vakcin\u00e1t a 60 \u00e9v alatti regisztr\u00e1lt kr\u00f3nikus betegek kapj\u00e1k majd.\nEzt a vakcin\u00e1t a magyar Orsz\u00e1gos Gy\u00f3gyszer\u00e9szeti \u00e9s \u00c9lelmez\u00e9s-eg\u00e9szs\u00e9g\u00fcgyi Int\u00e9zet el\u0151bb enged\u00e9lyezte, mint az Eur\u00f3pai Gy\u00f3gyszer\u00fcgyn\u00f6ks\u00e9g. Ezzel az olt\u00e1si munkacsoport m\u00e1r h\u00e1rom vakcin\u00e1val sz\u00e1mol.\n\nA vakcina el\u0151nye, hogy viszonylag k\u00f6nnyen t\u00e1rolhat\u00f3 \u00e9s sz\u00e1ll\u00edthat\u00f3, k\u00f6nnyebben mint az addig haszn\u00e1lt vakcin\u00e1k, mivel norm\u00e1l h\u0171t\u00f6tt k\u00f6r\u00fclm\u00e9nyek, 2 \u00e9s 8 fok k\u00f6z\u00f6tt lehet t\u00e1rolni, sz\u00e1ll\u00edtani.\nEbb\u0151l az olt\u00f3anyagb\u00f3l is k\u00e9t adagra van sz\u00fcks\u00e9g, a m\u00e1sodikat az els\u0151 olt\u00e1s ut\u00e1n 4-12 h\u00e9ttel lehet beadni.\nMagyarorsz\u00e1g 6 540 000 adagot k\u00f6t\u00f6tt le ebb\u0151l a vakcin\u00e1b\u00f3l, ez 3 270 000 ember olt\u00e1s\u00e1ra el\u00e9g - ismertett\u00e9k a m\u0171sorban.\n\nMTI\n\n"}]