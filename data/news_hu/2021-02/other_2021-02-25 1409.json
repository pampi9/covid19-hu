[{"date": "2021-02-25 14:09", "url": "https://koronavirus.gov.hu/cikkek/kormanyinfo-marcius-15-ig-fennmaradnak-korlatozasok", "h1": "Korm\u00e1nyinf\u00f3: m\u00e1rcius 15-ig fennmaradnak a korl\u00e1toz\u00e1sok ", "body": "\nA korm\u00e1ny m\u00e1rcius 15-ig v\u00e1ltozatlan form\u00e1ban fenntartja a koronav\u00edrus-j\u00e1rv\u00e1ny miatt bevezetett korl\u00e1toz\u00e1sokat - mondta Guly\u00e1s Gergely Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6k\u00f6n a Korm\u00e1nyinf\u00f3n. Sz\u00e1mos v\u00edrusmut\u00e1ns jelent meg az orsz\u00e1gban, amelyek l\u00e9nyegesen gyorsabban terjednek az eddigin\u00e9l. A miniszter j\u00f3 h\u00edrnek nevezte ugyanakkor, hogy ezek mindegyike ellen v\u00e9denek a Magyarorsz\u00e1gon rendelkez\u00e9sre \u00e1ll\u00f3 olt\u00e1sok.\n\n\nA j\u00e1rv\u00e1ny \u00fajra felsz\u00e1ll\u00f3 \u00e1gban van, a brit v\u00edrusmut\u00e1ns gyorsan terjed\nKijelentette: a szak\u00e9rt\u0151k v\u00e9lem\u00e9nye egy\u00e9rtelm\u0171, a j\u00e1rv\u00e1ny harmadik hull\u00e1ma el\u00e9rte Magyarorsz\u00e1got, \u00e9s a k\u00f6vetkez\u0151 egy-k\u00e9t h\u00e9tben ak\u00e1r dr\u00e1maian is romolhatnak a v\u00edrussal kapcsolatos sz\u00e1mok. A k\u00f6vetkez\u0151 k\u00e9t h\u00e9t kifejezetten neh\u00e9z lesz - fogalmazott Guly\u00e1s Gergely.\n\u00a0\u00a0\u00a0\u00a0Azt mondta, sz\u00e1mos v\u00edrusmut\u00e1ns jelent meg az orsz\u00e1gban, amelyek l\u00e9nyegesen gyorsabban terjednek az eddigin\u00e9l. A miniszter j\u00f3 h\u00edrnek nevezte ugyanakkor, hogy ezek mindegyike ellen v\u00e9denek a Magyarorsz\u00e1gon rendelkez\u00e9sre \u00e1ll\u00f3 olt\u00e1sok.\nA harmadik hull\u00e1m legy\u0171r\u00e9s\u00e9hez rendelkez\u00e9sre \u00e1ll az olt\u00e1s\nA miniszter rem\u00e9ny\u00e9t fejezte ki, hogy m\u00e1r a korl\u00e1toz\u00e1sok utols\u00f3 id\u0151szaka k\u00f6vetkezik, erre es\u00e9lyt ad az olt\u00e1sok t\u00f6meges bead\u00e1sa. \u00dagy fogalmazott, a felold\u00e1s n\u00e9h\u00e1ny h\u00e9t vagy ak\u00e1r egy h\u00f3nap m\u00falva megkezd\u0151dhet, annak \u00fctemez\u00e9s\u00e9r\u0151l \u00e9s form\u00e1j\u00e1r\u00f3l az e c\u00e9lb\u00f3l ind\u00edtott konzult\u00e1ci\u00f3 eredm\u00e9ny\u00e9t figyelembe v\u00e9ve d\u00f6nt majd a korm\u00e1ny.\n\u00a0\u00a0\u00a0\u00a0Ezzel egy\u00fctt d\u00f6nt a kabinet arr\u00f3l is, hogy az olt\u00e1si igazolv\u00e1ny mire jogos\u00edtson.\nA j\u00e1rv\u00e1nyb\u00f3l \u00e9s a korl\u00e1toz\u00e1sokb\u00f3l az egyetlen kivezet\u0151 \u00fat a v\u00e9d\u0151olt\u00e1s\nHangs\u00falyozta: a korl\u00e1toz\u00e1sok felold\u00e1s\u00e1hoz akkor jut a legk\u00f6zelebb az orsz\u00e1g, ha min\u00e9l t\u00f6bben be lesznek oltva. Eddig csaknem 2,5 milli\u00f3an regisztr\u00e1ltak vakcin\u00e1\u00e9rt.\n\u00a0\u00a0\u00a0\u00a0A legt\u00f6bb fajta olt\u00f3anyag a legnagyobb sz\u00e1mban Magyarorsz\u00e1gon \u00e1ll rendelkez\u00e9sre az uni\u00f3ban - ismertette, hozz\u00e1t\u00e9ve: a k\u00f6vetkez\u0151 k\u00e9t h\u00e9tben felgyorsul az olt\u00e1s folyamata, ezalatt t\u00f6bb ember lesz beolthat\u00f3, mint eddig \u00f6sszesen.\nAz emberek \u00e9let\u00e9vel j\u00e1tszik az olt\u00e1sellenes baloldal\n\nGuly\u00e1s Gergely kijelentette azt is: a baloldal olt\u00e1sellenes, k\u00fcl\u00f6n\u00f6sen Gyurcs\u00e1ny Ferenc \u00e9s p\u00e1rtja, a Demokratikus Koal\u00edci\u00f3. Hozz\u00e1t\u00e9ve: ezzel nemcsak az orsz\u00e1g \u00e9rdek\u00e9vel ellent\u00e9tesen cselekednek, de az emberek \u00e9let\u00e9vel is j\u00e1tszanak.\nGuly\u00e1s Gergely azt mondta: a baloldal nemcsak a rendk\u00edv\u00fcli jogrend ellen l\u00e9pett fel, de az olt\u00e1si akci\u00f3tervet is kritiz\u00e1lja. Ennek szerinte nem lehet m\u00e1s oka, mint hogy \u00fagy gondolj\u00e1k: ha a j\u00e1rv\u00e1ny elh\u00faz\u00f3dik, akkor jobb es\u00e9ly\u00fck van a hatalom megszerz\u00e9s\u00e9re.\nA politikus az elm\u00falt hetek legszomor\u00fabb k\u00f6z\u00e9leti fejlem\u00e9ny\u00e9nek nevezte, hogy baloldali polg\u00e1rmesterek t\u00f6megesen h\u00edvnak fel a Magyarorsz\u00e1gon bevizsg\u00e1lt \u00e9s enged\u00e9lyezett olt\u00f3anyagok bojkottj\u00e1ra.\n\u00a0\u00a0\u00a0\u00a0Ez elfogadhatatlan! - hangs\u00falyozta Guly\u00e1s Gergely, aki szerint akik ezt teszik, emberek \u00e9let\u00e9vel j\u00e1tszanak.\nA j\u00e1rv\u00e1ny\u00fcgyi szakemberek javaslat\u00e1ra m\u00e1rcius 15-ig fennmaradnak a jelenlegi v\u00e9delmi int\u00e9zked\u00e9sek\n\nArra a k\u00e9rd\u00e9sre, hogy az Eg\u00e9szs\u00e9g\u00fcgyi Tudom\u00e1nyos Tan\u00e1cs \u00f3vatosan, de elutas\u00edtotta a nyit\u00e1st, \u00fagy v\u00e1laszolt, most m\u00e1rcius 15-ig l\u00e1tnak el\u0151re, azt k\u00f6vet\u0151en \u0151k is szeretn\u00e9k, ha egyes szolg\u00e1ltat\u00e1sok el\u00e9rhet\u0151ek lenn\u00e9nek. Matematikusokkal, virul\u00f3gusokkal, orvosprofesszorokkal is konzult\u00e1lt a korm\u00e1nyf\u0151, \u00e9s az egy\u00e9rtelm\u0171 v\u00e9lem\u00e9ny\u00fck az volt, a brit mut\u00e1ns gyors terjed\u00e9se miatt a k\u00f6vetkez\u0151 egy-k\u00e9t h\u00e9tben rossz vagy nagyon rossz sz\u00e1mokat fogunk l\u00e1tni Magyarorsz\u00e1gon. Gyorsul a fert\u0151z\u00e9s, t\u00f6bben fogj\u00e1k megkapni, t\u00f6bben ker\u00fclnek k\u00f3rh\u00e1zba, \u00e9s t\u00f6bben lesznek l\u00e9legeztet\u0151g\u00e9pen - mondta. Rem\u00e9ny\u00e9t fejezte ki ugyanakkor, azzal, hogy a legvesz\u00e9lyeztetettebb koroszt\u00e1lyb\u00f3l m\u00e1r f\u00e9lmilli\u00f3an megkapt\u00e1k az olt\u00e1st, tal\u00e1n a hal\u00e1lesetek sz\u00e1ma nem fog olyan m\u00e9rt\u00e9kben emelkedni.\n\u00a0\u00a0\u00a0\u00a0Tov\u00e1bbi felvet\u00e9sre jelezte: a nagy t\u00f6megrendezv\u00e9nyek, koncertek az utols\u00f3 k\u00f6rbe tartoznak, ott csak akkor lehet enyh\u00edteni, ha m\u00e1r az oltotts\u00e1g m\u00e9rt\u00e9ke val\u00f3ban el\u00e9rte a t\u00e1rsadalmi immunit\u00e1st.\nGuly\u00e1s Gergely az enyh\u00edt\u00e9sek sorrendj\u00e9r\u0151l azt mondta: a kij\u00e1r\u00e1si korl\u00e1toz\u00e1s az, ami els\u0151 k\u00f6z\u00f6tt szab g\u00e1tat az \u00e9letnek, \u00e9s val\u00f3sz\u00edn\u0171leg ez az, amit els\u0151k k\u00f6z\u00f6tt kell majd enyh\u00edteni. Ezzel \u0151 maga is egyet\u00e9rt - jelezte.\n\u00a0\u00a0\u00a0\u00a02,5-3 milli\u00f3 olt\u00e1st kell beadni, hogy az a koroszt\u00e1ly, akik \u00e9let\u00fckben is fenyegetettek, v\u00e9dettek legyenek. Most f\u00e9lmilli\u00f3n\u00e1l tartanak, ami fel fog gyorsulni, \u00e9s rem\u00e9li, nagyon hamar az 1-1,2 milli\u00f3t el\u00e9rik - k\u00f6z\u00f6lte egy m\u00e1sik felvet\u00e9sre.\nA konzult\u00e1ci\u00f3n mindenki elmondhatja v\u00e9lem\u00e9ny\u00e9t az \u00fajraind\u00edt\u00e1sr\u00f3l\n\nA miniszter az online konzult\u00e1ci\u00f3r\u00f3l elmondta: egy h\u00e9t alatt t\u00f6bb mint 425 ezren t\u00f6lt\u00f6tt\u00e9k ki, e v\u00e1laszok ismeret\u00e9ben tud d\u00f6nteni a korm\u00e1ny, hogy milyen int\u00e9zked\u00e9seket hozzon, milyen form\u00e1ban t\u00f6rt\u00e9njen meg az enyh\u00edt\u00e9s.\nA v\u00e9detts\u00e9gi igazolv\u00e1nyr\u00f3l\n\nKit\u00e9rt arra is, a v\u00e9detts\u00e9gi igazolv\u00e1nyt m\u00e1rcius 1-t\u0151l kapj\u00e1k meg postai \u00faton azok, akiket m\u00e1r beoltottak, vagy akikn\u00e9l a v\u00e9detts\u00e9g egy\u00e9b okokb\u00f3l fenn\u00e1ll. Ezt k\u00f6vet\u0151en d\u00f6nteni kell arr\u00f3l, hogy mire lesz jogosult az, aki a k\u00e1rty\u00e1val rendelkezik. Egyel\u0151re azt tudja igazolni, hogy v\u00e9dett, ez\u00e9rt a karant\u00e9nszab\u00e1lyokat eset\u00fckben minden tov\u00e1bbi n\u00e9lk\u00fcl fel lehet oldani.\n\nAz olt\u00e1s \u00f6nk\u00e9ntes \u00e9s ingyenes, \u00e9s minden Magyarorsz\u00e1gon haszn\u00e1lt olt\u00f3anyag megv\u00e9d a fert\u0151z\u00e9s s\u00falyos lefoly\u00e1sa ellen\n\n\u00a0A v\u00e9dekez\u00e9s ir\u00e1ny\u00edt\u00f3inak - k\u00f6zt\u00fck a minisztereln\u00f6k - olt\u00e1s\u00e1r\u00f3l elmondta: sok orsz\u00e1gban a politikusok els\u0151k k\u00f6z\u00f6tt kapt\u00e1k meg a vakcin\u00e1t, a magyar korm\u00e1ny v\u00e9lem\u00e9nye az volt, hogy nem akarnak a sorban el\u0151l \u00e1llni. A korm\u00e1ny azt k\u00e9rte az orsz\u00e1gos tisztif\u0151orvost\u00f3l, hogy ilyen \u00e9rtelm\u0171 javaslatot tegyen az olt\u00e1si rend meg\u00e1llap\u00edt\u00e1s\u00e1ra. Ezt m\u00e9g akkor is \u00edgy gondolj\u00e1k, ha f\u0171z\u0151dhet ahhoz k\u00f6z\u00e9rdek, hogy v\u00e9dettek legyenek az olt\u00e1si feladatokat ell\u00e1t\u00f3k, ir\u00e1ny\u00edt\u00f3k. A tisztif\u0151orvos jelezte, hogy indokoltnak l\u00e1tja a v\u00e9dekez\u00e9st ir\u00e1ny\u00edt\u00f3 szem\u00e9lyek olt\u00e1s\u00e1t, erre most m\u00e1r van m\u00f3d \u00e9s lehet\u0151s\u00e9g, mert t\u00f6megesebben \u00e1ll rendelkez\u00e9sre olt\u00f3anyag. A korm\u00e1nyf\u0151 v\u00e1rhat\u00f3an j\u00f6v\u0151 h\u00e9ten kapja meg az olt\u00e1st - mondta a t\u00e1rcavezet\u0151, felid\u00e9zve: Orb\u00e1n Viktor kor\u00e1bban jelezte, ha van m\u00f3d, a k\u00ednai vakcin\u00e1t szeretn\u00e9 beadatni.\n\u00a0 Arra a felvet\u00e9sre, hogy Guly\u00e1s Gergely \u00e9s Szentkir\u00e1lyi Alexandra melyik olt\u00f3anyagot kapn\u00e1 meg sz\u00edvesen, a miniszter azt mondta: nem fog v\u00e1logatni, ami jut az olt\u00f3ponton, ahov\u00e1 beh\u00edvj\u00e1k. A korm\u00e1nysz\u00f3viv\u0151 is \u00fagy fogalmazott: b\u00e1rminek \u00f6r\u00fcl, amit megkap.\nGuly\u00e1s Gergely azt teljesen kiz\u00e1rtnak tartotta, hogy mag\u00e1nell\u00e1t\u00e1sban p\u00e9nz\u00e9rt lehessen majd olt\u00e1st beadatni. A magyar \u00e1llamnak van olt\u00e1si programja, szerez be olt\u00f3anyagot, ennek megfelel\u0151en oltanak, a Nemzeti N\u00e9peg\u00e9szs\u00e9g\u00fcgyi K\u00f6zpont m\u00e1sra biztosan nem fog is majd enged\u00e9lyt kiadni - jelentette ki. Hozz\u00e1tette: hogyha ma Magyarorsz\u00e1g ter\u00fclet\u00e9n olt\u00f3anyag lenne szabadon, akkor azt az \u00e1llam azonnal lefoglaln\u00e1, ugyan\u00fagy ahogy egy\u00e9bk\u00e9nt azt m\u00e1s \u00e1llamok is teszik.\nArr\u00f3l, hogy Arat\u00f3 Gergely (DK) azt \u00e1ll\u00edtotta, nincs szabad vakcinav\u00e1laszt\u00e1s, \u00e9s visszasorolj\u00e1k azokat, akik nem k\u00e9rnek a keleti vakcin\u00e1b\u00f3l, k\u00f6z\u00f6lte: ezt t\u00e9nyszer\u0171en nem igaz. Az olt\u00e1s \u00f6nk\u00e9ntes \u00e9s ingyenes, mindenkinek joga eld\u00f6nteni, k\u00e9ri-e a rendelkez\u00e9sre \u00e1ll\u00f3 vakcin\u00e1t. Ha valaki nem fogadja el, akkor amikor lesz olyan vakcina, amivel beoltatn\u00e1 mag\u00e1t, ism\u00e9telten sorra ker\u00fcl - jelezte.\n\u00a0\u00a0\u00a0\u00a0Minden Magyarorsz\u00e1gon el\u00e9rhet\u0151 olt\u00f3anyagot a magyar hat\u00f3s\u00e1gok megvizsg\u00e1ltak, \u00e9s a magyar \u00e1llam teljes felel\u0151ss\u00e9ggel \u00e1ll a m\u00f6g\u00f6tt, hogy ezek az olt\u00f3anyagok megb\u00edzhat\u00f3ak \u00e9s hat\u00e9kony v\u00e9delmet jelentenek a koronav\u00edrussal szemben - jelentette ki.\nA korm\u00e1ny gazdas\u00e1g-\u00fajraind\u00edt\u00e1si akci\u00f3tervet ind\u00edtott\n\nA gazdas\u00e1got illet\u0151en kifejtette: a b\u00e9rt\u00e1mogat\u00e1sokat \u00e9s minden, az \u00fajranyit\u00e1st seg\u00edt\u0151 int\u00e9zked\u00e9st fenntartanak. A b\u00e9rt\u00e1mogat\u00e1sokkal kapcsolatos fennakad\u00e1sokon m\u00e1r t\u00fal vannak, szinte naprak\u00e9szen tudj\u00e1k teljes\u00edteni az ig\u00e9nyeket - mondta. Hozz\u00e1tette: t\u00f6bb mint 41 milli\u00e1rd forintnyi t\u00e1mogat\u00e1sra \u00e9rkezett ig\u00e9ny, \u00e9s 39 milli\u00e1rd forintot m\u00e1r ki is fizettek.\n\u00a0\u00a0\u00a0\u00a0Arr\u00f3l is besz\u00e9lt, hogy rem\u00e9lhet\u0151leg a k\u00f6vetkez\u0151 id\u0151szakban a Magyarorsz\u00e1got megillet\u0151 uni\u00f3s p\u00e9nzekkel kapcsolatos p\u00e1ly\u00e1zati ki\u00edr\u00e1sok \u00e9s a gazdas\u00e1g\u00e9l\u00e9nk\u00edt\u0151 t\u00e1mogat\u00e1sok hozz\u00e1j\u00e1rulnak ahhoz, hogy a m\u00e1sodik negyed\u00e9vben megindulhasson a gazdas\u00e1gi n\u00f6veked\u00e9s. Ekkor m\u00e1r a szolg\u00e1ltat\u00f3szektor is r\u00e9szben helyre\u00e1llhat - f\u0171zte hozz\u00e1.\n\u00a0\u00a0\u00a0\u00a0Guly\u00e1s Gergely \u00fagy v\u00e9lte, a neh\u00e9z id\u0151szak ut\u00e1n ugyanazt a p\u00e1ly\u00e1t folytathatja a gazdas\u00e1g, mint a j\u00e1rv\u00e1ny kit\u00f6r\u00e9se el\u0151tt, visszat\u00e9rhet a n\u00f6veked\u00e9s. Egy \u00e9ve tartanak m\u00e1r a korl\u00e1toz\u00e1sok, de rem\u00e9lhet\u0151leg ez m\u00e1r a j\u00e1rv\u00e1ny utols\u00f3 szakasza, \u00e9s a harmadik hull\u00e1m legy\u0171r\u00e9s\u00e9hez rendelkez\u00e9sre \u00e1ll az olt\u00e1s, ez\u00e9rt a korm\u00e1ny azt k\u00e9ri, hogy mindenki regisztr\u00e1ljon \u00e9s adassa be mag\u00e1nak a vakcin\u00e1t - mondta.\nAz ipar\u0171z\u00e9si ad\u00f3 fel\u00e9re cs\u00f6kkent\u00e9s\u00e9vel a korm\u00e1ny 150 milli\u00e1rd forintot hagy a legkisebb v\u00e1llalkoz\u00e1sokn\u00e1l\nA miniszter a vonatkoz\u00f3 Alkotm\u00e1nyb\u00edr\u00f3s\u00e1g d\u00f6nt\u00e9s\u00e9r\u0151l, \u00e9s Kar\u00e1csony Gergely f\u0151polg\u00e1rmester felvet\u00e9s\u00e9r\u0151l, miszerint a kies\u0151 ipar\u0171z\u00e9si ad\u00f3 teljesk\u00f6r\u0171 kompenz\u00e1l\u00e1s\u00e1ra van sz\u00fcks\u00e9g, azt k\u00f6z\u00f6lte: a vita nem k\u00f6zfeladatell\u00e1t\u00e1si normat\u00edv\u00e1r\u00f3l, hanem arr\u00f3l sz\u00f3l, hogy mi a jobb, ha az ipar\u0171z\u00e9si ad\u00f3 egy r\u00e9sze a kkv-kn\u00e1l, vagy ha az \u00f6nkorm\u00e1nyzatokn\u00e1l marad. A korm\u00e1ny \u00fagy gondolja, hogy akkor lehet munkahelyeket v\u00e9deni, \u00fajakat l\u00e9trehozni, ha ezeket a p\u00e9nzeket a v\u00e1llalkoz\u00e1sokn\u00e1l hagyj\u00e1k.\n\u00a0\u00a0\u00a0\u00a0Nem vitatj\u00e1k, hogy az \u00f6nkorm\u00e1nyzatok helyzete - ahogy a magyar \u00e1llam\u00e9 is - neh\u00e9z, de a korm\u00e1ny k\u00e9szen \u00e1ll, hogy t\u00e1rgyaljon az \u00f6nkorm\u00e1nyzatokkal, \u00e9s ahol seg\u00edteni tudnak, ahol m\u0171k\u00f6d\u00e9si neh\u00e9zs\u00e9gek vannak, hajland\u00f3ak t\u00e1mogat\u00e1st ny\u00fajtani. Azt ugyanakkor szeretn\u00e9k, ha a felel\u0151ss\u00e9gv\u00e1llal\u00e1s k\u00f6lcs\u00f6n\u00f6s lenne, \u00e9s a gazdag \u00f6nkorm\u00e1nyzatok, ahol t\u00f6bb milli\u00e1rd van a sz\u00e1ml\u00e1n, tekintettel lenn\u00e9nek az orsz\u00e1g eg\u00e9sz\u00e9nek helyzet\u00e9re - fogalmazott.\n\nAz eg\u00e9szs\u00e9g\u00fcgy l\u00e9nyegesen t\u00f6bb forr\u00e1st fog kapni a k\u00f6vetkez\u0151 k\u00f6lts\u00e9gvet\u00e9sben\n\nArr\u00f3l is besz\u00e9lt, hogy az eg\u00e9szs\u00e9g\u00fcgy l\u00e9nyegesen t\u00f6bb forr\u00e1st fog kapni a k\u00f6vetkez\u0151 k\u00f6lts\u00e9gvet\u00e9sben, erre a b\u00e9remel\u00e9sek miatt is sz\u00fcks\u00e9g van. Az eg\u00e9szs\u00e9g\u00fcgy lesz a legnagyobb nyertese a 2022-es b\u00fcdzs\u00e9nek - jelentette ki.\nA t\u00e1vmunk\u00e1t t\u00e1mogat\u00f3 szab\u00e1lyoz\u00e1sr\u00f3l\nGuly\u00e1s Gergely azt is k\u00f6z\u00f6lte, hogy a home office-r\u00f3l hoztak jogszab\u00e1lyt, ennek k\u00f6sz\u00f6nhet\u0151, hogy a munka t\u00f6rv\u00e9nyk\u00f6nyv\u00e9nek el\u0151\u00edr\u00e1sait\u00f3l elt\u00e9r\u0151en is meg lehet \u00e1llapodni a t\u00e1vmunk\u00e1r\u00f3l, a munkav\u00e9gz\u00e9s helye szabadon v\u00e1laszthat\u00f3, a munk\u00e1ltat\u00f3 pedig hozz\u00e1j\u00e1rulhat a munkav\u00e1llal\u00f3 kiad\u00e1saihoz.\nA baloldali gy\u00f6ngy\u00f6si polg\u00e1rmester jogosulatlan beolt\u00e1s\u00e1r\u00f3l\nSzint\u00e9n k\u00e9rd\u00e9sre besz\u00e9lt arr\u00f3l, hogy a Hiesz Gy\u00f6rgy gy\u00f6ngy\u00f6si polg\u00e1rmester elleni, az olt\u00e1si rend megszeg\u00e9se miatt ind\u00edtott nyomoz\u00e1s v\u00e9lhet\u0151en m\u00e9g nem z\u00e1rult le. Megjegyezte, nem elfogadhat\u00f3, ha egy polg\u00e1rmester hivatali hatalm\u00e1val vissza\u00e9lve azok el\u00e9 t\u00fclekszik, akik megel\u0151zik az olt\u00e1si sorrendben, \u00e9s akik n\u00e1la vesz\u00e9lyeztetettebbek.\n\u00a0 Azt is mondta, a szint\u00e9n beoltott L\u00e1szl\u00f3 Imre 11. ker\u00fcleti polg\u00e1rmesterrel szemben \u0151 meg\u00e9rt\u0151bb, \u00e9rt\u00e9kel\u00e9se szerint, ha valaki 10 \u00e9vig vezet egy eg\u00e9szs\u00e9g\u00fcgyi int\u00e9zm\u00e9nyt, \u00e9s ezt k\u00f6vet\u0151en ott megkapja az olt\u00e1st, az n\u00e1la \"messze a t\u0171r\u00e9shat\u00e1ron bel\u00fcl van\".\nCsak olyan vakcin\u00e1k ker\u00fclhetnek forgalomba, amelyek a magyar hat\u00f3s\u00e1gok vizsg\u00e1lata alapj\u00e1n is hat\u00e1sosak \u00e9s biztons\u00e1gosak \nArra a felvet\u00e9sre, hogy m\u00edg kor\u00e1bban, az orosz Szputnyik V-vakcin\u00e1val kapcsolatban az OGY\u00c9I h\u00e1romhetes vizsg\u00e1lati id\u0151r\u0151l besz\u00e9lt, a m\u00falt kedden \u00e9rkezett k\u00ednai vakcin\u00e1val pedig m\u00e1r oltanak, a miniszter azt mondta, a k\u00ednai vakcin\u00e1b\u00f3l m\u00e1r kor\u00e1bban a hat\u00f3s\u00e1gok rendelkez\u00e9s\u00e9re \u00e1llt minta, amit \u00e9ppen az\u00e9rt szereztek be, hogy az NNK miel\u0151bb megkezdhesse a vizsg\u00e1lat\u00e1t. Az els\u0151 minta \u00e9rkez\u00e9se \u00e9s az enged\u00e9lyez\u00e9s k\u00f6z\u00f6tt egy h\u00f3napn\u00e1l is t\u00f6bb id\u0151 telt el.\u00a0\u00a0Emellett az \u00fajonnan \u00e9rkez\u0151 vakcinasz\u00e1ll\u00edtm\u00e1nyokat is mindig megvizsg\u00e1lja az NNK, de ez a vizsg\u00e1lat r\u00f6videbb id\u0151t vesz ig\u00e9nybe.\n\u00a0\u00a0\u00a0\u00a0K\u00ednai vakcin\u00e1b\u00f3l febru\u00e1rban a v\u00e1rt f\u00e9lmilli\u00f3n\u00e1l 50 ezerrel t\u00f6bb \u00e9rkezett, m\u00e1rciusban \u00e9s \u00e1prilisban 500-500 ezerre lehet sz\u00e1m\u00edtani.\nK\u00f6z\u00f6lte azt is: az Orsz\u00e1gos Gy\u00f3gyszer\u00e9szeti Int\u00e9zet szakemberei cs\u00fct\u00f6rt\u00f6k\u00f6n kezdik meg a vizsg\u00e1latot a szentp\u00e9terv\u00e1ri olt\u00f3anyaggy\u00e1rban, a j\u00f6v\u0151 h\u00e9ten pedig egy m\u00e1sikat is felkeresnek, hogy az is a bevizsg\u00e1lt \u00e9s enged\u00e9lyezett gy\u00e1rt\u00f3helyek k\u00f6z\u00e9 tartozzon.\n\u00a0\u00a0\u00a0\u00a0A vakcinaszerz\u0151d\u00e9sek k\u00f6z\u00e9rdek\u0171 adatok, \u00edgy azokat a korm\u00e1ny a t\u00f6rv\u00e9nyi hat\u00e1rid\u0151ben nyilv\u00e1noss\u00e1gra hozza - v\u00e1laszolta egy m\u00e1sik k\u00e9rd\u00e9sre. Ez al\u00f3l csak az \u00fczleti titoknak min\u0151s\u00fcl\u0151 adat a kiv\u00e9tel - mondta, hozz\u00e1t\u00e9ve: az olt\u00f3anyag \u00e1ra nem min\u0151s\u00fclhet k\u00f6z\u00e9rdek\u0171 adatnak, mivel nem \u00e1llami k\u00f6lts\u00e9gvet\u00e9sb\u0151l fizetik.\nAz orosz vakcina magyarorsz\u00e1gi gy\u00e1rt\u00e1s\u00e1nak lehet\u0151s\u00e9g\u00e9re \u00fagy felelt: a Fluart Kft. a szerz\u0151d\u00e9sei miatt kapacit\u00e1sb\u0151v\u00edt\u00e9s n\u00e9lk\u00fcl jelenleg nem tud ebbe bekapcsol\u00f3dni. Arr\u00f3l azonban m\u00e1r d\u00f6nt\u00e9s sz\u00fcletett, hogy a Debreceni Egyetem a korm\u00e1ny t\u00e1mogat\u00e1s\u00e1val l\u00e9trehoz egy nemzeti olt\u00f3anyaggy\u00e1rat, ami kiemelt beruh\u00e1z\u00e1s, \u00edgy hamarosan gy\u00e1rthat olt\u00f3anyagokat.\n\u00a0 Kiemelte: rem\u00e9lhet\u0151leg febru\u00e1r v\u00e9g\u00e9ig Oroszorsz\u00e1g teljes\u00edti a vakcinasz\u00e1ll\u00edt\u00e1sra vonatkoz\u00f3 v\u00e1llal\u00e1sait, egyel\u0151re nem lehet cs\u00fasz\u00e1sr\u00f3l besz\u00e9lni, de az az olt\u00e1s biztos, amely itt van Magyarorsz\u00e1g ter\u00fclet\u00e9n, \u00e9s az a legbiztosabb, amelyet m\u00e1r be is adtak.\nAz olt\u00e1sok \u00fctem\u00e9t, gyorsas\u00e1g\u00e1t a vakcin\u00e1k \u00e9rkez\u00e9se hat\u00e1rozza meg\n\u00a0Arra k\u00e9rd\u00e9sre, hogy tervezik-e olt\u00f3pontok kialak\u00edt\u00e1s\u00e1t a v\u00e1laszt\u00e1si helyis\u00e9gekben, azt mondta, egyel\u0151re a rendelkez\u00e9sre \u00e1ll\u00f3 vakcinamennyis\u00e9g nem indokolja ezt, hiszen az eg\u00e9szs\u00e9g\u00fcgyi ell\u00e1t\u00f3rendszeren bel\u00fcl egy h\u00e9tv\u00e9g\u00e9n egymilli\u00f3 embert is be tudnak oltani.\n\u00a0\u00a0\u00a0\u00a0Ugyanakkor arra k\u00e9rte az olt\u00e1sra \u00e9rkez\u0151ket, hogy a t\u00f6meg, a sorban \u00e1ll\u00e1s elker\u00fcl\u00e9se \u00e9rdek\u00e9ben legfeljebb negyed, f\u00e9l \u00f3r\u00e1val a megadott id\u0151pont el\u0151tt \u00e9rkezzenek. Elmondta: rem\u00e9lhet\u0151leg nem lesz negyedik hull\u00e1m, mert az olt\u00e1s addigra m\u00e1r v\u00e9delmet biztos\u00edt. A k\u00fcl\u00f6nb\u00f6z\u0151 modellsz\u00e1m\u00edt\u00e1sok nem pontosan egyeznek, de \u00e1ltal\u00e1ban a fert\u0151z\u00e9ssz\u00e1mok jelent\u0151s felfut\u00e1s\u00e1t mutatj\u00e1k a k\u00f6vetkez\u0151 hetekben, ez\u00e9rt fontos lenne m\u00e9rs\u00e9kelni a kapcsolattart\u00e1st - k\u00f6z\u00f6lte.\nBesz\u00e1molt arr\u00f3l is, hogy a j\u00e1rv\u00e1nyhelyzetben nagy bajban l\u00e9v\u0151 Szlov\u00e1ki\u00e1t eddig l\u00e9legeztet\u0151g\u00e9ppel seg\u00edtette Magyarorsz\u00e1g. A t\u00e1rshat\u00f3s\u00e1gok folyamatosan kapcsolatban \u00e1llnak, \u00e9s ig\u00e9ny eset\u00e9n, ha ehhez megvan a magyarorsz\u00e1gi kapacit\u00e1s is, akkor m\u00e1shogy is seg\u00edtheti \u0151ket az orsz\u00e1g.\u00a0\u00a0\u00a0\u00a0\nA miniszter azt is elmondta, hogy nincs m\u00e9g egys\u00e9ges szab\u00e1lyoz\u00e1s vakcina\u00fatlev\u00e9lr\u0151l, de minden l\u00e9git\u00e1rsas\u00e1gnak az az \u00e9rdeke, hogy min\u00e9l t\u00f6bb utasa legyen. J\u00f3 lenne, ha nem csin\u00e1ln\u00e1nak politikai k\u00e9rd\u00e9st a vakcin\u00e1b\u00f3l, \u00e9s az is j\u00f3 lenne, ha mindenki szakmai alapon min\u0151s\u00edten\u00e9 az olt\u00f3anyagokat - v\u00e9lekedett.\nKit\u00e9rt r\u00e1: a gy\u00f3gyf\u00fcrd\u0151k szolg\u00e1ltat\u00e1sai gy\u00f3gyell\u00e1t\u00e1snak min\u0151s\u00fclnek, \u00e9s szakmai d\u00f6nt\u00e9s sz\u00fcletett a r\u00e9szleges nyit\u00e1sr\u00f3l.\n\n\n"}]