[{"date": "2021-02-23 14:31", "url": "https://koronavirus.gov.hu/cikkek/orszagos-tisztifoorvos-csak-vedooltas-javithat-jarvanyugyi-adatokon", "h1": "Orsz\u00e1gos tisztif\u0151orvos: csak a v\u00e9d\u0151olt\u00e1s jav\u00edthat a j\u00e1rv\u00e1ny\u00fcgyi adatokon", "body": "\nMindaddig nem fognak javulni a j\u00e1rv\u00e1ny\u00fcgyi adatok, am\u00edg kell\u0151 sz\u00e1m\u00fa ember meg nem kapja a v\u00e9d\u0151olt\u00e1st - mondta az orsz\u00e1gos tisztif\u0151orvos a\u00a0koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n kedden.\n\n\nM\u00fcller Cec\u00edlia arr\u00f3l besz\u00e9lt: a j\u00e1rv\u00e1ny harmadik hull\u00e1ma bizonyos m\u00e9rt\u00e9kig s\u00falyosabban zajlik; a m\u00e1sodik hull\u00e1m cs\u00f6kken\u0151 tendenci\u00e1j\u00e1t \"megszak\u00edtotta\" a harmadik hull\u00e1m kezdete, \u00edgy a fert\u0151z\u00f6ttek sz\u00e1ma nem tudott visszat\u00e9rni arra a szintre, ahonnan a m\u00e1sodik hull\u00e1m indult.\n\u00a0\u00a0\u00a0\u00a0Hangs\u00falyozta: az, hogyan n\u0151 a fert\u0151z\u00f6ttek sz\u00e1ma, milyen lesz a harmadik hull\u00e1m dinamik\u00e1ja, jelent\u0151s m\u00e9rt\u00e9kben m\u00falik az embereken is.\n\u00a0\u00a0\u00a0\u00a0Elmondta, h\u00e9tf\u0151n 1628-cal n\u0151tt az azonos\u00edtott fert\u0151z\u00f6ttek sz\u00e1ma \u00e9s 103 beteg meghalt. M\u00fcller Cec\u00edlia megjegyezte: aggasztja a szakembereket, hogy csak n\u00e9h\u00e1ny napon tudnak kevesebb mint sz\u00e1z elhunytr\u00f3l besz\u00e9lni. Hozz\u00e1tette: a harmadik hull\u00e1mban megbetegedettek eset\u00e9ben s\u00falyosabban zajlik a fert\u0151z\u00e9s, emelkedik a k\u00f3rh\u00e1zban \u00e1poltak sz\u00e1ma, jelenleg 4582-en vannak k\u00f3rh\u00e1zban \u00e9s 396-an szorulnak l\u00e9legeztet\u00e9sre.\n\u00a0\u00a0\u00a0\u00a0Kiemelte: fontos lenne, hogy cs\u00f6kkents\u00e9k a sz\u00f6v\u0151dm\u00e9nyes esetek \u00e9s az elhunytak sz\u00e1m\u00e1t, de ezt addig nem tudj\u00e1k el\u00e9rni, am\u00edg a hat\u00e1sos v\u00e9d\u0151olt\u00e1st a megfelel\u0151 sz\u00e1mban nem kapj\u00e1k meg az emberek.\n\u00a0\u00a0\u00a0\u00a0K\u00f6z\u00f6lte: folyamatosan \u00e9rkeznek a vakcinasz\u00e1ll\u00edtm\u00e1nyok Magyarorsz\u00e1gra, kedden a Pfizer 104 130 adagot sz\u00e1ll\u00edtott, amely 52 065 ember beolt\u00e1s\u00e1ra lesz el\u00e9g, \u00e9s \u00e9rkezett 100 ezer adag orosz Szputnyik V vakcina is, ezt meg fogj\u00e1k vizsg\u00e1lni.\nRegisztr\u00e1ci\u00f3 v\u00e9d\u0151olt\u00e1sra:\u00a0https://vakcinainfo.gov.hu/\n\u00a0\u00a0\u00a0\u00a0A tisztif\u0151orvos kifejtette: ak\u00e1r nyugati, az Eur\u00f3pai Gy\u00f3gyszer\u00fcgyn\u00f6ks\u00e9g \u00e1ltal enged\u00e9lyezett, ak\u00e1r \u00fagynevezett keleti vakcina \u00e9rkezik az orsz\u00e1gba, minden esetben \u00e1tvizsg\u00e1lj\u00e1k a sz\u00e1ll\u00edtm\u00e1ny dokument\u00e1ci\u00f3j\u00e1t, \u00e9s vagy az alapj\u00e1n d\u00f6ntenek a \"felszabad\u00edt\u00e1s\u00e1r\u00f3l\", vagy a dokument\u00e1ci\u00f3 \u00e1tvizsg\u00e1l\u00e1sa \u00e9s laborat\u00f3riumi vizsg\u00e1lat ut\u00e1n, de mindenk\u00e9ppen gy\u00e1rt\u00e1si t\u00e9telenk\u00e9nt.\n\u00a0\u00a0\u00a0\u00a0A k\u00ednai Sinopharm vakcin\u00e1j\u00e1r\u00f3l azt mondta, az 18 \u00e9ven fel\u00fclieknek korhat\u00e1r n\u00e9lk\u00fcl beadhat\u00f3.\n\u00a0\u00a0\u00a0\u00a0Az orsz\u00e1gos tisztif\u0151orvos felh\u00edvta a figyelmet az emberek egy\u00e9ni felel\u0151ss\u00e9g\u00e9re is. K\u00f6z\u00f6lte, a v\u00e9dekez\u00e9s szab\u00e1lyai egyr\u00e9szt feled\u00e9sbe mer\u00fcltek, m\u00e1sr\u00e9szt az emberek bele is f\u00e1radtak a v\u00e9dekez\u00e9sbe. De nem szabad ezt tenni - figyelmeztetett -, hiszen a harmadik hull\u00e1mban a mut\u00e1ns t\u00f6rzseknek sokkal nagyobb a fert\u0151z\u0151k\u00e9pess\u00e9g\u00fck, \u00e9s az is \"igazol\u00f3dni l\u00e1tszik\", hogy s\u00falyosabb megbeteged\u00e9st okozhatnak, mint a kor\u00e1bban megismert v\u00edrus.\n\u00a0\u00a0\u00a0\u00a0A v\u00e9delmi int\u00e9zked\u00e9seket kitart\u00f3 t\u00fcrelemmel tov\u00e1bbra is be kell tartani - emelte ki M\u00fcller Cec\u00edlia. Hozz\u00e1tette: ha valaki t\u00fcneteket \u00e9szlel mag\u00e1n, akkor vegye legal\u00e1bb olyan komolyan, mint a j\u00e1rv\u00e1ny kezdet\u00e9n, telefonon konzult\u00e1ljon a h\u00e1ziorvos\u00e1val, aki indokolt esetben int\u00e9zkedik a mintav\u00e9telr\u0151l. Ha valaki betegen k\u00f6z\u00f6ss\u00e9gbe megy, a fert\u0151z\u0151bb v\u00edrust\u00f6rzs miatt t\u00f6bb embert vesz\u00e9lyeztethet - mondta.\n\u00a0\u00a0\u00a0\u00a0Sz\u00f3lt arr\u00f3l is, hogy a v\u00e9d\u0151olt\u00e1sokr\u00f3l sz\u00e1mos val\u00f3tlan inform\u00e1ci\u00f3 kering, ez\u00e9rt azt k\u00e9rte, hogy mindenki a szakemberekre, a h\u00e1ziorvos\u00e1ra hallgasson, \u00e9s ne f\u00e9ljen az olt\u00e1st\u00f3l; ha felk\u00edn\u00e1lj\u00e1k, fogadja el. Hangs\u00falyozta: a vakcin\u00e1k biztons\u00e1gosak \u00e9s hat\u00e1sosak.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta: a v\u00e9d\u0151olt\u00e1s els\u0151sorban az egy\u00e9n v\u00e9delm\u00e9t szolg\u00e1lja, de a k\u00f6z\u00f6ss\u00e9gre is hat\u00e1ssal van, \u00e9s min\u00e9l t\u00f6bb embert tudnak beoltani, ann\u00e1l sz\u00e9lesebb k\u00f6r\u0171 v\u00e9detts\u00e9g alakul ki. Ez\u00e9rt szorgalmazz\u00e1k, hogy az id\u0151sotthonokban \u00e9l\u0151k \u00e9ljenek az olt\u00e1s lehet\u0151s\u00e9g\u00e9vel, mert ez \"sokkal nagyobb fok\u00fa szabads\u00e1got\" eredm\u00e9nyezhet, azaz lehet\u0151v\u00e9 teheti majd a l\u00e1togat\u00e1sokat.\n\u00a0\u00a0\u00a0\u00a0K\u00f6z\u00f6lte a fert\u0151z\u00e9sb\u0151l m\u00e1r kigy\u00f3gyultaknak is javasolj\u00e1k az olt\u00e1st, mert az\u00e1ltal jelent\u0151sen nagyobb lesz a v\u00e9detts\u00e9g. Sz\u00f3lt arr\u00f3l is, hogy mivel egyik v\u00e9d\u0151olt\u00e1s sem biztos\u00edt sz\u00e1zsz\u00e1zal\u00e9kos v\u00e9detts\u00e9get, el\u0151fordul, hogy valaki az olt\u00e1s ellen\u00e9re megbetegszik, mert a szervezete nem termel elegend\u0151 ellenanyagot.\n\u00a0\u00a0\u00a0\u00a0Szint\u00e9n k\u00e9rd\u00e9sre v\u00e1laszolva elmondta, a Pfizer maga javasolja, hogy aki kor\u00e1bban m\u00e1r \u00e1tesett anafilaxi\u00e1s sokkon, azt ne olts\u00e1k be a k\u00e9sz\u00edtm\u00e9ny\u00e9vel.\n\u00a0\u00a0\u00a0\u00a0Kit\u00e9rt arra, hogy a brit mut\u00e1ci\u00f3 mellett m\u00e1r azonos\u00edtott\u00e1k a cseh \u00e9s a csehhez hasonl\u00f3 vari\u00e1nst is Magyarorsz\u00e1gon.\u00a0\u00a0\n\u00a0\u00a0\u00a0\u00a0M\u00fcller Cec\u00edlia egy tov\u00e1bbi k\u00e9rd\u00e9sre v\u00e1laszolva besz\u00e1molt arr\u00f3l is, az AstraZeneca k\u00f6z\u00f6lte, ha a m\u00e1sodik adag olt\u00e1st hat h\u00e9t ut\u00e1n adj\u00e1k be, akkor er\u0151teljesebb immunv\u00e1laszt tudnak kiv\u00e1ltani. Megjegyezte: ezek alapj\u00e1n a Nemzeti N\u00e9peg\u00e9szs\u00e9g\u00fcgyi K\u00f6zpont szakmai javaslatot fogalmaz meg az operat\u00edv t\u00f6rzsnek, hogy v\u00e1ltoztassanak az eddig alkalmazott gyakorlaton.\n\nMTI 2021. febru\u00e1r 23.\n\n"}]