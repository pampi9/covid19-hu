[{"date": "2021-02-22 12:17", "url": "https://koronavirus.gov.hu/cikkek/varga-mihaly-magyarorszag-kovetkezo-evekben-vonzo-befektetesi-celpont-marad", "h1": " Varga Mih\u00e1ly: Magyarorsz\u00e1g a k\u00f6vetkez\u0151 \u00e9vekben is vonz\u00f3 befektet\u00e9si c\u00e9lpont marad", "body": "\nA beruh\u00e1z\u00e1sok \u00e9s fejleszt\u00e9sek \u00f6szt\u00f6nz\u00e9se \u00e1ll a korm\u00e1ny Gazdas\u00e1g-\u00fajraind\u00edt\u00e1si akci\u00f3terv\u00e9nek k\u00f6z\u00e9ppontj\u00e1ban - jelentette ki Varga Mih\u00e1ly a K\u00fclgazdas\u00e1gi \u00e9s K\u00fcl\u00fcgyminiszt\u00e9rium misszi\u00f3vezet\u0151k \u00e9rtekezlet\u00e9n.\n\n\u00a0\n\nAz MTI-hez eljuttatott k\u00f6zlem\u00e9ny szerint a p\u00e9nz\u00fcgyminiszter kiemelte: Magyarorsz\u00e1g tov\u00e1bbra is Eur\u00f3pa egyik legvonz\u00f3bb befektet\u00e9si c\u00e9lpontja marad a cs\u00f6kken\u0151 ad\u00f3k, a t\u00e1mogat\u00f3 \u00fczleti k\u00f6rnyezet, a j\u00f3l k\u00e9pzett munkaer\u0151 \u00e9s a magas fok\u00fa biztons\u00e1g eredm\u00e9nyek\u00e9nt.\n\u00a0\u00a0\u00a0\u00a0A koronav\u00edrus-j\u00e1rv\u00e1ny \u00e1tmenetileg megakasztotta Magyarorsz\u00e1g dinamikus felz\u00e1rk\u00f3z\u00e1s\u00e1t, de a gazdas\u00e1gv\u00e9delmi int\u00e9zked\u00e9seknek \u00e9s az orsz\u00e1g ellen\u00e1ll\u00f3-k\u00e9pess\u00e9g\u00e9nek k\u00f6sz\u00f6nhet\u0151en az utols\u00f3 negyed\u00e9vben m\u00e1r n\u00f6vekedni tudott a magyar gazdas\u00e1g - t\u00e1j\u00e9koztatott Varga Mih\u00e1ly. Mint fogalmazott: a tavalyi negyedik negyed\u00e9ves brutt\u00f3 hazai term\u00e9k (GDP) szerint az Eur\u00f3pai Uni\u00f3 27 tag\u00e1llama k\u00f6z\u00fcl az \u00f6t\u00f6dik legjobb eredm\u00e9nyt \u00e9rte el az orsz\u00e1g. K\u00f6sz\u00f6nhet\u0151 ez az elm\u00falt t\u00edz \u00e9v k\u00f6vetkezetes gazdas\u00e1gpolitik\u00e1j\u00e1nak, illetve annak, hogy a k\u00f6lts\u00e9gvet\u00e9s jelent\u0151s forr\u00e1sokkal t\u00e1mogatja a gazdas\u00e1gi \u00e9let szerepl\u0151it - tette hozz\u00e1 a miniszter.\n\u00a0\u00a0\u00a0\u00a0Varga Mih\u00e1ly megjegyezte: a j\u00e1rv\u00e1ny ellen\u00e9re 2020 eleje \u00f3ta 2500 milli\u00e1rd forintnyi beruh\u00e1z\u00e1st jelentettek be Magyarorsz\u00e1gon. A hazai gazdas\u00e1g j\u00f3 \u00e1llapot\u00e1t jelzi szerinte az is, hogy a hitelmin\u0151s\u00edt\u0151k a v\u00e1ls\u00e1g ellen\u00e9re is befektet\u00e9sre aj\u00e1nlj\u00e1k Magyarorsz\u00e1got. Mint a t\u00e1rcavezet\u0151 fogalmazott: minden egyes fejleszt\u00e9s, befektet\u00e9s fontos l\u00e9p\u00e9s abba az ir\u00e1nyba, hogy Magyarorsz\u00e1g eredm\u00e9nyesen l\u00e9pjen t\u00fal a v\u00e1ls\u00e1gon. A pozit\u00edv \u00fczleti k\u00f6rnyezetet jellemezve Varga Mih\u00e1ly elmondta, hogy uni\u00f3s \u00f6sszevet\u00e9sben Magyarorsz\u00e1gon a legalacsonyabb a t\u00e1rsas\u00e1gi ad\u00f3 m\u00e9rt\u00e9ke, \u00e9s az ad\u00f3cs\u00f6kkent\u00e9s a gazdas\u00e1gi visszaes\u00e9s id\u0151szak\u00e1ban is folytat\u00f3dott.\n\u00a0\u00a0\u00a0\u00a0\"A f\u00e9nyt m\u00e1r l\u00e1tjuk, de nem tudjuk pontosan, hogy milyen hossz\u00fa az alag\u00fat\" - jellemezte a koronav\u00edrus-j\u00e1rv\u00e1ny okozta helyzetb\u0151l val\u00f3 kil\u00e1bal\u00e1st Varga Mih\u00e1ly. Mint fogalmazott: az \u00fajraind\u00edt\u00e1shoz megfelel\u0151 szint\u0171 \u00e1toltotts\u00e1got kell el\u00e9rni, ez\u00e9rt a vakcina- \u00e9s v\u00e9d\u0151eszk\u00f6z-beszerz\u00e9snek a j\u00f6v\u0151ben sem lesz k\u00f6lts\u00e9gvet\u00e9si akad\u00e1lya. Mint mondta: a nagyar\u00e1ny\u00fa \u00e1toltotts\u00e1g nyom\u00e1n a m\u00e1sodik negyed\u00e9vben k\u00e9tsz\u00e1mjegy\u0171 b\u0151v\u00fcl\u00e9ssel t\u00e9rhet vissza a n\u00f6veked\u00e9s, amely az eddigi legmagasabb \u00fctem\u0171 b\u0151v\u00fcl\u00e9s lehet a magyar gazdas\u00e1gban. Varga Mih\u00e1ly arra is kit\u00e9rt, hogy a korm\u00e1ny a gazdas\u00e1g \u00fajraind\u00edt\u00e1s\u00e1ban, a befektet\u00e9sek Magyarorsz\u00e1gra vonz\u00e1s\u00e1ban kiemelten sz\u00e1m\u00edt a k\u00fclk\u00e9pviseletek munk\u00e1j\u00e1ra.\n\n\nMTI 2021. febru\u00e1r 22.\n\n"}]