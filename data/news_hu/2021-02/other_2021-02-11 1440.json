[{"date": "2021-02-11 14:40", "url": "https://koronavirus.gov.hu/cikkek/operativ-torzs-130-ember-ellen-intezkedtek-maszkviseles-elmulasztasa-miatt-szerdan", "h1": "Operat\u00edv t\u00f6rzs: 130 ember ellen int\u00e9zkedtek a maszkvisel\u00e9s elmulaszt\u00e1sa miatt szerd\u00e1n", "body": "\nA maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt 130 ember ellen int\u00e9zkedtek a rend\u0151r\u00f6k az elm\u00falt 24 \u00f3r\u00e1ban - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3n.\n\n\n\u00a0Kiss R\u00f3bert alezredes k\u00f6z\u00f6lte: 84-en szegt\u00e9k meg a 10 ezer lakos\u00fan\u00e1l nagyobb telep\u00fcl\u00e9seken a k\u00f6zter\u00fcleti maszkvisel\u00e9sre vonatkoz\u00f3 \u00f6nkorm\u00e1nyzati rendeletet. K\u00f6z\u00fcl\u00fck 22-t figyelmeztettek, 34-en kaptak helysz\u00edni b\u00edrs\u00e1got, 28-at feljelentettek. Szab\u00e1lytalan maszkvisel\u00e9s miatt t\u00f6megk\u00f6zleked\u00e9si eszk\u00f6z\u00f6k\u00f6n \u00e9s a meg\u00e1ll\u00f3helyeken 9, \u00fczletekben, bev\u00e1s\u00e1rl\u00f3k\u00f6zpontokban 37 ember ellen int\u00e9zkedtek.\n\u00a0\u00a0\u00a0\u00a0Az alezredes hozz\u00e1tette, hogy a maszkvisel\u00e9si szab\u00e1lyok megszeg\u00e9se miatt 24 428-szor int\u00e9zkedtek eddig a rend\u0151r\u00f6k.\n\u00a0\u00a0\u00a0\u00a0Az \u00fczletekre, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 827 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 214 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 613 esetben pedig az \u00fczletek korl\u00e1tozott nyitvatart\u00e1s\u00e1ra vonatkoz\u00f3 szab\u00e1lyokat nem tartott\u00e1k be vagy az ott-tart\u00f3zkod\u00e1s tilalm\u00e1t szegt\u00e9k meg.\n\u00a0\u00a0\u00a0\u00a0A janu\u00e1r v\u00e9g\u00e9t\u0151l hat\u00e1lyban lev\u0151, a vend\u00e9gl\u00e1t\u00f3helyekre bevezetett szigor\u00fabb szab\u00e1lyok megs\u00e9rt\u00e9se miatt szerd\u00e1n egy emberrel szemben kellett int\u00e9zkedni\u00fck a rend\u0151r\u00f6knek, de a vend\u00e9gl\u00e1t\u00f3helyet nem kellett bez\u00e1rni - tette hozz\u00e1.\n\u00a0\u00a0\u00a0\u00a0Kiss R\u00f3bert k\u00f6z\u00f6lte: a kij\u00e1r\u00e1si tilalommal kapcsolatos szab\u00e1lyok megs\u00e9rt\u00e9se miatt szerd\u00e1n 315 ember ellen int\u00e9zkedtek. A kij\u00e1r\u00e1si korl\u00e1toz\u00e1s, majd a kij\u00e1r\u00e1si tilalom tavaly novemberi bevezet\u00e9se \u00f3ta 36 517 emberrel szemben int\u00e9zkedtek orsz\u00e1gszerte e szab\u00e1lyok megszeg\u00e9se miatt.\n\u00a0\u00a0\u00a0\u00a0Szerd\u00e1n is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben a rend\u0151r\u00f6k 56 esetben l\u00e9ptek fel. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3k ellen eddig 11 539-szor int\u00e9zkedtek - ismertette.\n\u00a0\u00a0\u00a0\u00a0Az alezredes elmondta: szerd\u00e1n 8764 esetben ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban l\u00e9v\u0151ket. Aznap 3604 ilyen korl\u00e1toz\u00f3 int\u00e9zked\u00e9st rendeltek el. Jelenleg 21 456-an vannak hat\u00f3s\u00e1gi h\u00e1zi karant\u00e9nban; k\u00f6z\u00fcl\u00fck 2035-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a szab\u00e1lyokat.\n\u00a0\u00a0\u00a0\u00a0\nMTI 2021. febru\u00e1r 11.\n\n"}]