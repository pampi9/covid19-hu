[{"date": "2021-02-09 13:46", "url": "https://koronavirus.gov.hu/cikkek/elkezdodott-az-astrazeneca-oltoanyagok-kiszallitasa", "h1": "Elkezd\u0151d\u00f6tt az AstraZeneca olt\u00f3anyagok kisz\u00e1ll\u00edt\u00e1sa", "body": "\nElkezd\u0151d\u00f6tt az AstraZeneca olt\u00f3anyagok kisz\u00e1ll\u00edt\u00e1sa a megyei korm\u00e1nyhivatalokhoz - hangzott el az M1 aktu\u00e1lis csatorna keddi m\u0171sor\u00e1ban.\n\n\nA k\u00f6zm\u00e9dia inform\u00e1ci\u00f3i szerint az AstraZeneca olt\u00f3anyagait a korm\u00e1nyhivatalokba sz\u00e1ll\u00edtj\u00e1k, \u00e9s onnan viszik majd a h\u00e1ziorvosokhoz. Ezzel a 18-60 \u00e9v k\u00f6zti kr\u00f3nikus betegek olt\u00e1sa kezd\u0151dik meg, a rendelkez\u00e9sre \u00e1ll\u00f3 vakcina 20 400 embernek elegend\u0151 - t\u00e1j\u00e9koztattak.\n\u00a0\u00a0\u00a0\u00a0K\u00f6z\u00f6lt\u00e9k: Magyarorsz\u00e1g 6,5 milli\u00f3 adagot k\u00f6t\u00f6tt le a brit-sv\u00e9d vakcin\u00e1b\u00f3l.\n\u00a0\u00a0\u00a0\u00a0A k\u00f6zm\u00e9dia helysz\u00edni tud\u00f3s\u00edt\u00e1sa szerint a Hajd\u00fa-Bihar Megyei Korm\u00e1nyhivatal n\u00e9peg\u00e9szs\u00e9g\u00fcgyi f\u0151oszt\u00e1ly\u00e1ra kedd d\u00e9lel\u0151tt 90 ampulla AstraZeneca olt\u00f3anyag \u00e9rkezett. Debrecenben ez m\u00e1r a kilencedik vakcinasz\u00e1ll\u00edtm\u00e1ny, kor\u00e1bban h\u00e9tszer a Pfizer-BioNTech, egyszer pedig a Moderna olt\u00f3anyag\u00e1b\u00f3l kaptak - tett\u00e9k hozz\u00e1.\n\u00a0\u00a0\u00a0\u00a0A Veszpr\u00e9m Megyei Korm\u00e1nyhivatal N\u00e9peg\u00e9szs\u00e9g\u00fcgyi F\u0151oszt\u00e1ly\u00e1ra 60 ampulla AstraZeneca vakcina \u00e9rkezett kedden, ezeket sz\u00e1ll\u00edtj\u00e1k majd ki a kijel\u00f6lt h\u00e1ziorvosoknak - hangzott el.\n\u00a0\u00a0\u00a0\u00a0A Heves Megyei Korm\u00e1nyhivatalba 30 ampulla AstraZeneca olt\u00f3anyag \u00e9rkezett, ami 300 ember olt\u00e1s\u00e1ra el\u00e9g. Ezt 30 h\u00e1ziorvosi praxisban adj\u00e1k be. Pajt\u00f3k G\u00e1bor heves megyei korm\u00e1nymegb\u00edzott a k\u00f6zm\u00e9di\u00e1nak meger\u0151s\u00edtette, hogy 60 \u00e9v alatti kr\u00f3nikus betegeknek adj\u00e1k be a brit-sv\u00e9d vakcin\u00e1t.\n\u00a0\u00a0\u00a0\u00a0Vas megy\u00e9be 50 ampulla \u00e9rkezett a brit-sv\u00e9d olt\u00f3anyagb\u00f3l, amellyel a megy\u00e9ben 500 embert oltanak be a napokban a h\u00e1ziorvosok. W\u00e4chter Walter Vas megyei tisztif\u0151orvos kiemelte: ez az olt\u00f3anyag k\u00f6nnyen kezelhet\u0151, h\u0171t\u0151szekr\u00e9nyben t\u00e1rolhat\u00f3, teh\u00e1t nem ig\u00e9nyel speci\u00e1lis k\u00f6r\u00fclm\u00e9nyeket, viszont mivel m\u00e9g a 60 \u00e9v feletti koroszt\u00e1lyban nem \u00e1ll rendelkez\u00e9sre kell\u0151 mennyis\u00e9g\u0171 vizsg\u00e1lat a hat\u00e1soss\u00e1g\u00e1r\u00f3l, a fiatalabbakat oltj\u00e1k vele.\n\u00a0\u00a0\u00a0\u00a0Budapesten a f\u0151v\u00e1rosnak sz\u00e1nt 720 AstraZeneca-ampull\u00e1b\u00f3l egyet-egyet kapnak a h\u00e1ziorvosok, \u00edgy mintegy 7200 embert tudnak majd beoltani. Ezt a vakcin\u00e1t azok kapj\u00e1k, akik sz\u00edv- \u00e9s \u00e9rrendszeri betegs\u00e9gben, kr\u00f3nikus t\u00fcd\u0151betegs\u00e9gben szenvednek, daganatos betegs\u00e9g\u00fck van, cukorbetegek vagy szerv\u00e1t\u00fcltet\u00e9sen estek \u00e1t.\n\u00a0\u00a0\u00a0\u00a0S\u00e1ra Botond, Budapest f\u0151v\u00e1ros korm\u00e1nymegb\u00edzottja k\u00f6z\u00f6lte: \u00fctemezetten zajlik az olt\u00e1si folyamat, minden h\u00e9ten fel kell haszn\u00e1lni a be\u00e9rkezett vakcinasz\u00e1ll\u00edtm\u00e1nyokat. Hozz\u00e1tette: a h\u00e9ten m\u00e1r n\u00e9gyf\u00e9le vakcin\u00e1val oltanak Budapesten.\n\u00a0\u00a0\u00a0\u00a0A k\u00f6zm\u00e9dia inform\u00e1ci\u00f3i szerint most orsz\u00e1gszerte 2040 h\u00e1ziorvosi praxis kapja meg az AstraZeneca vakcin\u00e1t. Eddig egy, 20 400 ember beolt\u00e1s\u00e1ra elegend\u0151 sz\u00e1ll\u00edtm\u00e1ny \u00e9rkezett a brit-sv\u00e9d k\u00e9sz\u00edtm\u00e9nyb\u0151l, \u00e9s cs\u00fct\u00f6rt\u00f6kre tov\u00e1bbi, 22 800 ember sz\u00e1m\u00e1ra el\u00e9g adagot v\u00e1rnak.\n\n\n"}]