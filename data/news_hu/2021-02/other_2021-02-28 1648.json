[{"date": "2021-02-28 16:48", "url": "https://koronavirus.gov.hu/cikkek/orban-vedooltas-jelenti-az-egyetlen-lehetseges-vedelmet", "h1": "Orb\u00e1n: a v\u00e9d\u0151olt\u00e1s jelenti az egyetlen lehets\u00e9ges v\u00e9delmet", "body": "\nA v\u00e9d\u0151olt\u00e1s jelenti az egyetlen lehets\u00e9ges v\u00e9delmet a koronav\u00edrus-j\u00e1rv\u00e1ny ellen - hangs\u00falyozta Orb\u00e1n Viktor minisztereln\u00f6k k\u00f6z\u00f6ss\u00e9gi oldal\u00e1ra felt\u00f6lt\u00f6tt vide\u00f3ban vas\u00e1rnap, azt k\u00f6vet\u0151en, hogy maga is megkapta a k\u00ednai Sinopharm-vakcin\u00e1t.\n\n\nA korm\u00e1nyf\u0151 \u00fagy fogalmazott: \"a koronav\u00edrus-j\u00e1rv\u00e1ny harmadik hull\u00e1ma t\u00e1mad, ami er\u0151sebb lesz, mint az el\u0151z\u0151 kett\u0151\". Ez\u00e9rt arra k\u00e9rte a magyarokat, hogy regisztr\u00e1ljanak \u00e9s oltass\u00e1k be magukat.\n\u00a0\u00a0\u00a0\u00a0Orb\u00e1n Viktor \u00fagy fogalmazott: \"\u00e9rdemes hallgatni az okosabbra\", a vakcin\u00e1t ugyanis azut\u00e1n kapta meg, hogy M\u00fcller Cec\u00edlia orsz\u00e1gos tisztif\u0151orvos \u00fagy d\u00f6nt\u00f6tt, hogy az operat\u00edv t\u00f6rzs vezet\u0151i is oltass\u00e1k be magukat.\n\u00a0\u00a0\u00a0\u00a0A vide\u00f3ban bemutatt\u00e1k, ahogy testh\u0151m\u00e9rs\u00e9klet-m\u00e9r\u00e9st, k\u00e9zfert\u0151tlen\u00edt\u00e9st, valamint orvosi vizsg\u00e1latot k\u00f6vet\u0151en a minisztereln\u00f6k\u00f6t is beoltj\u00e1k a Magyar Honv\u00e9ds\u00e9g Eg\u00e9szs\u00e9g\u00fcgyi K\u00f6zpont olt\u00f3pontj\u00e1n. \"S\u00e1rk\u00e1ny ellen s\u00e1rk\u00e1nyf\u0171\" - jegyezte meg a korm\u00e1nyf\u0151 a vakcina bead\u00e1sa el\u0151tt.\n\u00a0\u00a0\u00a0\u00a0A vide\u00f3ban az olt\u00f3orvos is azt mondta: a legjobb olt\u00f3anyag az, amit m\u00e1r megkapott a p\u00e1ciens.\n\u00a0\u00a0\u00a0\u00a0Orb\u00e1n Viktor az olt\u00e1st k\u00f6vet\u0151en a Karmelita kolostorban nyilatkozva azt mondta, \"kutya baja\", ez\u00e9rt arra biztatott, hogy senki se f\u00e9ljen a v\u00e9d\u0151olt\u00e1st\u00f3l.\n\u00a0\u00a0\u00a0\u00a0Hozz\u00e1tette: a Vajdas\u00e1gban magyarok t\u00edzezrei \u00e9s m\u00e1r Magyarorsz\u00e1gon is t\u00f6bb ezren kapt\u00e1k meg a k\u00ednai vakcin\u00e1t. B\u00edzzanak a magyar szakemberekben! - k\u00e9rte Orb\u00e1n Viktor.\n\nMTI 2021. febru\u00e1r 28.\n\n"}]