[{"date": "2021-02-01 13:47", "url": "https://koronavirus.gov.hu/cikkek/operativ-torzs-tovabbra-fontos-vedelmi-intezkedesek-betartasa", "h1": "Operat\u00edv t\u00f6rzs: tov\u00e1bbra is fontos a v\u00e9delmi int\u00e9zked\u00e9sek betart\u00e1sa", "body": "\nAz operat\u00edv t\u00f6rzs arra k\u00e9ri a lakoss\u00e1got, hogy tov\u00e1bbra is tartsa be a hat\u00e1lyban l\u00e9v\u0151 v\u00e9delmi int\u00e9zked\u00e9seket - mondta az Orsz\u00e1gos Rend\u0151r-f\u0151kapit\u00e1nys\u00e1g sz\u00f3viv\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs h\u00e9tf\u0151i online sajt\u00f3t\u00e1j\u00e9koztat\u00f3j\u00e1n.\n\n\n\"Nagyon fontos, hogy a koronav\u00edrus-j\u00e1rv\u00e1ny terjed\u00e9s\u00e9nek lass\u00edt\u00e1sa \u00e9rdek\u00e9ben k\u00f6z\u00f6sen el\u00e9rt eredm\u00e9nyeket k\u00f6z\u00f6sen meg is tartsuk\" - tette hozz\u00e1 G\u00e1l Krist\u00f3f alezredes.\n\u00a0\u00a0\u00a0\u00a0A sz\u00f3viv\u0151 besz\u00e1molt arr\u00f3l, hogy b\u00e1r a vesz\u00e9lyhelyzet idej\u00e9n tilos rendezv\u00e9nyt, gy\u0171l\u00e9st tartani, vas\u00e1rnap d\u00e9lre a budapesti H\u0151s\u00f6k ter\u00e9re mag\u00e1nszem\u00e9lyek gy\u0171l\u00e9st jelentettek be, amelyen t\u00f6bben is megjelentek. A rend\u0151r\u00f6k a gy\u0171l\u00e9sen tart\u00f3zkod\u00f3kat igazoltatt\u00e1k, majd figyelmeztett\u00e9k, a gy\u0171l\u00e9s szervez\u0151i \u00e9s megtart\u00f3i ellen pedig k\u00f6zigazgat\u00e1si elj\u00e1r\u00e1st kezdem\u00e9nyeztek. A maszkvisel\u00e9s szab\u00e1lyainak megs\u00e9rt\u00e9se miatt k\u00e9t emberre helysz\u00edni b\u00edrs\u00e1got szabtak ki, n\u00e9gyet pedig feljelentettek.\n\u00a0\u00a0\u00a0\u00a0Az alezredes t\u00e1j\u00e9koztat\u00e1sa szerint a h\u00e9tv\u00e9g\u00e9n 607 emberrel szemben l\u00e9ptek fel a rend\u0151r\u00f6k a maszkvisel\u00e9si k\u00f6telezetts\u00e9g elmulaszt\u00e1sa miatt, \u00edgy m\u00e1r 22 550-re emelkedett a szab\u00e1lytalan maszkvisel\u00e9s miatt elrendelt int\u00e9zked\u00e9sek sz\u00e1ma.\n\u00a0\u00a0\u00a0\u00a0G\u00e1l Krist\u00f3f elmondta: 523-an az \u00f6nkorm\u00e1nyzati rendeletek ellen\u00e9re sem viselt\u00e9k a maszkot k\u00f6zter\u00fcleten, 20 emberrel szemben az\u00e9rt int\u00e9zkedtek, mert buszon, villamoson, meg\u00e1ll\u00f3ban nem volt rajtuk maszk, 64-en pedig bev\u00e1s\u00e1rl\u00f3k\u00f6zpontban, egy\u00e9b z\u00e1rt helyen nem viselt\u00e9k a v\u00e9d\u0151eszk\u00f6zt.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 korl\u00e1toz\u00f3 szab\u00e1lyok megszeg\u00e9se miatt eddig 834 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 236 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 598 esetben pedig az \u00fczletek korl\u00e1tozott nyitva tart\u00e1s\u00e1ra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0K\u00f6z\u00f6lte: a h\u00e9tv\u00e9g\u00e9n a rend\u0151r\u00f6k a kij\u00e1r\u00e1si tilalommal kapcsolatos szab\u00e1lyok megs\u00e9rt\u00e9se miatt 1532 emberrel szemben int\u00e9zkedtek, k\u00f6z\u00fcl\u00fck egy ember a kutyas\u00e9t\u00e1ltat\u00e1s 500 m\u00e9teres k\u00f6rzet\u00e9re vonatkoz\u00f3 rendelkez\u00e9st szegte meg. A november 4-\u00e9t\u0151l hat\u00e1lyos kij\u00e1r\u00e1si korl\u00e1toz\u00e1s, majd az azt november 11-\u00e9t\u0151l felv\u00e1lt\u00f3 kij\u00e1r\u00e1si tilalom idej\u00e9n m\u00e1r 32 052 esetben kellett fell\u00e9pni\u00fck szab\u00e1lyszeg\u0151kkel szemben - mondta G\u00e1l Krist\u00f3f.\n\u00a0\u00a0\u00a0\u00a0A h\u00e9tv\u00e9g\u00e9n is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, p\u00e9nteken, szombaton \u00e9s vas\u00e1rnap a tranzitszab\u00e1lyokat megs\u00e9rt\u0151kkel szemben 228 esetben l\u00e9ptek fel. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 10 794-szer int\u00e9zkedtek.\n\u00a0\u00a0\u00a0\u00a0Vas\u00e1rnap 8105 esetben ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban l\u00e9v\u0151ket. Jelenleg 13 810-en vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 1698-an v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - ismertette az alezredes.\n\u00a0\u00a0\u00a0\u00a0Arra a k\u00e9rd\u00e9sre, hogy fell\u00e9pnek-e a k\u00f6z\u00f6ss\u00e9gi fel\u00fcleteken a vakcin\u00e1kr\u00f3l val\u00f3tlans\u00e1gokat megjelentet\u0151kkel szemben, azt mondta: a rend\u0151rs\u00e9g folyamatosan monitorozza az interneten megjelen\u0151 tartalmakat \u00e9s sz\u00e1mos lakoss\u00e1gi jelz\u00e9s is \u00e9rkezik hozz\u00e1juk.\n\u00a0\u00a0\u00a0\u00a0K\u00f6z\u00f6lte, az adott tartalmakkal kapcsolatban a rend\u0151rs\u00e9g mindig azt vizsg\u00e1lja, megval\u00f3sul-e b\u0171ncselekm\u00e9ny. Az ugyanis, hogy valakinek egy tartalom el\u00e9ri vagy meghaladja az ingerk\u00fcsz\u00f6b\u00e9t, m\u00e9g nem jelenti azt, hogy jogs\u00e9rt\u00e9s is megval\u00f3sul - mondta. Hozz\u00e1tette: ha ez m\u00e9gis megt\u00f6rt\u00e9nik, akkor a rend\u0151rs\u00e9g minden alkalommal megteszi a sz\u00fcks\u00e9ges int\u00e9zked\u00e9seket, \u00e9s arra is lehet\u0151s\u00e9g van, hogy a kifog\u00e1solhat\u00f3 tartalmat a szolg\u00e1ltat\u00f3n kereszt\u00fcl el\u00e9rhetetlenn\u00e9 tegy\u00e9k.\n\u00a0\u00a0\u00a0\u00a0Arra k\u00e9rte az \u00e1llampolg\u00e1rokat, hogy legyenek k\u00f6r\u00fcltekint\u0151ek, miel\u0151tt egy tartalmat megosztanak a k\u00f6z\u00f6ss\u00e9gi fel\u00fcleteken, mert egy \u00e1lh\u00edr megoszt\u00e1s\u00e1val nemcsak s\u00falyosan akad\u00e1lyozhatj\u00e1k a v\u00e9dekez\u00e9st, de jogs\u00e9rt\u00e9st is elk\u00f6vethetnek, ami rend\u0151ri elj\u00e1r\u00e1st vonhat maga ut\u00e1n.\n\n\u00a0\n\u00a0\n\n"}]