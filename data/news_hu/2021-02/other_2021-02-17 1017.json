[{"date": "2021-02-17 10:17", "url": "https://koronavirus.gov.hu/cikkek/az-ujrainditasrol-szolo-konzultacio-kerdeseit-ismertette-domotor-csaba", "h1": "Az \u00fajraind\u00edt\u00e1sr\u00f3l sz\u00f3l\u00f3 konzult\u00e1ci\u00f3 k\u00e9rd\u00e9seit ismertette D\u00f6m\u00f6t\u00f6r Csaba", "body": "\nAz \u00fajraind\u00edt\u00e1sr\u00f3l sz\u00f3l\u00f3, napokon bel\u00fcl indul\u00f3 konzult\u00e1ci\u00f3 k\u00e9rd\u00e9seit ismertette a Minisztereln\u00f6ki Kabinetiroda parlamenti \u00e1llamtitk\u00e1ra szerd\u00e1n a Facebook-oldal\u00e1n.\n\n\nD\u00f6m\u00f6t\u00f6r Csaba a vide\u00f3n azt mondta: a f\u0151 t\u00e9m\u00e1k k\u00f6z\u00f6tt szerepel, hogy a koronav\u00edrus-j\u00e1rv\u00e1ny miatt bevezetett korl\u00e1toz\u00f3 int\u00e9zked\u00e9seket fokozatosan, l\u00e9p\u00e9sr\u0151l l\u00e9p\u00e9sre vagy a j\u00e1rv\u00e1ny v\u00e9g\u00e9n egy l\u00e9p\u00e9sben kell-e feloldani.\n\u00a0\u00a0\u00a0\u00a0Arr\u00f3l is k\u00e9rdezik az embereket, hogy akinek van v\u00e9detts\u00e9gi igazolv\u00e1nya kapjon-e felment\u00e9st egyes int\u00e9zked\u00e9sek al\u00f3l, valamint egyet\u00e9rtenek-e azzal, hogy a j\u00e1rv\u00e1ny elm\u00falt\u00e1ig csak azok a k\u00fclf\u00f6ldiek l\u00e9phessenek be Magyarorsz\u00e1g ter\u00fclet\u00e9re, akiket beoltottak vagy akiknek v\u00e9detts\u00e9gi igazolv\u00e1nya van - tudatta.\n\u00a0\u00a0\u00a0\u00a0Elmondta: egy k\u00e9rd\u00e9s az este 8 \u00f3ra ut\u00e1ni kij\u00e1r\u00e1si tilalmat is \u00e9rinti, t\u00f6bb pedig az \u00e9ttermek, sz\u00e1llod\u00e1k, sportl\u00e9tes\u00edtm\u00e9nyek \u00fajranyit\u00e1s\u00e1val foglalkozik. Ennek a lehet\u0151s\u00e9ge a j\u00e1rv\u00e1ny\u00fcgyi helyzett\u0151l f\u00fcgg, de szeretn\u00e9k tudni, mennyien t\u00e1mogatj\u00e1k az \u00fajranyit\u00e1st a biztons\u00e1gi szab\u00e1lyok betart\u00e1sa mellett - tette hozz\u00e1.\n\u00a0\u00a0\u00a0\u00a0Az \u00e1llamtitk\u00e1r szerint er\u0151s\u00edtheti a j\u00e1rv\u00e1ny elleni \u00f6sszefog\u00e1st, ha egyet\u00e9rt\u00e9si pontok j\u00f6nnek l\u00e9tre ezekben a k\u00e9rd\u00e9sekben.\nMinden v\u00e9lem\u00e9ny sz\u00e1m\u00edt - mondta D\u00f6m\u00f6t\u00f6r Csaba, aki ez\u00e9rt mindenkit arra biztatott, hogy vegyen r\u00e9szt a konzult\u00e1ci\u00f3ban.\n\nMTI 2021. febru\u00e1r 17.\n\n"}]