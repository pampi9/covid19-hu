[{"date": "2021-02-25 10:50", "url": "https://koronavirus.gov.hu/cikkek/itm-allamtitkar-96-honapja-nonek-berek-magyarorszagon", "h1": "ITM-\u00e1llamtitk\u00e1r: 96 h\u00f3napja n\u0151nek a b\u00e9rek Magyarorsz\u00e1gon", "body": "\nA koronav\u00edrus-j\u00e1rv\u00e1ny ellen\u00e9re Magyarorsz\u00e1gon 96 h\u00f3napja folyamatosan emelkednek a b\u00e9rek - mondta az Innov\u00e1ci\u00f3s \u00e9s Technol\u00f3giai Miniszt\u00e9rium\u00a0foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra a KSH k\u00f6zl\u00e9s\u00e9re reag\u00e1lva az M1 aktu\u00e1lis csatorn\u00e1n. A k\u00f6vetkez\u0151 id\u0151szakban a b\u00e9rek m\u00e9rs\u00e9keltebb emelked\u00e9s\u00e9re sz\u00e1m\u00edtanak a koronav\u00edrus-j\u00e1rv\u00e1ny hat\u00e1sai miatt.\n\n\nA K\u00f6zponti statisztikai Hivatal legfrissebb jelent\u00e9se szerint a teljes munkaid\u0151ben alkalmaz\u00e1sban \u00e1ll\u00f3k brutt\u00f3 \u00e1tlagkeresete tavaly decemberben 449 400 forint volt, 10,6 sz\u00e1zal\u00e9kkal magasabb, mint egy \u00e9vvel kor\u00e1bban. 2020-ban a brutt\u00f3 \u00e1tlagkereset 403 600, a kedvezm\u00e9nyek n\u00e9lk\u00fcl sz\u00e1molt nett\u00f3 \u00e1tlagkereset 268 400 forintot \u00e9rt el, mindkett\u0151 9,7 sz\u00e1zal\u00e9kkal n\u0151tt az el\u0151z\u0151 \u00e9v azonos id\u0151szak\u00e1hoz k\u00e9pest. A re\u00e1lkereset 6,2 sz\u00e1zal\u00e9kkal emelkedett, a fogyaszt\u00f3i \u00e1rak el\u0151z\u0151 \u00e9vhez m\u00e9rt 3,3 sz\u00e1zal\u00e9kos n\u00f6veked\u00e9se mellett.\n\u00a0\u00a0\u00a0\u00a0Bod\u00f3 S\u00e1ndor hozz\u00e1tette, a k\u00f6vetkez\u0151 id\u0151szakban a b\u00e9rek m\u00e9rs\u00e9keltebb emelked\u00e9s\u00e9re sz\u00e1m\u00edtanak a koronav\u00edrus-j\u00e1rv\u00e1ny hat\u00e1sai miatt. Az \u00e1llamtitk\u00e1r szerint ezt a folyamatot bizony\u00edtj\u00e1k a minim\u00e1lb\u00e9r-t\u00e1rgyal\u00e1sok is, amelyek \u00e1th\u00faz\u00f3dtak az idei \u00e9vre.\nAz \u00e1llamtitk\u00e1r eml\u00e9keztetett, a t\u00e1rgyal\u00e1sok eredm\u00e9nyek\u00e9nt id\u00e9n a minim\u00e1lb\u00e9r brutt\u00f3 \u00e9rt\u00e9ke 167 400, a garant\u00e1lt b\u00e9rminimum brutt\u00f3 \u00f6sszege pedig 219 000 forintra emelkedett.\n\u00a0\u00a0\u00a0\u00a0K\u00f6z\u00f6lte, az idei \u00e9s a 2010-es adatok \u00f6sszevet\u00e9se azt mutatja, hogy a polg\u00e1ri korm\u00e1ny tev\u00e9kenys\u00e9ge alatt a minim\u00e1lb\u00e9r 128 sz\u00e1zal\u00e9kkal, a garant\u00e1lt b\u00e9rminimum pedig 145 sz\u00e1zal\u00e9kkal emelkedett.\nMTI 2021. febru\u00e1r 25., cs\u00fct\u00f6rt\u00f6k 10:14\n\n"}]