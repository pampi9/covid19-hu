[{"date": "2021-02-04 08:12", "url": "https://koronavirus.gov.hu/cikkek/ogyei-hadhazy-akos-ismet-felrevezeti-es-veszelyezteti-lakossagot", "h1": "OGY\u00c9I: Hadh\u00e1zy \u00c1kos ism\u00e9t f\u00e9lrevezeti \u00e9s vesz\u00e9lyezteti a lakoss\u00e1got", "body": "\nAz Orsz\u00e1gos Gy\u00f3gyszer\u00e9szeti \u00e9s \u00c9lelmez\u00e9s-eg\u00e9szs\u00e9g\u00fcgyi Int\u00e9zet (OGY\u00c9I) szerint ism\u00e9t f\u00e9lrevezeti \u00e9s vesz\u00e9lyezteti a lakoss\u00e1got\u00a0Hadh\u00e1zy\u00a0\u00c1kos f\u00fcggetlen orsz\u00e1ggy\u0171l\u00e9si k\u00e9pvisel\u0151 Facebook-bejegyz\u00e9se az orosz Szputnyik V vakcina enged\u00e9ly\u00e9r\u0151l.\n\n\nHadh\u00e1zy\u00a0\u00c1kos szerd\u00e1n a k\u00f6z\u00f6ss\u00e9gi oldal\u00e1n arr\u00f3l \u00edrt, hogy a \"magyar hat\u00f3s\u00e1g \u00fagy adta ki az orosz vakcin\u00e1ra az enged\u00e9lyt, hogy az enged\u00e9lyez\u00e9shez sz\u00fcks\u00e9ges alapvet\u0151 m\u00e9r\u00e9seket \u00e9s vizsg\u00e1latokat sem v\u00e9gezte el\". A k\u00e9pvisel\u0151 szerint ez az enged\u00e9lyben is \"feket\u00e9n-feh\u00e9ren le van \u00edrva\".\n\u00a0\u00a0\u00a0\u00a0Az OGY\u00c9I Kommunik\u00e1ci\u00f3s \u00e9s Koordin\u00e1ci\u00f3s F\u0151oszt\u00e1lya az MTI-hez eljuttatott szerda esti k\u00f6zlem\u00e9ny\u00e9ben \u00fagy reag\u00e1lt: az int\u00e9zet munkat\u00e1rsait megd\u00f6bbenti a k\u00e9pvisel\u0151 \"lakoss\u00e1got f\u00e9lrevezet\u0151\" bejegyz\u00e9se.\n\u00a0\u00a0\u00a0\u00a0Az ilyen \"felel\u0151tlen \u00e1lh\u00edrek\" vesz\u00e9lyeztetik a v\u00e9d\u0151olt\u00e1si program \u00e9s a j\u00e1rv\u00e1ny elleni v\u00e9dekez\u00e9s siker\u00e9t, ez\u00e1ltal az emberek eg\u00e9szs\u00e9g\u00e9t \u00e9s \u00e9let\u00e9t - \u00edrt\u00e1k.\n\u00a0\u00a0\u00a0\u00a0Hozz\u00e1tett\u00e9k: Magyarorsz\u00e1gon eddig is \u00e9s ezut\u00e1n is csak olyan vakcin\u00e1k ker\u00fclhettek \u00e9s ker\u00fclhetnek forgalomba, amelyek a magyar hat\u00f3s\u00e1gok vizsg\u00e1lata alapj\u00e1n is hat\u00e1sosak \u00e9s biztons\u00e1gosak.\n\u00a0\u00a0\u00a0\u00a0Kit\u00e9rtek arra: miut\u00e1n\u00a0Hadh\u00e1zy\u00a0\u00c1kos megkereste \u0151ket, az int\u00e9zet a lehet\u0151 legr\u00f6videbb id\u0151n bel\u00fcl eljuttatta neki a \"t\u00f6rv\u00e9nyesen \u00e1tadhat\u00f3 dokument\u00e1ci\u00f3t\". A k\u00e9pvisel\u0151 azonban - \"nyilv\u00e1nval\u00f3 hozz\u00e1 nem \u00e9rt\u00e9s\u00e9b\u0151l fakad\u00f3an\" - a k\u00f6z\u00f6ss\u00e9gi m\u00e9di\u00e1ban \"teljesen hamis k\u00e9pet festett\" az enged\u00e9lyez\u00e9sr\u0151l.\n\u00a0\u00a0\u00a0\u00a0Az \u00e1ltala hi\u00e1nyolt vizsg\u00e1latokat - folytatt\u00e1k - az OGY\u00c9I a felt\u00e9teles enged\u00e9ly megad\u00e1sakor el\u0151\u00edrta, \u00e9s ezt vizsg\u00e1lja minden gy\u00e1rt\u00e1si t\u00e9telen a Nemzeti N\u00e9peg\u00e9szs\u00e9g\u00fcgyi K\u00f6zpont (NNK).\n\u00a0\u00a0\u00a0\u00a0\"Teh\u00e1t egyetlen magyar embert sem olthatnak be a vakcin\u00e1val, ha nem megfelel\u0151 a laborat\u00f3riumi vizsg\u00e1lat eredm\u00e9nye\" - sz\u00f6gezt\u00e9k le.\n\u00a0\u00a0\u00a0\u00a0Megjegyezt\u00e9k: a napokban egy rangos nemzetk\u00f6zi orvosi szaklapban megjelent cikk is arra utal, hogy az OGY\u00c9I j\u00f3 d\u00f6nt\u00e9st hozott, amikor felt\u00e9telesen enged\u00e9lyezte a Szputnyik V vakcin\u00e1t, mivel a legfrissebb kutat\u00e1sok szerint a hat\u00e1soss\u00e1ga meghaladja a 91 sz\u00e1zal\u00e9kot.\n\u00a0\u00a0\u00a0\u00a0Ezt t\u00e1masztja al\u00e1 a gy\u00e1rt\u00f3helyen v\u00e9gzett ellen\u0151rz\u00e9s \u00e9s az \u00e9rt\u00e9kel\u00e9s eredm\u00e9nye is - tett\u00e9k hozz\u00e1.\n\u00a0\u00a0\u00a0\u00a0Az OGY\u00c9I a k\u00f6zlem\u00e9nyben arra k\u00e9rte\u00a0Hadh\u00e1zy\u00a0\u00c1kost, hogy a \"j\u00f6v\u0151ben a saj\u00e1t \u00e1llatorvosi szakter\u00fclet\u00e9hez tartoz\u00f3 t\u00e9m\u00e1kat komment\u00e1lja, \u00e9s ne vesz\u00e9lyeztesse a magyar lakoss\u00e1g pand\u00e9mi\u00e1val szembeni v\u00e9dekez\u00e9s\u00e9t azzal, hogy \u00e1lh\u00edreket terjeszt\".\n\nMTI 2021. febru\u00e1r 3.\n\n"}]