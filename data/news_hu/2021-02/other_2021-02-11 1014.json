[{"date": "2021-02-11 10:14", "url": "https://koronavirus.gov.hu/cikkek/itm-az-ingyenes-internet-kozel-egymilliard-forintot-hagyott-csaladoknal-jarvanyhelyzetben", "h1": "ITM: az ingyenes internet k\u00f6zel egymilli\u00e1rd forintot hagyott a csal\u00e1dokn\u00e1l a j\u00e1rv\u00e1nyhelyzetben", "body": "\nMintegy sz\u00e1zezer csal\u00e1d ig\u00e9nyelte eddig az ingyenes internetet, \u00edgy a magyar emberek k\u00f6zel egymilli\u00e1rd forintot takar\u00edtottak meg a koronav\u00edrus-j\u00e1rv\u00e1ny idej\u00e9n - jelentette be Schanda Tam\u00e1s.\n\n\u00ed\nAz Innov\u00e1ci\u00f3s \u00e9s Technol\u00f3giai Miniszt\u00e9rium (ITM) k\u00f6zlem\u00e9nye szerint a parlamenti \u00e9s strat\u00e9giai \u00e1llamtitk\u00e1r kifejtette: \"az\u00e9rt tett\u00fck d\u00edjmentess\u00e9 a di\u00e1kok \u00e9s a pedag\u00f3gusok sz\u00e1m\u00e1ra az internethaszn\u00e1latot, hogy a tantermen k\u00edv\u00fcli oktat\u00e1shoz biztons\u00e1gos hozz\u00e1f\u00e9r\u00e9ssel rendelkezzenek an\u00e9lk\u00fcl, hogy anyagi t\u00f6bbletterhet kellene v\u00e1llalniuk.\"\n\u00a0\u00a0\u00a0\u00a0\u00a0Schanda Tam\u00e1s eml\u00e9keztetett: a korm\u00e1ny tavaly novemberben tette ingyeness\u00e9 a helyhez k\u00f6t\u00f6tt internet-hozz\u00e1f\u00e9r\u00e9si szolg\u00e1ltat\u00e1sokat a digit\u00e1lis munkarendre \u00e1t\u00e1llt k\u00f6z\u00e9piskol\u00e1k pedag\u00f3gusai \u00e9s tanul\u00f3i sz\u00e1m\u00e1ra. A fontos \u00e9s sz\u00fcks\u00e9ges int\u00e9zked\u00e9s azt szolg\u00e1lta, hogy mindenki tudjon tanulni \u00e9s tan\u00edtani. A kedvezm\u00e9ny a vesz\u00e9lyhelyzet idej\u00e9re, mostan\u00e1ig h\u00e1romszor 30 napra sz\u00f3lt. Az arra jogosultak, azaz az el\u0151fizet\u00e9ssel rendelkez\u0151 pedag\u00f3gusok \u00e9s di\u00e1kok - vagy sz\u00fcleik - a szolg\u00e1ltat\u00f3kn\u00e1l jelezhett\u00e9k az ig\u00e9ny\u00fcket.\n\u00a0\u00a0\u00a0\u00a0\u00a0A h\u00e1rom nagy t\u00e1rsas\u00e1g (Magyar Telekom, DIGI, Vodafone) \u00e9s a kisebb, d\u00f6nt\u0151en magyar c\u00e9geket t\u00f6m\u00f6r\u00edt\u0151 sz\u00f6vets\u00e9gek adatai alapj\u00e1n azt lehet l\u00e1tni, hogy eddig valamivel t\u00f6bb mint 98 ezer el\u0151fizet\u0151 \u00e9lt a lehet\u0151s\u00e9ggel. Az ingyenes internetnek k\u00f6sz\u00f6nhet\u0151en havonta \u00e1tlagosan mintegy 323 milli\u00f3, azaz eddig \u00f6sszesen k\u00f6zel egymilli\u00e1rd forint maradt a magyar csal\u00e1dokn\u00e1l - olvashat\u00f3 az ITM k\u00f6zlem\u00e9ny\u00e9ben.\n\u00a0\n\nMTI 2021. febru\u00e1r 11.\n\n"}]