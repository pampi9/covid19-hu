[{"date": "2021-02-03 16:50", "url": "https://koronavirus.gov.hu/cikkek/mit-kell-tudni-regisztralt-legidosebbek-oltasarol", "h1": "Mit kell tudni a regisztr\u00e1lt legid\u0151sebbek olt\u00e1s\u00e1r\u00f3l?", "body": "\nFebru\u00e1r 4-\u00e9n elkezd\u0151dik a regisztr\u00e1lt legid\u0151sebbek olt\u00e1sa. \u0150ket a h\u00e1ziorvosuk \u00e9rtes\u00edti az olt\u00e1s pontos id\u0151pontj\u00e1r\u00f3l \u00e9s helysz\u00edn\u00e9r\u0151l, amely lehet a k\u00f3rh\u00e1zi olt\u00f3pont, vagy a h\u00e1ziorvosi rendel\u0151, vagy az id\u0151s ember otthona is.\n\n\nJavasolt az id\u0151s embereknek a v\u00e9d\u0151olt\u00e1s? \nEgy\u00e9rtelm\u0171en igen, hiszen az id\u0151s kor az egyik legnagyobb kock\u00e1zat a koronav\u00edrus-fert\u0151z\u00e9s s\u00falyos lefoly\u00e1s\u00e1ra. Az elhunytak \u00e1tlag\u00e9letkora 76 \u00e9v. A fert\u0151z\u00e9seket kiv\u00e1lt\u00f3 k\u00f3rokoz\u00f3k, k\u00f6zt\u00fck a v\u00edrusok okozta fert\u0151z\u00e9sek ellen v\u00e9d\u0151olt\u00e1sokkal lehet a leghat\u00e9konyabban v\u00e9dekezni. Ez igaz az \u00faj koronav\u00edrus okozta fert\u0151z\u00e9sekre is.\nPontosan kiket kezdenek el most oltani? \nFebru\u00e1r els\u0151 het\u00e9ben a v\u00e9d\u0151olt\u00e1sra postai \u00faton vagy interneten regisztr\u00e1lt legid\u0151sebbeket kezdik el oltani. Minden h\u00e1ziorvos megkapta a praxis\u00e1ban eddig regisztr\u00e1lt legid\u0151sebbek list\u00e1j\u00e1t. A lista egyben egy priorit\u00e1si rend is, a praxishoz tartoz\u00f3 legid\u0151sebbt\u0151l halad sorban \u00e9letkor szerint \u00e9s figyelembe veszi az oltand\u00f3 id\u0151s ember dokument\u00e1lt kr\u00f3nikus betegs\u00e9geit is. Teh\u00e1t az \u00e9letkoruk \u00e9s eg\u00e9szs\u00e9gi \u00e1llapotuk alapj\u00e1n legvesz\u00e9lyeztetettebbek vannak a lista elej\u00e9n, a h\u00e1ziorvosnak vel\u00fck kell kezdeni az olt\u00e1st.\nKi \u00e9rtes\u00edti az id\u0151seket?\nA h\u00e1ziorvos a lista sorrendis\u00e9g\u00e9t k\u00f6vetve \u00e9rtes\u00edti a praxis\u00e1hoz tartoz\u00f3 id\u0151seket, hogy ki \u00e9s mikor sz\u00e1m\u00edthat az olt\u00e1sra. A h\u00e1ziorvos d\u00f6nt arr\u00f3l is, hogy az olt\u00e1sra jelentkezett id\u0151s ember olthat\u00f3 vagy nem olthat\u00f3 (pl.: akut l\u00e1zas betegs\u00e9g eset\u00e9n k\u00e9s\u0151bbre kell halasztani a v\u00e9d\u0151olt\u00e1st).\nH\u00e1ny id\u0151s ember \u00e9s hol kapja meg most az olt\u00e1st? \nMinden h\u00e1ziorvosnak (ez t\u00f6bb mint 5 ezer praxist jelent) ki kell v\u00e1lasztani 6 f\u0151t a list\u00e1r\u00f3l, akiket k\u00f3rh\u00e1zi olt\u00f3ponton fognak oltani febru\u00e1r 4-8. k\u00f6z\u00f6tt. Oda vagy a h\u00e1ziorvos \u00e1ltal megrendelt betegsz\u00e1ll\u00edt\u00f3val jut el vagy a csal\u00e1d is beviheti aut\u00f3val.\nEzen fel\u00fcl 1080 h\u00e1ziorvosnak jut ezen a h\u00e9ten 1-1 db ampulla Moderna-vakcina. Egy ampull\u00e1b\u00f3l 10 id\u0151s embert tud beoltani a h\u00e1ziorvos a rendel\u0151ben vagy az id\u0151s ember otthon\u00e1ban.\nA febru\u00e1r 4-8. k\u00f6z\u00f6tti id\u0151szakban teh\u00e1t nagyj\u00e1b\u00f3l 30 ezer regisztr\u00e1lt id\u0151s embert oltanak be k\u00f3rh\u00e1zi olt\u00f3pontokon, \u00e9s t\u00f6bb mint 10 ezer id\u0151s embert a h\u00e1ziorvosok fognak beoltani.\nMilyen vakcin\u00e1t kapnak a regisztr\u00e1lt legid\u0151sebbek \u00e9s azokb\u00f3l mikor kell megkapni a 2. olt\u00e1st? \nCsak a hat\u00f3s\u00e1gok \u00e1ltal enged\u00e9lyezett olt\u00f3anyagokat alkalmazzuk Magyarorsz\u00e1gon. Mindig a rendelkez\u00e9sre \u00e1ll\u00f3 vakcin\u00e1val zajlik az olt\u00e1s.\nA k\u00f3rh\u00e1zi olt\u00f3pontokon jelenleg Pfizer-vakcin\u00e1val oltanak, amelyb\u0151l az els\u0151 olt\u00e1st k\u00f6vet\u0151 21. napon kell beadni a m\u00e1sodik olt\u00e1st.\nA h\u00e1ziorvosok most Moderna-vakcin\u00e1val oltanak, amelyb\u0151l az els\u0151 olt\u00e1st k\u00f6vet\u0151 a 28. napon kell beadni a m\u00e1sodik olt\u00e1st.\nAz olt\u00f3anyagokat nem lehet felcser\u00e9lni, az els\u0151 \u00e9s a m\u00e1sodik olt\u00e1st ugyanazon olt\u00f3anyaggal kell elv\u00e9gezni. Ha a m\u00e1sodik olt\u00e1st a tervezett id\u0151pontban valamilyen okn\u00e1l fogva nem lehet beadni (pl. akut betegs\u00e9g, akad\u00e1lyoztat\u00e1s eset\u00e9n), akkor az olt\u00f3orvossal megbesz\u00e9lt id\u0151pontban kell bep\u00f3tolni.\nGyakorlati teend\u0151k a v\u00e9d\u0151olt\u00e1s el\u0151tt\nAz \u00fcgyint\u00e9z\u00e9s gyors\u00edt\u00e1sa \u00e9rdek\u00e9ben kinyomtatva, ha teheti kit\u00f6ltve hozza mag\u00e1val a beleegyez\u0151 nyilatkozatot. https://koronavirus.gov.hu/sites/default/files/sites/default/files/imce/_hozzajarulo_nyilatkozat_vedooltashoz_0.pdf\nGondolja v\u00e9gig, hogy: van-e kr\u00f3nikus betegs\u00e9ge, a k\u00f6zelm\u00faltban volt-e s\u00falyos betegs\u00e9ge (k\u00fcl\u00f6n\u00f6sen az elm\u00falt 3 h\u00f3napban), volt-e az elm\u00falt 2 h\u00e9tben akut megbeteged\u00e9se?\n\u00c9rdemes \u00f6ssze\u00edrni, hogy milyen gy\u00f3gyszereket szed. Amennyiben a k\u00f6zelm\u00faltban immunrendszert gyeng\u00edt\u0151 kezel\u00e9sben r\u00e9szes\u00fclt jelezze azt az olt\u00f3orvosnak.\nA k\u00f3rh\u00e1zi olt\u00f3pontra, orvosi rendel\u0151be vigye mag\u00e1val a szem\u00e9lyazonos\u00edt\u00f3 iratait \u00e9s a TAJ-k\u00e1rty\u00e1j\u00e1t!\nA v\u00e9d\u0151olt\u00e1s el\u0151tt \u2013 a szok\u00e1sos napi ritmus\u00e1nak megfelel\u0151en \u2013 igyon \u00e9s egyen! Amennyiben v\u00e9rv\u00e9telkor, v\u00e9d\u0151olt\u00e1skor vagy injekci\u00f3 bead\u00e1sa kapcs\u00e1n el\u0151fordult m\u00e1r \u00e1jul\u00e1s, akkor az olt\u00e1sra vigyen mag\u00e1val egy palack vizet \u00e9s esetleg sz\u0151l\u0151cukrot! Ezt mindenk\u00e9pp jelezze az olt\u00e1s el\u0151tt az olt\u00f3orvosnak.\nLehet\u0151leg olyan \u00f6lt\u00f6z\u00e9kben \u00e9rkezzen a k\u00f3rh\u00e1zi olt\u00f3pontra vagy rendel\u0151be, amiben k\u00f6nnyen szabadd\u00e1 tudja tenni a felkarj\u00e1t. \u00a0\nHogyan zajlik az olt\u00e1s? \nAz olt\u00f3orvos az olt\u00e1st megel\u0151z\u0151en k\u00e9rd\u0151\u00edv seg\u00edts\u00e9g\u00e9vel kik\u00e9rdezi \u00e9s fizik\u00e1lisan megvizsg\u00e1lja az oltand\u00f3 szem\u00e9lyt. Az olt\u00e1st a felkarba adj\u00e1k. Az olt\u00e1st k\u00f6vet\u0151en legal\u00e1bb 15-30 percig az id\u0151s embert meg kell figyelni, hogy esetleg fell\u00e9p-e n\u00e1la olt\u00e1si reakci\u00f3.\nMikor alakul ki a v\u00e9detts\u00e9g a koronav\u00edrus ellen? \nA koronav\u00edrus elleni v\u00e9detts\u00e9g kialakul\u00e1s\u00e1hoz \u00e1ltal\u00e1ban k\u00e9t olt\u00e1sra van sz\u00fcks\u00e9g. M\u00e1r az els\u0151 olt\u00e1s is kiv\u00e1lt egy bizonyos v\u00e9detts\u00e9get, de az oltottak teljes v\u00e9delme csak a vakcina m\u00e1sodik adagj\u00e1t k\u00f6vet\u0151en alakul ki, v\u00e1rhat\u00f3an 1-2 h\u00e9ten bel\u00fcl.\n100%-os hat\u00e9konys\u00e1g\u00fa vakcina nem l\u00e9tezik, \u00edgy el\u0151fordulhat, hogy kevesen, de lesznek olyanok, akik m\u00e9gis megfert\u0151z\u0151dnek, \u0151k azonban nem betegszenek meg majd s\u00falyosan.\nVisszautas\u00edthatja az id\u0151s ember az olt\u00e1st, a vakcin\u00e1t? \nAz olt\u00e1s \u00f6nk\u00e9ntes, senki sem k\u00f6teles beoltatni mag\u00e1t. Az olt\u00e1st megel\u0151z\u0151en az oltand\u00f3nak mindig ki kell t\u00f6lteni egy hozz\u00e1j\u00e1rul\u00f3 nyilatkozatot.\nKr\u00f3nikus beteg kaphat v\u00e9d\u0151olt\u00e1st? \nIgen. S\u0151t, nekik kifejezetten javasolt az olt\u00e1s, hiszen az id\u0151s kor mellett a kr\u00f3nikus betegs\u00e9gek n\u00f6velik a koronav\u00edrus-fert\u0151z\u00e9s s\u00falyos lefoly\u00e1s\u00e1nak a kock\u00e1zat\u00e1t. Minden esetben az olt\u00f3orvos d\u00f6nt az olthat\u00f3s\u00e1gr\u00f3l, miut\u00e1n kik\u00e9rdezte az id\u0151s embert \u00e9s megismerte eg\u00e9szs\u00e9gi \u00e1llapot\u00e1t.\nAz olt\u00e1s okozhat koronav\u00edrus-fert\u0151z\u00e9st? \nNem.\nKi nem kaphat olt\u00e1st? \nEllenjavallatok id\u0151sek eset\u00e9n:\n\nAkut l\u00e1zas betegs\u00e9g\nA beadand\u00f3 vakcina b\u00e1rmely \u00f6sszetev\u0151j\u00e9vel szembeni s\u00falyos allergi\u00e1s reakci\u00f3\nAz anamn\u00e9zisben s\u00falyos, k\u00f3rh\u00e1zi ell\u00e1t\u00e1st ig\u00e9nyl\u0151 gy\u00f3gyszerrel (pl.penicillin) vagy v\u00e9d\u0151olt\u00e1ssal kapcsolatos anafilaxi\u00e1s reakci\u00f3\n\nA vakcina m\u00e1sodik adagj\u00e1t nem szabad beadni azoknak sem, akik anafilaxi\u00e1s reakci\u00f3t mutattak az els\u0151 olt\u00e1s alkalmaz\u00e1sa sor\u00e1n.\nMilyen olt\u00e1si reakci\u00f3k l\u00e9phetnek fel?\u00a0 \nB\u00e1rmelyik v\u00e9d\u0151olt\u00e1s ut\u00e1n jelentkezhet olt\u00e1si reakci\u00f3. Magyarorsz\u00e1gon az eddig beoltottakn\u00e1l - bele\u00e9rtve az id\u0151seket is \u2013 csak n\u00e9h\u00e1ny esetben tapasztaltak enyhe olt\u00e1si reakci\u00f3t.\nA lehets\u00e9ges olt\u00e1si reakci\u00f3kra az olt\u00f3orvos fogja felh\u00edvni a figyelmet. Ezek azonban \u00e1tmeneti reakci\u00f3k, melyek sz\u00f6v\u0151dm\u00e9nyek n\u00e9lk\u00fcl megsz\u0171nnek. A leggyakoribbak: f\u00e1jdalom a bead\u00e1s hely\u00e9n, fejf\u00e1j\u00e1s, hidegr\u00e1z\u00e1s, f\u00e1radts\u00e1g, izomf\u00e1jdalom, l\u00e1z, injekci\u00f3 bead\u00e1si hely\u00e9n jelentkez\u0151 duzzanat. Nagyon ritk\u00e1n el\u0151fordulhat: megnagyobbodott nyirokcsom\u00f3k (h\u00f3nalji nyirokcsom\u00f3 duzzanata, \u00e9rz\u00e9kenys\u00e9ge), rossz k\u00f6z\u00e9rzet, v\u00e9gtagf\u00e1jdalom, \u00e1lmatlans\u00e1g, viszket\u00e9s az injekci\u00f3 bead\u00e1si hely\u00e9n.\nEzek \u00e1ltal\u00e1ban enyh\u00e9k vagy k\u00f6zepesen s\u00falyosak \u00e9s a vakcina bead\u00e1sa ut\u00e1n p\u00e1r napon bel\u00fcl elm\u00falnak.\nA felsorolt reakci\u00f3k enyh\u00edt\u00e9s\u00e9re f\u00e1jdalomcsillap\u00edt\u00f3 \u00e9s / vagy l\u00e1zcsillap\u00edt\u00f3 gy\u00f3gyszerekkel (pl. Paracetamolt tartalmaz\u00f3 term\u00e9kekkel) t\u00fcneti kezel\u00e9s alkalmazhat\u00f3.\nId\u0151s vagyok \u00e9s regisztr\u00e1ltam v\u00e9d\u0151olt\u00e1sra, de m\u00e9g nem h\u00edvott m\u00e9g a h\u00e1ziorvos. \u00c9n mikor ker\u00fcl\u00f6k sorra? \nMindenki sorra fog ker\u00fclni, aki jelentkezett v\u00e9d\u0151olt\u00e1sra. Az olt\u00e1s \u00fctem\u00e9t legink\u00e1bb a rendelkez\u00e9sre \u00e1ll\u00f3 vakcina hat\u00e1rozza meg. A Magyarorsz\u00e1gra \u00e9rkez\u0151 vakcinasz\u00e1ll\u00edtm\u00e1nyok \u00fctem\u00e9ben tudjuk ell\u00e1tni a h\u00e1ziorvosokat olt\u00f3anyaggal, \u00e9s a h\u00e1ziorvosok a praxishoz tartoz\u00f3 priorit\u00e1si lista alapj\u00e1n sorra fogj\u00e1k h\u00edvni az id\u0151s regisztr\u00e1lt betegeiket a k\u00f6vetkez\u0151 hetekben.\nId\u0151s vagyok. M\u00e9g nem regisztr\u00e1ltam, megtehetem m\u00e9g? \nIgen. A regisztr\u00e1ci\u00f3 folyamatos a www.vakcinainfo.gov.hu honlapon, vagy ha m\u00e9g nem tette, akkor post\u00e1n is visszak\u00fcldheti a Magyar \u00c1llamkincst\u00e1rhoz a jelentkez\u00e9s\u00e9t. A regisztr\u00e1ltakat folyamatosan friss\u00edtj\u00fck \u00e9s tov\u00e1bb\u00edtjuk a h\u00e1ziorvosokhoz.\nAz al\u00e1bbi t\u00e1j\u00e9koztat\u00f3 innen is let\u00f6lthet\u0151:\u00a0Mit kell tudni a regisztr\u00e1lt legid\u0151sebbek olt\u00e1s\u00e1r\u00f3l?\n\n"}]