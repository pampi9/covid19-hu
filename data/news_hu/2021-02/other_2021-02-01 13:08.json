[{"date": "2021-02-01 13:08", "url": "https://koronavirus.gov.hu/cikkek/gyorgy-laszlo-gazdasagvedelmi-akcioterv-segiti-bajba-kerult-vallalkozasokat", "h1": "Gy\u00f6rgy L\u00e1szl\u00f3: a gazdas\u00e1gv\u00e9delmi akci\u00f3terv seg\u00edti a bajba ker\u00fclt v\u00e1llalkoz\u00e1sokat", "body": "\nA decemberi kedvez\u0151 foglalkoztatotts\u00e1gi adatok a gazdas\u00e1gv\u00e9delmi akci\u00f3tervnek is k\u00f6sz\u00f6nhet\u0151k, amely t\u00e1mogat\u00e1st biztos\u00edt a bajba ker\u00fclt v\u00e1llalkoz\u00e1soknak - mondta a Magyar Nemzetnek adott, h\u00e9tf\u0151n megjelent interj\u00faban az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra.\n\n\nGy\u00f6rgy\u00a0L\u00e1szl\u00f3 az akci\u00f3terv int\u00e9zked\u00e9sei k\u00f6z\u00fcl p\u00e9ldak\u00e9nt eml\u00edtette, a hitelt\u00f6rleszt\u00e9si morat\u00f3riumot, a kedvezm\u00e9nyes hiteleket \u00e9s a b\u00e9rt\u00e1mogat\u00e1st.\n\u00a0\u00a0\u00a0\u00a0A foglalkoztat\u00e1snak a beruh\u00e1z\u00e1s\u00f6szt\u00f6nz\u00e9s ad t\u00e1maszt, a korm\u00e1ny mintegy 920 milli\u00e1rd forintnyi beruh\u00e1z\u00e1s t\u00e1mogat\u00e1s\u00e1r\u00f3l d\u00f6nt\u00f6tt 2020 m\u00e1rciusa \u00f3ta, ami csaknem 2000 milli\u00e1rd forintnyi fejleszt\u00e9s megval\u00f3sul\u00e1s\u00e1hoz j\u00e1rul hozz\u00e1.\n\u00a0\u00a0\u00a0\u00a0A v\u00e1ls\u00e1g k\u00f6zep\u00e9n, amikor szinte mindenhol visszaestek a befektet\u00e9sek, Magyarorsz\u00e1gon ennek az ellenkez\u0151je t\u00f6rt\u00e9nt, illetve t\u00f6rt\u00e9nik. Ezt t\u00e1masztja al\u00e1 az ENSZ illet\u00e9kes szerve \u00e1ltal ismertetett friss statisztikai adat is: a vil\u00e1gban 42 sz\u00e1zal\u00e9kkal cs\u00f6kkent, Magyarorsz\u00e1gon viszont 140 sz\u00e1zal\u00e9kkal n\u0151tt a k\u00fclf\u00f6ldi m\u0171k\u00f6d\u0151t\u0151ke be\u00e1raml\u00e1sa 2020-ban.\n\u00a0\u00a0\u00a0\u00a0Ez pedig t\u00f6bbek k\u00f6z\u00f6tt annak a befektet\u00e9sbar\u00e1t k\u00f6rnyezetnek k\u00f6sz\u00f6n\u00adhet\u0151, amely az elm\u00falt t\u00edz \u00e9vben l\u00e9trej\u00f6tt az orsz\u00e1gban.\n\u00a0\u00a0\u00a0\u00a0Gy\u00f6rgy\u00a0L\u00e1szl\u00f3 k\u00f6z\u00f6lte, a magyar munkaer\u0151piac ez\u00e9rt nem v\u00e1ls\u00e1gba ker\u00fclt, hanem \u00e1trendez\u0151d\u00f6tt: 25 ezerrel t\u00f6bben dolgoznak az IT-szektorban, 16 ezerrel az \u00e9p\u00edt\u0151iparban \u00e9s 20 ezerrel t\u00f6bben v\u00e9geznek tudom\u00e1nyos tev\u00e9kenys\u00e9geket, mint a v\u00e1ls\u00e1got megel\u0151z\u0151en, m\u00edg a turizmus, a vend\u00e9gl\u00e1t\u00e1s vagy a sz\u00e1ll\u00edt\u00e1s ter\u00fclet\u00e9n kevesebbeknek van munk\u00e1ja.\u00a0\u00a0\n\u00a0\u00a0\u00a0\u00a0Arra a felvet\u00e9sre, hogy panaszkodnak a vend\u00e9gl\u00e1t\u00f3sok, hogy nagyon lassan jutnak hozz\u00e1 az \u00e1llami t\u00e1mogat\u00e1shoz, az \u00e1llamtitk\u00e1r elmondta, a korm\u00e1ny is \u00e9rz\u00e9kelte a neh\u00e9z\u00ads\u00e9get, \u00e9s mindent megtesz a kifizet\u00e9sek felgyors\u00edt\u00e1sa \u00e9rdek\u00e9ben. A k\u00e9relmek hetven sz\u00e1zal\u00e9k\u00e1t m\u00e1r elb\u00edr\u00e1lt\u00e1k, a korm\u00e1nyhivatalok naponta egy-m\u00e1sf\u00e9l milli\u00e1rd forintot fizetnek ki, ami a k\u00f6vetkez\u0151 napokban tov\u00e1bb gyorsul.\n\u00a0\u00a0\u00a0\u00a0Gy\u00f6rgy\u00a0L\u00e1szl\u00f3 arr\u00f3l is elmondta a v\u00e9lem\u00e9ny\u00e9t, hogy a vend\u00e9gl\u00e1t\u00f3szektorban vannak, akik a korl\u00e1toz\u00e1sok ellen\u00e9re a nyit\u00e1st fontolgatj\u00e1k. Az \u00e1llamtitk\u00e1r \u00fagy fogalmazott: \"mindenki akkor cselekszik b\u00f6lcsen, ha figyelembe veszi, hogy egy olyan j\u00e1rv\u00e1ny k\u00f6zep\u00e9n j\u00e1runk, amely vesz\u00e9lyezteti az emberek \u00e9let\u00e9t. Egy elhamarkodott nyit\u00e1ssal az eddig el\u00e9rt eredm\u00e9nyeket kock\u00e1ztatn\u00e1nk.\"\n\u00a0\u00a0\u00a0\u00a0Gy\u00f6rgy\u00a0L\u00e1szl\u00f3 az interj\u00faban az ellenz\u00e9ki javaslatokra - a korm\u00e1ny n\u00f6velje az \u00e1ll\u00e1skeres\u00e9si j\u00e1rad\u00e9kot, az \u00e1llam v\u00e1llalja \u00e1t a munkav\u00e1llal\u00f3k szinte teljes fizet\u00e9s\u00e9t a c\u00e9gekt\u0151l - is reag\u00e1lt. Elmondta, hogy m\u00edg a baloldali korm\u00e1nyok ad\u00f3emel\u00e9seket, megszor\u00edt\u00e1sokat hajtottak v\u00e9gre, 2010-re pedig k\u00f6r\u00fclbel\u00fcl egymilli\u00f3 magyar embernek nem volt munk\u00e1ja, a jelenlegi korm\u00e1ny a munka- \u00e9s tud\u00e1salap\u00fa t\u00e1rsadalomban hisz \u00e9s azt is \u00e9p\u00edti 2010 \u00f3ta.\n\u00a0\u00a0\u00a0\u00a0Ezt szolg\u00e1lja p\u00e9ld\u00e1ul, hogy ma Magyarorsz\u00e1gon ingyenes a szakmaszerz\u00e9s, a szakk\u00e9pz\u00e9sben tanul\u00f3 di\u00e1koknak pedig \u00f6szt\u00f6nd\u00edjat adnak. A kutat\u00e1ssal, fejleszt\u00e9ssel foglalkoz\u00f3knak is az\u00e9rt ind\u00edtottak k\u00fcl\u00f6n b\u00e9rt\u00e1mogat\u00e1si programot, hogy megk\u00f6nny\u00edts\u00e9k a gazdas\u00e1g \u00fajraindul\u00e1s\u00e1t. Mindez akkor lesz igaz\u00e1n fontos, amikor a vil\u00e1g ism\u00e9t kinyit; a magyar kapacit\u00e1soknak addigra k\u00e9szen kell \u00e1llniuk.\n\n\nMTI 2021. febru\u00e1r 1.\n\n"}]