[{"date": "2021-02-08 13:36", "url": "https://koronavirus.gov.hu/cikkek/operativ-torzs-szerdatol-uj-beutazasi-szabalyok-lepnek-hatalyba-ausztriaban", "h1": "Operat\u00edv t\u00f6rzs: szerd\u00e1t\u00f3l \u00faj beutaz\u00e1si szab\u00e1lyok l\u00e9pnek hat\u00e1lyba Ausztri\u00e1ban", "body": "\nFebru\u00e1r 10-\u00e9t\u0151l, szerd\u00e1t\u00f3l \u00faj beutaz\u00e1si rendelet l\u00e9p hat\u00e1lyba Ausztri\u00e1ban - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a h\u00e9tf\u0151i online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes k\u00f6z\u00f6lte: az \u00faj szab\u00e1lyok \u00e9rtelm\u00e9ben a beutaz\u00e1st megel\u0151z\u0151en online regisztr\u00e1ci\u00f3t kell kit\u00f6lteni, \u00e9s a bel\u00e9p\u00e9st k\u00f6vet\u0151en mindenki k\u00f6teles hat\u00f3s\u00e1gi h\u00e1zi karant\u00e9nba vonulni t\u00edz napra. Hozz\u00e1tette: a beutaz\u00e1st k\u00f6vet\u0151 \u00f6t\u00f6dik napt\u00f3l van lehet\u0151s\u00e9g ingyenes PCR- vagy antig\u00e9nteszt elv\u00e9geztet\u00e9s\u00e9re.\n\u00a0\u00a0\u00a0\u00a0Az alezredes t\u00e1j\u00e9koztat\u00e1sa szerint a rendelet hat\u00e1lya nem terjed ki az ing\u00e1z\u00f3kra, a sz\u00fcks\u00e9gszer\u0171 mez\u0151gazdas\u00e1gi vagy erd\u0151gazdas\u00e1gi munk\u00e1t v\u00e9gz\u0151kre, a szem\u00e9lyforgalmi tranzit- \u00e9s a nemzetk\u00f6zi tranzit-teherforgalomra, valamint a s\u00fcrg\u0151ss\u00e9gi orvosi ell\u00e1t\u00e1sban r\u00e9szes\u00fcl\u0151kre.\n\u00a0\u00a0\u00a0\u00a0Kiss R\u00f3bert besz\u00e1molt arr\u00f3l is, hogy a h\u00e9tv\u00e9g\u00e9n 610 emberrel szemben l\u00e9ptek fel a rend\u0151r\u00f6k a maszkvisel\u00e9si k\u00f6telezetts\u00e9g elmulaszt\u00e1sa miatt, \u00edgy m\u00e1r meghaladja a 24 ezret az ilyen \u00fcgyekben elrendelt int\u00e9zked\u00e9sek sz\u00e1ma.\n\u00a0\u00a0\u00a0\u00a0Elmondta: 495-en az \u00f6nkorm\u00e1nyzati rendeletek ellen\u00e9re sem viselt\u00e9k a maszkot k\u00f6zter\u00fcleten, 38 emberrel szemben az\u00e9rt int\u00e9zkedtek, mert buszon, villamoson, meg\u00e1ll\u00f3ban nem volt rajtuk maszk, 77-en pedig bev\u00e1s\u00e1rl\u00f3k\u00f6zpontban nem viselt\u00e9k a v\u00e9d\u0151eszk\u00f6zt.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 824 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 214 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 610 esetben pedig az \u00fczletek korl\u00e1tozott nyitva tart\u00e1s\u00e1ra vonatkoz\u00f3 szab\u00e1lyokat nem tartott\u00e1k be, vagy az ott tart\u00f3zkod\u00e1s tilalm\u00e1t szegt\u00e9k meg.\n\u00a0\u00a0\u00a0\u00a0Felh\u00edvta a figyelmet arra, hogy janu\u00e1r 30-\u00e1t\u00f3l a kor\u00e1bbiakn\u00e1l s\u00falyosabb szankci\u00f3kat alkalmaznak, ha a v\u00e9dekez\u00e9sre vonatkoz\u00f3 szab\u00e1lyok megs\u00e9rt\u00e9s\u00e9ben a tulajdonos vagy a vend\u00e9gl\u00e1t\u00f3hely \u00fczemeltet\u0151j\u00e9nek a felel\u0151ss\u00e9ge is felmer\u00fcl. Szombaton egy szombathelyi pizz\u00e1z\u00f3t z\u00e1rattak be ideiglenesen, mert a rendezv\u00e9nyterm\u00fckben a tilt\u00e1s ellen\u00e9re 17 vend\u00e9g volt. Ugyancsak bez\u00e1rattak vas\u00e1rnap hat h\u00f3napra a Heves megyei Boldog telep\u00fcl\u00e9sen egy italboltot, amelyet a tulajdonos utas\u00edt\u00e1s\u00e1ra nyitottak ki, \u00e9s a rend\u0151r\u00f6k ellen\u0151rz\u00e9sekor k\u00e9t vend\u00e9g \u00e9ppen szeszes italt fogyasztott.\n\u00a0\u00a0\u00a0\u00a0K\u00f6z\u00f6lte: a h\u00e9tv\u00e9g\u00e9n a kij\u00e1r\u00e1si tilalommal kapcsolatos szab\u00e1lyok megs\u00e9rt\u00e9se miatt 1656 emberrel szemben int\u00e9zkedtek a rend\u0151r\u00f6k. A kij\u00e1r\u00e1si korl\u00e1toz\u00e1s, majd a kij\u00e1r\u00e1si tilalom bevezet\u00e9se \u00f3ta 35 554 emberrel szemben int\u00e9zkedtek orsz\u00e1gszerte a szab\u00e1lyok megszeg\u00e9se miatt.\n\u00a0\u00a0\u00a0\u00a0A h\u00e9tv\u00e9g\u00e9n is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 252 esetben l\u00e9ptek fel. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 11 335-sz\u00f6r int\u00e9zkedtek.\n\u00a0\u00a0\u00a0\u00a0Az elm\u00falt k\u00e9t napon 24 774 esetben ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban l\u00e9v\u0151ket. A h\u00e9tv\u00e9g\u00e9n 5977 ilyen korl\u00e1toz\u00f3 int\u00e9zked\u00e9st rendeltek el, jelenleg 15 847-en vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 1686-an v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - ismertette az alezredes.\n\u00a0\u00a0\u00a0\u00a0Besz\u00e9lt arr\u00f3l is, hogy a hat\u00e1r\u00e1tkel\u0151k\u00f6n j\u00f3 \u00fctemben halad a forgalom, de a teherforgalomban a bel\u00e9p\u0151oldalon R\u00f6szk\u00e9n\u00e9l \u00e9s Tomp\u00e1n 2-2 \u00f3r\u00e1s v\u00e1rakoz\u00e1ssal kell sz\u00e1molni.\n\u00a0\u00a0\u00a0\u00a0A j\u00e1rv\u00e1nnyal \u00f6sszef\u00fcgg\u00e9sben m\u00e1rcius \u00f3ta 529 b\u0171ncselekm\u00e9ny miatt indult elj\u00e1r\u00e1s, eddig 103 gyan\u00fas\u00edtottat hallgattak ki - mondta el az alezredes.\n\nMTI 2021. febru\u00e1r 8.\n\n"}]