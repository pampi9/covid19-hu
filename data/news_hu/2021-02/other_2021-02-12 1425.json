[{"date": "2021-02-12 14:25", "url": "https://koronavirus.gov.hu/cikkek/orszagos-tisztifoorvos-mar-magyarorszagon-terjed-brit-virusmutans-ezert-fontos-az-oltas", "h1": "Orsz\u00e1gos tisztif\u0151orvos: m\u00e1r Magyarorsz\u00e1gon is terjed a brit v\u00edrusmut\u00e1ns, ez\u00e9rt is fontos az olt\u00e1s", "body": "\n\u00a0M\u00e1r Magyarorsz\u00e1gon is elkezd\u0151d\u00f6tt a koronav\u00edrus brit mut\u00e1ci\u00f3j\u00e1nak k\u00f6z\u00f6ss\u00e9gi terjed\u00e9se, ez\u00e9rt is fontos a v\u00e9d\u0151olt\u00e1s - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n p\u00e9nteken.\n\n\nM\u00fcller Cec\u00edlia elmondta: m\u00edg n\u00e9h\u00e1ny nappal ezel\u0151tt m\u00e9g arr\u00f3l sz\u00e1molt be, hogy Magyarorsz\u00e1gon 33 ilyen esetet fedeztek fel, ma ez a sz\u00e1m m\u00e1r 69, \u00e9s a fert\u0151z\u00e9seknek csak egy r\u00e9sze hozhat\u00f3 \u00f6sszef\u00fcgg\u00e9sbe k\u00fclf\u00f6ldi utaz\u00e1ssal. A mut\u00e1ns v\u00edrussal fert\u0151z\u00f6ttek egy r\u00e9sze N\u00e9metorsz\u00e1gb\u00f3l, Ukrajn\u00e1b\u00f3l \u00e9s Nig\u00e9ri\u00e1b\u00f3l t\u00e9rt haza - tette hozz\u00e1.\n\u00a0\u00a0\u00a0\u00a0Felt\u00e9tlen\u00fcl szorgalmazni kell a v\u00e9detts\u00e9g kialakul\u00e1s\u00e1t, addig, am\u00edg nem kell szembes\u00fclni a mut\u00e1ns v\u00edrus \u00e1ltal okozott fert\u0151z\u00e9sek t\u00fal magas sz\u00e1m\u00e1val - hangoztatta.\n\u00a0\u00a0\u00a0\u00a0A tisztif\u0151orvos jelezte, hogy p\u00e9nteken megkezd\u0151dik az olt\u00e1s az orosz Szputnyik V vakcin\u00e1val Magyarorsz\u00e1gon. Els\u0151 k\u00f6rben mintegy 2800 adag felhaszn\u00e1l\u00e1s\u00e1ra van lehet\u0151s\u00e9g, ezeket Budapesten a D\u00e9l-pesti Centrumk\u00f3rh\u00e1zban, a Szent Imre \u00e9s a Szent J\u00e1nos k\u00f3rh\u00e1zban \u00e9s a Magyar Honv\u00e9ds\u00e9g Eg\u00e9szs\u00e9g\u00fcgyi K\u00f6zpontban (Honv\u00e9dk\u00f3rh\u00e1z) adj\u00e1k be.\n\u00a0\u00a0\u00a0\u00a0Az orosz vakcina alkalmaz\u00e1si el\u0151irat\u00e1ban az szerepel, hogy 18 \u00e9v felett b\u00e1rki megkaphatja, de egyel\u0151re bizonyos kr\u00f3nikus megbeteged\u00e9sekben szenved\u0151kn\u00e9l nem alkalmazz\u00e1k az orosz vakcin\u00e1t - emelte ki.\n\u00a0\u00a0\u00a0\u00a0Arr\u00f3l is besz\u00e9lt, hogy cs\u00fct\u00f6rt\u00f6k\u00f6n 16 ezer embert oltottak be h\u00e1ziorvosok az AstraZeneca \u00e9s a Pfizer-vakcin\u00e1val, az olt\u00e1sok a k\u00f6vetkez\u0151 napokban is folytat\u00f3dnak. Az id\u0151sotthonokban eddig t\u00f6bbnyire a Moderna vakcin\u00e1j\u00e1val oltottak, \u00e9s a h\u00e9tv\u00e9g\u00e9n is folytat\u00f3dnak a m\u00e1sodik k\u00f6r\u00f6s olt\u00e1sok.\n\u00a0\u00a0\u00a0\u00a0M\u00fcller Cec\u00edlia a szoci\u00e1lis \u00e9s id\u0151sotthonok j\u00e1rv\u00e1ny\u00fcgyi adatair\u00f3l elmondta, a j\u00e1rv\u00e1ny m\u00e1sodik hull\u00e1m\u00e1ban a bentlak\u00e1sos int\u00e9zm\u00e9nyekben sokkal t\u00f6bb megbeteged\u00e9s volt, mint tavasszal. Eml\u00e9keztetett: Magyarorsz\u00e1gon minden korl\u00e1toz\u00f3 int\u00e9zked\u00e9st meghoztak, biztos\u00edtott\u00e1k a v\u00e9dekez\u00e9shez sz\u00fcks\u00e9ges eszk\u00f6z\u00f6ket, megoldott\u00e1k az izol\u00e1ci\u00f3t, ennek ellen\u00e9re jelent\u0151s volt a megbeteged\u00e9sek sz\u00e1ma a z\u00e1rt k\u00f6z\u00f6ss\u00e9gekben.\n\u00a0\u00a0\u00a0\u00a0Ismertet\u00e9se szerint a j\u00e1rv\u00e1ny m\u00e1sodik hull\u00e1m\u00e1ban 865 int\u00e9zm\u00e9nyi telephely volt \u00e9rintett, \u00e9s a sz\u00e1zezer gondozottb\u00f3l 23 007-n\u00e9l igazolt\u00e1k a fert\u0151z\u00e9st, ami a gondozotti l\u00e9tsz\u00e1m 23 sz\u00e1zal\u00e9ka. K\u00f6z\u00fcl\u00fck 17 264-en m\u00e1r meggy\u00f3gyultak, 840 gondozottat \u00e1poltak k\u00f3rh\u00e1zban, \u00e9s 3316-an hunytak el.\n\u00a0\u00a0\u00a0\u00a0Az ezekben az int\u00e9zm\u00e9nyekben dolgoz\u00f3k k\u00f6z\u00fcl j\u00falius \u00f3ta 7929 embern\u00e9l igazolt\u00e1k a fert\u0151z\u00e9st, ez a munkat\u00e1rsak 9 sz\u00e1zal\u00e9ka. K\u00f6z\u00fcl\u00fck 39-en szorultak k\u00f3rh\u00e1zi ell\u00e1t\u00e1sra, \u00e9s 12-en hunytak el a fert\u0151z\u00e9ssel \u00f6sszef\u00fcgg\u00e9sben.\n\u00a0\u00a0\u00a0\u00a0A szakember el\u0151remutat\u00f3 \u00e9s megalapozott d\u00f6nt\u00e9snek nevezte, hogy az eg\u00e9szs\u00e9g\u00fcgyi dolgoz\u00f3k ut\u00e1n a szoci\u00e1lis \u00e9s id\u0151sotthonok \u00e9s m\u00e1s bentlak\u00e1sos int\u00e9zm\u00e9nyekben \u00e9l\u0151k olt\u00e1s\u00e1t kezdt\u00e9k el.\n\u00a0\u00a0\u00a0\u00a0A kamp\u00e1nyolt\u00e1sok sor\u00e1n eddig 60 ezer gondozottat \u00e9s 22 ezer munkat\u00e1rsat oltottak be, 6600-an m\u00e1r a m\u00e1sodik d\u00f3zist is megkapt\u00e1k a v\u00e9d\u0151olt\u00e1sb\u00f3l. Az 1939 telephelyb\u0151l 1887-ben m\u00e1r v\u00e9geztek az olt\u00e1sok bead\u00e1s\u00e1val, a fennmarad\u00f3 helysz\u00ednekre is visszat\u00e9rnek majd az olt\u00f3csoportok - jelezte.\n\u00a0\u00a0\u00a0\u00a0A nemzetk\u00f6zi adatokat ismertetve elmondta, hogy 21 orsz\u00e1g \u00f6sszes\u00edtett adatai szerint a hal\u00e1los \u00e1ldozatok 46 sz\u00e1zal\u00e9ka \u00e1pol\u00e1si-gondoz\u00e1si otthon lak\u00f3ja volt, ami rendk\u00edv\u00fcl magas ar\u00e1ny.\n\u00a0\u00a0\u00a0\u00a0M\u00fcller Cec\u00edlia k\u00e9rd\u00e9sre v\u00e1laszolva besz\u00e9lt arr\u00f3l is, hogy v\u00e1rand\u00f3s n\u0151ket nem oltanak egyik vakcin\u00e1val sem. Akik v\u00e1rand\u00f3ss\u00e1got terveznek, lehet\u0151s\u00e9g szerint az ut\u00e1n, hogy megkapt\u00e1k a m\u00e1sodik d\u00f3zist, m\u00e9g v\u00e1rjanak k\u00e9t h\u00f3napot a fogantat\u00e1ssal.\n\n\nMTI 2021. febru\u00e1r 12.\n\n"}]