[{"date": "2021-02-22 13:05", "url": "https://koronavirus.gov.hu/cikkek/operativ-torzs-hetvegen-1600-szegtek-meg-kijarasi-tilalmat", "h1": "Operat\u00edv t\u00f6rzs: a h\u00e9tv\u00e9g\u00e9n 1600-an szegt\u00e9k meg a kij\u00e1r\u00e1si tilalmat", "body": "\nA h\u00e9tv\u00e9g\u00e9n 1600 emberrel szemben int\u00e9zkedtek a rend\u0151r\u00f6k a kij\u00e1r\u00e1si tilalom \u00e9s a k\u00f6zter\u00fcleti magatart\u00e1si szab\u00e1lyok, illetve a k\u00f6zter\u00fcleti csoportosul\u00e1sok tilalm\u00e1nak megs\u00e9rt\u00e9se miatt - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a h\u00e9tf\u0151i online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes hozz\u00e1tette: ezzel 41 308-ra n\u0151tt a szab\u00e1lyt megszeg\u0151k sz\u00e1ma.\n\u00a0\u00a0\u00a0\u00a0Elmondta: a h\u00e9tv\u00e9g\u00e9n a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt 471 emberrel szemben int\u00e9zkedtek a rend\u0151r\u00f6k, k\u00f6z\u00fcl\u00fck 410-en a t\u00edzezer lakosn\u00e1l nagyobb telep\u00fcl\u00e9seken szegt\u00e9k meg a szab\u00e1lyt, 17-en t\u00f6megk\u00f6zleked\u00e9si eszk\u00f6z\u00f6k\u00f6n vagy meg\u00e1ll\u00f3kban, 44-en pedig \u00fczletekben, bev\u00e1s\u00e1rl\u00f3k\u00f6zpontokban.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 831 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 214-szer az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 617 esetben pedig az \u00fczletek korl\u00e1tozott nyitva tart\u00e1s\u00e1ra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0A h\u00e9tv\u00e9g\u00e9n k\u00e9t vend\u00e9gl\u00e1t\u00f3helyet is ideiglenesen bez\u00e1ratott a rend\u0151rs\u00e9g. Egy debreceni vend\u00e9gl\u00e1t\u00f3helyen szeszes italt fogyasztott egy vend\u00e9g, Karcagon pedig az \u00fczlethelyis\u00e9gben t\u00f6bben fogyasztottak alkoholt. A helyek ideiglenes bez\u00e1rat\u00e1sa mellett a vend\u00e9gek ellen is szab\u00e1lys\u00e9rt\u00e9si elj\u00e1r\u00e1st ind\u00edtottak. A vend\u00e9gl\u00e1t\u00f3helyekre janu\u00e1r 30. \u00f3ta vonatkoznak szigor\u00fabb szab\u00e1lyok: a h\u00e9tv\u00e9g\u00e9n hat emberrel szemben int\u00e9zkedtek, ami\u00e9rt jogosulatlanul voltak vend\u00e9gl\u00e1t\u00f3helyen. A szab\u00e1lyok bevezet\u00e9se \u00f3ta m\u00e1r 52-re n\u0151tt az ilyen t\u00edpus\u00fa szab\u00e1lys\u00e9rt\u00e9st elk\u00f6vet\u0151k sz\u00e1ma.\n\u00a0\u00a0\u00a0\u00a0Kiss R\u00f3bert besz\u00e1molt arr\u00f3l is, hogy a f\u0151v\u00e1rosban egy I. ker\u00fcleti t\u00e1rsash\u00e1zban kellett int\u00e9zkedni\u00fck a rend\u0151r\u00f6knek p\u00e9ntek \u00e9jjel: a h\u00e1zban megs\u00e9rtett\u00e9k a mag\u00e1nrendezv\u00e9nyekre vonatkoz\u00f3 szab\u00e1lyokat azzal, hogy 74-en \u00fcnnepeltek egy sz\u00fclet\u00e9snapot. A h\u00e1zigazd\u00e1val \u00e9s a r\u00e9sztvev\u0151kkel szemben is szab\u00e1lys\u00e9rt\u00e9si elj\u00e1r\u00e1st ind\u00edtottak.\n\u00a0\u00a0\u00a0\u00a0A h\u00e9tv\u00e9g\u00e9n is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 164-szer l\u00e9ptek fel. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 12 249-szer int\u00e9zkedtek.\n\u00a0\u00a0\u00a0\u00a0Az elm\u00falt k\u00e9t napon 30 953 esetben ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban l\u00e9v\u0151ket. A h\u00e9tv\u00e9g\u00e9n 10 992 ilyen korl\u00e1toz\u00f3 int\u00e9zked\u00e9st rendeltek el, jelenleg 25 589-en vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 1367-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - k\u00f6z\u00f6lte az alezredes.\n\nMTI 2021. febru\u00e1r 22.\n\n"}]