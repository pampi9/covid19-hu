[{"date": "2021-02-09 15:52", "url": "https://koronavirus.gov.hu/cikkek/ma-ujabb-pfizer-vakcina-szallitmany-erkezett-mar-haziorvosok-olthatnak-vele", "h1": "Ma \u00fajabb Pfizer-vakcina sz\u00e1ll\u00edtm\u00e1ny \u00e9rkezett, m\u00e1r a h\u00e1ziorvosok is olthatnak vele ", "body": "\nMeg\u00e9rkezett Magyarorsz\u00e1gra az \u00f6tsz\u00e1zezredik adag a Pfizer \u00e9s a BioNTech c\u00e9g \u00e1ltal a koronav\u00edrus ellen k\u00f6z\u00f6sen kifejlesztett vakcin\u00e1b\u00f3l, a Comirnaty nev\u0171 olt\u00f3anyagb\u00f3l - t\u00e1j\u00e9koztatta a Pfizer Gy\u00f3gyszerkereskedelmi Kft. kedden az MTI-t.\n\n\nK\u00f6zlem\u00e9ny\u00fckben azt \u00edrt\u00e1k: az els\u0151 sz\u00e1ll\u00edtm\u00e1ny 2020. december 26-\u00e1n \u00e9rkezett az orsz\u00e1gba, azt k\u00f6vet\u0151en minden h\u00e9ten \u00fajabb vakcinaadagokat k\u00fcldtek, hogy seg\u00edts\u00e9k a koronav\u00edrus elleni k\u00fczdelmet. Kedden, a nyolcadik sz\u00e1ll\u00edtm\u00e1nnyal t\u00f6bb mint 85 ezer adag Pfizer-BioNTech-vakcina \u00e9rkezett, \u00edgy az olt\u00f3anyag itteni mennyis\u00e9ge meghaladja a f\u00e9lmilli\u00f3t.\n\u00a0\u00a0\u00a0\u00a0Az \u00e9rv\u00e9nyben l\u00e9v\u0151 meg\u00e1llapod\u00e1sok \u00e9rtelm\u00e9ben Magyarorsz\u00e1gra 2021 v\u00e9g\u00e9ig 6,6 milli\u00f3 adag Comirnaty vakcina \u00e9rkezik. Az eg\u00e9szs\u00e9g\u00fcgyi hat\u00f3s\u00e1gok t\u00e1j\u00e9koztat\u00e1sa szerint a Magyarorsz\u00e1gon eddig beoltott emberek k\u00f6z\u00fcl 280 ezren els\u0151 olt\u00e1sk\u00e9nt a Pfizer-BioNTech vakcin\u00e1j\u00e1t kaphatt\u00e1k meg. A beoltottak k\u00f6z\u00fcl t\u00f6bb mint sz\u00e1zezer embernek m\u00e1r a m\u00e1sodik d\u00f3zist is beadt\u00e1k.\u00a0\u00a0\u00a0\u00a0\n\u00a0\u00a0\u00a0\u00a0Azt \u00edrt\u00e1k, a Pfizer amerikai gy\u00f3gyszeripari v\u00e1llalat \u00e9s a BioNTech n\u00e9met biotechnol\u00f3giai c\u00e9g folyamatosan b\u0151v\u00edti gy\u00e1rt\u00e1si kapacit\u00e1s\u00e1t, ennek k\u00f6sz\u00f6nhet\u0151en a jelenlegi el\u0151rejelz\u00e9sek szerint ez \u00e9v v\u00e9g\u00e9ig k\u00e9tmilli\u00e1rd adag vakcin\u00e1t biztos\u00edtanak majd a koronav\u00edrus elleni glob\u00e1lis k\u00fczdelemhez.\n\u00a0\u00a0\u00a0\u00a0Az Eur\u00f3pai Uni\u00f3 egyel\u0151re 300 milli\u00f3 adag vakcin\u00e1t k\u00f6t\u00f6tt le, tov\u00e1bbi olt\u00f3anyag-mennyis\u00e9gek 2021-re sz\u00f3l\u00f3 megrendel\u00e9s\u00e9r\u0151l egyeztet\u00e9s folyik a v\u00e1llalatok \u00e9s az Eur\u00f3pai Bizotts\u00e1g k\u00f6z\u00f6tt. A Pfizer \u00e9s a BioNTech az eredetileg egyeztetett \u00fctemterv szerint teljes\u00edti az EU-ba ir\u00e1nyul\u00f3 sz\u00e1ll\u00edt\u00e1sokat, a m\u00e1sodik negyed\u00e9vt\u0151l pedig jelent\u0151sen n\u00f6velik a sz\u00e1ll\u00edtott vakcinad\u00f3zisok sz\u00e1m\u00e1t - tett\u00e9k hozz\u00e1.\n\u00a0\u00a0\u00a0\u00a0A k\u00e9t c\u00e9g \u00e1ltal kifejlesztett Comirnaty a koronav\u00edrus elleni els\u0151 olyan olt\u00f3anyag volt az Eur\u00f3pai Uni\u00f3ban, amely felt\u00e9teles forgalomba hozatali enged\u00e9lyt kapott, \u00e9s amelyet a 16 \u00e9vesn\u00e9l id\u0151sebbek akt\u00edv immuniz\u00e1l\u00e1s\u00e1ra, a Covid-19 fert\u0151z\u00e9s megel\u0151z\u00e9s\u00e9re haszn\u00e1lhatnak az orsz\u00e1gok - emelt\u00e9k ki.\n\u00a0\u00a0\u00a0\u00a0A 95 sz\u00e1zal\u00e9kos hat\u00e9konys\u00e1g\u00fa Comirnaty vakcin\u00e1t egy nagyszab\u00e1s\u00fa klinikai vizsg\u00e1lat keret\u00e9ben, t\u00f6bb mint 44 ezer r\u00e9sztvev\u0151 bevon\u00e1s\u00e1val fejlesztett\u00e9k ki, az olt\u00f3anyag kevesebb mint egy \u00e9v alatt, els\u0151k\u00e9nt kapta meg a haszn\u00e1lati enged\u00e9lyt a vil\u00e1gj\u00e1rv\u00e1ny elleni k\u00fczdelemben - olvashat\u00f3 a Pfizer k\u00f6zlem\u00e9ny\u00e9ben.\n\nMTI 2021. febru\u00e1r 9.\n\n"}]