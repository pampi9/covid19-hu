[{"date": "2021-02-18 17:22", "url": "https://koronavirus.gov.hu/cikkek/domotor-baloldali-partok-sokadjara-bizonyitjak-hogy-nem-lehet-rajuk-szamitani", "h1": "D\u00f6m\u00f6t\u00f6r: a baloldali p\u00e1rtok sokadj\u00e1ra bizony\u00edtj\u00e1k, hogy nem lehet r\u00e1juk sz\u00e1m\u00edtani", "body": "\nA Minisztereln\u00f6ki Kabinetiroda parlamenti \u00e1llamtitk\u00e1ra szerint a baloldal m\u00e1r nemcsak az olt\u00e1sok ellen kamp\u00e1nyol, hanem azt is meg akarja akad\u00e1lyozni, hogy a magyarok elmondj\u00e1k a v\u00e9lem\u00e9ny\u00fcket az \u00fajraind\u00edt\u00e1sr\u00f3l.\n\n\n\"M\u00e1ra vil\u00e1goss\u00e1 v\u00e1lt, hogy a baloldal m\u00e1r nemcsak az olt\u00e1sok ellen kamp\u00e1nyol, hanem azt is meg akarja akad\u00e1lyozni, hogy a magyarok elmondj\u00e1k a v\u00e9lem\u00e9ny\u00fcket az \u00fajraind\u00edt\u00e1sr\u00f3l. Sokadj\u00e1ra bizony\u00edtj\u00e1k, hogy \u00e9rz\u00e9ketlenek az ember\u00e9letek \u00e9s a munkahelyek v\u00e9delme ir\u00e1nt. Sokadj\u00e1ra bizony\u00edtj\u00e1k, hogy nem lehet r\u00e1juk sz\u00e1m\u00edtani\" - fogalmazott cs\u00fct\u00f6rt\u00f6ki k\u00f6zlem\u00e9ny\u00e9ben D\u00f6m\u00f6t\u00f6r Csaba.\n\u00a0\u00a0\u00a0\u00a0D\u00f6m\u00f6t\u00f6r Csaba hangs\u00falyozta: az Eur\u00f3pai Uni\u00f3 orsz\u00e1gai k\u00f6z\u00fcl Magyarorsz\u00e1gon \u00e9rhet\u0151 el a legt\u00f6bb vakcina; \u00e1prilisig szeretn\u00e9nek mindenkit beoltani, aki regisztr\u00e1lt \u00e9s jelentkezett az olt\u00e1sra, \u00edgy r\u00f6videsen d\u00f6nthetnek az orsz\u00e1g \u00fajraind\u00edt\u00e1s\u00e1r\u00f3l is.\n\u00a0\u00a0\u00a0\u00a0A korm\u00e1nynak fontos a magyar emberek v\u00e9lem\u00e9nye, az online konzult\u00e1ci\u00f3 pedig lehet\u0151s\u00e9get ad arra, hogy minden magyar ember elmondja a v\u00e9lem\u00e9ny\u00e9t az \u00fajraind\u00edt\u00e1s meghat\u00e1roz\u00f3 k\u00e9rd\u00e9seir\u0151l, \u00edgy t\u00f6bbek k\u00f6z\u00f6tt a v\u00e9detts\u00e9gi igazolv\u00e1nyr\u00f3l, az \u00e9ttermek \u00e9s sportl\u00e9tes\u00edtm\u00e9nyek \u00fajranyit\u00e1s\u00e1r\u00f3l vagy az este 8 \u00f3ra ut\u00e1ni kij\u00e1r\u00e1si korl\u00e1toz\u00e1sr\u00f3l - jelezte az \u00e1llamtitk\u00e1r, aki arra k\u00e9rt mindenkit, hogy t\u00f6ltse ki a k\u00e9rd\u0151\u00edvet a vakcinainfo.gov.hu oldalon.\n\u00a0\u00a0\u00a0\u00a0Az \u00e1llamtitk\u00e1r arra reag\u00e1lt, hogy a DK, a Jobbik, az LMP, a Momentum, az MSZP \u00e9s a P\u00e1rbesz\u00e9d k\u00f6z\u00f6s nyilatkozatban sz\u00f3l\u00edtotta fel a korm\u00e1nyt: ne haszn\u00e1lja adatgy\u0171jt\u00e9sre a v\u00e9d\u0151olt\u00e1s-regisztr\u00e1ci\u00f3t, \u00e9s \"propagandakonzult\u00e1ci\u00f3\" helyett mutasson be vil\u00e1gos cselekv\u00e9si tervet az orsz\u00e1g \u00fajraind\u00edt\u00e1s\u00e1ra.\n\n\nMTI 2021. febru\u00e1r 18.\n\n"}]