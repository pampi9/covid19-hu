[{"date": "2021-02-23 17:09", "url": "https://koronavirus.gov.hu/cikkek/gazdasag-es-rendezvenyszervezo-szektor-ujrainditasarol-egyeztetett-orban-viktor-hungexpo", "h1": "A gazdas\u00e1g \u00e9s a rendezv\u00e9nyszervez\u0151 szektor \u00fajraind\u00edt\u00e1s\u00e1r\u00f3l egyeztetett Orb\u00e1n Viktor a Hungexpo \u00fczemeltet\u0151j\u00e9vel", "body": "\nOrb\u00e1n\u00a0Viktor minisztereln\u00f6k kedden a Karmelita kolostorban t\u00e1rgyalt Olivier Ginon-nal, a Hungexp\u00f3t \u00fczemeltet\u0151 francia GL events c\u00e9gcsoport eln\u00f6k\u00e9vel; a megbesz\u00e9l\u00e9sen a magyar gazdas\u00e1g \u00fajraind\u00edt\u00e1s\u00e1r\u00f3l, ezen bel\u00fcl is a rendezv\u00e9nyszervez\u0151 szektor talpra \u00e1ll\u00edt\u00e1s\u00e1r\u00f3l volt sz\u00f3 - t\u00e1j\u00e9koztatta az MTI-t Havasi Bertalan, a minisztereln\u00f6k sajt\u00f3f\u0151n\u00f6ke.\n\n\nOrb\u00e1n\u00a0Viktor a t\u00e1rgyal\u00e1s ut\u00e1n vend\u00e9g\u00e9vel egy\u00fctt ell\u00e1togatott a Hungexpo ter\u00fclet\u00e9re, ahol jelenleg is zajlik a strat\u00e9giai fontoss\u00e1g\u00fa, \u00e1llami tulajdon\u00fa rendezv\u00e9nyhelysz\u00edn teljes meg\u00faj\u00edt\u00e1sa, a magyar korm\u00e1ny 55 milli\u00e1rd forintos t\u00e1mogat\u00e1s\u00e1val.\n\u00a0\u00a0\u00a0\u00a0A minisztereln\u00f6k t\u00e1j\u00e9koztatta a GL events eln\u00f6k\u00e9t Magyarorsz\u00e1g gazdas\u00e1g-\u00fajraind\u00edt\u00e1si akci\u00f3terv\u00e9r\u0151l, majd megvitatt\u00e1k a ki\u00e1ll\u00edt\u00e1s- \u00e9s rendezv\u00e9nyszervez\u0151 szakma javaslatait valamint r\u00e9szv\u00e9teli lehet\u0151s\u00e9geit abban a folyamatban, melynek v\u00e9g\u00e9n \"Magyarorsz\u00e1g er\u0151sebben j\u00f6het ki a koronav\u00edrus-v\u00e1ls\u00e1gb\u00f3l\" mint ahogyan beleker\u00fclt - mondta Havasi Bertalan.\nA tervek szerint m\u00e9g az id\u00e9n a Hungexpo k\u00e9t vil\u00e1gesem\u00e9nynek is otthont adhat, \u0151sszel itt tervezik megtartani az 52. Nemzetk\u00f6zi Eucharisztikus Kongresszust valamint az \"Egy a Term\u00e9szettel\" Vad\u00e1szati \u00e9s Term\u00e9szeti Vil\u00e1gki\u00e1ll\u00edt\u00e1st.\n\n\nMTI 2021. febru\u00e1r 23.\n\n"}]