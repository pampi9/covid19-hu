[{"date": "2021-02-13 10:52", "url": "https://koronavirus.gov.hu/cikkek/novak-oriasi-az-erdeklodes-az-otthonfelujitasi-tamogatas-irant", "h1": "Nov\u00e1k: \u00f3ri\u00e1si az \u00e9rdekl\u0151d\u00e9s az otthonfel\u00faj\u00edt\u00e1si t\u00e1mogat\u00e1s ir\u00e1nt", "body": "\n\u00d3ri\u00e1si az \u00e9rdekl\u0151d\u00e9s az otthonfel\u00faj\u00edt\u00e1si t\u00e1mogat\u00e1s ir\u00e1nt, amelyet a korm\u00e1ny a gazdas\u00e1gi \u00fajraind\u00edt\u00e1si akci\u00f3terv r\u00e9szek\u00e9nt ind\u00edtott el janu\u00e1rban - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter szombaton a Facebook-oldal\u00e1n.\n\n\n\u00a0Nov\u00e1k Katalin a k\u00f6zz\u00e9tett vide\u00f3ban eml\u00e9keztetett, hogy a korm\u00e1ny a legal\u00e1bb egy gyermeket nevel\u0151 csal\u00e1dok otthonfel\u00faj\u00edt\u00e1si k\u00f6lts\u00e9geinek fel\u00e9t, maximum h\u00e1rommilli\u00f3 forintig visszat\u00e9r\u00edti. A lehet\u0151s\u00e9g legal\u00e1bb 2022. december 31-ig rendelkez\u00e9sre \u00e1ll. Akik nem tudj\u00e1k el\u0151re megfinansz\u00edrozni a fel\u00faj\u00edt\u00e1si k\u00f6lts\u00e9geket, maximum hatmilli\u00f3 forintos fel\u00faj\u00edt\u00e1si k\u00f6lcs\u00f6nt vehetnek fel - mondta. \u00a0\u00a0\u00a0\u00a0Hozz\u00e1tette: ezt a bankfi\u00f3kokban lehet ig\u00e9nyelni. \u00a0\u00a0\u00a0\u00a0A miniszter az otthonfel\u00faj\u00edt\u00e1si t\u00e1mogat\u00e1s felt\u00e9telei k\u00f6z\u00f6tt eml\u00edtette, hogy az ig\u00e9nyl\u00e9shez legal\u00e1bb egy \u00e9v biztos\u00edtotti jogviszony sz\u00fcks\u00e9ges. H\u00e1zasp\u00e1rok, \u00e9lett\u00e1rsak eset\u00e9n el\u00e9g, ha az egyik\u00fcknek megvan ez a jogviszony, \u00e9s a fels\u0151oktat\u00e1si jogviszonyt is elfogadj\u00e1k. Az ig\u00e9nyl\u0151nek tov\u00e1bb\u00e1 nem lehet k\u00f6ztartoz\u00e1sa - f\u0171zte hozz\u00e1. \u00a0\u00a0\u00a0\u00a0Kit\u00e9rt arra is: a t\u00e1mogat\u00e1s feler\u00e9szben finansz\u00edrozhatja a munkad\u00edjat \u00e9s fele r\u00e9szben az anyagk\u00f6lts\u00e9get. Ezekr\u0151l a sz\u00e1ml\u00e1kat gy\u0171jteni kell, majd elektronikusan, szem\u00e9lyesen vagy postai \u00faton be kell ny\u00fajtani \u0151ket a Magyar \u00c1llamkincst\u00e1rnak - t\u00e1j\u00e9koztatott Nov\u00e1k Katalin.\n\nMTI 2021. febru\u00e1r 13.\n\n"}]