[{"date": "2021-02-09 11:32", "url": "https://koronavirus.gov.hu/cikkek/kina-kozep-europa-csucstalalkozo-orban-viktor-koronavirus-jarvany-vilaggazdasag-es-globalis", "h1": "K\u00edna-K\u00f6z\u00e9p-Eur\u00f3pa cs\u00facstal\u00e1lkoz\u00f3 - Orb\u00e1n Viktor: a koronav\u00edrus-j\u00e1rv\u00e1ny a vil\u00e1ggazdas\u00e1g \u00e9s a glob\u00e1lis politika \u00faj korszak\u00e1t ind\u00edtotta el", "body": "\nA koronav\u00edrus elleni olt\u00e1s\u00e9rt foly\u00f3 vil\u00e1gszint\u0171 versenyr\u0151l, Kelet \u00e9s Nyugat konstrukt\u00edv egy\u00fcttm\u0171k\u00f6d\u00e9s\u00e9r\u0151l, a szabad vil\u00e1gkereskedelemr\u0151l, a k\u00ednai-magyar gazdas\u00e1gi kapcsolatokr\u00f3l \u00e9s a k\u00ednai vakcina magyarorsz\u00e1gi felhaszn\u00e1l\u00e1s\u00e1r\u00f3l is besz\u00e9lt Orb\u00e1n Viktor a kilencedik K\u00edna-Kelet-K\u00f6z\u00e9p-Eur\u00f3pa cs\u00facstal\u00e1lkoz\u00f3n, amelyet ez\u00fattal online videokonferencia keret\u00e9ben tartottak meg - t\u00e1j\u00e9koztatta az MTI-t Havasi Bertalan, a minisztereln\u00f6k sajt\u00f3f\u0151n\u00f6ke kedden.\n\n\u00a0\n\nK\u00f6zl\u00e9se szerint Orb\u00e1n Viktor kifejezte elismer\u00e9s\u00e9t Hszi Csin-ping eln\u00f6knek, ami\u00e9rt a rendk\u00edv\u00fcli k\u00f6r\u00fclm\u00e9nyek ellen\u00e9re \u00f6sszeh\u00edvta az \u00e9rtekezletet. A magyar korm\u00e1nyf\u0151 eml\u00e9keztetett: egy \u00e9vvel ezel\u0151tt t\u00f6rt ki a vil\u00e1gm\u00e9ret\u0171 j\u00e1rv\u00e1ny. Ez a v\u00e1ls\u00e1g - mondta - mindent megv\u00e1ltoztatott: kiszak\u00edtott benn\u00fcnket a komfortz\u00f3n\u00e1nkb\u00f3l, elind\u00edtotta a vil\u00e1ggazdas\u00e1g \u00e9s a glob\u00e1lis politika egy teljesen \u00faj id\u0151szak\u00e1t, \u00e9s kett\u0151s kih\u00edv\u00e1s el\u00e9 \u00e1ll\u00edtotta az \u00e1llamokat: egyszerre kell megv\u00e9den\u00fcnk polg\u00e1raink \u00e9let\u00e9t \u00e9s munkahely\u00e9t.\n\u00a0\u00a0\u00a0\u00a0\"B\u00e1r eltelt egy eg\u00e9sz \u00e9v, jelenleg pontosan ott tartunk, ahol tavaly tavasszal: az eg\u00e9sz vil\u00e1g olyan term\u00e9ket szeretne v\u00e1s\u00e1rolni, amelynek k\u00edn\u00e1lata messze elmarad a kereslet\u00e9t\u0151l. Ami egy \u00e9vvel ezel\u0151tt maszk \u00e9s l\u00e9legeztet\u0151g\u00e9p volt, az most az olt\u00e1s\" - fogalmazott Orb\u00e1n Viktor, majd al\u00e1h\u00fazta: a v\u00e1ls\u00e1g megold\u00e1sa nem m\u00e1s, mint az olt\u00e1s.\n\u00a0\u00a0\u00a0\u00a0A magyar korm\u00e1nyf\u0151 arr\u00f3l is besz\u00e9lt: mivel polg\u00e1raink \u00e9lete \u00e9s gazdas\u00e1gunk fellend\u00fcl\u00e9se a t\u00e9t, ez\u00e9rt konstrukt\u00edvabb kelet-nyugati egy\u00fcttm\u0171k\u00f6d\u00e9sre van sz\u00fcks\u00e9g\u00fcnk, mint valaha, a k\u00f6lcs\u00f6n\u00f6s tisztelet \u00e9s j\u00f3akarat alapj\u00e1n. A beruh\u00e1z\u00e1sok k\u00f6lcs\u00f6n\u00f6s v\u00e9delm\u00e9r\u0151l sz\u00f3l\u00f3 K\u00edna-EU meg\u00e1llapod\u00e1s t\u00e1rgyal\u00e1sainak lez\u00e1r\u00e1sa j\u00f3 l\u00e9p\u00e9s volt ebben az ir\u00e1nyban - tette hozz\u00e1.\n\u00a0\u00a0\u00a0\u00a0Orb\u00e1n Viktor elmondta: Magyarorsz\u00e1g h\u00e1l\u00e1s a K\u00ednai N\u00e9pk\u00f6zt\u00e1rsas\u00e1gnak \u00e9s szem\u00e9lyesen Hszi eln\u00f6knek minden seg\u00edts\u00e9g\u00e9rt ebben a kih\u00edv\u00e1sokkal teli id\u0151szakban. Felid\u00e9zte: tavaly siker\u00fclt l\u00e9trehozni egy l\u00e9gihidat, amelyen kereszt\u00fcl t\u00f6bb t\u00edzmilli\u00f3 orvostechnikai eszk\u00f6zt sz\u00e1ll\u00edtottak Magyarorsz\u00e1gra K\u00edn\u00e1b\u00f3l. A k\u00ednai v\u00e1llalatok pedig \u00e9ltek a magyar gazdas\u00e1gi akci\u00f3terv \u00e1ltal biztos\u00edtott beruh\u00e1z\u00e1si lehet\u0151s\u00e9gekkel, \u00e9s jelent\u0151s projekteket hoztak Magyarorsz\u00e1gra, amelyek K\u00edn\u00e1t az els\u0151 sz\u00e1m\u00fa befektet\u0151v\u00e9 tett\u00e9k 2020-ban.\n\u00a0\u00a0\u00a0\u00a0Orb\u00e1n Viktor al\u00e1h\u00fazta: mi, magyarok t\u00e1mogatjuk a szabad \u00e9s tisztess\u00e9ges glob\u00e1lis kereskedelmet, amelynek ma nagyobb jelent\u0151s\u00e9ge van, mint valaha. Min\u00e9l kevesebb akad\u00e1ly g\u00e1tolja a gazdas\u00e1gi \u00e9s kereskedelmi egy\u00fcttm\u0171k\u00f6d\u00e9st, ann\u00e1l gyorsabban talpra \u00e1llhat a gazdas\u00e1gunk - mondta. A korm\u00e1nyf\u0151 gratul\u00e1lt \"a vil\u00e1gt\u00f6rt\u00e9nelem legnagyobb szabadkereskedelmi \u00f6vezet\u00e9nek, az \u00fagynevezett Region\u00e1lis \u00c1tfog\u00f3 Gazdas\u00e1gi Partners\u00e9gnek (RCEP) a l\u00e9trehoz\u00e1s\u00e1hoz, \u00e9s rem\u00e9ny\u00e9t fejezte ki, hogy hamarosan megkezd\u0151dnek az RCEP \u00e9s az Eur\u00f3pai Uni\u00f3 k\u00f6z\u00f6tti t\u00e1rgyal\u00e1sok a j\u00f6v\u0151beni egy\u00fcttm\u0171k\u00f6d\u00e9sr\u0151l. A 17 + 1 form\u00e1tum j\u00f3 motork\u00e9nt szolg\u00e1lhat e c\u00e9l el\u00e9r\u00e9s\u00e9hez - tette hozz\u00e1.\n\u00a0\u00a0\u00a0\u00a0Orb\u00e1n Viktor a cs\u00facstal\u00e1lkoz\u00f3n kifejezte tisztelet\u00e9t a k\u00ednai tudom\u00e1nyos k\u00f6z\u00f6ss\u00e9gnek a Covid elleni vakcina kifejleszt\u00e9se kapcs\u00e1n. Megk\u00f6sz\u00f6nte, hogy magyar szak\u00e9rt\u0151k megl\u00e1togathatt\u00e1k a gy\u00e1rt\u00e1si helysz\u00edneket \u00e9s konzult\u00e1lhattak a k\u00ednai szakemberekkel. \"Nagyon megnyugtat\u00f3 jelent\u00e9seket kaptam k\u00fcld\u00f6tts\u00e9g\u00fcnkt\u0151l, amelyek tapasztalatai alapj\u00e1n nemzeti szab\u00e1lyoz\u00f3 hat\u00f3s\u00e1gunk kiadta a s\u00fcrg\u0151ss\u00e9gi felhaszn\u00e1l\u00e1sra vonatkoz\u00f3 enged\u00e9lyt. Nagyra \u00e9rt\u00e9kelj\u00fck a k\u00ednai hat\u00f3s\u00e1gok konstrukt\u00edv hozz\u00e1\u00e1ll\u00e1s\u00e1t, amelynek k\u00f6sz\u00f6nhet\u0151en al\u00e1\u00edrhattuk az olt\u00f3anyag megv\u00e1s\u00e1rl\u00e1s\u00e1ra vonatkoz\u00f3 szerz\u0151d\u00e9st\" - fogalmazott a korm\u00e1nyf\u0151, aki arra sz\u00e1m\u00edt, hogy az els\u0151 sz\u00e1ll\u00edtm\u00e1ny m\u00e1r a j\u00f6v\u0151 h\u00e9ten meg\u00e9rkezik.\n\u00a0\u00a0\u00a0\u00a0Orb\u00e1n Viktor v\u00e9gezet\u00fcl besz\u00e1molt arr\u00f3l, hogy a j\u00e1rv\u00e1ny nem akad\u00e1lyozta meg Magyarorsz\u00e1got abban, hogy eleget tegyen k\u00f6telezetts\u00e9gv\u00e1llal\u00e1sainak a 17 + 1 keretrendszerben; a Belgr\u00e1d \u00e9s Budapest k\u00f6z\u00f6tti moderniz\u00e1lt vas\u00fatvonal tervez\u00e9se folyamatban van, hasonl\u00f3an a budapesti Fudan Nemzetk\u00f6zi Egyetem el\u0151k\u00e9sz\u00edt\u00e9s\u00e9hez.\n\n\nMTI 2021. febru\u00e1r 9.\n\n"}]