[{"date": "2021-02-08 14:37", "url": "https://koronavirus.gov.hu/cikkek/orszagos-tisztifoorvos-nott-bizalom-vedooltasok-irant", "h1": "Orsz\u00e1gos tisztif\u0151orvos: n\u0151tt a bizalom a v\u00e9d\u0151olt\u00e1sok ir\u00e1nt", "body": "\nN\u0151tt a magyar lakoss\u00e1g bizalma a v\u00e9d\u0151olt\u00e1sok ir\u00e1nt - mondta az orsz\u00e1gos tisztif\u0151orvos a\u00a0koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n h\u00e9tf\u0151n.\n\n\n\u00a0M\u00fcller Cec\u00edlia a K\u00f6zponti Statisztikai Hivatal adatait ismertetve k\u00f6z\u00f6lte: m\u00edg a j\u00e1rv\u00e1ny kezdet\u00e9n, illetve a v\u00e9d\u0151olt\u00e1sok alkalmaz\u00e1sa el\u0151tt csak a lakoss\u00e1g 15 sz\u00e1zal\u00e9ka szerette volna beoltatni mag\u00e1t, most m\u00e1r majdnem 50 sz\u00e1zal\u00e9k az ar\u00e1nyuk.\n\u00a0\u00a0\u00a0\u00a0Eddig 289 042 ember kapta m\u00e1r meg az els\u0151 v\u00e9d\u0151olt\u00e1st valamelyik vakcin\u00e1b\u00f3l, \u00e9s 107 592-nek a m\u00e1sodik d\u00f3zist is beadt\u00e1k m\u00e1r. \u00dagy fogalmazott: Magyarorsz\u00e1g igyekszik megtartani az uni\u00f3n bel\u00fcli kedvez\u0151 \u00e1toltotts\u00e1gi hely\u00e9t, de ez alapvet\u0151en a be\u00e9rkez\u0151 vakcin\u00e1k mennyis\u00e9g\u00e9t\u0151l f\u00fcgg. A magyar lakoss\u00e1g 3 sz\u00e1zal\u00e9ka oltottnak sz\u00e1m\u00edt, az uni\u00f3s \u00e1tlag 2,7 sz\u00e1zal\u00e9k - mondta.\n\u00a0\u00a0\u00a0\u00a0A szombaton \u00e9rkezett oxfordi AstraZeneca-vakcin\u00e1r\u00f3l elmondta: kezelhet\u0151s\u00e9ge a Pfizer vakcin\u00e1n\u00e1l egyszer\u0171bb, az olt\u00f3anyagokn\u00e1l megszokott h\u0151m\u00e9rs\u00e9kleten, 2 \u00e9s 8 fok k\u00f6z\u00f6tt t\u00e1rolhat\u00f3. Az els\u0151 \u00e9s a m\u00e1sodik olt\u00e1s k\u00f6z\u00f6tt 4-12 hetes id\u0151intervallumot enged\u00e9lyez a gy\u00e1rt\u00f3. Az olt\u00e1si munkacsoport d\u00f6nt\u00e9se szerint Magyarorsz\u00e1gon 4 h\u00e9t telhet el a k\u00e9t olt\u00e1s k\u00f6z\u00f6tt, hogy min\u00e9l el\u0151bb kialakuljon a teljes v\u00e9detts\u00e9g.\n\u00a0\u00a0\u00a0\u00a0Hozz\u00e1tette: az AstraZeneca olt\u00e1ssal a 18 \u00e9s 60 \u00e9v k\u00f6z\u00f6tt kr\u00f3nikus betegeket fogj\u00e1k oltani, mert a klinikai 3-as vizsg\u00e1latban az id\u0151sebbek k\u00f6r\u00e9ben a vakcina haszn\u00e1lat\u00e1r\u00f3l egyel\u0151re nincsen elegend\u0151 inform\u00e1ci\u00f3.\n\u00a0\u00a0\u00a0\u00a0A szakember elmondta, alapesetben az AstraZeneca v\u00e9d\u0151olt\u00e1ssal is \"korban visszafel\u00e9 haladva\" kezdik meg az olt\u00e1st, de nem kiz\u00e1r\u00f3lag az \u00e9letkor sz\u00e1m\u00edt majd az olt\u00e1si sorrendben, hiszen sok fiatal \u00e9l s\u00falyos, kr\u00f3nikus betegs\u00e9ggel.\n\u00a0\u00a0\u00a0\u00a0A h\u00e1ziorvosok most is meg fogj\u00e1k kapni a beoltand\u00f3k list\u00e1j\u00e1t, \u00e9s mindk\u00e9t szempontot - \u00e9letkor, betegs\u00e9gek - m\u00e9rlegelve d\u00f6ntenek az oltand\u00f3k sorrendj\u00e9r\u0151l - mondta.\n\u00a0\u00a0\u00a0\u00a0Az orosz Szputnyik V vakcin\u00e1r\u00f3l M\u00fcller Cec\u00edlia elmondta, annak minden gy\u00e1rt\u00e1si t\u00e9tel\u00e9t bevizsg\u00e1lt\u00e1k, \u00e9s minden vizsg\u00e1lt param\u00e9ternek megfelelt az olt\u00f3anyag. Mint mondta, a Szputnyik vakcina eset\u00e9ben a gy\u00e1rt\u00f3 szerint \"bizonyos kr\u00f3nikus betegs\u00e9gekn\u00e9l kell\u0151 \u00f3vatoss\u00e1ggal\" kell elj\u00e1rni.\n\u00a0\u00a0\u00a0\u00a0Kiemelte, nincs sz\u00e1z sz\u00e1zal\u00e9kos v\u00e9delem, a vakcin\u00e1k hat\u00e1sfoka j\u00f3, \u00e9s az a fontos, hogy biztons\u00e1gos vakcin\u00e1kkal rendelkezzen Magyarorsz\u00e1g. Hozz\u00e1tette: minden esetben az olt\u00f3orvos d\u00f6nt arr\u00f3l, hogy az adott szem\u00e9lynek melyik a legmegfelel\u0151bb vakcina.\n\u00a0\u00a0\u00a0\u00a0M\u00fcller Cec\u00edlia jelezte, megfesz\u00edtett j\u00e1rv\u00e1ny\u00fcgyi munka folyik az \u00f6sszes hat\u00f3s\u00e1gn\u00e1l, \u00e9s vannak olyan feladatok, amelyek most h\u00e1tt\u00e9rbe szorulnak a v\u00e9dekez\u00e9s miatt. \"\u00cdgy minden m\u00e1s egy\u00e9b k\u00e9r\u00e9st megel\u0151z a pand\u00e9mia kezel\u00e9se, hiszen itt emberi \u00e9letek megment\u00e9s\u00e9r\u0151l van sz\u00f3\" - fogalmazott.\n\u00a0\u00a0\u00a0\u00a0T\u00fcrelmet k\u00e9rt azokt\u00f3l, akik valamilyen adatszolg\u00e1ltat\u00e1si ig\u00e9nnyel fordulnak a Nemzeti N\u00e9peg\u00e9szs\u00e9g\u00fcgyi K\u00f6zponthoz, mert - mint mondta - ezeket is meg kell, hogy el\u0151zze az emberi \u00e9letek v\u00e9delme, az olt\u00e1si terv k\u00f6vetkezetes v\u00e9grehajt\u00e1sa.\n\u00a0\u00a0\u00a0\u00a0M\u00fcller Cec\u00edlia szerint arra nem lehet egy\u00e9rtelm\u0171en v\u00e1laszolni, hogy a\u00a0koronav\u00edrus\u00a0elleni olt\u00e1st \u00e9vr\u0151l \u00e9vre ism\u00e9telni kell-e vagy a v\u00edrus esetleg \"elt\u0171nik\". Mint mondta, ezek k\u00f6z\u00fcl b\u00e1rmelyik vari\u00e1ci\u00f3 igaz lehet, hiszen a v\u00edrusr\u00f3l naponta jelennek meg \u00faj inform\u00e1ci\u00f3k.\n\u00a0\u00a0\u00a0\u00a0Ha valaki valamilyen okb\u00f3l nem tudta sem az els\u0151, sem a m\u00e1sodik d\u00f3zist felvenni az el\u0151re megbesz\u00e9lt id\u0151pontban, annak az olt\u00e1sa sem marad el, csak egy m\u00e1sik id\u0151pontra tol\u00f3dik - mondta M\u00fcller Cec\u00edlia.\n\u00a0\u00a0\u00a0\u00a0Az olt\u00e1soknak fels\u0151 korhat\u00e1ra nincs, az egy\u00e9ni kock\u00e1zatot kell m\u00e9rlegelni - mondta k\u00e9rd\u00e9sre a szakember. A tapasztalatok szerint az olt\u00e1s felv\u00e9tele l\u00e9nyegesen kisebb kock\u00e1zatot hordoz, mint annak elmarad\u00e1sa - tette hozz\u00e1.\n\u00a0\u00a0\u00a0\u00a0Ahogy lesz el\u00e9gs\u00e9ges vakcina az orsz\u00e1gban, elindulhat a lakoss\u00e1g t\u00f6meges olt\u00e1sa - mondta k\u00e9rd\u00e9sre v\u00e1laszolva az orsz\u00e1gos tisztif\u0151orvos. \"Bizakod\u00f3ak vagyunk, terveink vannak, \u00e9s ez (a t\u00f6meges olt\u00e1s) ak\u00e1r m\u00e1rcius elej\u00e9n megindulhat\" - fogalmazott.\n\nMTI 2021. febru\u00e1r 8.\n\n"}]