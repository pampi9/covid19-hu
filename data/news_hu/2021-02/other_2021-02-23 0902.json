[{"date": "2021-02-23 09:02", "url": "https://koronavirus.gov.hu/cikkek/itm-ujabb-harom-honapig-egyszerubb-tavmunkaban-dolgozni", "h1": "ITM: \u00fajabb h\u00e1rom h\u00f3napig egyszer\u0171bb t\u00e1vmunk\u00e1ban dolgozni", "body": "\nAz eg\u00e9szs\u00e9g\u00fcgyi kock\u00e1zatok cs\u00f6kkent\u00e9se \u00e9rdek\u00e9ben 2021. m\u00e1jus 23-ig \u00e1llapodhatnak meg a t\u00f6rv\u00e9nyi keretekt\u0151l elt\u00e9r\u0151en a t\u00e1vmunk\u00e1r\u00f3l a munk\u00e1ltat\u00f3k \u00e9s a munkav\u00e1llal\u00f3k - jelentette be az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra a t\u00e1rca keddi k\u00f6zlem\u00e9ny\u00e9ben. Bod\u00f3 S\u00e1ndor hozz\u00e1tette, hogy az \u00e1tmeneti rendelkez\u00e9sek a vesz\u00e9lyhelyzet meghosszabb\u00edt\u00e1s\u00e1val \u00f6sszhangban alkalmazhat\u00f3k \u00fajabb h\u00e1rom h\u00f3napon \u00e1t.\n\n\nA korm\u00e1ny a rugalmas szab\u00e1lyokkal is seg\u00edti a v\u00e1llalkoz\u00e1sok talpon marad\u00e1s\u00e1t, v\u00e9di a\u00a0koronav\u00edrus\u00a0k\u00e1rt\u00e9teleit\u0151l a magyar gazdas\u00e1got \u00e9s a hazai munkahelyeket - sz\u00f6gezte le.\n\u00a0\u00a0\u00a0\u00a0A munk\u00e1ltat\u00f3k \u00e9s a munkav\u00e1llal\u00f3k \u00e9rdekeinek \u00e9rv\u00e9nyes\u00fcl\u00e9s\u00e9t egyszerre szolg\u00e1lja, hogy a vesz\u00e9lyhelyzet id\u0151tartama alatt a munka t\u00f6rv\u00e9nyk\u00f6nyve el\u0151\u00edr\u00e1sait\u00f3l elt\u00e9r\u0151en is meg\u00e1llapodhatnak a t\u00e1vmunk\u00e1r\u00f3l. Ezzel sz\u00e1mos k\u00f6nny\u00edt\u00e9s v\u00e1lik lehet\u0151v\u00e9, a t\u00f6bbi k\u00f6z\u00f6tt szabadon v\u00e1laszthat\u00f3 a munkav\u00e9gz\u00e9s helye. A t\u00e1vmunka ak\u00e1r r\u00e9szlegesen, a munkanapok egy r\u00e9sz\u00e9ben is megval\u00f3sulhat. A munk\u00e1ltat\u00f3 hozz\u00e1j\u00e1rulhat a munkav\u00e1llal\u00f3 kiad\u00e1saihoz, a k\u00f6lts\u00e9gt\u00e9r\u00edt\u00e9s legfeljebb a mindenkori minim\u00e1lb\u00e9r \u00f6sszeg\u00e9nek 10 sz\u00e1zal\u00e9ka, id\u00e9n teh\u00e1t havonta 16 740 forint lehet.\n\u00a0\u00a0\u00a0\u00a0A t\u00e1vmunka tev\u00e9kenys\u00e9gi k\u00f6r\u00fckt\u0151l, m\u0171k\u00f6d\u00e9si saj\u00e1toss\u00e1gaikt\u00f3l f\u00fcgg\u0151en illeszthet\u0151 be az egyes c\u00e9gek, int\u00e9zm\u00e9nyek mindennapi gyakorlat\u00e1ba. Ha az \u00e1t\u00e1ll\u00e1s nem g\u00e1tolja, h\u00e1tr\u00e1ltatja a munkav\u00e1llal\u00f3kat feladataik teljes\u00edt\u00e9s\u00e9ben, \u00e9rdemes lehet otthonr\u00f3l dolgozniuk. Ezzel nemcsak a munkahelyen, hanem az oda val\u00f3 eljut\u00e1s sor\u00e1n sem teszik ki magukat a megfert\u0151z\u0151d\u00e9s kock\u00e1zat\u00e1nak - mutatott r\u00e1 az ITM.\n\u00a0\u00a0\u00a0\u00a0Bod\u00f3 S\u00e1ndor kifejtette: a korm\u00e1ny az eredm\u00e9nyes gazdas\u00e1gv\u00e9delmi int\u00e9zked\u00e9sek mellett rugalmas szab\u00e1lyokkal is t\u00e1mogatja a magyar emberek munkahelyeinek megtart\u00e1s\u00e1t. Az eddigi tapasztalatok szerint a t\u00e1vmunka sokf\u00e9le \u00e1gazatban, ter\u00fcleten bev\u00e1lt, a v\u00e1llalkoz\u00e1sok \u00e9s a foglalkoztatottak sz\u00e1m\u00e1ra egyform\u00e1n el\u0151ny\u00f6s megold\u00e1s lehet. A kor\u00e1bbi 250 ezerhez k\u00e9pest tavaly decemberben m\u00e1r t\u00f6bb mint 400 ezren dolgoztak \u00edgy - a n\u00f6veked\u00e9s a t\u00e1mogat\u00f3 szab\u00e1lyoz\u00e1snak is k\u00f6sz\u00f6nhet\u0151 - tette hozz\u00e1 az \u00e1llamtitk\u00e1r.\n\n\nMTI 2021. febru\u00e1r 23.\n\n"}]