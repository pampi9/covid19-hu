[{"date": "2021-02-20 10:11", "url": "https://koronavirus.gov.hu/cikkek/domotor-egyetlen-europai-orszagban-sincs-hosszabb-hiteltorlesztesi-moratorium-mint", "h1": "D\u00f6m\u00f6t\u00f6r: egyetlen eur\u00f3pai orsz\u00e1gban sincs hosszabb hitelt\u00f6rleszt\u00e9si morat\u00f3rium, mint Magyarorsz\u00e1gon", "body": "\nEgyetlen eur\u00f3pai orsz\u00e1gban sincs hosszabb id\u0151tartam\u00fa hitelt\u00f6rleszt\u00e9si morat\u00f3rium, mint Magyarorsz\u00e1gon, a magyar program 15 h\u00f3napig ny\u00fajt seg\u00edts\u00e9get a csal\u00e1doknak - mondta a Minisztereln\u00f6ki Kabinetiroda parlamenti \u00e1llamtitk\u00e1ra a korm\u00e1ny Facebook-oldal\u00e1ra felt\u00f6lt\u00f6tt vide\u00f3ban szombaton.\n\n\nD\u00f6m\u00f6t\u00f6r Csaba k\u00f6z\u00f6lte: a morat\u00f3rium a hazai 2,7 milli\u00f3 hitelszerz\u0151d\u00e9s j\u00f3val t\u00f6bb mint fel\u00e9t \u00e9rinti, a csal\u00e1dokon t\u00fal t\u00f6bb mint f\u00e9lmilli\u00f3 magyar v\u00e1llalkoz\u00e1snak jelent nagy seg\u00edts\u00e9get. A korm\u00e1ny az\u00e9rt d\u00f6nt\u00f6tt err\u0151l, mert meg kell akad\u00e1lyozni, hogy a v\u00edrus a csal\u00e1dok meg\u00e9lhet\u00e9s\u00e9t vesz\u00e9lyeztesse. \"Egyetlen bajba jutott csal\u00e1dot sem hagyhatunk az \u00fat sz\u00e9l\u00e9n\" - jelentette ki.\nM\u00e1s orsz\u00e1gokban is d\u00f6nt\u00f6ttek morat\u00f3riumr\u00f3l, de egyetlen orsz\u00e1gban sem sz\u00f3l ez hosszabb id\u0151re, mint Magyarorsz\u00e1gon. Kiemelte: fontos k\u00f6r\u00fclm\u00e9ny, hogy a morat\u00f3rium szab\u00e1lyai annak lej\u00e1rt\u00e1t k\u00f6vet\u0151en is v\u00e9dik azokat, akik \u00e9lnek vele. \u00cdgy a t\u00f6rleszt\u0151r\u00e9szlet nem lehet magasabb, mint a v\u00e1ls\u00e1g el\u0151tt. Nem v\u00e1ltozhat a kamatoz\u00e1s, csak abban az esetben, ha az eredeti szerz\u0151d\u00e9s is v\u00e1ltoz\u00f3 kamatoz\u00e1sr\u00f3l sz\u00f3lt - sorolta az \u00e1llamtitk\u00e1r. Szint\u00e9n seg\u00edts\u00e9g, hogy nem lehet kamatos kamatot felsz\u00e1m\u00edtani, \u00edgy a morat\u00f3rium id\u0151tartama k\u00e9s\u0151bb nem magasabb t\u00f6rleszt\u0151r\u00e9szletet, hanem hosszabb futamid\u0151t jelent.\nKit\u00e9rt arra: a morat\u00f3rium a gazdas\u00e1gi \u00fajraind\u00edt\u00e1si akci\u00f3terv egyik legfontosabb pontja. Abban seg\u00edti a magyar gazdas\u00e1got, hogy a j\u00e1rv\u00e1ny ut\u00e1n \u00fajabb szinteket l\u00e9pjen. Azon lesznek, hogy ez \u00edgy legyen - mondta.\n\nMTI\n\n"}]