[{"date": "2021-02-24 14:10", "url": "https://koronavirus.gov.hu/cikkek/orszagos-tisztifoorvos-felszallo-szakaszban-van-harmadik-hullam-magyarorszagon", "h1": "Orsz\u00e1gos tisztif\u0151orvos: felsz\u00e1ll\u00f3 szakaszban van a harmadik hull\u00e1m Magyarorsz\u00e1gon", "body": "\nFelsz\u00e1ll\u00f3 szakaszban van a harmadik hull\u00e1m Magyarorsz\u00e1gon, ezt igazolj\u00e1k a j\u00e1rv\u00e1ny\u00fcgyi adatok is - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia ismertet\u00e9se szerint az elm\u00falt 24 \u00f3r\u00e1ban 2855-tel n\u0151tt a koronav\u00edrus-fert\u0151z\u00f6ttek sz\u00e1ma \u00e9s 102 ember - jellemz\u0151en id\u0151s, kr\u00f3nikus beteg - halt meg. Felh\u00edvta a figyelmet arra, hogy az elhunytak k\u00f6z\u00f6tt szinte minden nap vannak olyan fiatal kr\u00f3nikus betegek is, akiket egy esetleges v\u00e9d\u0151olt\u00e1s megmenthetett volna.\n\u00a0\u00a0\u00a0\u00a0Mint mondta, n\u0151 az akt\u00edv betegek sz\u00e1ma, jelenleg 82 127-en vannak, de tov\u00e1bb n\u0151tt a k\u00f3rh\u00e1zban kezeltek sz\u00e1ma is, most 4353-an vannak k\u00f3rh\u00e1zban \u00e9s 407-en l\u00e9legeztet\u0151g\u00e9pen. Hozz\u00e1tette: a betegs\u00e9g s\u00falyos lefoly\u00e1s\u00e1nak megakad\u00e1lyoz\u00e1sa \u00e9rdek\u00e9ben nagy er\u0151kkel zajlik a v\u00e9d\u0151olt\u00e1sok bead\u00e1sa.\n\u00a0\u00a0\u00a0\u00a0Elmondta: eljutott a h\u00e1ziorvosokhoz a k\u00ednai Sinopharm vakcin\u00e1ja, \u00e1tlagosan praxisonk\u00e9nt 50-55 ember beolt\u00e1s\u00e1ra alkalmas mennyis\u00e9gben. Jelezte: a praxisba eljuttatott olt\u00f3anyag-mennyis\u00e9g f\u00fcgg a praxis \u00f6sszet\u00e9tel\u00e9t\u0151l, a regisztr\u00e1ltak \u00e9s a kr\u00f3nikus betegs\u00e9gben szenved\u0151k sz\u00e1m\u00e1t\u00f3l; vannak olyan praxisok, ahol 70 embert is be tudnak oltani. Kit\u00e9rt arra, m\u00e1r az els\u0151 adag olt\u00e1sa ut\u00e1n jelent\u0151s m\u00e9rt\u00e9kben megindul a szervezetben az ellenanyag-termel\u00e9s.\n\u00a0\u00a0\u00a0\u00a0Hozz\u00e1tette: nincs sz\u00e1zsz\u00e1zal\u00e9kos v\u00e9delem, de mind az \u00f6t, Magyarorsz\u00e1gon enged\u00e9lyezett vakcina megv\u00e9d a s\u00falyos sz\u00f6v\u0151dm\u00e9nnyel, esetleg hal\u00e1llal j\u00e1r\u00f3 fert\u0151z\u00e9st\u0151l. Arra k\u00e9rte az embereket, \u00e9ljenek az olt\u00e1ssal, \u00e9s oszlass\u00e1k el f\u00e9lelmeiket a k\u00ednai \u00e9s orosz vakcin\u00e1kkal szemben, mert azokat m\u00e1r t\u00f6bb mint 30 milli\u00f3 embernek beadt\u00e1k a vil\u00e1gon, k\u00fcl\u00f6n\u00f6sebb probl\u00e9ma n\u00e9lk\u00fcl.\nRegisztr\u00e1ci\u00f3 v\u00e9d\u0151olt\u00e1sra:\u00a0https://vakcinainfo.gov.hu/\n\u00a0\u00a0\u00a0\u00a0M\u00fcller Cec\u00edlia eml\u00e9keztetett: az olt\u00e1si tervnek megfelel\u0151en haladnak az olt\u00e1ssal, az els\u0151 k\u00e9t csoport - az eg\u00e9szs\u00e9g\u00fcgyi dolgoz\u00f3k \u00e9s a szoci\u00e1lis int\u00e9zm\u00e9nyekben \u00e9l\u0151k, dolgoz\u00f3k - kamp\u00e1nyszer\u0171 olt\u00e1sa befejez\u0151d\u00f6tt, jelenleg a kr\u00f3nikus betegek \u00e9s a legid\u0151sebbek olt\u00e1sa zajlik. Hozz\u00e1tette: a rendelkez\u00e9sre \u00e1ll\u00f3 vakcin\u00e1kkal m\u00e1r jelent\u0151s v\u00e9detts\u00e9get lehet kialak\u00edtani, a nyugati \u00e9s keleti vakcin\u00e1kkal egy\u00fctt Magyarorsz\u00e1g az uni\u00f3s \u00e1toltotts\u00e1gi \u00e1tlag f\u00f6l\u00e9 tudott ker\u00fclni.\n\u00a0\u00a0\u00a0\u00a0Az orsz\u00e1gos tisztif\u0151orvos hangs\u00falyozta: b\u00edzik abban, hogy a k\u00f6vetkez\u0151 egy h\u00e9tben jelent\u0151s sz\u00e1m\u00fa, 368 ezer v\u00e9d\u0151olt\u00e1st tudnak majd beadni, de ehhez sz\u00fcks\u00e9ges az emberek egy\u00fcttm\u0171k\u00f6d\u00e9se is. Ismertet\u00e9se szerint a regisztr\u00e1lt id\u0151sek k\u00f6z\u00fcl 275 ezren kaphatj\u00e1k meg a h\u00e1ziorvosn\u00e1l a k\u00ednai Sinopharm-vakcin\u00e1t, 52 ezer id\u0151s beolt\u00e1s\u00e1ra lesz lehet\u0151s\u00e9g a Pfizer-BioNTech-vakcin\u00e1val az olt\u00f3pontokon, az AstraZeneca k\u00e9sz\u00edtm\u00e9ny\u00e9vel pedig 41 ezer 60 \u00e9v alatti kr\u00f3nikus betegeket tudnak beoltani a k\u00f6vetkez\u0151 egy h\u00e9tben.\n\u00a0\u00a0\u00a0\u00a0Elmondta azt is, a Nemzeti N\u00e9peg\u00e9szs\u00e9g\u00fcgyi K\u00f6zpontban kifejlesztett\u00e9k azt a m\u00f3dszert, amellyel a szennyv\u00edzb\u0151l nemcsak a v\u00edrus \u00f6r\u00f6k\u00edt\u0151anyag\u00e1t, hanem konkr\u00e9tan a brit mut\u00e1nst is ki tudj\u00e1k mutatni. A brit mut\u00e1ns jelenl\u00e9te \"tetten \u00e9rhet\u0151\" a budapesti, debreceni, tatab\u00e1nyai, sz\u00e9kesfeh\u00e9rv\u00e1ri \u00e9s gy\u0151ri mint\u00e1ban, a v\u00edrus \u00f6r\u00f6k\u00edt\u0151anyaga emelked\u0151 tendenci\u00e1t mutat Salg\u00f3tarj\u00e1nban \u00e9s Szombathelyen, a t\u00f6bbi helyen magas szinten stagn\u00e1l - tette hozz\u00e1.\n\u00a0\u00a0\u00a0\u00a0Sz\u00f3lt arr\u00f3l is, hogy febru\u00e1r 23-\u00e1ig 400 ember mint\u00e1j\u00e1ban mutatt\u00e1k ki a brit v\u00edrusvari\u00e1nst, 34-n\u00e9l egy j\u00e1rv\u00e1ny\u00fcgyi jelent\u0151s\u00e9ggel kev\u00e9sb\u00e9 b\u00edr\u00f3 vari\u00e1nst, 9 embern\u00e9l a cseh vari\u00e1nst. Braz\u00edliai \u00e9s d\u00e9l-afrikai vari\u00e1nst tov\u00e1bbra sem mutattak ki Magyarorsz\u00e1gon. Felh\u00edvta a figyelmet arra, hogy a 400 esetb\u0151l csak t\u00edzn\u00e9l tudt\u00e1k a megbeteged\u00e9st \u00f6sszef\u00fcgg\u00e9sbe hozni utaz\u00e1ssal, vagyis a brit mut\u00e1ns k\u00f6z\u00f6ss\u00e9gi terjed\u00e9snek indult. Jelezte: a szak\u00e9rt\u0151k szerint ugyanakkor a brit mut\u00e1nssal szemben a jelenleg alkalmazott v\u00e9d\u0151olt\u00e1sok hat\u00e1sosak.\n\u00a0\u00a0\u00a0\u00a0A tisztif\u0151orvos besz\u00e1molt arr\u00f3l is: szerda reggel Orb\u00e1n Viktor minisztereln\u00f6k j\u00e1rv\u00e1ny\u00fcgyi szak\u00e9rt\u0151kkel egyeztetett, \u00e9s a szakemberek arra tettek javaslatot, hogy a bentlak\u00e1sos szoci\u00e1lis otthonokban \u00e9l\u0151k k\u00f6z\u00fcl azok, akik megkapt\u00e1k a m\u00e1sodik olt\u00e1st, \u00e9s letelt a teljes v\u00e9detts\u00e9g kialakul\u00e1s\u00e1hoz sz\u00fcks\u00e9ges id\u0151, fogadhassanak l\u00e1togat\u00f3kat, illetve elhagyhass\u00e1k az int\u00e9zm\u00e9nyeket.\n\u00a0\u00a0\u00a0\u00a0A tisztif\u0151orvos k\u00e9rd\u00e9sre v\u00e1laszolva elmondta, az autoimmun betegs\u00e9ggel k\u00fczd\u0151knek is aj\u00e1nlj\u00e1k a v\u00e9d\u0151olt\u00e1sokat, ugyanakkor minden egyes beteg olthat\u00f3s\u00e1g\u00e1r\u00f3l k\u00fcl\u00f6n kell d\u00f6ntenie az olt\u00f3orvosnak. Az Eg\u00e9szs\u00e9g\u00fcgyi Szakmai Koll\u00e9gium klinikai immunol\u00f3gia \u00e9s allergol\u00f3gia tagozata els\u0151sorban az mRNS-alap\u00fa vakcin\u00e1kat javasolja - vagyis a Pfizer \u00e9s a Moderna olt\u00f3anyagait -, valamint 60 \u00e9v alatt az AstraZeneca vakcin\u00e1j\u00e1t.\n\u00a0\u00a0\u00a0\u00a0M\u00fcller Cec\u00edlia elmondta, jelenleg minden fekv\u0151beteg-int\u00e9zm\u00e9nyben van olt\u00f3pont, \u00e9s a h\u00e1ziorvosi rendel\u0151k is olt\u00f3pontnak min\u0151s\u00fclnek, de ha olyan mennyis\u00e9g\u0171 vakcina \u00e9rkezne, ami ezt indokolja, akkor meg tudn\u00e1k nyitni a szakrendel\u0151k olt\u00f3pontjait is. Megjegyezte: most is b\u0151v\u00edtik az egy-egy olt\u00f3ponton l\u00e9v\u0151 olt\u00f3helyek sz\u00e1m\u00e1t, hogy ne alakuljon ki zs\u00fafolts\u00e1g.\n\u00a0\u00a0\u00a0\u00a0K\u00e9rd\u00e9sre v\u00e1laszolva kiemelte, a harmadik hull\u00e1mban a megbeteged\u00e9sek sz\u00e1m\u00e1nak exponenci\u00e1lis n\u00f6veked\u00e9s\u00e9t a nagyobb megbeteg\u00edt\u0151 k\u00e9pess\u00e9g\u0171 v\u00edrusvari\u00e1ns megjelen\u00e9s\u00e9ben l\u00e1tja. Felh\u00edvta a figyelmet a v\u00e9delmi, j\u00e1rv\u00e1ny\u00fcgyi szab\u00e1lyok k\u00f6vetkezetes betart\u00e1s\u00e1ra.\n\u00a0\u00a0\u00a0\u00a0Az olt\u00f3anyagok hat\u00e9konys\u00e1g\u00e1val kapcsolatban azt mondta, azt kett\u0151s vakteszten vizsg\u00e1lj\u00e1k, \u00e9s azt figyelik, h\u00e1nyan fert\u0151z\u0151dnek meg a hat\u00f3anyaggal, illetve a placeb\u00f3val beoltottak k\u00f6z\u00fcl.\n\nMTI 2021. febru\u00e1r 24.\n\n"}]