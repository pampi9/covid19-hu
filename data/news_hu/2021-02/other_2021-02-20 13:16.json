[{"date": "2021-02-20 13:16", "url": "https://koronavirus.gov.hu/cikkek/szlavik-az-oltasokkal-csokkentheto-harmadik-hullam-nagysaga", "h1": "Szl\u00e1vik: az olt\u00e1sokkal cs\u00f6kkenthet\u0151 a harmadik hull\u00e1m nagys\u00e1ga", "body": "\nMin\u00e9l t\u00f6bb ember, min\u00e9l gyorsabb beolt\u00e1s\u00e1val lehet cs\u00f6kkenteni a koronav\u00edrus-j\u00e1rv\u00e1ny harmadik hull\u00e1m\u00e1nak nagys\u00e1g\u00e1t - k\u00f6z\u00f6lte a D\u00e9l-pesti Centrumk\u00f3rh\u00e1z infektol\u00f3gus f\u0151orvosa szombaton a k\u00f6zm\u00e9di\u00e1val.\n\nSzl\u00e1vik J\u00e1nos azt mondta: a napi \u00faj fert\u0151z\u00f6ttek \u00e9s a halottak sz\u00e1ma azt mutatja, hogy Magyarorsz\u00e1gon elindult a harmadik hull\u00e1m. Ennek oka a brit v\u00edrusmut\u00e1ns lehet, mert az jobban terjed, mint a v\u00edrus kor\u00e1bbi v\u00e1ltozata - v\u00e9lekedett.\nSzerinte m\u00e1s orsz\u00e1gok p\u00e9ld\u00e1j\u00e1t tekintve nem lehet tudni, meddig tart majd az \u00fajabb hull\u00e1m, de az olt\u00e1sok felgyorsul\u00e1sa jav\u00edthat a helyzeten.\nA k\u00ednai vakcina megkapta az enged\u00e9lyeket, \u00edgy j\u00f6v\u0151 h\u00e9ten m\u00e1r azzal is oltanak az orvosok - tudatta.\n\nHozz\u00e1tette: egyel\u0151re k\u00f3rh\u00e1zakban, rendel\u0151kben, olt\u00f3pontokon adj\u00e1k be a vakcin\u00e1t az embereknek, de t\u00f6meges olt\u00e1s eset\u00e9n megvan a terv, hogyan lehet b\u0151v\u00edteni az olt\u00f3pontok sz\u00e1m\u00e1t.\nSzl\u00e1vik J\u00e1nos besz\u00e9lt arr\u00f3l is, hogy az elm\u00falt h\u00f3napokban n\u0151tt az olt\u00e1si hajland\u00f3s\u00e1g, de egyes embereknek fenntart\u00e1saik vannak a k\u00fcl\u00f6nb\u00f6z\u0151 helyekr\u0151l sz\u00e1rmaz\u00f3 vakcin\u00e1kkal kapcsolatban. A vakcin\u00e1k hat\u00e1soss\u00e1g\u00e1ban vannak elt\u00e9r\u00e9sek, de mindegyik megakad\u00e1lyozza, hogy a beoltottak k\u00f3rh\u00e1zba ker\u00fcljenek vagy meghaljanak a koronav\u00edrus miatt - hangs\u00falyozta a f\u0151orvos, aki ez\u00e9rt mindenkinek azt javasolja, ha \u00e9rtes\u00edt\u00e9st kap, oltassa be mag\u00e1t b\u00e1rmelyik, Magyarorsz\u00e1gon el\u00e9rhet\u0151 vakcin\u00e1val.\n\nMTI\n\n"}]