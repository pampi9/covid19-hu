[{"date": "2021-02-05 09:19", "url": "https://koronavirus.gov.hu/cikkek/itm-eredmenyesen-kuzd-jarvanyhelyzetben-nyereszkedokkel-szemben-fogyasztovedelem", "h1": "ITM: eredm\u00e9nyesen k\u00fczd a j\u00e1rv\u00e1nyhelyzetben nyer\u00e9szked\u0151kkel szemben a fogyaszt\u00f3v\u00e9delem", "body": "\nEredm\u00e9nyesen k\u00fczd a j\u00e1rv\u00e1nyhelyzetben nyer\u00e9szked\u0151kkel a fogyaszt\u00f3v\u00e9delem: a honlapj\u00e1n vakcina el\u0151regisztr\u00e1ci\u00f3s lehet\u0151s\u00e9get hirdet\u0151 v\u00e1llalkoz\u00e1s hat\u00f3s\u00e1gi k\u00f6telez\u00e9sre egy\u00e9rtelm\u0171v\u00e9 tette, hogy mag\u00e1nc\u00e9g. Egy m\u00e1sik esetben a v\u00e9dekez\u00e9sre alkalmatlan, l\u00e9g\u00e1tereszt\u0151 \"antimaszkot\" forgalmaz\u00f3 webshop a hat\u00f3s\u00e1gi elj\u00e1r\u00e1s ut\u00e1n el\u00e9rhetetlenn\u00e9 v\u00e1lt - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) az MTI-vel p\u00e9nteken.\n\n\u00a0\nA t\u00e1rca k\u00f6zlem\u00e9nye szerint egy budapesti sz\u00e9khely\u0171 mag\u00e1nc\u00e9g \u00f6tezer forint\u00e9rt k\u00edn\u00e1l el\u0151foglal\u00e1si jogot az \u00e1ll\u00edt\u00e1sa szerint legk\u00e9s\u0151bb az idei \u00e9v v\u00e9g\u00e9ig saj\u00e1t beszerz\u00e9s\u00e9ben el\u00e9rhet\u0151 koronav\u00edrus vakcin\u00e1ra. A c\u00e9g honlapj\u00e1nak fejl\u00e9c\u00e9ben mind\u00f6ssze a \"Nemzetk\u00f6zi Olt\u00f3k\u00f6zpont\" megnevez\u00e9s szerepelt. A fogyaszt\u00f3v\u00e9delem novemberben ind\u00edtott hat\u00f3s\u00e1gi elj\u00e1r\u00e1st a v\u00e1llalkoz\u00e1ssal szemben.\n\u00a0\u00a0\u00a0\u00a0Kiemelik: a korm\u00e1nyhivatali hat\u00e1rozat szerint a t\u00e1rsas\u00e1g megt\u00e9veszt\u0151 kereskedelmi gyakorlatot val\u00f3s\u00edtott meg. A \"nemzetk\u00f6zi olt\u00f3k\u00f6zpont\" kifejez\u00e9s kiz\u00e1r\u00f3lagos haszn\u00e1lat\u00e1val azt a l\u00e1tszatot keltette, hogy \u00f6sszef\u00fcgg\u00e9sbe hozhat\u00f3 \u00e1llami szervvel, \u00e9s a vakcin\u00e1t el\u0151foglal\u00f3k az \u00e1llam \u00e1ltal szervezett olt\u00e1sra regisztr\u00e1lhatnak. A hat\u00f3s\u00e1gi k\u00f6telez\u00e9s nyom\u00e1n a v\u00e1llalkoz\u00e1s a kifog\u00e1solt honlapon, log\u00f3ja alatt a \"mag\u00e1neg\u00e9szs\u00e9g\u00fcgyi szolg\u00e1ltat\u00f3\" feliratot t\u00fcntette fel. A vakcina el\u0151foglal\u00e1si aloldal tetej\u00e9n figyelmeztet\u0151 sz\u00f6veget helyeztek el, amelyb\u0151l k\u00f6zvetlen link mutat az ingyenes korm\u00e1nyzati olt\u00e1sregisztr\u00e1ci\u00f3 c\u00edm\u00e9re.\n\u00a0\u00a0\u00a0\u00a0A fogyaszt\u00f3v\u00e9delem fokozott figyelemmel k\u00eds\u00e9ri a c\u00e9g m\u0171k\u00f6d\u00e9s\u00e9t, a tov\u00e1bbiakban is c\u00e9lzottan vizsg\u00e1lja, hogy k\u00e9pes lesz-e eleget tenni v\u00e1llal\u00e1sainak. A t\u00e1rsas\u00e1g az olt\u00e1sok elmarad\u00e1sa eset\u00e9re 2021 v\u00e9gi hat\u00e1rid\u0151vel \u00edg\u00e9ri az el\u0151foglal\u00e1si d\u00edj visszafizet\u00e9s\u00e9t. A vakcina rendelkez\u00e9sre \u00e1ll\u00e1s\u00e1nak \u00e9s felhaszn\u00e1l\u00e1si m\u00f3dj\u00e1nak szempontjait ez\u00e9rt a lez\u00e1rult elj\u00e1r\u00e1sban \u00e9rdemben m\u00e9g nem lehetett m\u00e9rlegelni. A hat\u00f3s\u00e1g azonban hat\u00e1rozottan fell\u00e9p a c\u00e9ggel szemben, ha a j\u00f6v\u0151ben \u00fajabb jogs\u00e9rt\u00e9st tapasztalna - k\u00f6z\u00f6lte az ITM.\n\u00a0\u00a0\u00a0\u00a0Mint \u00edrt\u00e1k, egy m\u00e1sik v\u00e1llalkoz\u00f3 \u00e1ttetsz\u0151, l\u00e9g\u00e1tereszt\u0151 anyagb\u00f3l k\u00e9sz\u00fclt \"antimaszkokat\" k\u00edn\u00e1lt honlapj\u00e1n. A webshop azoknak aj\u00e1nlotta a h\u00e1l\u00f3s maszkokat, akiknek \"eleg\u00fck van a sz\u00e1jkos\u00e1rb\u00f3l\", arra b\u00e1tor\u00edtva a rem\u00e9nybeli v\u00e1s\u00e1rl\u00f3kat, hogy \"nevessenek a vil\u00e1gon\". Az orsz\u00e1gos tisztif\u0151orvos \u00e1ll\u00e1sfoglal\u00e1sa szerint a term\u00e9k alkalmatlan a j\u00e1rv\u00e1ny\u00fcgyi v\u00e9dekez\u00e9sre.\n\u00a0\u00a0\u00a0\u00a0A maszkvisel\u00e9s a j\u00e1rv\u00e1ny terjed\u00e9se elleni v\u00e9dekez\u00e9s egyik legfontosabb, leghat\u00e9konyabb eszk\u00f6ze. A term\u00e9k forgalmaz\u00f3ja \u00e9s visel\u0151i az el\u0151\u00edr\u00e1sok tudatos megker\u00fcl\u00e9s\u00e9vel ak\u00e1r m\u00e1sokat is vesz\u00e9lybe sodorhattak volna. A keresked\u0151 felel\u0151ss\u00e9ge m\u00e9g nagyobb, hiszen v\u00e9lhet\u0151en \u00fczleti \u00e9rdekb\u0151l b\u00e1tor\u00edtott az \u00f3vint\u00e9zked\u00e9sek kij\u00e1tsz\u00e1s\u00e1ra. Az \u00fczemeltet\u0151 a hat\u00f3s\u00e1gi elj\u00e1r\u00e1s nyom\u00e1n el\u00e9rhetetlenn\u00e9 tette a honlapot - k\u00f6z\u00f6lte az ITM.\n\u00a0\u00a0\u00a0\u00a0A megt\u00e9veszt\u0151, k\u00e1ros tev\u00e9kenys\u00e9gek kisz\u0171r\u00e9se a magyar csal\u00e1dok, a legink\u00e1bb vesz\u00e9lyeztetett id\u0151sek v\u00e9delm\u00e9t szolg\u00e1lja. A hat\u00f3s\u00e1g tavaly t\u00f6bb mint n\u00e9gymilli\u00f3 darab bizonytalan eredet\u0171, k\u00e9tes min\u0151s\u00e9g\u0171 v\u00e9d\u0151eszk\u00f6zt \u00e1ll\u00edtott meg a v\u00e1mhat\u00e1ron. A fogyaszt\u00f3v\u00e9delem a j\u00f6v\u0151ben is minden lehets\u00e9ges eszk\u00f6zzel k\u00fczd a j\u00e1rv\u00e1nyhelyzetben nyer\u00e9szked\u0151k, haszonles\u0151 \u00fcgyesked\u0151k ellen - olvashat\u00f3 a t\u00e1j\u00e9koztat\u00f3ban.\n\n\nMTI 2021. febru\u00e1r 5.\n\n"}]