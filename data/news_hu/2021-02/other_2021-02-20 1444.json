[{"date": "2021-02-20 14:44", "url": "https://koronavirus.gov.hu/cikkek/gyorgy-istvan-szerdatol-ket-het-alatt-tobb-mint-465-ezer-oltas-beadasara-van-lehetoseg", "h1": "Gy\u00f6rgy Istv\u00e1n: szerd\u00e1t\u00f3l k\u00e9t h\u00e9t alatt t\u00f6bb mint 465 ezer olt\u00e1s bead\u00e1s\u00e1ra van lehet\u0151s\u00e9g", "body": "\nSzerd\u00e1t\u00f3l k\u00e9t h\u00e9t alatt t\u00f6bb mint 465 ezer koronav\u00edrus elleni olt\u00e1s bead\u00e1s\u00e1ra van lehet\u0151s\u00e9g, ez t\u00f6bb, mint amennyi embert eddig \u00f6sszesen beoltottak - k\u00f6z\u00f6lte az olt\u00e1si munkacsoport vezet\u0151je szombaton a k\u00f6zm\u00e9di\u00e1val.\n\n\nGy\u00f6rgy Istv\u00e1n kiemelte: ahhoz, hogy ezeket az olt\u00e1sokat t\u00e9nylegesen el lehessen v\u00e9gezni az kell, hogy aki \u00e9rtes\u00edt\u00e9st kap, fel is vegye az olt\u00e1st.\nJ\u00f6v\u0151 h\u00e9ten a h\u00e1ziorvosok 275 ezer adag Sinopharm- \u00e9s AstraZeneca-vakcin\u00e1t kapnak. El\u0151bbivel korcsoporti korl\u00e1toz\u00e1s n\u00e9lk\u00fcl a kr\u00f3nikus betegeket, ut\u00f3bbival a 18-59 \u00e9ves kr\u00f3nikus betegeket oltj\u00e1k. Emellett a h\u00e1ziorvosok 10-10 id\u0151s embert k\u00f3rh\u00e1zi olt\u00f3pontokra ir\u00e1ny\u00edthatnak, ahol az \u00e9rintettek Pfizer-vakcin\u00e1t kapnak - ismertette.\nA munkacsoport vezet\u0151je besz\u00e9lt arr\u00f3l is, hogy a nyugati vakcinasz\u00e1ll\u00edtm\u00e1nyok tov\u00e1bbra is akadozva \u00e9rkeznek, azokb\u00f3l a lakoss\u00e1g \u00e1tolt\u00e1s\u00e1t csak lassan lehetne megval\u00f3s\u00edtani. Gy\u00f6rgy Istv\u00e1n ez\u00e9rt nagy seg\u00edts\u00e9gnek tartja, hogy a korm\u00e1ny t\u00f6rekv\u00e9seinek k\u00f6sz\u00f6nhet\u0151en siker\u00fclt olt\u00f3anyagot beszerezni K\u00edn\u00e1b\u00f3l \u00e9s Oroszorsz\u00e1gb\u00f3l is.\n\nA Sinopharm vakcin\u00e1j\u00e1b\u00f3l eddig 550 ezer, a Szputnyik vakcin\u00e1b\u00f3l 46 ezer adag \u00e9rkezett. A tov\u00e1bbi orosz vakcin\u00e1k sz\u00e1ll\u00edt\u00e1s\u00e1nak pontos ideje m\u00e9g nem ismert, a k\u00ednai olt\u00f3anyagb\u00f3l viszont m\u00e1rcius 15-e ut\u00e1n ism\u00e9t 500 ezer adag \u00e9rkezik - mondta.\nKit\u00e9rt arra is: t\u00f6meges olt\u00e1s eset\u00e9n t\u00f6bb mint 7100 helyen tudnak olt\u00e1st adni, \u00e9s egy h\u00e9t alatt t\u00f6bb mint 1,5 milli\u00f3 embert tudnak beoltani, ha elegend\u0151 vakcina \u00e1ll rendelkez\u00e9sre.\nA Magyarorsz\u00e1gon el\u00e9rhet\u0151 vakcin\u00e1k biztons\u00e1gosak, mindegyikb\u0151l t\u00f6bb mint t\u00edzmilli\u00f3 adagot adtak m\u00e1r be vil\u00e1gszerte - mondta Gy\u00f6rgy Istv\u00e1n.\n\n\nMTI\n\n"}]