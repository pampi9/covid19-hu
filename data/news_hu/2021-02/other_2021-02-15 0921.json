[{"date": "2021-02-15 09:21", "url": "https://koronavirus.gov.hu/cikkek/nagy-istvan-jarvanyhelyzet-idejen-helytalltak-magyar-gazdak", "h1": "Nagy Istv\u00e1n: a j\u00e1rv\u00e1nyhelyzet idej\u00e9n is helyt\u00e1lltak a magyar gazd\u00e1k", "body": "\nA\u00a0koronav\u00edrus-j\u00e1rv\u00e1nyban a gazdat\u00e1rsadalomnak is helyt kellett \u00e1llnia. A j\u00e1rv\u00e1ny r\u00e1ir\u00e1ny\u00edtotta a figyelmet az \u00f6nell\u00e1t\u00e1s fontoss\u00e1g\u00e1ra. A korm\u00e1ny az elk\u00f6vetkez\u0151 h\u00e9t \u00e9vben 4265 milli\u00e1rd forintot ford\u00edt a magyar vid\u00e9k, a magyar mez\u0151gazdas\u00e1g \u00e9s \u00e9lelmiszeripar fejleszt\u00e9s\u00e9re. \"Ezzel megh\u00e1romszorozzuk a jelenlegi, 2014-2020 k\u00f6z\u00f6tti Vid\u00e9kfejleszt\u00e9si program forr\u00e1sainak nagys\u00e1g\u00e1t, \u00e9s meg\u00faj\u00edtjuk a vid\u00e9ki Magyarorsz\u00e1got\" - jelentette ki Nagy Istv\u00e1n agr\u00e1rminiszter a Magyar H\u00edrlapnak adott interj\u00faban.\n\n\n\u00a0A k\u00f6z\u00f6s uni\u00f3s agr\u00e1rpolitika (KAP) hazai \u00e9s EU-forr\u00e1sai r\u00e9v\u00e9n 2021-2027 k\u00f6z\u00f6tt 7537 milli\u00e1rd forintot ford\u00edthat a korm\u00e1ny a vid\u00e9k meger\u0151s\u00edt\u00e9s\u00e9re. Nagy Istv\u00e1n elmondta, hogy \"t\u00f6rt\u00e9nelmi l\u00e9pt\u00e9k\u0171 d\u00f6nt\u00e9st hozott a magyar korm\u00e1ny, amikor \u00fagy d\u00f6nt\u00f6tt, hogy az Eur\u00f3pai Uni\u00f3ban adhat\u00f3 nemzeti t\u00e1rsfinansz\u00edroz\u00e1s m\u00e9rt\u00e9k\u00e9t 17,5 sz\u00e1zal\u00e9kr\u00f3l nyolcvan sz\u00e1zal\u00e9kra, a maximumra emelte. Nincs Eur\u00f3p\u00e1ban hasonl\u00f3 p\u00e9lda, nem is volt, \u00e9s most a k\u00f6zelj\u00f6v\u0151ben sem lesz.\"\n\u00a0\u00a0\u00a0\u00a0Hozz\u00e1tette, hogy a t\u00e1rca m\u00e1r 2021 els\u0151 fel\u00e9ben meghirdeti azokat az \u00faj programokat \u00e9s felh\u00edv\u00e1sokat, amelyekre lehet\u0151s\u00e9g van a 2014-2020 k\u00f6z\u00f6tti szab\u00e1lyok keretei k\u00f6z\u00f6tt.\n\u00a0\u00a0\u00a0\u00a0A miniszter elmondta, a KAP m\u00e1sik pill\u00e9re, a j\u00f6vedelemp\u00f3tl\u00f3 t\u00e1mogat\u00e1sok r\u00e9v\u00e9n tov\u00e1bbi 3272 milli\u00e1rd forintnyi, sz\u00e1z sz\u00e1zal\u00e9kban uni\u00f3s forr\u00e1sb\u00f3l seg\u00edtik a hazai mez\u0151gazdas\u00e1gi szerepl\u0151ket.\n\u00a0\u00a0\u00a0\u00a0Nagy Istv\u00e1n besz\u00e1molt arr\u00f3l, hogy az elm\u00falt t\u00edz \u00e9vben a mennyis\u00e9gi kibocs\u00e1t\u00e1s 165 sz\u00e1zal\u00e9kkal n\u00f6vekedett. Ez azt jelenti, hogy eur\u00f3pai szinten folyamatosan az els\u0151 h\u00e1rom orsz\u00e1g k\u00f6z\u00f6tt voltunk a n\u00f6veked\u00e9sben - emelte ki.\n\u00a0\u00a0\u00a0\u00a0Az agr\u00e1rminiszter besz\u00e9lt arr\u00f3l is, hogy \"a 21. sz\u00e1zad sz\u00e1mos \u00faj k\u00f6vetelm\u00e9nyt \u00e1ll\u00edt a gazd\u00e1lkod\u00f3k \u00e9s az \u00e9lelmiszer-termel\u00e9s el\u00e9: a fogyaszt\u00f3i ig\u00e9nyek v\u00e1ltoz\u00e1s\u00e1nak, az egyre kedvez\u0151tlenebb id\u0151j\u00e1r\u00e1si k\u00f6r\u00fclm\u00e9nyeknek \u00e9s er\u0151sebb k\u00f6rnyezetv\u00e9delmi elv\u00e1r\u00e1soknak kell \u00fagy megfelelni, hogy k\u00f6zben munk\u00e1juk j\u00f6vedelmez\u0151s\u00e9gi szintje is er\u0151s\u00f6dj\u00f6n\".\n\u00a0\u00a0\u00a0\u00a0Eml\u00e9keztetett arra is, hogy m\u00e1r l\u00e9trehozt\u00e1k az agr\u00e1rszakk\u00e9pz\u00e9si centrumokat, amelyek helyi szinten adnak v\u00e1laszt a gazdas\u00e1g ig\u00e9nyeire, ugyanakkor akt\u00edv v\u00e1llalati kapcsolataikkal er\u0151s\u00edthetik a munkaad\u00f3k szerepv\u00e1llal\u00e1s\u00e1t a gyakorlati k\u00e9pz\u00e9sben.\n\u00a0\u00a0\u00a0\u00a0A\u00a0koronav\u00edrus-j\u00e1rv\u00e1nnyal kapcsolatban Nagy Istv\u00e1n elmondta, hogy ebben a helyzetben a gazdat\u00e1rsadalomnak is helyt kellett \u00e1llnia. A j\u00e1rv\u00e1ny r\u00e1ir\u00e1ny\u00edtotta a figyelmet az \u00f6nell\u00e1t\u00e1s fontoss\u00e1g\u00e1ra. \"L\u00e1ttuk, hogy pillanatok alatt lez\u00e1rulhat a hat\u00e1r, megsz\u0171nhetnek \u00fatvonalak, \u00e9s csak az a biztos, ami itt terem\" - sz\u00f6gezte le, hozz\u00e1t\u00e9ve: a v\u00e1s\u00e1rl\u00f3k meg\u00e9rtett\u00e9k a hazai \u00e9lelmiszer fontoss\u00e1g\u00e1t.\n\u00a0\u00a0\u00a0\u00a0Szint\u00e9n a j\u00e1rv\u00e1ny ir\u00e1ny\u00edtotta r\u00e1 a figyelmet a piacok szerep\u00e9re. \"Szerencs\u00e9re siker\u00fclt meg\u00e9rtetni a polg\u00e1rmesterekkel, hogy nyiss\u00e1k ki a piacokat, az embereknek adva szabadt\u00e9ri, alternat\u00edv v\u00e1s\u00e1rl\u00e1si lehet\u0151s\u00e9get. Ez\u00e1ltal nemcsak elker\u00fclik a zs\u00fafolt z\u00e1rt tereket, hanem k\u00f6zvetlen kapcsolatot tudnak kialak\u00edtani a termel\u0151kkel\" - mondta Nagy Istv\u00e1n.\n\u00a0\u00a0\u00a0\u00a0A legfontosabb j\u00f6vend\u0151 feladatok k\u00f6z\u00f6tt a miniszter els\u0151k\u00e9nt a stabilit\u00e1s \u00e9s fejl\u0151d\u00e9s fenntart\u00e1s\u00e1t eml\u00edtette, amelynek \u00e9rdek\u00e9ben csaknem 800 milli\u00e1rd forint agr\u00e1rt\u00e1mogat\u00e1s kifizet\u00e9s\u00e9t tervezik ebben az \u00e9vben. Jelenleg is zajlik h\u00e9t munkacsoportban a 2023-2027 k\u00f6z\u00f6tti id\u0151szak forr\u00e1sfelhaszn\u00e1l\u00e1s\u00e1nak tervez\u00e9se, tavasszal pedig sz\u00e9les k\u00f6r\u0171 t\u00e1rsadalmi vit\u00e1t ind\u00edtanak az \u00e1gazati ig\u00e9nyekr\u0151l, beavatkoz\u00e1si lehet\u0151s\u00e9gekr\u0151l, int\u00e9zked\u00e9si tervekr\u0151l. Dolgoznak 1500 milli\u00e1rd forintnyi p\u00e1ly\u00e1zat idei ki\u00edr\u00e1s\u00e1n is a vid\u00e9k, az agr\u00e1rium \u00e9s az \u00e9lelmiszeripar sz\u00e1m\u00e1ra.\n\n\nMTI 2021. febru\u00e1r 15.\n\n"}]