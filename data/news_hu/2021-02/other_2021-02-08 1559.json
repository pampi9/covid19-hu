[{"date": "2021-02-08 15:59", "url": "https://koronavirus.gov.hu/cikkek/gyorgy-istvan-folytatodik-regisztralt-legidosebbek-oltasa-mellettuk-60-ev-alatti-kronikus", "h1": "Gy\u00f6rgy Istv\u00e1n: folytat\u00f3dik a regisztr\u00e1lt legid\u0151sebbek olt\u00e1sa, mellett\u00fck a 60 \u00e9v alatti kr\u00f3nikus betegek olt\u00e1sa is elkezd\u0151dik", "body": "\nFolytat\u00f3dik a h\u00e9ten a regisztr\u00e1lt legid\u0151sebbek olt\u00e1sa, \u00e9s megkezd\u0151dik a hatvan \u00e9v alatti regisztr\u00e1lt kr\u00f3nikus betegek olt\u00e1sa - k\u00f6z\u00f6lte a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra, az olt\u00e1si munkacsoport vezet\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n h\u00e9tf\u0151n.\n\n\n\u00a0\u00a0Gy\u00f6rgy Istv\u00e1n elmondta: az eg\u00e9szs\u00e9g\u00fcgyi dolgoz\u00f3knak \u00e9s az id\u0151sotthonok lak\u00f3inak, dolgoz\u00f3inak kamp\u00e1nyszer\u0171 olt\u00e1s\u00e1val janu\u00e1r v\u00e9g\u00e9n lez\u00e1rult az olt\u00e1si terv els\u0151 k\u00e9t szakasza. A prefer\u00e1lt csoportot ma a regisztr\u00e1lt legid\u0151sebbek jelentik, k\u00f6z\u00fcl\u00fck m\u00e1r 35 299 embert oltottak be k\u00f3rh\u00e1zi olt\u00f3pontokon \u00e9s h\u00e1ziorvosokn\u00e1l.\n\u00a0\u00a0\u00a0\u00a0Jelezte, hogy a regisztr\u00e1lt legid\u0151sebbek olt\u00e1sa az eddigi kett\u0151 helyett h\u00e1rom vakcin\u00e1val folytat\u00f3dik: a h\u00e1ziorvosok a kedden \u00e9rkez\u0151 Pfizer- \u00e9s a h\u00e9t m\u00e1sodik fel\u00e9re v\u00e1rt Moderna-sz\u00e1ll\u00edtm\u00e1nyb\u00f3l kapnak olt\u00f3anyagot, a k\u00f3rh\u00e1zi olt\u00f3pontokon a Szputnyik vakcin\u00e1t haszn\u00e1lj\u00e1k, mert annak t\u00e1rol\u00e1si, h\u0171t\u00e9si felt\u00e9telei ott jobban biztos\u00edthat\u00f3k.\n\u00a0\u00a0\u00a0\u00a0Gy\u00f6rgy Istv\u00e1n kit\u00e9rt arra: a megyei olt\u00e1si munkacsoportok \u00e9s a h\u00e1ziorvosok k\u00f6z\u00f6sen szervezik a regisztr\u00e1lt legid\u0151sebbek k\u00f3rh\u00e1zi olt\u00f3pontos olt\u00e1s\u00e1t, akik k\u00f6z\u00fcl most a kr\u00f3nikus betegs\u00e9gekben nem szenved\u0151 regisztr\u00e1ltak kapnak vakcin\u00e1t. Arr\u00f3l, hogy ki olthat\u00f3 \u00e9s ki nem, a h\u00e1ziorvos, illetve az olt\u00f3orvos d\u00f6nt.\n\u00a0\u00a0\u00a0\u00a0Az \u00e1llamtitk\u00e1r hangs\u00falyozta, a 60 \u00e9v alatti regisztr\u00e1lt kr\u00f3nikus betegek olt\u00e1sa a szombaton \u00e9rkezett AstraZeneca-sz\u00e1ll\u00edtm\u00e1nynak k\u00f6sz\u00f6nhet\u0151en kezd\u0151dhet meg.\n\u00a0\u00a0\u00a0\u00a0\"Ez az olt\u00f3anyag nagyon k\u00f6nnyen kezelhet\u0151, nem ig\u00e9nyel speci\u00e1lis k\u00f6r\u00fclm\u00e9nyeket, ugyanakkor az el\u0151\u00edr\u00e1soknak megfelel\u0151en a 60 \u00e9v alattiaknak tudjuk adni\" - mondta, majd hozz\u00e1tette: ezzel \u00fajabb c\u00e9lcsoport olt\u00e1sa is lehet\u0151v\u00e9 v\u00e1lik az olt\u00e1si rendben.\n\u00a0\u00a0\u00a0\u00a0A vakcin\u00e1t az alkalmaz\u00e1si el\u0151\u00edr\u00e1sainak megfelel\u0151en annak a preferenciacsoportnak az olt\u00e1s\u00e1ra haszn\u00e1lj\u00e1k fel, amely ott az els\u0151 helyen szerepel, ez pedig a 60 \u00e9v alatti, kr\u00f3nikus betegs\u00e9gben szenved\u0151k csoportja.\n\u00a0\u00a0\u00a0\u00a0Az olt\u00e1s szempontj\u00e1b\u00f3l ebbe a csoportba tartoznak a sz\u00edv- \u00e9s \u00e9rrendszeri, a kr\u00f3nikus t\u00fcd\u0151betegs\u00e9gben, daganatos betegs\u00e9gben, cukorbetegs\u00e9gben szenved\u0151k \u00e9s a transzplant\u00e1ltak is - ismertette.\n\u00a0\u00a0\u00a0\u00a0K\u00f6z\u00f6lte: az e heti olt\u00e1shoz sz\u00fcks\u00e9ges vakcin\u00e1kat a h\u00e9t k\u00f6zep\u00e9ig kisz\u00e1ll\u00edtj\u00e1k, a h\u00e1ziorvosokhoz eljuttatj\u00e1k az olt\u00f3anyagok dokument\u00e1ci\u00f3it \u00e9s a legfrissebb list\u00e1kat a praxishoz tartoz\u00f3 regisztr\u00e1lt oltand\u00f3kr\u00f3l - mondta.\n\u00a0\u00a0\u00a0\u00a0Kiemelte, hogy a h\u00e1ziorvosok megkapj\u00e1k a pontos feladatokat a megyei olt\u00e1si munkacsoportokt\u00f3l, az olt\u00e1s el\u0151tt \u00e1ll\u00f3kat felh\u00edvj\u00e1k, egyeztetik a vakcinabead\u00e1s id\u0151pontj\u00e1t \u00e9s azt is, kinek kell k\u00f3rh\u00e1zi olt\u00f3pontra mennie. Ehhez betegsz\u00e1ll\u00edt\u00f3t is ig\u00e9nybe lehet venni, ha a sz\u00e1ll\u00edt\u00e1st a csal\u00e1d nem tudja megoldani.\n\u00a0\u00a0\u00a0\u00a0Gy\u00f6rgy Istv\u00e1n megk\u00f6sz\u00f6nte a h\u00e1ziorvosok, olt\u00f3orvosok, k\u00f3rh\u00e1zi olt\u00f3pontokon dolgoz\u00f3k munk\u00e1j\u00e1t. Egy\u00fattal felh\u00edvta a figyelmet arra, hogy az olt\u00e1si terv v\u00e9grehajt\u00e1s\u00e1nak \u00fctem\u00e9t a rendelkez\u00e9sre \u00e1ll\u00f3 olt\u00f3anyagok mennyis\u00e9ge hat\u00e1rozza meg.\n\u00a0\u00a0\u00a0\u00a0\"Oltani csak vakcin\u00e1val lehet, abb\u00f3l pedig tov\u00e1bbra is sajnos kev\u00e9s van, ez\u00e9rt csak \u00fctemezetten \u00e9s kis szakaszokban tudunk haladni, am\u00edg nem j\u00f6nnek meg a nagyobb, t\u00f6bb sz\u00e1zezres vakcinasz\u00e1ll\u00edtm\u00e1nyok\" - hangoztatta.\n\u00a0\u00a0\u00a0\u00a0Az \u00e1llamtitk\u00e1r k\u00f6z\u00f6lte, az Eur\u00f3pai Uni\u00f3 m\u00e1s tag\u00e1llamaihoz hasonl\u00f3an Magyarorsz\u00e1gon sem tudj\u00e1k biztos\u00edtani, hogy az olt\u00f3ponton olt\u00e1sra jelentkez\u0151 v\u00e1lassza ki, melyik vakcin\u00e1t k\u00e9ri.\n\u00a0\u00a0\u00a0\u00a0\"A v\u00e1laszt\u00e1s joga abban az \u00e9rtelemben biztos\u00edtott, hogy valaki beoltatja-e mag\u00e1t vagy sem, tov\u00e1bb\u00e1 az \u00e9ppen rendelkez\u00e9sre \u00e1ll\u00f3 vakcin\u00e1val beoltatja-e, vagy sem\" - mondta. Hozz\u00e1f\u0171zte: \"a vakcin\u00e1k az alkalmaz\u00e1si leiratukban foglaltak szerint egyform\u00e1n biztons\u00e1gosak \u00e9s alkalmasak az immuniz\u00e1ci\u00f3 el\u00e9r\u00e9s\u00e9re\".\n\u00a0\u00a0\u00a0\u00a0Gy\u00f6rgy Istv\u00e1n megjegyezte, hogy az olt\u00e1sokat a vakcin\u00e1k rendelkez\u00e9sre \u00e1ll\u00e1s\u00e1nak f\u00fcggv\u00e9ny\u00e9ben szervezik, az olt\u00f3pontokon az olt\u00f3helyek sz\u00e1ma az \u00fctemezett olt\u00e1si szakaszban 5 ezer, a t\u00f6meges olt\u00e1si szakaszban t\u00f6bb mint 7 ezer.\n\u00a0\u00a0\u00a0\u00a0Ezek k\u00f3rh\u00e1zakban, szakrendel\u0151kben, h\u00e1ziorvosi rendel\u0151kben vannak, egyel\u0151re nincs sz\u00fcks\u00e9g arra, hogy egy\u00e9b olt\u00f3pontokat vonjanak be, hogy \"stadionokban oltsanak\" - jelentette ki.\n\u00a0\u00a0\u00a0\u00a0Az olt\u00e1sok bead\u00e1s\u00e1ra \"sz\u00fcks\u00e9g eset\u00e9n vannak tartal\u00e9khelysz\u00ednek, ak\u00e1r szavaz\u00f3k\u00f6ri helyis\u00e9gek, vagy m\u00e1s l\u00e9tes\u00edtm\u00e9nyek.\"\n\u00a0\u00a0\u00a0\u00a0Gy\u00f6rgy Istv\u00e1n elmondta, a h\u00e9ten befejezi a megyei olt\u00e1si munkacsoportok l\u00e1togat\u00e1s\u00e1t, eddig 20-b\u00f3l 18-at keresett fel \u00e9s j\u00f3k a tapasztalatai.\n\u00a0\u00a0\u00a0\u00a0V\u00e9gezet\u00fcl arr\u00f3l sz\u00f3lt, hogy az olt\u00e1si folyamatot \"a legnagyobb \u00f3vatoss\u00e1ggal \u00e9s biztons\u00e1ggal, minden rendelkez\u00e9sre \u00e1ll\u00f3 vakcina\" felhaszn\u00e1l\u00e1s\u00e1val tervezik, hogy miel\u0151bb vissza tudj\u00e1k \u00e1ll\u00edtani \"a t\u00e1rsadalmi kapcsolattart\u00e1s b\u00e9keid\u0151beli \u00e1llapot\u00e1t\", az egy\u00e9nek, csal\u00e1dok egzisztenci\u00e1j\u00e1t, a munkahelyek m\u0171k\u00f6d\u00e9s\u00e9t, az orsz\u00e1g norm\u00e1l rend szerinti m\u0171k\u00f6d\u00e9s\u00e9t, valamint a fenntarthat\u00f3 gazdas\u00e1gi n\u00f6veked\u00e9si p\u00e1ly\u00e1t is, \"amelyre a magyar gazdas\u00e1gnak minden k\u00e9pess\u00e9ge megvan\".\n\n\n"}]