[{"date": "2021-02-09 18:06", "url": "https://koronavirus.gov.hu/cikkek/szijjarto-magyarorszag-sikeres-valaszt-adott-vilagjarvany-altal-okozott-gazdasagi", "h1": "Szijj\u00e1rt\u00f3: Magyarorsz\u00e1g sikeres v\u00e1laszt adott a vil\u00e1gj\u00e1rv\u00e1ny \u00e1ltal okozott gazdas\u00e1gi neh\u00e9zs\u00e9gekre", "body": "\nMagyarorsz\u00e1g sikeres v\u00e1laszt adott a rendk\u00edv\u00fcli k\u00f6r\u00fclm\u00e9nyekre, amikor minden id\u0151k egyik legsz\u00e9lesebb k\u00f6r\u0171 beruh\u00e1z\u00e1s-\u00f6szt\u00f6nz\u00e9si programj\u00e1t ind\u00edtotta el - mondta a k\u00fclgazdas\u00e1gi \u00e9s k\u00fcl\u00fcgyminiszter kedden Budapesten, h\u00e1rom magyar aut\u00f3ipari besz\u00e1ll\u00edt\u00f3 v\u00e1llalat beruh\u00e1z\u00e1s\u00e1nak bejelent\u00e9s\u00e9n.\n\n\nSzijj\u00e1rt\u00f3 P\u00e9ter hangs\u00falyozta: a korm\u00e1ny strat\u00e9giai c\u00e9lja, hogy min\u00e9l t\u00f6bb nagy nemzetk\u00f6zi aut\u00f3ipari v\u00e1llalat m\u0171k\u00f6dj\u00f6n Magyarorsz\u00e1gon, m\u00e1sr\u00e9szt min\u00e9l t\u00f6bb magyar tulajdonban l\u00e9v\u0151 v\u00e1llalkoz\u00e1s ker\u00fclj\u00f6n be a nagy nemzetk\u00f6zi c\u00e9gek besz\u00e1ll\u00edt\u00f3i l\u00e1nc\u00e1ba. Mint mondta, az elm\u00falt egy \u00e9vben is komoly el\u0151rel\u00e9p\u00e9s t\u00f6rt\u00e9nt ezen a ter\u00fcleten.\n\u00a0\u00a0\u00a0\u00a0A h\u00e1rom magyar tulajdon\u00fa v\u00e1llalat, az Ajkai Elektronikai Zrt., a Tauril Gumigy\u00e1rt\u00f3 \u00e9s Kereskedelmi Kft., valamint a Tit\u00e1n'94 Szersz\u00e1mk\u00e9sz\u00edt\u0151 \u00e9s Forg\u00e1csol\u00f3 Kft. \u00f6sszesen 1,2 milli\u00e1rd forintos beruh\u00e1z\u00e1st hajt v\u00e9gre, ehhez a korm\u00e1ny 400 milli\u00f3 forint t\u00e1mogat\u00e1st biztos\u00edt, ezzel 685 munkahelyet v\u00e9denek meg Budapesten, Ajk\u00e1n \u00e9s L\u0151rinciben - ismertette a k\u00fcl\u00fcgyminiszter.\n\u00a0\u00a0\u00a0\u00a0A beruh\u00e1z\u00e1sok eredm\u00e9nyek\u00e9ppen tov\u00e1bb n\u0151nek a magyar aut\u00f3ipari besz\u00e1ll\u00edt\u00f3i kapacit\u00e1sok, t\u00f6bb magyar term\u00e9k jelenik meg a nemzetk\u00f6zi aut\u00f3iparban, \u00e9s megteremtik annak lehet\u0151s\u00e9g\u00e9t, hogy a h\u00e1rom v\u00e1llalat t\u00fall\u00e9pjen eddigi besz\u00e1ll\u00edt\u00f3i szintj\u00e9n is - fejtette ki Szijj\u00e1rt\u00f3 P\u00e9ter.\n\u00a0\u00a0\u00a0\u00a0A k\u00fcl\u00fcgyminiszter hangs\u00falyozta, m\u00e9g nem lehet m\u00falt id\u0151ben besz\u00e9lni a vil\u00e1gj\u00e1rv\u00e1ny gazdas\u00e1gi hat\u00e1sair\u00f3l. Magyarorsz\u00e1gon napi szinten 10-15 milli\u00e1rd forintnyi vesztes\u00e9get okoznak a korl\u00e1toz\u00f3 int\u00e9zked\u00e9sek.\n\u00a0\u00a0\u00a0\u00a0Szeretn\u00e9k a j\u00e1rv\u00e1ny eg\u00e9szs\u00e9g\u00fcgyi \u00e9s gazdas\u00e1gi hat\u00e1sait magunk m\u00f6g\u00f6tt hagyni, de ez csak akkor lehets\u00e9ges, ha a sz\u00fcks\u00e9ges mennyis\u00e9g\u0171 olt\u00f3anyag meg\u00e9rkezik - fogalmazott.\n\u00a0\u00a0\u00a0\u00a0Hozz\u00e1tette: Oroszorsz\u00e1gb\u00f3l a m\u00falt h\u00e9ten jelent\u0151sebb mennyis\u00e9g \u00e9rkezett, \u00e9s a j\u00f6v\u0151 h\u00e9tre v\u00e1rj\u00e1k az els\u0151 k\u00ednai sz\u00e1ll\u00edtm\u00e1nyt is, amelyek hozz\u00e1seg\u00edtenek az olt\u00e1si folyamat felgyors\u00edt\u00e1s\u00e1hoz, \u00e9s a korl\u00e1toz\u00f3 int\u00e9zked\u00e9sek felold\u00e1s\u00e1nak min\u00e9l el\u0151bbi megkezd\u00e9s\u00e9hez.\n\u00a0\u00a0\u00a0\u00a0Szijj\u00e1rt\u00f3 P\u00e9ter kiemelte, hogy a j\u00e1rv\u00e1ny gazdas\u00e1gi kih\u00edv\u00e1sai miatti \u00faj vil\u00e1ggazdas\u00e1gi korszakban rendk\u00edv\u00fcliek a k\u00f6r\u00fclm\u00e9nyek, soha nem volt ilyen \u00e9les verseny a beruh\u00e1z\u00e1sok\u00e9rt.\n\u00a0\u00a0\u00a0\u00a0Felh\u00edvta a figyelmet arra, hogy m\u00edg a vil\u00e1gban 42 sz\u00e1zal\u00e9kkal estek vissza a k\u00f6zvetlen k\u00fclf\u00f6ldi beruh\u00e1z\u00e1sok tavaly, Magyarorsz\u00e1gon 140 sz\u00e1zal\u00e9kkal n\u0151ttek; vil\u00e1gszerte 114 milli\u00f3 ember v\u00e1lt munkan\u00e9lk\u00fcliv\u00e9, itthon viszont \u00fajra 4 \u00e9s f\u00e9l milli\u00f3 ember dolgozik, ahogy a koronav\u00edrus-j\u00e1rv\u00e1ny el\u0151tt.\n\u00a0\u00a0\u00a0\u00a0Magyarorsz\u00e1g az \u00faj vil\u00e1ggazdas\u00e1gi korszak nyertesei k\u00f6z\u00e9 tartozik, de ezen t\u00fal a magyar gazdas\u00e1g z\u00e1szl\u00f3shaj\u00f3ja, az aut\u00f3ipar is jelent\u0151sen meger\u0151s\u00f6d\u00f6tt ebben a neh\u00e9z id\u0151szakban - mondta a k\u00fcl\u00fcgyminiszter.\n\u00a0\u00a0\u00a0\u00a0Varga Bal\u00e1zs, az Ajkai Elektronikai Zrt. vez\u00e9rigazgat\u00f3ja hangs\u00falyozta: a magyar tulajdon\u00fa v\u00e1llalat felismerte, hogy a j\u00f6v\u0151 kulcsa a m\u0171szaki fejleszt\u00e9s, igyekeznek a min\u0151s\u00e9get \u00e9s a hat\u00e9konys\u00e1got korszer\u0171 technol\u00f3giai beruh\u00e1z\u00e1sokkal biztos\u00edtani.\n\u00a0\u00a0\u00a0\u00a0Fenyvesi Zolt\u00e1n, a t\u00e9rs\u00e9g fideszes orsz\u00e1ggy\u0171l\u00e9si k\u00e9pvisel\u0151je jelezte, ma az aut\u00f3ipari besz\u00e1ll\u00edt\u00f3 c\u00e9gek meghat\u00e1rozz\u00e1k Ajka gazdas\u00e1g\u00e1t. Ezek a v\u00e1llalatok a legnagyobb munkaad\u00f3k, mintegy 17 ezer munkahelyet biztos\u00edtanak; az Ajkai Elektronikai Zrt. 317 embernek ad munkalehet\u0151s\u00e9get - mondta.\n\u00a0\u00a0\u00a0\u00a0P\u00f3pa Ferenc, a Tauril Gumigy\u00e1rt\u00f3 \u00e9s Kereskedelmi Kft. \u00fcgyvezet\u0151 igazgat\u00f3ja elmondta: a m\u0171szaki gumiterm\u00e9keket gy\u00e1rt\u00f3 v\u00e1llalat 280 embernek ad munk\u00e1t Budapesten \u00e9s 170 embernek Szatm\u00e1rn\u00e9metiben, a t\u00e1mogat\u00e1st a digitaliz\u00e1ci\u00f3 bevezet\u00e9s\u00e9re \u00e9s automatiz\u00e1l\u00e1sra ford\u00edtj\u00e1k.\n\u00a0\u00a0\u00a0\u00a0Dunai M\u00f3nika orsz\u00e1ggy\u0171l\u00e9si k\u00e9pvisel\u0151 (Fidesz) kiemelte, hogy budapesti c\u00e9g, budapesti munkahelyek kapnak seg\u00edts\u00e9get; a budapesti v\u00e1llalkoz\u00e1sok sz\u00e1m\u00edthatnak a korm\u00e1ny t\u00e1mogat\u00e1s\u00e1ra. Mint fogalmazott, a v\u00e1ls\u00e1gb\u00f3l k\u00e9tfajta injekci\u00f3n kereszt\u00fcl vezet ki az \u00fat, az egyik a v\u00e9d\u0151olt\u00e1s, a m\u00e1sik pedig a t\u0151keinjekci\u00f3.\n\u00a0\u00a0\u00a0\u00a0Uri-Szab\u00f3 Dezs\u0151, a Tit\u00e1n'94 Szersz\u00e1mk\u00e9sz\u00edt\u0151 \u00e9s Forg\u00e1csol\u00f3 Kft. \u00fcgyvezet\u0151 igazgat\u00f3ja k\u00f6z\u00f6lte: az elnyert t\u00e1mogat\u00e1ssal olyan beruh\u00e1z\u00e1sokat val\u00f3s\u00edtanak meg, amelyek a megkezdett innov\u00e1ci\u00f3s fejleszt\u00e9sekre \u00e9p\u00fclve, a legkorszer\u0171bb technol\u00f3gi\u00e1k alkalmaz\u00e1s\u00e1val jelent\u0151sen hozz\u00e1j\u00e1rulnak a v\u00e1llalat versenyk\u00e9pess\u00e9g\u00e9nek megtart\u00e1s\u00e1hoz.\n\u00a0\u00a0\u00a0\u00a0Szab\u00f3 Zsolt orsz\u00e1ggy\u0171l\u00e9si k\u00e9pvisel\u0151 (Fidesz) kiemelte, a v\u00e1llalat c\u00e9lja, hogy min\u00e9l nagyobb m\u00e9rt\u00e9kben, j\u00f3 min\u0151s\u00e9g\u0171 term\u00e9kekkel ott legyen a besz\u00e1ll\u00edt\u00f3i piacon. \u00c1tl\u00e1tt\u00e1k azt is, hogy a v\u00e1ls\u00e1gban el\u0151re kell menni, fejleszteni kell \u00e9s meg kell \u0151rizni a munkahelyeket, amiben a korm\u00e1ny seg\u00edts\u00e9get ny\u00fajt - tette hozz\u00e1.\n\nMTI 2021. febru\u00e1r 9.\n\n"}]