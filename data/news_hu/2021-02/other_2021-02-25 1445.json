[{"date": "2021-02-25 14:45", "url": "https://koronavirus.gov.hu/cikkek/benko-katonak-szamara-iden-elsodleges-feladat-jarvany-elleni-vedekezes", "h1": "Benk\u0151: a katon\u00e1k sz\u00e1m\u00e1ra id\u00e9n is els\u0151dleges feladat a j\u00e1rv\u00e1ny elleni v\u00e9dekez\u00e9s", "body": "\nAhogy a m\u00falt \u00e9vben, \u00fagy id\u00e9n is els\u0151dleges feladat a katon\u00e1k sz\u00e1m\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9sben val\u00f3 r\u00e9szv\u00e9tel - jelentette ki a honv\u00e9delmi miniszter \u00e9ves \u00e9rt\u00e9kel\u0151 \u00e9s feladatszab\u00f3 vezet\u0151i \u00e9rtekezlet\u00e9n cs\u00fct\u00f6rt\u00f6k\u00f6n Budapesten.\n\n\nBenk\u0151\u00a0Tibor azt mondta: az orsz\u00e1g fegyveres v\u00e9delme \u00e9s m\u00e1s \u00e1ltal\u00e1nos katonai feladatok mellett az a legfontosabb, hogy a katon\u00e1k az emberek eg\u00e9szs\u00e9g\u00e9nek v\u00e9delm\u00e9t legjobb tud\u00e1suk szerint seg\u00edts\u00e9k.\n\u00a0\u00a0\u00a0\u00a0A miniszter emellett tov\u00e1bbra is priorit\u00e1snak nevezte az orsz\u00e1ghat\u00e1r v\u00e9delm\u00e9t. Felh\u00edvta a figyelmet, hogy egyre t\u00f6bben pr\u00f3b\u00e1lnak meg illeg\u00e1lisan bejutni Magyarorsz\u00e1gra, \u00e9s a migr\u00e1ci\u00f3s \u00fatvonalakon is egyre t\u00f6bben vannak. Megjegyezte: azt is l\u00e1tni, hogy az Eur\u00f3pai Uni\u00f3ban nincs egys\u00e9g abban, kit lehet beengedni. Magyarorsz\u00e1gnak viszont ebben a k\u00e9rd\u00e9sben hat\u00e1rozott \u00e1ll\u00e1spontja van, melyhez k\u00f6vetkezetesen tartja mag\u00e1t. \"A nemzeti \u00e9rdek az els\u0151dleges\" - jelentette ki a miniszter, hozz\u00e1t\u00e9ve: ez\u00e9rt a katon\u00e1knak ott kell lenni\u00fck a hat\u00e1rok ment\u00e9n \u00e9s a nemzetk\u00f6zi feladatokban.\n\u00a0\u00a0\u00a0\u00a0Benk\u0151\u00a0Tibor kiemelt feladatk\u00e9nt eml\u00edtette a hader\u0151 l\u00e9tsz\u00e1m\u00e1nak \u00fajrat\u00e1rgyal\u00e1s\u00e1t, a sz\u00fcks\u00e9ges l\u00e9tsz\u00e1mn\u00f6vel\u00e9s \u00e9s annak anyagi forr\u00e1sai meghat\u00e1roz\u00e1s\u00e1t is. \u00d6r\u00f6m\u00e9t fejezte ki amiatt, hogy egyre t\u00f6bben v\u00e1llaln\u00e1k a katonai szolg\u00e1latot, kiemelve: ennek nem lehet akad\u00e1lya egy orsz\u00e1ggy\u0171l\u00e9si hat\u00e1rozat.\n\u00a0\u00a0\u00a0\u00a0A miniszter azt is elmondta, augusztus v\u00e9g\u00e9re tervezik Kecskem\u00e9ten a nemzetk\u00f6zi rep\u00fcl\u0151napot. Folytatj\u00e1k az el\u0151k\u00e9sz\u00fcleteket, b\u00edzva abban, hogy akkorra olyan lesz a helyzet, hogy meg tudj\u00e1k tartani a rendezv\u00e9nyt.\n\u00a0\u00a0\u00a0\u00a0Benk\u0151\u00a0Tibor kiemelte: a honv\u00e9delmi k\u00f6lts\u00e9gvet\u00e9s 2016 \u00f3ta azt igazolja, hogy a korm\u00e1ny elk\u00f6telezte mag\u00e1t amellett, hogy a honv\u00e9delmi \u00e9s hader\u0151fejleszt\u00e9si programmal Magyarorsz\u00e1g er\u0151s, meghat\u00e1roz\u00f3 honv\u00e9delmi er\u0151vel, k\u00e9pess\u00e9ggel rendelkezzen \u00e9s 2030-ra a t\u00e9rs\u00e9g meghat\u00e1roz\u00f3 ereje legyen.\n\u00a0\u00a0\u00a0\u00a0A miniszter a tavalyi \u00e9vet \u00e9rt\u00e9kelve elmondta, 2020 ahogy mindenki sz\u00e1m\u00e1ra, \u00fagy a Honv\u00e9delmi Miniszt\u00e9rium (HM) \u00e9s a Magyar Honv\u00e9ds\u00e9g (MH) sz\u00e1m\u00e1ra is rendhagy\u00f3 volt. A pand\u00e9mia a honv\u00e9ds\u00e9gi szervezetfejleszt\u00e9st, a honv\u00e9delmi \u00e9s hader\u0151fejleszt\u00e9si program megval\u00f3s\u00edt\u00e1s\u00e1t is befoly\u00e1solta, de a kit\u0171z\u00f6tt feladatok nagy t\u00f6bbs\u00e9g\u00e9t v\u00e9gre tudt\u00e1k hajtani.\n\u00a0\u00a0\u00a0\u00a0K\u00f6z\u00f6lte, tavaly is folyamatosak voltak a technikai beszerz\u00e9sek. Meg\u00e9rkezett mind a 12 Leopard 2A4-es harckocsi, \u00e9rkezett 4 Zlin t\u00edpus\u00fa kik\u00e9pz\u0151 rep\u00fcl\u0151, a kor\u00e1bban \u00e9rkezett A319-es Airbus csapatsz\u00e1ll\u00edt\u00f3 g\u00e9peken pedig v\u00e9grehajtott\u00e1k azokat a fejleszt\u00e9seket, amelyek r\u00e9v\u00e9n ak\u00e1r m\u0171veleti ter\u00fcletr\u0151l is haza tudj\u00e1k hozni a s\u00e9r\u00fclteket.\n\u00a0\u00a0\u00a0\u00a0A honv\u00e9delmi programot ugyanakkor tavaly nem tudt\u00e1k olyan m\u00e9lys\u00e9g\u00e9ben folytatni, mint tervezt\u00e9k - mondta a miniszter p\u00e9ldak\u00e9nt eml\u00edtve, hogy 2019-ben 72 turnusban szerveztek honv\u00e9delmi t\u00e1borokat, 2020-ban a koronav\u00edrus miatt egy sem volt. Ugyanakkor folytat\u00f3dott a honv\u00e9d kad\u00e9t program b\u0151v\u00edt\u00e9se, abban m\u00e1r 79 iskola vesz r\u00e9szt.\n\n\u00a0\u00a0\u00a0\u00a0Kit\u00e9rt arra is, hogy a honv\u00e9delmi program egyik f\u0151 feladata a katon\u00e1kr\u00f3l val\u00f3 gondoskod\u00e1s. Kiemelte, hogy id\u00e9n - meg\u0151rizve a tavalyi 10 sz\u00e1zal\u00e9kos t\u00f6bbletjuttat\u00e1st - b\u00e9ren k\u00edv\u00fcli juttat\u00e1sokkal seg\u00edtik a katon\u00e1kat \u00e9s a katonacsal\u00e1dokat. Ehhez kapcsol\u00f3d\u00f3an feladatk\u00e9nt eml\u00edtette, hogy a katon\u00e1k jog\u00e1ll\u00e1s\u00e1r\u00f3l sz\u00f3l\u00f3 t\u00f6rv\u00e9nyben rendezni kell a katon\u00e1k juttat\u00e1sainak rendszer\u00e9t.\n\u00a0\u00a0\u00a0\u00a0Fontos feladatk\u00e9nt hat\u00e1rozt\u00e1k meg a hadkieg\u00e9sz\u00edt\u00e9si rendszer m\u0171k\u00f6d\u00e9s\u00e9nek \u00faj alapokra helyez\u00e9s\u00e9t is. Ez teszi majd lehet\u0151v\u00e9, hogy a hadk\u00f6telezett \u00e1llom\u00e1ny b\u00e1rmikor Magyarorsz\u00e1g \u00e9s a Magyar Honv\u00e9ds\u00e9g rendelkez\u00e9s\u00e9re \u00e1llhasson. Az err\u0151l sz\u00f3l\u00f3 el\u0151terjeszt\u00e9st m\u00e9g pontos\u00edtj\u00e1k, de a tervek szerint a k\u00f6zelj\u00f6v\u0151ben beterjesztik - k\u00f6z\u00f6lte.\n\u00a0\u00a0\u00a0\u00a0A miniszter ismertette a honv\u00e9ds\u00e9get \u00e9rint\u0151 korm\u00e1nyd\u00f6nt\u00e9seket is. Els\u0151k\u00e9nt kiemelte a korm\u00e1ny \u00e1ltal elfogadott \u00e9s m\u00e1r \u00e9rv\u00e9nyben l\u00e9v\u0151 Nemzeti Biztons\u00e1gi Strat\u00e9gi\u00e1t, amely a v\u00e9delempolitikai programok megval\u00f3s\u00edt\u00e1s\u00e1nak alapj\u00e1t jelenti.\n\u00a0\u00a0\u00a0\u00a0Sz\u00f3lt arr\u00f3l a korm\u00e1nyhat\u00e1rozatr\u00f3l is, mely szerint b\u0151v\u00edteni kell Magyarorsz\u00e1g nemzetk\u00f6zi katonai szerepv\u00e1llal\u00e1s\u00e1t. Ennek a Magyar Honv\u00e9ds\u00e9g \u00e9s a magyar katon\u00e1k - a pand\u00e9mi\u00e1s helyzet ellen\u00e9re - is eleget tettek - hangs\u00falyozta.\n\u00a0\u00a0\u00a0\u00a0D\u00f6nt\u00f6tt tov\u00e1bb\u00e1 a korm\u00e1ny a Kiberbiztons\u00e1gi K\u00f6zpont \u00e9s Kutat\u00f3int\u00e9zet l\u00e9trehoz\u00e1s\u00e1r\u00f3l, valamint elfogadta a katonai rep\u00fcl\u00e9si egy\u00fcttm\u0171k\u00f6d\u00e9sr\u0151l sz\u00f3l\u00f3 magyar-szlov\u00e1k meg\u00e1llapod\u00e1st is.\n\u00a0\u00a0\u00a0\u00a0A miniszter sz\u00f3lt arr\u00f3l az \u00faj korm\u00e1nyhat\u00e1rozatr\u00f3l is, ami szerint l\u00e9tre kell hozni egy honv\u00e9d eg\u00e9szs\u00e9g\u00fcgyi kutat\u00f3laborat\u00f3riumot, amely biol\u00f3giai, vegyi, radiol\u00f3giai fert\u0151z\u00e9sek vizsg\u00e1lat\u00e1ra is alkalmas.\n\u00a0\u00a0\u00a0\u00a0Kit\u00e9rt arra, hogy jelent\u0151s v\u00e1ltoz\u00e1s t\u00f6rt\u00e9nt a katonaeg\u00e9szs\u00e9g\u00fcgy \u00e1talak\u00edt\u00e1s\u00e1ban. Azt mondta: az eg\u00e9szs\u00e9g\u00fcgyi rendszer, valamint - ezzel \u00f6sszef\u00fcgg\u00e9sben is - a budapesti Honv\u00e9dk\u00f3rh\u00e1zat \u00e9rint\u0151 \u00e1talak\u00edt\u00e1sok is fontos feladatokat adnak erre az \u00e9vre.\n\u00a0\u00a0\u00a0\u00a0Benk\u0151\u00a0Tibor azt is elmondta, hogy nem fejez\u0151d\u00f6tt be a honv\u00e9dtisztk\u00e9pz\u00e9s \u00e1talak\u00edt\u00e1sa, \u00e9s nem val\u00f3sult meg a Nemzeti K\u00f6zszolg\u00e1lati Egyetem Hadtudom\u00e1nyi \u00e9s Honv\u00e9dtisztk\u00e9pz\u0151 Kar\u00e1nak Ludovika Campusra k\u00f6lt\u00f6z\u00e9se. Ezzel kapcsolatban a j\u00f6v\u0151 h\u00e9tre v\u00e1rja az asztal\u00e1ra a HM \u00e9s az MH v\u00e9gs\u0151 javaslat\u00e1t - k\u00f6z\u00f6lte.\n\u00a0\u00a0\u00a0\u00a0A j\u00e1rv\u00e1ny\u00fcgyi helyzetre tekintettel a honv\u00e9delmi miniszter idei feladatszab\u00e1s\u00e1t t\u00f6bb helysz\u00ednen, z\u00e1rt l\u00e1nc\u00fa telev\u00edzi\u00f3s h\u00e1l\u00f3zaton kereszt\u00fcl k\u00f6vett\u00e9k az \u00e9rintettek. Az \u00e9rtekezlet ut\u00e1n\u00a0Benk\u0151\u00a0Tibor a sajt\u00f3 k\u00e9rd\u00e9seire is v\u00e1laszolt.\n\u00a0\u00a0\u00a0\u00a0A tisztk\u00e9pz\u00e9ssel kapcsolatban a miniszter azt hangs\u00falyozta, hogy a honv\u00e9delmi \u00e9s hader\u0151fejleszt\u00e9si programban a keleti technik\u00e1t lecser\u00e9lik nyugatira. Ehhez kell igaz\u00edtani a technik\u00e1t kezel\u0151, m\u0171k\u00f6dtet\u0151 \u00e1llom\u00e1ny k\u00e9pz\u00e9s\u00e9t is. Fontosnak nevezte tov\u00e1bb\u00e1, hogy a katon\u00e1k k\u00e9pz\u00e9se m\u00e9g gyakorlatiasabb legyen. Meg\u00edt\u00e9l\u00e9s\u00fck szerint ugyanis mintegy egy \u00e9v gyakorlati k\u00e9pz\u00e9sre van sz\u00fcks\u00e9g, hogy a katona elegend\u0151 j\u00e1rtass\u00e1got szerezzen. Az \u00faj tisztk\u00e9pz\u00e9si koncepci\u00f3 fel\u00e1ll\u00e1s\u00e1val tudj\u00e1k majd megmondani, hogy k\u00f6lt\u00f6zik-e a hadtudom\u00e1nyi kar a Hung\u00e1ria k\u00f6r\u00fatr\u00f3l - ismertette\u00a0Benk\u0151\u00a0Tibor.\n\n\nMTI 2021. febru\u00e1r 25.\n\n"}]