[{"date": "2021-02-23 13:30", "url": "https://koronavirus.gov.hu/cikkek/operativ-torzs-az-orszaggyules-megteremtette-lehetoseget-tovabbi-hatekony-vedekezesre", "h1": "Operat\u00edv t\u00f6rzs: az Orsz\u00e1ggy\u0171l\u00e9s megteremtette a lehet\u0151s\u00e9get a tov\u00e1bbi hat\u00e9kony v\u00e9dekez\u00e9sre", "body": "\nA koronav\u00edrus-j\u00e1rv\u00e1ny elleni v\u00e9dekez\u00e9sr\u0151l sz\u00f3l\u00f3 t\u00f6rv\u00e9ny h\u00e9tf\u0151i elfogad\u00e1s\u00e1val az Orsz\u00e1ggy\u0171l\u00e9s megteremtette a jogi lehet\u0151s\u00e9get a korm\u00e1ny sz\u00e1m\u00e1ra a tov\u00e1bbi hat\u00e9kony v\u00e9dekez\u00e9sre - k\u00f6z\u00f6lte a j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a keddi online sajt\u00f3t\u00e1j\u00e9koztat\u00f3n.\n\n\nKiss R\u00f3bert rend\u0151r alezredes k\u00f6z\u00f6lte: a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt h\u00e9tf\u0151n 137, \u00f6sszesen pedig m\u00e1r 26 134 rend\u0151ri int\u00e9zked\u00e9s t\u00f6rt\u00e9nt.\n\u00a0\u00a0\u00a0\u00a0H\u00e9tf\u0151n 98-an szegt\u00e9k meg a t\u00edzezer lakos\u00fan\u00e1l nagyobb telep\u00fcl\u00e9seken a k\u00f6zter\u00fcleti maszkvisel\u00e9sre vonatkoz\u00f3 \u00f6nkorm\u00e1nyzati rendeletet. K\u00f6z\u00fcl\u00fck 22 embert figyelmeztettek, 43-an kaptak helysz\u00edni b\u00edrs\u00e1got, 33 szab\u00e1lys\u00e9rt\u0151t feljelentettek - ismertette.\n\u00a0\u00a0\u00a0\u00a0Szab\u00e1lytalan maszkvisel\u00e9s miatt h\u00e9tf\u0151n t\u00f6megk\u00f6zleked\u00e9si eszk\u00f6z\u00f6k\u00f6n \u00e9s a meg\u00e1ll\u00f3helyeken 12, \u00fczletekben, bev\u00e1s\u00e1rl\u00f3k\u00f6zpontokban 27 ember ellen int\u00e9zkedtek - tette hozz\u00e1.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 834 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 214-szer az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 620 esetben pedig az \u00fczletek korl\u00e1tozott nyitva tart\u00e1s\u00e1ra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0H\u00e9tf\u0151n k\u00e9t vend\u00e9gl\u00e1t\u00f3helyet is ideiglenesen, hat h\u00f3napra bez\u00e1ratott a rend\u0151rs\u00e9g. A Pest megyei Acs\u00e1n egy s\u00f6r\u00f6z\u0151ben tartottak ellen\u0151rz\u00e9st, ahol egy vend\u00e9g szeszes italt fogyasztott, J\u00e1sz Nagykun megy\u00e9ben pedig Kengyelen volt nyitva egy vend\u00e9gl\u00e1t\u00f3hely, az alkalmazott \u00e9pp egy vend\u00e9get szolg\u00e1lt ki. A vend\u00e9gl\u00e1t\u00f3helyekre janu\u00e1r 30. \u00f3ta vonatkoznak szigor\u00fabb szab\u00e1lyok: h\u00e9tf\u0151n 3 ember ellen int\u00e9zkedtek a szab\u00e1lyok megs\u00e9rt\u00e9se miatt, \u00edgy m\u00e1r 55-re n\u0151tt a szab\u00e1lys\u00e9rt\u00e9st elk\u00f6vet\u0151k sz\u00e1ma.\n\u00a0A kij\u00e1r\u00e1si tilalom \u00e9s a k\u00f6zter\u00fcleti magatart\u00e1si szab\u00e1lyok, illetve a k\u00f6zter\u00fcleti csoportosul\u00e1sok tilalm\u00e1nak megs\u00e9rt\u00e9se miatt h\u00e9tf\u0151n 359 ember ellen int\u00e9zkedtek. Ezzel 41 667-re n\u0151tt a tavaly novemberben bevezetett szab\u00e1lyt megszeg\u0151k sz\u00e1ma.\n\u00a0\u00a0\u00a0\u00a0H\u00e9tv\u00e9g\u00e9n is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyok megs\u00e9rt\u00e9se miatt 51 alkalommal l\u00e9ptek fel. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 12 300-szor int\u00e9zkedtek.\n\u00a0\u00a0\u00a0\u00a0A hat\u00f3s\u00e1gi h\u00e1zi karant\u00e9nban l\u00e9v\u0151ket h\u00e9tf\u0151n 11 092 esetben ellen\u0151rizt\u00e9k szem\u00e9lyesen a rend\u0151r\u00f6k. Aznap 5238 ilyen korl\u00e1toz\u00f3 int\u00e9zked\u00e9st rendeltek el, jelenleg 26 549-en vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 2675-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - k\u00f6z\u00f6lte az alezredes.\n\n\nMTI 2021. febru\u00e1r 23.\n\n"}]