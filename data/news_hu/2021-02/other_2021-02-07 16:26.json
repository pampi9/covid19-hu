[{"date": "2021-02-07 16:26", "url": "https://koronavirus.gov.hu/cikkek/befejezodott-az-nnk-vizsgalat-lehet-oltani-az-orosz-vakcinaval", "h1": "Befejez\u0151d\u00f6tt az\u00a0NNK-vizsg\u00e1lat - lehet oltani az orosz vakcin\u00e1val", "body": "\nA Pfizer BioNTech, a Moderna, \u00e9s az AstraZeneca koronav\u00edrus elleni vakcin\u00e1ja ut\u00e1n \u00fajabb olt\u00f3anyag kapott enged\u00e9lyt magyarorsz\u00e1gi haszn\u00e1latra, ugyanis a Nemzeti N\u00e9peg\u00e9szs\u00e9g\u00fcgyi K\u00f6zpont befejezte a felt\u00e9tel\u00fcl szabott hat\u00f3s\u00e1gi vizsg\u00e1latokat a Szputnyik olt\u00e1ssal kapcsolatban. A vizsg\u00e1lt param\u00e9terek alapj\u00e1n az\u00a0NNK\u00a0meg\u00e1llap\u00edtotta, hogy a vakcina gy\u00f3gyszermin\u0151s\u00e9gi szempontb\u00f3l a gy\u00e1rt\u00f3i specifik\u00e1ci\u00f3nak megfelelt, immunbiol\u00f3giai szempontb\u00f3l a k\u00e9sz\u00edtm\u00e9ny emberen alkalmazhat\u00f3.\n\u00a0\n\n2020. december 26-\u00e1n \u00e9rkezett meg Magyarorsz\u00e1gra az els\u0151 adag vakcinasz\u00e1ll\u00edtm\u00e1ny, az Eur\u00f3p\u00e1ban els\u0151k\u00e9nt enged\u00e9lyezett Pfizer vakcina. N\u00e9h\u00e1ny h\u00e9ttel k\u00e9s\u0151bb, 2021. janu\u00e1r 12-\u00e9n m\u00e1r az amerikai Moderna gy\u00f3gyszeripari v\u00e1llalat koronav\u00edrus elleni vakcin\u00e1ja is rendelkez\u00e9s\u00fcnkre \u00e1llt, amely fel\u00e9p\u00edt\u00e9s\u00e9ben, hasonl\u00f3an a Pfizer olt\u00f3anyaghoz, szint\u00e9n mRNS-alap\u00fa k\u00e9sz\u00edtm\u00e9ny.\nA brit-sv\u00e9d gy\u00f3gyszeripari v\u00e1llalat, az AstraZenca k\u00e9sz\u00edtm\u00e9nye janu\u00e1r 20-\u00e1n a\u00a0\u00a0magyar hat\u00f3s\u00e1gok, janu\u00e1r 29-\u00e9n pedig az Eur\u00f3pai Gy\u00f3gyszer\u00fcgyn\u00f6ks\u00e9g j\u00f3v\u00e1hagy\u00e1s\u00e1t is megkapta.\nMTI\n\n"}]