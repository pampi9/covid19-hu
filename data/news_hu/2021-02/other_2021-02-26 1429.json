[{"date": "2021-02-26 14:29", "url": "https://koronavirus.gov.hu/cikkek/orszagos-tisztifoorvos-valtoztatunk-az-oltasi-strategian", "h1": "Orsz\u00e1gos tisztif\u0151orvos: v\u00e1ltoztatunk az olt\u00e1si strat\u00e9gi\u00e1n", "body": "\n\"Tudunk v\u00e1ltoztatni bizonyos m\u00e9rt\u00e9kig az olt\u00e1si strat\u00e9gi\u00e1nkon\". Ennek az a c\u00e9lja, hogy min\u00e9l t\u00f6bb embernek adjuk be a v\u00e9d\u0151olt\u00e1snak legal\u00e1bb az els\u0151 adagj\u00e1t min\u00e9l r\u00f6videbb id\u0151n bel\u00fcl, hogy min\u00e9l t\u00f6bben legyenek v\u00e9dettek, ha nem is teljes m\u00e9rt\u00e9kben, de jelent\u0151s sz\u00e1zal\u00e9kban - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n p\u00e9nteken.\n\n\n\"Azt l\u00e1tjuk, hogy az olt\u00f3anyagok szinte mindegyik\u00e9n\u00e9l m\u00e1r az els\u0151 olt\u00e1st k\u00f6vet\u0151en m\u00e9rnek 50-75 sz\u00e1zal\u00e9kos v\u00e9detts\u00e9get\" - mondta M\u00fcller Cec\u00edlia. Hozz\u00e1tette: ez az\u00e9rt nagyon fontos, mert ez a szint elegend\u0151 ahhoz, hogy a betegs\u00e9g lefoly\u00e1sa ne legyen s\u00falyos, ne j\u00e1rjon sz\u00f6v\u0151dm\u00e9nyekkel, s f\u0151leg ne hal\u00e1loz\u00e1ssal.\n\u00a0\u00a0\u00a0\u00a0K\u00f6z\u00f6lte: fontolgatj\u00e1k az AstraZeneca-olt\u00f3anyag eset\u00e9ben a m\u00e1sodik d\u00f3zis bead\u00e1si protokollj\u00e1nak \u00e9s \u00e9letkori korl\u00e1toz\u00e1sainak m\u00f3dos\u00edt\u00e1s\u00e1t.\n\"Az AstraZeneca eset\u00e9ben megjelentek olyan k\u00f6zlem\u00e9nyek, amelyek szakmai alapon is arra motiv\u00e1lja a d\u00f6nt\u00e9shoz\u00f3kat, az eg\u00e9szs\u00e9g\u00fcgyi szakm\u00e1t, hogy m\u00f3dos\u00edtsunk az alkalmaz\u00e1son, \u00fagyhogy fogunk is a j\u00f6v\u0151ben\" - fogalmazott.\nRendk\u00edv\u00fcli m\u00e9rt\u00e9kben emelkedik a fert\u0151z\u00f6ttek sz\u00e1ma, \"mindenkinek meg kell tennie a mag\u00e1\u00e9t\", hogy megt\u00f6rj\u00f6n a pand\u00e9mia harmadik hull\u00e1m\u00e1nak er\u0151teljes n\u00f6veked\u00e9se - k\u00f6z\u00f6lte az orsz\u00e1gos tisztif\u0151orvos.\n\u00a0\u00a0\u00a0\u00a0M\u00fcller Cec\u00edlia besz\u00e1molt arr\u00f3l, hogy a kedvez\u0151tlen adatokat az \u00faj vari\u00e1nsok okozz\u00e1k, amelyek fert\u0151z\u0151k\u00e9pess\u00e9ge, er\u0151teljesebb, reprodukci\u00f3s r\u00e1t\u00e1juk 70 sz\u00e1zal\u00e9kkal nagyobb a kor\u00e1bban ismert koronav\u00edrus\u00e9n\u00e1l \u00e9s az els\u0151 adatokkal ellent\u00e9tben s\u00falyosabb megbeteged\u00e9st is eredm\u00e9nyezhetnek.\nK\u00f6z\u00f6lte, hogy cs\u00fct\u00f6rt\u00f6k\u00f6n a koronav\u00edrus d\u00e9l-afrikai mut\u00e1ci\u00f3j\u00e1t is kimutatt\u00e1k Magyarorsz\u00e1gon, a vari\u00e1nst a Neumann Diagnosztikai Laborat\u00f3rium mutatta ki, \u00e9s elk\u00fcldte a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) labornak meger\u0151s\u00edt\u0151 vizsg\u00e1latra. A fert\u0151z\u00f6tt egy kor\u00e1bban Zambi\u00e1ban j\u00e1rt koll\u00e9g\u00e1j\u00e1val \u00e9rintkezett.\n\u00a0\u00a0\u00a0\u00a0Megjegyezte: a brazil \u00e9s a d\u00e9l-afrikai v\u00edrusmut\u00e1nsok nehezebben kezelhet\u0151k, ellen\u00e1ll\u00f3bbak, az antitestek nehezebben tudnak megk\u00fczdeni vel\u00fck, ez\u00e9rt el\u0151fordulhat, hogy valaki \u00fajrafert\u0151z\u0151dik.\n\u00a0\u00a0\u00a0\u00a0Ismertet\u00e9se szerint febru\u00e1r 25-\u00e9n a brit mut\u00e1ci\u00f3t az NNK laborat\u00f3rium\u00e1ban 418, a cseh mut\u00e1ci\u00f3t 9 embern\u00e9l mutatt\u00e1k ki, 38 f\u0151n\u00e9l k\u00fcl\u00f6nb\u00f6z\u0151 vari\u00e1nsokat tal\u00e1ltak, amelyek azonban\u00a0\u00a0j\u00e1rv\u00e1ny\u00fcgyi szempontb\u00f3l nem viselkednek elt\u00e9r\u0151en az ismert v\u00edrust\u00f3l.\nA brit v\u00edrusmut\u00e1ci\u00f3r\u00f3l azt mondta, meg\u00e1llap\u00edtott\u00e1k, hogy \u00e1ltala okozott fert\u0151z\u00e9sn\u00e9l \u00e1ltal\u00e1ban hosszabban zajlik a betegs\u00e9g, tov\u00e1bb tart a k\u00f6h\u00f6g\u00e9s, t\u00f6bben sz\u00e1molnak be l\u00e1zr\u00f3l, hosszabb a l\u00e1badoz\u00e1s, nagyobb fok\u00fa f\u00e1radts\u00e1g k\u00eds\u00e9ri a betegs\u00e9get. Tov\u00e1bb tart a v\u00edrus \u00fcr\u00edt\u00e9se is, ez\u00e9rt hosszabban fert\u0151z\u0151k\u00e9pes. J\u00f3 h\u00edrnek nevezte, hogy a szakirodalom szerint a jelenleg alkalmazott v\u00e9d\u0151olt\u00e1sok hat\u00e1sosak a brit mut\u00e1nssal szemben.\n\u00a0\u00a0\u00a0\u00a0\"Csak az egy\u00e9ni \u00e9s a k\u00f6z\u00f6ss\u00e9gi v\u00e9delem fog minket a j\u00e1rv\u00e1nyb\u00f3l kivezetni\" - hangs\u00falyozta M\u00fcller Cec\u00edlia, k\u00e9rve a j\u00e1rv\u00e1ny\u00fcgyi, higi\u00e9niai szab\u00e1lyok szigor\u00fa betart\u00e1s\u00e1t \u00e9s azt, hogy \"akit megsz\u00f3l\u00edtanak\" \u00e9ljen az olt\u00e1s lehet\u0151s\u00e9g\u00e9vel.\nBesz\u00e1molt arr\u00f3l, hogy cs\u00fct\u00f6rt\u00f6k\u00f6n az Astra-Zeneca vakcin\u00e1j\u00e1b\u00f3l 74 400, a Moderna olt\u00f3anyag\u00e1b\u00f3l 40 800 adat \u00e9rkezett Magyarorsz\u00e1gra, \u00e9s m\u00e1rciusban \u00fajabb 500 ezer adag k\u00ednai vakcin\u00e1t v\u00e1rnak.\n\u00a0\u00a0\u00a0\u00a0\"Mindent elk\u00f6vet\u00fcnk, hogy el\u00e9g megb\u00edzhat\u00f3 \u00e9s hat\u00e1sos vakcina \u00e1lljon rendelkez\u00e9sre a Magyarorsz\u00e1gon olt\u00e1sra v\u00e1r\u00f3knak\" - hangs\u00falyozta.\n\u00a0\u00a0\u00a0\u00a0Mint mondta, az olt\u00f3anyagok mindegyik\u00e9n\u00e9l m\u00e1r az els\u0151 olt\u00e1st k\u00f6vet\u0151en 50-75 sz\u00e1zal\u00e9kos v\u00e9detts\u00e9get m\u00e9rnek, ez a szint el\u00e9g ahhoz, hogy ne alakuljon ki s\u00falyos betegs\u00e9g.\n\u00a0\u00a0\u00a0\u00a0A tisztif\u0151orvos felid\u00e9zte, hogy az elm\u00falt napon 4668-cal 86 488-ra n\u0151tt a beazonos\u00edtott fert\u0151z\u00f6ttek sz\u00e1ma, \u00e9s 123 ember meghalt. N\u0151tt az eg\u00e9szs\u00e9g\u00fcgyi int\u00e9zm\u00e9nyek leterhelts\u00e9ge: p\u00e9nteken m\u00e1r 5027 beteget \u00e1poltak k\u00f3rh\u00e1zban, \u00e9s 451-en vannak l\u00e9legeztet\u0151g\u00e9pen.\n\u00a0M\u00fcller Cec\u00edlia meger\u0151s\u00edtette: aki regisztr\u00e1lt a v\u00e9d\u0151olt\u00e1sra, az h\u00fasv\u00e9tig megkapja legal\u00e1bb az els\u0151 vakcin\u00e1t.\n\n\nMTI 2021. febru\u00e1r 26.\n\n"}]