[{"date": "2021-02-04 13:09", "url": "https://koronavirus.gov.hu/cikkek/operativ-torzs-mar-oltjak-regisztralt-legidosebbeket", "h1": "Operat\u00edv t\u00f6rzs: m\u00e1r oltj\u00e1k a regisztr\u00e1lt legid\u0151sebbeket", "body": "\nElkezd\u0151dik a regisztr\u00e1lt legid\u0151sebbek olt\u00e1sa - jelentette be a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi oszt\u00e1lyvezet\u0151je az operat\u00edv t\u00f6rzs nev\u00e9ben a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs cs\u00fct\u00f6rt\u00f6ki, online sajt\u00f3t\u00e1j\u00e9koztat\u00f3j\u00e1n.\n\n\u00a0\nGalg\u00f3czi \u00c1gnes elmondta: cs\u00fct\u00f6rt\u00f6kt\u0151l vas\u00e1rnapig 1080 h\u00e1ziorvosi k\u00f6rzetben t\u00edz-t\u00edz regisztr\u00e1lt, id\u0151s szem\u00e9ly kaphat v\u00e9d\u0151olt\u00e1st, \u00e9s minden h\u00e1ziorvosi k\u00f6rzetb\u0151l hat-hat, szint\u00e9n regisztr\u00e1lt, id\u0151s embert k\u00f3rh\u00e1zi olt\u00f3pontokon oltanak be.\n\u00a0\u00a0\u00a0\u00a0Hozz\u00e1tette: az olt\u00f3pontokon Pfizer-vakcin\u00e1val t\u00f6rt\u00e9nik az immuniz\u00e1l\u00e1s, a h\u00e1ziorvosok a ter\u00fcleti n\u00e9peg\u00e9szs\u00e9g\u00fcgyi hat\u00f3s\u00e1gokon kereszt\u00fcl kijuttatott Moderna-vakcin\u00e1val oltanak - tette hozz\u00e1.\n\u00a0\u00a0\u00a0\u00a0\"Az, hogy hogyan tudunk haladni a v\u00e9d\u0151olt\u00e1sokkal, az \u00e9rkez\u0151 vakcina mennyis\u00e9g\u00e9t\u0151l f\u00fcgg, minden regisztr\u00e1lt meg fogja kapni a v\u00e9d\u0151olt\u00e1st\" - mondta az oszt\u00e1lyvezet\u0151.\n\u00a0\u00a0\u00a0\u00a0Galg\u00f3czi \u00c1gnes jelezte: a h\u00e9ten a Moderna-vakcin\u00e1b\u00f3l mintegy 7 ezer adaggal kevesebb \u00e9rkezett Magyarorsz\u00e1gra, emiatt csak 10 800 ember beolt\u00e1s\u00e1ra van lehet\u0151s\u00e9g a h\u00e1ziorvosokn\u00e1l, de j\u00f6nnek m\u00e9g sz\u00e1ll\u00edtm\u00e1nyok a tov\u00e1bbiakban is, minden regisztr\u00e1ltat \u00e9rtes\u00edteni fognak, \u00e9lhetnek az olt\u00e1s lehet\u0151s\u00e9g\u00e9vel.\n\u00a0\u00a0\u00a0\u00a0Azt, hogy valaki olthat\u00f3-e, mindig az olt\u00f3orvos d\u00f6nti el - mondta a n\u00e9peg\u00e9szs\u00e9g\u00fcgyi oszt\u00e1lyvezet\u0151. Hangs\u00falyozta, a h\u00e1ziorvos mindenkivel egyeztet, aki valamilyen akut betegs\u00e9g miatt most kimarad az olt\u00e1sb\u00f3l, \u00e9s azonnal megkapja a vakcin\u00e1t, amint azt az \u00e1llapota megengedi \u00e9s az olt\u00f3anyag rendelkez\u00e9sre \u00e1ll.\nMit kell tudni a regisztr\u00e1lt legid\u0151sebbek olt\u00e1s\u00e1r\u00f3l?\nhttps://koronavirus.gov.hu/cikkek/mit-kell-tudni-regisztralt-legidosebbek-oltasarol\n\n\u00a0\u00a0\u00a0\u00a0Galg\u00f3czi \u00c1gnes a j\u00e1rv\u00e1ny\u00fcgyi adatokat ismertetve elmondta, hogy Magyarorsz\u00e1gon az elm\u00falt huszonn\u00e9gy \u00f3r\u00e1ban 1652 embern\u00e9l mutatt\u00e1k ki a koronav\u00edrus-fert\u0151z\u00e9st, ezzel 371 988-ra emelkedett a beazonos\u00edtott fert\u0151z\u00f6ttek sz\u00e1ma. Meghalt 93, t\u00f6bbs\u00e9g\u00e9ben id\u0151s, kr\u00f3nikus beteg, vel\u00fck egy\u00fctt a j\u00e1rv\u00e1ny kezdete \u00f3ta 12 832-en hunytak el a fert\u0151z\u00e9ssel \u00f6sszef\u00fcgg\u00e9sben.\n\u00a0\u00a0\u00a0\u00a0K\u00f3rh\u00e1zban jelenleg 3648 embert \u00e1polnak koronav\u00edrus-fert\u0151z\u00e9s miatt, 289-en szorulnak g\u00e9pi l\u00e9legeztet\u00e9sre - tette hozz\u00e1.\nA szakember szavai szerint a pand\u00e9mia, illetve az olt\u00e1si kamp\u00e1ny ellen\u00e9re sem szabad megfeledkezni arr\u00f3l, hogy febru\u00e1r 4-ike a r\u00e1kellenes vil\u00e1gnap.\n\u00a0\u00a0\u00a0\u00a0A vil\u00e1gon 9,6 milli\u00f3an, Magyarorsz\u00e1gon 33 ezren halnak meg \u00e9vente daganatos megbeteged\u00e9s k\u00f6vetkezt\u00e9ben, a hal\u00e1loz\u00e1si statisztik\u00e1t a daganatos megbeteged\u00e9sek k\u00f6r\u00e9ben a n\u0151kn\u00e9l az eml\u0151-, a f\u00e9rfiakn\u00e1l a t\u00fcd\u0151r\u00e1k vezeti - mutatott r\u00e1.\nGalg\u00f3czi \u00c1gnes hangoztatta, sz\u00e1mos daganatos megbeteged\u00e9s sz\u0171r\u00e9ssel megel\u0151zhet\u0151, a n\u00e9peg\u00e9szs\u00e9g\u00fcgyi sz\u0171r\u0151vizsg\u00e1latok a j\u00e1rv\u00e1ny idej\u00e9n is folynak Magyarorsz\u00e1gon.\n\u00a0\u00a0\u00a0\u00a0\"Mindenkit arra k\u00e9rek, aki sz\u0171r\u00e9sre beh\u00edv\u00e1st kap, \u00e9ljen a lehet\u0151s\u00e9ggel, hiszen ez nagyon fontos annak \u00e9rdek\u00e9ben, hogy a korai folyamatokat felismerhess\u00fck\" - fogalmazott.\n\u00a0\u00a0\u00a0\u00a0Kiemelte, hogy a sz\u0171r\u0151vizsg\u00e1latokon csak azok jelenjenek meg, akik eg\u00e9szs\u00e9gesek, \u00e9s a vizsg\u00e1latok idej\u00e9n tarts\u00e1k be a j\u00e1rv\u00e1ny\u00fcgyi, higi\u00e9niai szab\u00e1lyokat.\n\u00a0\u00a0\u00a0\u00a0\"\u00c9tkezz\u00fcnk eg\u00e9szs\u00e9gesen, mozogjunk t\u00f6bbet, ne doh\u00e1nyozzunk, pr\u00f3b\u00e1ljunk olyan \u00e9letm\u00f3dot folytatni, amellyel megel\u0151zhet\u0151k a daganatos megbeteged\u00e9sek\" - javasolta Galg\u00f3czi \u00c1gnes.\n\n\nMTI 2021. febru\u00e1r 4.\n\n"}]