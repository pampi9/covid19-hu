[{"date": "2021-02-23 16:59", "url": "https://koronavirus.gov.hu/cikkek/volner-pal-baloldal-megint-alhireket-gyart-es-akadalyozza-vedekezest", "h1": "V\u00f6lner P\u00e1l: a baloldal megint \u00e1lh\u00edreket gy\u00e1rt \u00e9s akad\u00e1lyozza a v\u00e9dekez\u00e9st", "body": "\nV\u00f6lner P\u00e1l, az Igazs\u00e1g\u00fcgyi Miniszt\u00e9rium parlamenti \u00e1llamtitk\u00e1ra szerint a baloldal politikai strat\u00e9gi\u00e1ja az, hogy a koronav\u00edrus-j\u00e1rv\u00e1ny elh\u00faz\u00f3djon, ez\u00e9rt \u00e1lh\u00edreket gy\u00e1rt, \u00e9s csak akad\u00e1lyozza a v\u00e9dekez\u00e9st.\n\n\nAz \u00e1llamtitk\u00e1r kedden a Facebook-oldal\u00e1n azt \u00edrta: a baloldal szerint \u00edgy nagyobb es\u00e9ly\u00fck lenne a v\u00e1laszt\u00e1son, ez\u00e9rt nem t\u00e1mogatt\u00e1k a parlamentben a vesz\u00e9lyhelyzet meghosszabb\u00edt\u00e1s\u00e1t, \u00e9s \"ez\u00e9rt folytatnak olt\u00e1s- \u00e9s vakcinaellenes kamp\u00e1nyt\".\n\u00a0\u00a0\u00a0\u00a0A j\u00e1rv\u00e1ny elleni v\u00e9dekez\u00e9sben \"sem lehet r\u00e1juk sz\u00e1m\u00edtani, nem \u00e9rdekli \u0151ket sem az emberek \u00e9lete, sem a magyar csal\u00e1dok helyzete\" - tette hozz\u00e1.\nV\u00f6lner P\u00e1l kiemelte: tov\u00e1bbra is elengedhetetlen a gyors \u00e9s hat\u00e9kony v\u00e9dekez\u00e9s, amelyhez a parlament megteremtette a jogi lehet\u0151s\u00e9get a korm\u00e1ny sz\u00e1m\u00e1ra azzal, hogy h\u00e9tf\u0151n meghosszabb\u00edtotta a rendk\u00edv\u00fcli jogrendet.\n\u00a0\u00a0\u00a0\u00a0A vesz\u00e9lyhelyzet 90 napos meghosszabb\u00edt\u00e1sa nem jelenti a j\u00e1rv\u00e1ny\u00fcgyi korl\u00e1toz\u00e1sok 90 napos meghosszabb\u00edt\u00e1s\u00e1t - h\u00edvta fel a figyelmet az \u00e1llamtitk\u00e1r.\n\u00a0\u00a0\u00a0\u00a0A bejegyz\u00e9s szerint az Orsz\u00e1ggy\u0171l\u00e9s h\u00e9tf\u0151i d\u00f6nt\u00e9se lehet\u0151v\u00e9 teszi, hogy a korm\u00e1ny id\u0151ben d\u00f6nthessen az \u00e9let \u00e9s eg\u00e9szs\u00e9g v\u00e9delm\u00e9\u00e9rt sz\u00fcks\u00e9ges l\u00e9p\u00e9sekr\u0151l, meg\u00f3vja a munkahelyeket, fenntarthassa a gazdas\u00e1gv\u00e9delmi int\u00e9zked\u00e9seket, tov\u00e1bbra is z\u00f6kken\u0151mentesen biztos\u00edtsa a v\u00e9dekez\u00e9sben r\u00e9sztvev\u0151knek a kedvezm\u00e9nyeket, valamint \"g\u0151zer\u0151vel\" dolgozhasson a vakcin\u00e1k beszerz\u00e9s\u00e9n.\n\u00a0\u00a0\u00a0\u00a0A vesz\u00e9lyhelyzet meghosszabb\u00edt\u00e1sa n\u00e9lk\u00fcl ezek az int\u00e9zked\u00e9sek t\u00f6bb hetet venn\u00e9nek ig\u00e9nybe, \"de versenyt futunk az id\u0151vel. Minden nappal, amivel megr\u00f6vid\u00edtj\u00fck a j\u00e1rv\u00e1nyt, \u00e9letek sz\u00e1z\u00e1t mentj\u00fck meg, \u00e9s legal\u00e1bb 10 milli\u00e1rd forintot nyer\u00fcnk a nemzetgazdas\u00e1gnak\" - \u00edrta az \u00e1llamtitk\u00e1r.\nV\u00f6lner P\u00e1l a bejegyz\u00e9sben arra k\u00e9ri az embereket, t\u00f6lts\u00e9k ki az online konzult\u00e1ci\u00f3t az \u00fajraind\u00edt\u00e1sr\u00f3l, hogy a korm\u00e1ny a j\u00f6v\u0151ben is megfelel\u0151, a lehet\u0151 legt\u00f6bb ember sz\u00e1m\u00e1ra elfogadhat\u00f3 int\u00e9zked\u00e9seket hozzon. Tov\u00e1bb\u00e1 regisztr\u00e1ljanak az olt\u00e1sra is a\u00a0www.vakcinainfo.gov.hu\u00a0honlapon.\n\u00a0\u00a0\u00a0\u00a0\"Ne feledj\u00e9k: egy\u00fctt siker\u00fclni fog!\" - olvashat\u00f3 a bejegyz\u00e9sben.\n\n\nMTI 2021. febru\u00e1r 23.\n\n"}]