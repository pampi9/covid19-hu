[{"date": "2021-02-18 13:10", "url": "https://koronavirus.gov.hu/cikkek/operativ-torzs-182-ember-ellen-intezkedtek-maszkviseles-elmulasztasa-miatt-szerdan", "h1": "Operat\u00edv t\u00f6rzs: 182 ember ellen int\u00e9zkedtek a maszkvisel\u00e9s elmulaszt\u00e1sa miatt szerd\u00e1n", "body": "\nA maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt 182 ember ellen int\u00e9zkedtek a rend\u0151r\u00f6k szerd\u00e1n - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes k\u00f6z\u00f6lte: szerd\u00e1n 138-an szegt\u00e9k meg a 10 ezer lakos\u00fan\u00e1l nagyobb telep\u00fcl\u00e9seken a k\u00f6zter\u00fcleti maszkvisel\u00e9sre vonatkoz\u00f3 \u00f6nkorm\u00e1nyzati rendeletet. K\u00f6z\u00fcl\u00fck 23 embert figyelmeztettek, 57-en kaptak helysz\u00edni b\u00edrs\u00e1got, 58 szab\u00e1lys\u00e9rt\u0151t feljelentettek.\n\u00a0\u00a0\u00a0\u00a0Hozz\u00e1tette: szab\u00e1lytalan maszkvisel\u00e9s miatt szerd\u00e1n t\u00f6megk\u00f6zleked\u00e9si eszk\u00f6z\u00f6k\u00f6n, azok meg\u00e1ll\u00f3- \u00e9s v\u00e1rakoz\u00f3helyein 27, \u00fczletekben, bev\u00e1s\u00e1rl\u00f3k\u00f6zpontokban 17 ember ellen int\u00e9zkedtek a rend\u0151r\u00f6k.\n\u00a0\u00a0\u00a0\u00a0A maszkvisel\u00e9si szab\u00e1lyok megszeg\u00e9se miatt 25 383-szor int\u00e9zkedtek eddig a rend\u0151r\u00f6k - ismertette.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 828 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 214 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 614 esetben pedig az \u00fczletek korl\u00e1tozott nyitvatart\u00e1s\u00e1ra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0Szerd\u00e1n egy kisv\u00e1rdai vend\u00e9gl\u00e1t\u00f3hely 6 h\u00f3napra t\u00f6rt\u00e9n\u0151 ideiglenes bez\u00e1r\u00e1s\u00e1r\u00f3l d\u00f6nt\u00f6tt a rend\u0151rs\u00e9g, ezzel m\u00e1r 46-ra n\u0151tt azoknak a vend\u00e9gl\u00e1t\u00f3helyeknek a sz\u00e1ma, amelyeket a rend\u0151rs\u00e9g a janu\u00e1r 30-\u00e1t\u00f3l hat\u00e1lyos \u00faj, szigor\u00fabb szab\u00e1lyok be nem tart\u00e1sa miatt s\u00fajtanak ezzel az int\u00e9zked\u00e9ssel. Az alkalmazotton k\u00edv\u00fcl n\u00e9gyen voltak a vend\u00e9gl\u00e1t\u00f3helyen \u00e9s \u00e9ppen szeszes italt fogyasztottak, amikor a rend\u0151rs\u00e9g ellen\u0151rz\u00e9st tartott.\u00a0\u00a0\n\u00a0\u00a0\u00a0\u00a0K\u00f6z\u00f6lte: a kij\u00e1r\u00e1si tilalommal kapcsolatos szab\u00e1lyok megs\u00e9rt\u00e9se miatt 331 emberrel szemben int\u00e9zkedtek a rend\u0151r\u00f6k. A kij\u00e1r\u00e1si korl\u00e1toz\u00e1s, majd a kij\u00e1r\u00e1si tilalom tavaly novemberi bevezet\u00e9se \u00f3ta 39 341 emberrel szemben int\u00e9zkedtek orsz\u00e1gszerte e szab\u00e1lyok megszeg\u00e9se miatt.\n\u00a0\u00a0\u00a0\u00a0Az elm\u00falt napon is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 63 esetben l\u00e9ptek fel. Az \u00e1tutaz\u00f3kat tavaly szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 12 015-sz\u00f6r int\u00e9zkedtek.\n\u00a0\u00a0\u00a0\u00a0Az elm\u00falt napon 8551 esetben ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban l\u00e9v\u0151ket. Szerd\u00e1n 4219 ilyen korl\u00e1toz\u00f3 int\u00e9zked\u00e9st rendeltek el, jelenleg 22 893-an vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 2306-an v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - ismertette az alezredes.\n\u00a0\u00a0\u00a0\u00a0A hat\u00e1r\u00e1tkel\u0151kn\u00e9l j\u00f3 \u00fctemben lehet \u00e1thaladni, de a teherforgalomban R\u00f6szk\u00e9n\u00e9l k\u00e9t\u00f3r\u00e1s v\u00e1rakoz\u00e1sra kell sz\u00e1m\u00edtani az orsz\u00e1gba bel\u00e9p\u00e9skor.\n\u00a0\u00a0\u00a0\u00a0A j\u00e1rv\u00e1nnyal \u00f6sszef\u00fcgg\u00e9sben tavaly m\u00e1rcius \u00f3ta 531 b\u0171ncselekm\u00e9ny miatt indult elj\u00e1r\u00e1s, eddig \u00f6sszesen 103 gyan\u00fas\u00edtottat hallgattak ki - mondta el az alezredes.\n\n\nMTI 2021. febru\u00e1r 18.\n\n"}]