[{"date": "2021-02-10 13:41", "url": "https://koronavirus.gov.hu/cikkek/haziorvosok-ezen-heten-folytatjak-az-oltasokat", "h1": "A h\u00e1ziorvosok ezen a h\u00e9ten is folytatj\u00e1k az olt\u00e1sokat", "body": "\nAz elm\u00falt h\u00e9ten orsz\u00e1gszerte t\u00f6bb mint 10 ezer embert oltottak be koronav\u00edrus elleni vakcin\u00e1val a h\u00e1ziorvosi rendel\u0151kben, az olt\u00e1si kamp\u00e1ny ezen a h\u00e9ten is folytat\u00f3dik a k\u00f6r\u00fckben - mondta az Orsz\u00e1gos H\u00e1ziorvosi Koll\u00e9gium vezet\u0151je szerd\u00e1n a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n.\n\n\nB\u00e9k\u00e1ssy Szabolcs k\u00f6z\u00f6lte: az elm\u00falt h\u00e9ten a legvesz\u00e9lyeztetettebb korcsoportba tartoz\u00f3 82 \u00e9v felettieket oltott\u00e1k be a h\u00e1ziorvosok, tov\u00e1bbi 30 ezer embert pedig olt\u00f3pontokra ir\u00e1ny\u00edtottak, hogy \u0151k is megkaphass\u00e1k a vakcin\u00e1t.\n\u00a0\u00a0\u00a0\u00a0A v\u00e9d\u0151olt\u00e1si kamp\u00e1ny a h\u00e9ten is folytat\u00f3dik a h\u00e1ziorvosok k\u00f6r\u00e9ben, \u00edgy 2040 praxisnak lesz lehet\u0151s\u00e9ge az AstraZeneca vakcin\u00e1j\u00e1val beoltani az 59 \u00e9v alattiakat, tov\u00e1bbi 2964 rendel\u0151ben pedig a Pfizer/BioNTech k\u00e9sz\u00edtm\u00e9ny\u00e9vel oltj\u00e1k be a legid\u0151sebbeket. Ezen a h\u00e9ten \u00edgy m\u00e1r nem lesz olyan magyarorsz\u00e1gi h\u00e1ziorvosi praxis, ahol ne szerezn\u00e9nek tapasztalatot a vakcina bead\u00e1s\u00e1ban - jelezte B\u00e9k\u00e1ssy Szabolcs.\n\u00a0\u00a0\u00a0\u00a0Hozz\u00e1tette, Budapesten tov\u00e1bbi 560 h\u00e1ziorvosi praxisban ny\u00edlik arra lehet\u0151s\u00e9g, hogy \u00f6t-\u00f6t jelentkez\u0151t olt\u00f3pontra ir\u00e1ny\u00edtsanak, ahol a Szputnyik olt\u00f3anyagot kapj\u00e1k majd meg. Ezzel \u00f6sszef\u00fcgg\u00e9sben arra is felh\u00edvta az emberek figyelm\u00e9t, hogy a tumultus \u00e9s a fert\u0151z\u00e9svesz\u00e9ly elker\u00fcl\u00e9se \u00e9rdek\u00e9ben a megjel\u00f6lt id\u0151pontokra \u00e9rkezzenek.\n\u00a0\u00a0\u00a0\u00a0A koll\u00e9giumvezet\u0151 besz\u00e9lt arr\u00f3l is, hogy javasolt\u00e1k: a j\u00f6v\u0151ben minden h\u00e9t elej\u00e9n kapj\u00e1k meg a h\u00e1ziorvosok az olt\u00e1sra \u00fajonnan jelentkez\u0151k adataival h\u00e9tr\u0151l h\u00e9tre friss\u00fcl\u0151 list\u00e1t.\n\u00a0\u00a0\u00a0\u00a0B\u00e9k\u00e1ssy Szabolcs \u00fagy v\u00e9lekedett, hogy a j\u00e1rv\u00e1nyg\u00f6rbe most \"nem a legkedvez\u0151bben alakul\"; az egyfajta \"\u0151rszemk\u00e9nt\" is m\u0171k\u00f6d\u0151 h\u00e1ziorvosok k\u00e9t-h\u00e1rom hetes csendesebb id\u0151szak ut\u00e1n ism\u00e9t nagyobb sz\u00e1mban tapasztalnak koronav\u00edrus-fert\u0151z\u00e9st.\n\u00a0\u00a0\u00a0\u00a0Tov\u00e1bbra is sz\u00fcks\u00e9ges teh\u00e1t a j\u00e1rv\u00e1ny\u00fcgyi szab\u00e1lyok betart\u00e1sa \u00e9s a v\u00e9d\u0151olt\u00e1sokba vetett bizalom, ez ut\u00f3bbiak kapcs\u00e1n pedig mindig hiteles forr\u00e1sb\u00f3l, p\u00e9ld\u00e1ul a h\u00e1ziorvosokt\u00f3l \u00e9rdemes inform\u00e1l\u00f3dni - mondta.\n\n\nMTI\n\n"}]