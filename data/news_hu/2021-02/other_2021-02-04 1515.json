[{"date": "2021-02-04 15:15", "url": "https://koronavirus.gov.hu/cikkek/szijjarto-magyarorszag-robusztus-osztonzo-csomaggal-valaszol-jarvany-okozta-gazdasagi", "h1": "Szijj\u00e1rt\u00f3: Magyarorsz\u00e1g robusztus \u00f6szt\u00f6nz\u0151 csomaggal v\u00e1laszol a j\u00e1rv\u00e1ny okozta gazdas\u00e1gi v\u00e1ls\u00e1gra", "body": "\nMagyarorsz\u00e1g gazdas\u00e1gt\u00f6rt\u00e9net\u00e9nek legrobusztusabb \u00f6szt\u00f6nz\u0151csomagj\u00e1val v\u00e1laszol a koronav\u00edrus-j\u00e1rv\u00e1ny okozta glob\u00e1lis v\u00e1ls\u00e1gra - jelentette ki Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter cs\u00fct\u00f6rt\u00f6k\u00f6n P\u00e1rizsban a MEDEF francia v\u00e1llalkoz\u00f3i sz\u00f6vets\u00e9g \u00fczleti f\u00f3rum\u00e1n.\n\n\u00a0\nElmondta, a korm\u00e1ny k\u00f6z\u00f6lte tavaly a Magyarorsz\u00e1gon beruh\u00e1z\u00f3 k\u00fclf\u00f6ldi c\u00e9gekkel, hogy k\u00e9sz kifizetni beruh\u00e1z\u00e1si \u00e9rt\u00e9keiknek ak\u00e1r a fel\u00e9t, ha nem bocs\u00e1tanak el alkalmazottat. Ennek k\u00f6vetkezt\u00e9ben olyan sok beruh\u00e1z\u00e1s \u00e9rkezet az\u00f3ta Magyarorsz\u00e1gra, amire kor\u00e1bban nem volt p\u00e9lda, \u00e9s ma m\u00e1r t\u00f6bben dolgoznak az orsz\u00e1gban, mint a v\u00e1ls\u00e1got megel\u0151z\u0151en. A programban 1435 v\u00e1llalat vesz r\u00e9szt, \u00f6sszesen 4,8 milli\u00e1rd eur\u00f3 \u00e9rt\u00e9k\u0171 beruh\u00e1z\u00e1ssal. Ezzel megmentettek 270 ezer munkahelyet, \u00e9s megteremtettek 13 ezer \u00fajat - mondta\u00a0Szijj\u00e1rt\u00f3\u00a0P\u00e9ter.\n\u00a0\u00a0\u00a0\u00a0A Fidesz-KDNP vezette korm\u00e1ny gazdas\u00e1gi c\u00e9lja 2010-es hivatalba l\u00e9p\u00e9se \u00f3ta az, hogy az eur\u00f3pai gazdas\u00e1gi n\u00f6veked\u00e9si \u00e1tlagot mindig legal\u00e1bb k\u00e9t sz\u00e1zal\u00e9kponttal meghaladja az orsz\u00e1g. \u00c9s ezt el is \u00e9rte, a legut\u00f3bbi \"norm\u00e1lis\" \u00e9vben p\u00e9ld\u00e1ul, amely 2019 volt, 4,6 sz\u00e1zal\u00e9kos n\u00f6veked\u00e9st produk\u00e1lt - tette hozz\u00e1.\n\u00a0\u00a0\u00a0\u00a0Kifejtette: siker\u00fclt a munkan\u00e9lk\u00fclis\u00e9get is 3,4 sz\u00e1zal\u00e9kra leszor\u00edtani, ami egyes szakk\u00f6nyvek szerint megk\u00f6zel\u00edti a teljes foglalkoztat\u00e1st. A magyar gazdas\u00e1g rendk\u00edv\u00fcl nyitott, teh\u00e1t az export \u00e9s a hazai beruh\u00e1z\u00e1sok \u00e9rt\u00e9ke hat\u00e1rozz\u00e1k meg a teljes\u00edtm\u00e9ny\u00e9t. Ezeknek az \u00e9rt\u00e9ke 2014 \u00f3ta minden \u00e9vben meghaladta az el\u0151z\u0151 \u00e9vit. Az elm\u00falt h\u00e9t \u00e9vben 22 milli\u00e1rd eur\u00f3 \u00f6ssz\u00e9rt\u00e9kben 590 beruh\u00e1z\u00e1st hajtottak v\u00e9gre k\u00fclf\u00f6ldi befektet\u0151k az orsz\u00e1gban a korm\u00e1ny strat\u00e9gi\u00e1j\u00e1nak k\u00f6sz\u00f6nhet\u0151en, \u00e9s ezek a beruh\u00e1z\u00e1sok 99 ezer \u00faj munkahelyet teremtettek. R\u00e9szben ennek r\u00e9v\u00e9n 2010 \u00f3ta az orsz\u00e1g 70 sz\u00e1zal\u00e9kkal n\u00f6velte ipari teljes\u00edtm\u00e9ny\u00e9t - h\u00edvta fel a figyelmet.\n\u00a0\u00a0\u00a0\u00a0Szijj\u00e1rt\u00f3\u00a0P\u00e9ter el\u0151ad\u00e1s\u00e1ban besz\u00e1molt arr\u00f3l: az ellenz\u00e9ki p\u00e1rtok a j\u00e1rv\u00e1ny okozta v\u00e1ls\u00e1g miatt tavaly nyom\u00e1st gyakoroltak a korm\u00e1nyra annak \u00e9rdek\u00e9ben, hogy szoci\u00e1lis alapon t\u00e1mogassa a t\u00e1rsadalom erre r\u00e1szorul\u00f3 tagjait, osszon p\u00e9nzt seg\u00e9ly form\u00e1j\u00e1ban, \u00e9s hogy hosszabb\u00edtsa meg a munkan\u00e9lk\u00fclis\u00e9gi seg\u00e9ly foly\u00f3s\u00edt\u00e1s\u00e1nak id\u0151szak\u00e1t.\n\u00a0\u00a0\u00a0\u00a0\"Azonban mi a 2010 el\u0151tti id\u0151szakb\u00f3l azt a k\u00f6vetkeztet\u00e9st vontuk le, hogy a seg\u00e9ly v\u00e9dhetetlen helyzetbe hozza az orsz\u00e1got, nem biztos\u00edt kisz\u00e1m\u00edthat\u00f3 j\u00f6v\u0151t. Kisz\u00e1m\u00edthat\u00f3 j\u00f6v\u0151t a munka biztos\u00edt. Teh\u00e1t ahelyett, hogy finansz\u00edroztuk volna a munkan\u00e9lk\u00fclis\u00e9get, mi ink\u00e1bb a munkan\u00e9lk\u00fclis\u00e9g \u00e9s az ebb\u0151l fakad\u00f3 probl\u00e9m\u00e1k elleni k\u00fczdelmet t\u00e1mogattuk anyagilag\" - sz\u00f6gezte le a miniszter.\n\nMTI 2021. febru\u00e1r 4., cs\u00fct\u00f6rt\u00f6k 14:46\n\n"}]