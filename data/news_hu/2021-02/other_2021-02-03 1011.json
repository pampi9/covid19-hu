[{"date": "2021-02-03 10:11", "url": "https://koronavirus.gov.hu/cikkek/benko-hamarosan-kezdodhet-katonak-beoltasa", "h1": "Benk\u0151: hamarosan kezd\u0151dhet a katon\u00e1k beolt\u00e1sa", "body": "\nHamarosan kezd\u0151dhet a katon\u00e1k beolt\u00e1sa - jelentette be a honv\u00e9delmi miniszter.\n\n\nA Honv\u00e9delmi Miniszt\u00e9rium Facebook-oldal\u00e1n szerd\u00e1n k\u00f6zz\u00e9tett vide\u00f3ban Benk\u0151 Tibor r\u00e9szletesen besz\u00e1molt a t\u00e1rca olt\u00e1si protokollj\u00e1r\u00f3l.\n\u00a0\u00a0\u00a0\u00a0Kiemelte: a koronav\u00edrus-j\u00e1rv\u00e1ny elleni v\u00e9dekez\u00e9sben fontos m\u00e9rf\u00f6ldk\u0151h\u00f6z az orsz\u00e1g. Az el\u00e9rhet\u0151 \u00e9s enged\u00e9lyezett vakcin\u00e1kkal az eg\u00e9szs\u00e9g\u00fcgyben \u00e9s a szoci\u00e1lis int\u00e9zm\u00e9nyekben dolgoz\u00f3k beolt\u00e1s\u00e1t k\u00f6vet\u0151en - az operat\u00edv t\u00f6rzs \u00e1ltal meghat\u00e1rozott olt\u00e1si \u00fctemterv szerint - hamarosan megkezd\u0151dik a Magyar Honv\u00e9ds\u00e9g (MH) \u00e9s a Honv\u00e9delmi Miniszt\u00e9rium (HM) dolgoz\u00f3inak beolt\u00e1sa is.\n\u00a0\u00a0\u00a0\u00a0Azt mondta: az MH \u00e9s a HM olt\u00e1si protokollja k\u00f6veti a korm\u00e1ny olt\u00e1si strat\u00e9gi\u00e1j\u00e1t. Ennek megfelel\u0151en els\u0151k\u00e9nt az eg\u00e9szs\u00e9g\u00fcgyben dolgoz\u00f3k kaphattak a vakcin\u00e1b\u00f3l, k\u00f6zt\u00fck azok a katon\u00e1k \u00e9s eg\u00e9szs\u00e9g\u00fcgyi alkalmazottak, akik a Honv\u00e9dk\u00f3rh\u00e1zban, a v\u00e9delem-, illetve csapateg\u00e9szs\u00e9g\u00fcgy ter\u00fclet\u00e9n l\u00e1tj\u00e1k el feladataikat.\n\u00a0\u00a0\u00a0\u00a0A honv\u00e9delmi t\u00e1rca a teljes szem\u00e9lyi \u00e1llom\u00e1ny\u00e1nak biztos\u00edtja az immuniz\u00e1l\u00e1st. Az \u00e9rkez\u0151 vakcin\u00e1k mennyis\u00e9g\u00e9nek f\u00fcggv\u00e9ny\u00e9ben k\u00e9szen \u00e1llnak arra, hogy a MH \u00e9s a HM teljes akt\u00edv szolg\u00e1latot ell\u00e1t\u00f3 \u00e1llom\u00e1ny\u00e1t, bele\u00e9rtve az akt\u00edv szolg\u00e1latot teljes\u00edt\u0151 \u00f6nk\u00e9ntes tartal\u00e9kos katon\u00e1kat az orsz\u00e1gban 22 olt\u00f3ponton, 95 olt\u00f3helyen r\u00f6vid id\u0151 alatt beolthass\u00e1k\n\u00a0\u00a0\u00a0\u00a0Az olt\u00e1si sorrendben azok a katon\u00e1k kaphatj\u00e1k meg el\u0151sz\u00f6r az olt\u00e1st, akik a k\u00f6zelj\u00f6v\u0151ben kezdik meg k\u00fclszolg\u00e1lati vagy misszi\u00f3s feladataikat. Ut\u00e1nuk a j\u00e1rv\u00e1ny\u00fcgyi v\u00e9dekez\u00e9sben r\u00e9szt vev\u0151 \u00e9s a kiemelt honv\u00e9delmi feladatokat, illetve az orsz\u00e1g biztons\u00e1g\u00e1t garant\u00e1l\u00f3 k\u00e9szenl\u00e9ti szolg\u00e1latokat ell\u00e1t\u00f3 katon\u00e1k beolt\u00e1sa k\u00f6vetkezik. A szem\u00e9lyi \u00e1llom\u00e1ny tov\u00e1bbi tagjainak immuniz\u00e1ci\u00f3ja az operat\u00edv t\u00f6rzs \u00e1ltal j\u00f3v\u00e1hagyott \u00fctemterv szerint t\u00f6rt\u00e9nik a Magyar Honv\u00e9ds\u00e9g \u00e1ltal m\u0171k\u00f6dtett olt\u00f3helyeken. Az olt\u00e1s \u00f6nk\u00e9ntes \u00e9s ingyenes, de az el\u0151zetes regisztr\u00e1ci\u00f3 sz\u00fcks\u00e9ges - hangs\u00falyozta a miniszter, aki ez\u00e9rt is mindenkit arra k\u00e9rt, hogy min\u00e9l el\u0151bb regisztr\u00e1ljanak a vakcinainfo.gov.hu oldalon.\n\u00a0\u00a0\u00a0\u00a0Benk\u0151 Tibor kit\u00e9rt arra is, hogy a nyug\u00e1llom\u00e1ny\u00fa szervezetekkel \u00e9s egyes\u00fcletekkel egy\u00fcttm\u0171k\u00f6dve kiemelt figyelmet ford\u00edtanak azokra a nyug\u00e1llom\u00e1ny\u00fa katon\u00e1kra \u00e9s honv\u00e9ds\u00e9gi dolgoz\u00f3kra, akiknek seg\u00edts\u00e9gre van sz\u00fcks\u00e9g\u00fck az informatikai eszk\u00f6z\u00f6k haszn\u00e1lat\u00e1ban. \u0150k el\u0151zetes \u00e9rtes\u00edt\u00e9st k\u00f6vet\u0151en, a ter\u00fcletileg kijel\u00f6lt olt\u00f3ponton kaphatj\u00e1k majd meg a vakcin\u00e1t.\n\u00a0\u00a0\u00a0\u00a0A miniszter vide\u00f3j\u00e1ban azt is elmondta, hogy b\u00e1r a HM \u00e9s az MH a j\u00e1rv\u00e1ny kezdet\u00e9n bevezetett szigor\u00fa rendszab\u00e1lyokkal igyekezett mindent megtenni az \u00e1llom\u00e1ny eg\u00e9szs\u00e9g\u00e9nek meg\u00f3v\u00e1s\u00e1\u00e9rt, t\u00f6bb mint 4 ezren megfert\u0151z\u0151dtek. 97 sz\u00e1zal\u00e9kuk meggy\u00f3gyult, de h\u00e1rom munkat\u00e1rs - egy \u00f6nk\u00e9ntes tartal\u00e9kos katona \u00e9s k\u00e9t honv\u00e9delmi alkalmazott - elhunyt a koronav\u00edrus-fert\u0151z\u00e9s k\u00f6vetkezt\u00e9ben.\n\n\nMTI 2021. febru\u00e1r 3.\n\n"}]