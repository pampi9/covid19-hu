[{"date": "2021-02-16 10:40", "url": "https://koronavirus.gov.hu/cikkek/pm-az-unios-atlagnal-jobban-teljesitett-magyar-gazdasag", "h1": "PM: az uni\u00f3s \u00e1tlagn\u00e1l jobban teljes\u00edtett a magyar gazdas\u00e1g", "body": "\n2020-ban a magyar gazdas\u00e1g teljes\u00edtm\u00e9nye 5,1 sz\u00e1zal\u00e9kkal maradt el az el\u0151z\u0151 \u00e9vit\u0151l, amely j\u00f3val kedvez\u0151bb az uni\u00f3s orsz\u00e1gok m\u00ednusz 6,4 sz\u00e1zal\u00e9kos \u00e1tlag\u00e1n\u00e1l. A K\u00f6zponti Statisztikai Hivatal adatai azt mutatj\u00e1k, hogy a gazdas\u00e1gv\u00e9delmi l\u00e9p\u00e9sek eredm\u00e9nyesek voltak, a magyar gazdas\u00e1g ellen\u00e1ll\u00f3-k\u00e9pess\u00e9ge jelent\u0151sen n\u0151tt az elm\u00falt \u00e9vtizedben - komment\u00e1lta a legfrisseb adatokat kedden a P\u00e9nz\u00fcgyminiszt\u00e9rium (PM). A t\u00e1rca v\u00e1rakoz\u00e1sai szerint m\u00e1sodik negyed\u00e9vt\u0151l visszat\u00e9r a dinamikus n\u00f6veked\u00e9s, \u00e9s 2021-ben m\u00e1r 4-5 sz\u00e1zal\u00e9kkal b\u0151v\u00fclhet a gazdas\u00e1g.\n\n\u00a0\nMagyarorsz\u00e1g brutt\u00f3 hazai term\u00e9ke (GDP) 2020 negyedik negyed\u00e9v\u00e9ben 3,7 sz\u00e1zal\u00e9kkal cs\u00f6kkent az el\u0151z\u0151 \u00e9v azonos id\u0151szak\u00e1hoz viszony\u00edtva, az el\u0151z\u0151 negyed\u00e9vhez k\u00e9pest pedig 1,1 sz\u00e1zal\u00e9kkal n\u0151tt. \u00c9ves szinten a GDP volumene 5,1 sz\u00e1zal\u00e9kkal elmaradt az el\u0151z\u0151 \u00e9vit\u0151l. A v\u00e1rtn\u00e1l kedvez\u0151bb magyar GDP-adat els\u0151sorban az ipar \u00e9s \u00e9p\u00edt\u0151ipar el\u0151re jelzettn\u00e9l er\u0151sebb teljes\u00edtm\u00e9ny\u00e9nek k\u00f6sz\u00f6nhet\u0151. Az ipari termel\u00e9s a tavalyi negyedik negyed\u00e9v mindh\u00e1rom h\u00f3napj\u00e1ban n\u0151tt a tavalyel\u0151ttihez k\u00e9pest. A m\u00e1jusi visszaes\u00e9st k\u00f6vet\u0151en az \u00e9p\u00edt\u0151ipar is fokozatos kil\u00e1bal\u00e1st mutatott, \u00edgy az utols\u00f3 negyed\u00e9v k\u00f6zep\u00e9re m\u00e1r 5 sz\u00e1zal\u00e9kkal meghaladta az egy \u00e9vvel azel\u0151ttit \u00e9s decemberben is tartotta az egy \u00e9vvel kor\u00e1bbihoz k\u00f6zeli szintet - hangs\u00falyozta a PM k\u00f6zlem\u00e9nye.\n\u00a0\u00a0\u00a0\u00a0Az inform\u00e1ci\u00f3, kommunik\u00e1ci\u00f3 \u00e9s a p\u00e9nz\u00fcgyi \u00e1gazat j\u00f3 teljes\u00edtm\u00e9nye ellen\u00e9re a szolg\u00e1ltat\u00f3 \u00e1gazatok visszaes\u00e9se magyar\u00e1zhatta a m\u00e9rs\u00e9kl\u0151d\u00e9s d\u00f6nt\u0151 r\u00e9sz\u00e9t - tett\u00e9k hozz\u00e1.\n\u00a0\u00a0\u00a0\u00a0A magyar brutt\u00f3 hazai term\u00e9k idei alakul\u00e1s\u00e1t t\u00e1mogatja, hogy a j\u00e1rv\u00e1ny n\u00f6veked\u00e9si lend\u00fcletben l\u00e9v\u0151, j\u00f3 fundamentum\u00fa gazdas\u00e1got \u00e9rt. Magyarorsz\u00e1g t\u00f6rt\u00e9net\u00e9nek valaha volt legnagyobb m\u00e9ret\u0171, a GDP t\u00f6bb mint 30 sz\u00e1zal\u00e9k\u00e1t el\u00e9r\u0151 int\u00e9zked\u00e9sek seg\u00edtettek abban, hogy az orsz\u00e1g elker\u00fclte a 2008-as v\u00e1ls\u00e1got k\u00f6vet\u0151en egyszer m\u00e1r meg\u00e9lt, k\u00f6zel 7 sz\u00e1zal\u00e9kos recesszi\u00f3t. A n\u00f6veked\u00e9shez val\u00f3 visszat\u00e9r\u00e9st t\u00e1mogatja a Gazdas\u00e1g-\u00fajraind\u00edt\u00e1si Akci\u00f3terv is, \u00edgy p\u00e9ld\u00e1ul az 5 sz\u00e1zal\u00e9kos lak\u00e1s\u00e1fa, az otthonfel\u00faj\u00edt\u00e1si t\u00e1mogat\u00e1s, a 25 \u00e9v alattiak ad\u00f3mentess\u00e9ge \u00e9s a kamatmentes \u00fajraind\u00edt\u00e1si gyorsk\u00f6lcs\u00f6n.\n\u00a0\u00a0\u00a0\u00a0\"A m\u00e1sodik negyed\u00e9vt\u0151l v\u00e1rakoz\u00e1saink szerint visszat\u00e9r a dinamikus n\u00f6veked\u00e9s, \u00e9s 2021-ben m\u00e1r 4-5 sz\u00e1zal\u00e9kkal b\u0151v\u00fclhet a gazdas\u00e1g\" - \u00edrta a P\u00e9nz\u00fcgyminiszt\u00e9rium.\n\n\nMTI 2021. febru\u00e1r 16.\n\n"}]