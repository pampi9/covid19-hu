[{"date": "2021-02-02 13:09", "url": "https://koronavirus.gov.hu/cikkek/szijjarto-megerkezett-az-elso-vakcinaszallitmany-oroszorszagbol", "h1": "Szijj\u00e1rt\u00f3: meg\u00e9rkezett az els\u0151 vakcinasz\u00e1ll\u00edtm\u00e1ny Oroszorsz\u00e1gb\u00f3l", "body": "\nMeg\u00e9rkezett az els\u0151 koronav\u00edrus elleni vakcinasz\u00e1ll\u00edtm\u00e1ny Oroszorsz\u00e1gb\u00f3l, az els\u0151 k\u00f6rben h\u00faszezer ember olt\u00e1s\u00e1ra elegend\u0151 olt\u00f3anyagot sz\u00e1ll\u00edtottak Magyarorsz\u00e1gra - k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter a Facebook-oldal\u00e1n.\n\n\nSzijj\u00e1rt\u00f3 P\u00e9ter a vide\u00f3ban eml\u00e9keztetett: a korm\u00e1ny Moszkv\u00e1ban meg\u00e1llapodott arr\u00f3l, hogy egymilli\u00f3 ember olt\u00e1s\u00e1hoz el\u00e9g, k\u00e9tmilli\u00f3 ampulla orosz olt\u00f3anyag \u00e9rkezik Magyarorsz\u00e1gra h\u00e1rom h\u00f3nap alatt.\n\u00a0\u00a0\u00a0\u00a0Az els\u0151, negyvenezer ampull\u00e1t tartalmaz\u00f3 sz\u00e1ll\u00edtm\u00e1ny a Nemzeti N\u00e9peg\u00e9szs\u00e9g\u00fcgyi K\u00f6zpontba ker\u00fcl, ahol a szakemberek elv\u00e9gzik a m\u00e9g sz\u00fcks\u00e9ges teszteket. A magyar emberek ezut\u00e1n kaphatj\u00e1k meg a vakcin\u00e1kat az olt\u00e1si terv szerint - ismertette.\n\u00a0\u00a0\u00a0\u00a0Hozz\u00e1tette: min\u00e9l el\u0151bb kapj\u00e1k meg a vesz\u00e9lyeztetett csoportok az olt\u00e1st, ann\u00e1l el\u0151bb lehet feloldani a korl\u00e1toz\u00f3 int\u00e9zked\u00e9seket.\nSzijj\u00e1rt\u00f3 P\u00e9ter azt mondta, hogy \"a k\u00f6zpontos\u00edtott br\u00fcsszeli vakcinabeszerz\u00e9s kudarcot vallott\", ami eur\u00f3pai emberek \u00e9let\u00e9t \u00e9s az eur\u00f3pai gazdas\u00e1g miel\u0151bbi \u00fajraind\u00edt\u00e1s\u00e1t teszi kock\u00e1ra, ez\u00e9rt a korm\u00e1ny \u00faj beszerz\u00e9si forr\u00e1sok ut\u00e1n n\u00e9zett.\n\u00a0\u00a0\u00a0\u00a0Ebben Magyarorsz\u00e1g volt az els\u0151, de val\u00f3sz\u00edn\u0171leg nem marad az egyetlen az Eur\u00f3pai Uni\u00f3ban, hiszen a nyilatkozatok alapj\u00e1n m\u00e1r Nyugat-Eur\u00f3p\u00e1ban is s\u00fcrgetik az orosz \u00e9s a k\u00ednai olt\u00f3anyag vizsg\u00e1lat\u00e1t - v\u00e9lekedett a miniszter.\n\nMTI 2021. febru\u00e1r 2.\n\n"}]