[{"date": "2021-02-19 12:14", "url": "https://koronavirus.gov.hu/cikkek/csutortokon-367-emberrel-szemben-intezkedtek-kijarasi-tilalom-megsertese-miatt", "h1": "Cs\u00fct\u00f6rt\u00f6k\u00f6n 367 emberrel szemben int\u00e9zkedtek a kij\u00e1r\u00e1si tilalom megs\u00e9rt\u00e9se miatt", "body": "\n367 emberrel szemben int\u00e9zkedtek a rend\u0151r\u00f6k a kij\u00e1r\u00e1si \u00e9s a k\u00f6zter\u00fcleti magatart\u00e1si szab\u00e1lyok megs\u00e9rt\u00e9se miatt cs\u00fct\u00f6rt\u00f6k\u00f6n - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese online sajt\u00f3t\u00e1j\u00e9koztat\u00f3n p\u00e9nteken.\n\n\nKiss R\u00f3bert k\u00f6z\u00f6lte, a november 10-\u00e9n \u00e9jf\u00e9lt\u0151l \u00e9rv\u00e9nyben l\u00e9v\u0151 kij\u00e1r\u00e1si tilalom \u00f3ta 39 708 esetben kellett int\u00e9zkedni\u00fck a rend\u0151r\u00f6knek.\n\u00a0\u00a0\u00a0\u00a0A maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt 143 emberrel szemben int\u00e9zkedtek a rend\u0151r\u00f6k az elm\u00falt 24 \u00f3r\u00e1ban. 110 ember ellen az\u00e9rt volt sz\u00fcks\u00e9g a fell\u00e9p\u00e9sre, mert megszegt\u00e9k a 10 ezer lakos\u00fan\u00e1l nagyobb telep\u00fcl\u00e9seken a k\u00f6zter\u00fcleti maszkvisel\u00e9sre vonatkoz\u00f3 \u00f6nkorm\u00e1nyzati rendeletet. K\u00f6z\u00fcl\u00fck 15-\u00f6t figyelmeztettek, 26-an kaptak helysz\u00edni b\u00edrs\u00e1got, 69-et feljelentettek - tudatta az alezredes.\n\u00a0\u00a0\u00a0\u00a0Elmondta: szab\u00e1lytalan maszkvisel\u00e9s miatt t\u00f6megk\u00f6zleked\u00e9si eszk\u00f6z\u00f6k\u00f6n \u00e9s azok v\u00e1rakoz\u00f3helyein h\u00e9t, \u00fczletekben, bev\u00e1s\u00e1rl\u00f3k\u00f6zpontok ter\u00fclet\u00e9n 26 ember ellen int\u00e9zkedtek. Az alezredes hozz\u00e1tette, hogy a maszkvisel\u00e9si szab\u00e1lyok megszeg\u00e9se miatt 25 526-szor int\u00e9zkedtek eddig a rend\u0151r\u00f6k.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 829 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 214 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 615 esetben pedig az \u00fczletek korl\u00e1tozott nyitvatart\u00e1s\u00e1ra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0Cs\u00fct\u00f6rt\u00f6k\u00f6n egy tiborsz\u00e1ll\u00e1si pressz\u00f3 ideiglenes bez\u00e1r\u00e1s\u00e1r\u00f3l d\u00f6nt\u00f6tt a rend\u0151rs\u00e9g, mert az alkalmazott kiszolg\u00e1lt egy vend\u00e9get, aki \u00e9pp szeszes italt fogyasztott amikor a rend\u0151rs\u00e9g ellen\u0151rz\u00e9st tartott. A vend\u00e9g ellen is szab\u00e1lys\u00e9rt\u00e9si elj\u00e1r\u00e1st ind\u00edtottak - tette hozz\u00e1.\n\u00a0\u00a0\u00a0\u00a0Az elm\u00falt napon is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 70 esetben l\u00e9ptek fel. Az \u00e1tutaz\u00f3kat tavaly szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 12 085-sz\u00f6r int\u00e9zkedtek.\n\u00a0\u00a0\u00a0\u00a0Cs\u00fct\u00f6rt\u00f6k\u00f6n 9423 esetben ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban l\u00e9v\u0151ket. Aznap 4842 ilyen korl\u00e1toz\u00f3 int\u00e9zked\u00e9st rendeltek el, jelenleg 25 536-an vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 2520-an v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - ismertette az alezredes.\nIgazol\u00e1s a kij\u00e1r\u00e1si tilalom al\u00f3li mentess\u00e9ghez:\u00a0\nhttps://koronavirus.gov.hu/cikkek/kijarasi-tilalom-alatti-munkavegzesrol-szolo-igazolas-letoltheto-igazolas-minta\n\nMTI 2021. febru\u00e1r 19.\n\n"}]