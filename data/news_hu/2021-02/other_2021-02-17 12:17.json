[{"date": "2021-02-17 12:17", "url": "https://koronavirus.gov.hu/cikkek/varga-mihaly-onellato-lesz-magyarorszag-az-orvosi-maszkgyartasban", "h1": "Varga Mih\u00e1ly: \u00f6nell\u00e1t\u00f3 lesz Magyarorsz\u00e1g az orvosi maszkgy\u00e1rt\u00e1sban", "body": "\nMagyarorsz\u00e1g \u00f6nell\u00e1t\u00f3v\u00e1 v\u00e1lt a v\u00edrus ellen v\u00e9delmet ad\u00f3 maszkokb\u00f3l: a Vajda Pap\u00edr \u00fczembe \u00e1ll\u00edtotta azokat a modern g\u00e9psorokat, amelyekkel napi 1 milli\u00f3 orvosi eszk\u00f6z min\u0151s\u00e9g\u0171 maszk k\u00e9sz\u00fcl majd Dunaf\u00f6ldv\u00e1ron - jelentette ki Varga Mih\u00e1ly a gy\u00e1rt\u00f3sor elind\u00edt\u00e1sakor.\n\n\n\u00a0\u00a0A P\u00e9nz\u00fcgyminiszt\u00e9rium (PM) szerdai k\u00f6zlem\u00e9ny\u00e9ben a miniszter hangs\u00falyozta: az eg\u00e9szs\u00e9gipari beruh\u00e1z\u00e1sok nemcsak Magyarorsz\u00e1g \u00f6nell\u00e1t\u00e1s\u00e1t, hanem a magyar gazdas\u00e1g \u00fajraind\u00edt\u00e1s\u00e1t is er\u0151s\u00edtik. \u00a0\u00a0\u00a0\u00a0\n\u00a0\u00a0\u00a0\u00a0Az Eg\u00e9szs\u00e9gipari T\u00e1mogat\u00e1si Program keretein bel\u00fcl megval\u00f3sult 1,4 milli\u00e1rd forintos beruh\u00e1z\u00e1shoz a korm\u00e1ny 1,1 milli\u00e1rd forinttal j\u00e1rult hozz\u00e1 - ismertette Varga Mih\u00e1ly. Mint mondta: a fejleszt\u00e9s r\u00e9v\u00e9n 16 \u00faj munkahely j\u00f6tt l\u00e9tre \u00e9s 134 munkahely meg\u0151rz\u00e9se v\u00e1lt biztos\u00edtott\u00e1.\n\u00a0\u00a0\u00a0\u00a0A k\u00f6zlem\u00e9ny szerint a miniszter kiemelte: a koronav\u00edrus-j\u00e1rv\u00e1ny megmutatta, hogy Magyarorsz\u00e1gon sz\u00fcks\u00e9g van a v\u00e9dekez\u00e9st seg\u00edt\u0151 kapacit\u00e1sok ki\u00e9p\u00edt\u00e9s\u00e9re. Ez\u00e9rt d\u00f6nt\u00f6tt a korm\u00e1ny az Eg\u00e9szs\u00e9gipari t\u00e1mogat\u00e1si program elind\u00edt\u00e1s\u00e1r\u00f3l, amelynek keret\u00e9ben eddig 46 eg\u00e9szs\u00e9gipari beruh\u00e1z\u00e1s indult el 50 milli\u00e1rd forint korm\u00e1nyzati t\u00e1mogat\u00e1sb\u00f3l. A program c\u00e9lja, hogy Magyarorsz\u00e1g \u00f6nell\u00e1t\u00f3 legyen az eg\u00e9szs\u00e9gipari v\u00e9d\u0151eszk\u00f6z\u00f6k gy\u00e1rt\u00e1sa ter\u00e9n, cs\u00f6kkentve azon eg\u00e9szs\u00e9gipari term\u00e9kek k\u00f6r\u00e9t, amelyeket k\u00fclf\u00f6ldr\u0151l kell beszerezni.\n\u00a0\u00a0\u00a0\u00a0Varga Mih\u00e1ly kit\u00e9rt arra is, hogy az elm\u00falt h\u00f3napok tapasztalatai szerint a magyar eg\u00e9szs\u00e9giparban megvan az a szakmai tud\u00e1s \u00e9s fejl\u0151d\u00e9si lehet\u0151s\u00e9g, amely mell\u00e9 a korm\u00e1nynak is \u00e9rdemes oda\u00e1llni. Ez\u00e9rt d\u00f6nt\u00f6ttek \u00fagy, hogy a program eddigi keret\u00e9t 68 milli\u00e1rd forintra emelik. Eddig olyan projektek nyertek t\u00e1mogat\u00e1st, amelyek a v\u00e9d\u0151eszk\u00f6z\u00f6k, orvostechnikai berendez\u00e9sek, gy\u00f3gyszeralapanyagok \u00e9s fert\u0151tlen\u00edt\u00e9st szolg\u00e1l\u00f3 term\u00e9kek gy\u00e1rt\u00e1s\u00e1ban jelentenek el\u0151rel\u00e9p\u00e9st.\n\u00a0\u00a0\u00a0\u00a0A t\u00e1rsas\u00e1g beruh\u00e1z\u00e1sr\u00f3l sz\u00f3l\u00f3 k\u00f6zlem\u00e9nye szerint Vajda Attila, a 100 sz\u00e1zal\u00e9kban magyar tulajdon\u00fa Vajda-Pap\u00edr Kft. \u00fcgyvezet\u0151 igazgat\u00f3ja az esem\u00e9nyen hangs\u00falyozta: az \u00faj beruh\u00e1z\u00e1ssal biztos\u00edthat\u00f3, hogy nem csak alapvet\u0151 higi\u00e9niai pap\u00edrterm\u00e9kekb\u0151l, de maszkokb\u00f3l sem lesz hi\u00e1ny Magyarorsz\u00e1gon, m\u00e9g a koronav\u00edrus-j\u00e1rv\u00e1ny alatt megn\u00f6vekedett kereslet mellett sem.\n\n\u00a0\u00a0\u00a0\u00a0A g\u00e9psor 600 arcmaszk el\u0151\u00e1ll\u00edt\u00e1s\u00e1ra k\u00e9pes percenk\u00e9nt, ami 300 milli\u00f3 arcmaszkot jelenthet \u00e9vente. Magyarorsz\u00e1g lakoss\u00e1g\u00e1nak maszkig\u00e9nye k\u00f6r\u00fclbel\u00fcl \u00e9vi 100 milli\u00f3 darab, \u00edgy a Vajda-Pap\u00edr korm\u00e1nyzati t\u00e1mogat\u00e1ssal az eg\u00e9sz orsz\u00e1g lakoss\u00e1g\u00e1t k\u00e9pes ell\u00e1tni - hangs\u00falyozta a c\u00e9gvezet\u0151. Felh\u00edvta a figyelmet arra is, hogy a maszk hord\u00e1s\u00e1nak sz\u00fcks\u00e9gess\u00e9ge nem m\u00falik el a pand\u00e9mia v\u00e9g\u00e9vel, mivel az arcmaszk visel\u00e9se nagym\u00e9rt\u00e9kben megakad\u00e1lyozza a fert\u0151z\u00e9s terjed\u00e9s\u00e9t. A koronav\u00edrus-j\u00e1rv\u00e1ny hossz\u00fa t\u00e1von megv\u00e1ltoztatott egyes viselked\u00e9si szok\u00e1sokat, \u00edgy a maszkra is nagyobb sz\u00fcks\u00e9g lesz a j\u00f6v\u0151ben, mint kor\u00e1bban.\n\u00a0\u00a0\u00a0\u00a0Vajda Attila azzal sz\u00e1mol, hogy a beruh\u00e1z\u00e1s 2026-ra t\u00e9r\u00fclhet meg, \u00e9s hozz\u00e1j\u00e1rul a dunaf\u00f6ldv\u00e1ri alkalmazottak munk\u00e1j\u00e1nak megtart\u00e1s\u00e1hoz, ezen fel\u00fcl 16 \u00faj munkahelyet is teremt. Arr\u00f3l is besz\u00e1molt, hogy a gy\u00e1rt\u00e1s elindult, kezdetben napi 200 000 darabbal, \u00e9s v\u00e1rhat\u00f3an 2-3 h\u00f3napon bel\u00fcl m\u00e1r teljes kapacit\u00e1ssal k\u00f6zel napi 1 milli\u00f3 darab orvostechnikai eszk\u00f6znek min\u0151s\u00fcl\u0151 seb\u00e9szeti maszk gy\u00e1rt\u00e1sa v\u00e1rhat\u00f3.\n\u00a0\u00a0\u00a0\u00a0A k\u00f6zlem\u00e9ny szerint a seb\u00e9szeti arcmaszkok h\u00e1rom r\u00e9teg\u0171 fr\u00f6ccsen\u00e9s\u00e1ll\u00f3 v\u00e9delmet ny\u00fajtanak, \u00e9s legal\u00e1bb 98 sz\u00e1zal\u00e9kos bakteri\u00e1lis sz\u0171r\u00e9si hat\u00e9konys\u00e1ggal rendelkeznek. Az illeszked\u00e9sben meghat\u00e1roz\u00f3 szerepet j\u00e1tsz\u00f3 orrnyereg a 90 millim\u00e9teres \u00e1tlagn\u00e1l hosszabb, 120 millim\u00e9ter, \u00edgy k\u00f6nnyebben alak\u00edthat\u00f3, t\u00f6k\u00e9letes illeszked\u00e9st \u00e9s arcfed\u00e9st biztos\u00edt, valamint nem utols\u00f3 sorban k\u00e9nyelmesebb is - tette hozz\u00e1.\n\u00a0\u00a0\u00a0\u00a0A v\u00e1s\u00e1rl\u00f3k hamarosan a hazai kereskedelmi l\u00e1ncokban is el\u00e9rhetik az 50, illetve 10 darabos kiszerel\u00e9s\u0171 arcmaszkokat. A c\u00e9gvezet\u00e9s tervei szerint j\u00f3t\u00e9konys\u00e1gi alapon - \u00f6nk\u00f6lts\u00e9gi \u00e1ron - is seg\u00edtik majd a r\u00e1szorul\u00f3kat, a szoci\u00e1lis \u00e9s eg\u00e9szs\u00e9g\u00fcgyi int\u00e9zm\u00e9nyeket a maszkbeszerz\u00e9sben, az ig\u00e9nyeket folyamatosan m\u00e9rik fel.\n\u00a0\u00a0\u00a0\u00a0A Vajda-Pap\u00edr 21 \u00e9ve alakult csal\u00e1di v\u00e1llalkoz\u00e1sk\u00e9nt, csoportszinten mintegy 600 munkav\u00e1llal\u00f3t foglalkoztatnak. A c\u00e9g pap\u00edrtermel\u00e9se 2020-ban a tavalyi 120 ezer tonna ut\u00e1n m\u00e1r el\u00e9ri a 140 ezer tonn\u00e1t. A c\u00e9g gy\u00e1rt\u00e1si kapacit\u00e1sa b\u0151ven lefedi a belf\u00f6ldi, 90 ezer tonn\u00e1s ig\u00e9nyt. A Vajda-Pap\u00edr c\u00e9gcsoport 2020-ban 47 milli\u00e1rd forint \u00f6sszbev\u00e9telt k\u00f6nyvelt el.\n\n\nMTI 2021. febru\u00e1r 17.\n\u00a0\n\n"}]