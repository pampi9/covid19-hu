[{"date": "2021-02-24 09:55", "url": "https://koronavirus.gov.hu/cikkek/bodo-tobb-mint-egymillio-munkahelyet-vedhetett-meg-kormany", "h1": "Bod\u00f3: t\u00f6bb mint egymilli\u00f3 munkahelyet v\u00e9dhetett meg a korm\u00e1ny", "body": "\nMeghaladja az egymilli\u00f3t azoknak a sz\u00e1ma, akiknek a munkahely\u00e9t megv\u00e9dte a korm\u00e1ny - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra szerd\u00e1n az M1 aktu\u00e1lis csatorn\u00e1n.\n\n\nBod\u00f3 S\u00e1ndor elmondta, m\u00e1s volt a helyzet a j\u00e1rv\u00e1ny els\u0151 id\u0151szak\u00e1ban, amikor \u00f6ssz\u00e1gazati munkahelyv\u00e9delmi t\u00e1mogat\u00e1sra volt sz\u00fcks\u00e9g. A m\u00e1sodik hull\u00e1m idej\u00e9n pedig m\u00e1r n\u00e9h\u00e1ny \u00e1gazatra (vend\u00e9gl\u00e1t\u00e1s, turizmus, szolg\u00e1ltat\u00e1s) ford\u00edtottak kiemelt figyelmet. \"De tart\u00f3san gondolnunk kell a kutat\u00e1s-fejleszt\u00e9s-innov\u00e1ci\u00f3 ter\u00fclet\u00e9n dolgoz\u00f3 munkat\u00e1rsakra, akik magasan k\u00e9pzett munkaer\u0151, \u00e9s olyan tud\u00e1s birtok\u00e1ban vannak, amit most is meg kell \u0151rizn\u00fcnk, \u00e9s mindenk\u00e9ppen haszn\u00e1lnunk kell majd a gazdas\u00e1g \u00fajraind\u00edt\u00e1sakor\" - fogalmazott.\n\u00a0\u00a0\u00a0\u00a0Hozz\u00e1tette: Eur\u00f3p\u00e1ban ilyen jelleg\u0171 t\u00e1mogat\u00e1s nemigen van, nincs r\u00e1 gyakorlat.\n\u00a0\u00a0\u00a0\u00a0Elmondta azt is, hogy eddig 11-12 ezer, a kutat\u00e1s-fejleszt\u00e9s ter\u00fclet\u00e9n dolgoz\u00f3 ember sz\u00e1m\u00e1ra ig\u00e9nyeltek t\u00e1mogat\u00e1st, \u00e9s a k\u00e9tharmaduk m\u00e1r meg is kapta a forr\u00e1st.\nA k\u00e9relmek bead\u00e1s\u00e1nak hat\u00e1ridej\u00e9t m\u00e1jus 23-ig meghosszabb\u00edtott\u00e1k - f\u0171zte hozz\u00e1.\n\u00a0\u00a0\u00a0\u00a0Jelezte azt is, a mostani helyzetben gondolni kell a 25 \u00e9ven aluliakra \u00e9s az alacsony iskolai v\u00e9gzetts\u00e9g\u0171ekre is, hiszen sz\u00fcks\u00e9g\u00fck van seg\u00edts\u00e9gre a munkaer\u0151piacon.\nA korm\u00e1ny szerte\u00e1gaz\u00f3 t\u00e1mogat\u00e1si rendszert vezetett be, de emellett seg\u00edts\u00e9get jelent a hitelmorat\u00f3rium, az ad\u00f3kedvezm\u00e9nyek \u00e9s a beruh\u00e1z\u00e1sok is - mondta Bod\u00f3 S\u00e1ndor.\n\nMTI 2021. febru\u00e1r 24.\n\n"}]