[{"date": "2021-02-09 14:47", "url": "https://koronavirus.gov.hu/cikkek/orosz-hatosag-az-europai-gyogyszerugynoksegnel-van-szputnyik-v-bejegyzesi-kerelme", "h1": "Orosz hat\u00f3s\u00e1g: az Eur\u00f3pai Gy\u00f3gyszer\u00fcgyn\u00f6ks\u00e9gn\u00e9l van a Szputnyik V bejegyz\u00e9si k\u00e9relme", "body": "\nBeny\u00fajtotta a Covid-19-betegs\u00e9g elleni Szputnyik V vakcina bejegyz\u00e9s\u00e9re vonatkoz\u00f3 k\u00e9relmet az Eur\u00f3pai Gy\u00f3gyszer\u00fcgyn\u00f6ks\u00e9ghez (EMA) az orosz olt\u00f3anyagok fejleszt\u00e9s\u00e9t finansz\u00edroz\u00f3 Oroszorsz\u00e1gi K\u00f6zvetlen Befektet\u00e9si Alap (RFPI).\n\n\n\u00a0Err\u0151l, valamint a k\u00e9relem beny\u00fajt\u00e1s\u00e1nak az EMA \u00e1ltali meger\u0151s\u00edt\u00e9s\u00e9r\u0151l kedden Moszkv\u00e1ban tett bejelent\u00e9st az RFPI.\n\u00a0\u00a0\u00a0\u00a0\"Az RFPI 2021. janu\u00e1r 29-\u00e9n k\u00e9relmezte a Szputnyik V vakcina bejegyz\u00e9s\u00e9t az Eur\u00f3pai Uni\u00f3ban, \u00e9s kezdem\u00e9nyezte az inform\u00e1ci\u00f3\u00e1tad\u00e1st az EMA-nak a fokozatos szakvizsg\u00e1lat (rolling review) elj\u00e1r\u00e1s\u00e1n kereszt\u00fcl\" - \u00e1ll az orosz szuver\u00e9n alap k\u00f6zlem\u00e9ny\u00e9ben.\n\u00a0\u00a0\u00a0\u00a0Kirill Dmitrijev, az RFPI vez\u00e9rigazgat\u00f3ja a Rosszija 24 h\u00edrtelev\u00edzi\u00f3nak nyilatkozva kifejezte rem\u00e9ny\u00e9t, hogy az orosz bejegyz\u00e9si ig\u00e9nyt gyorsan \u00e1t fogj\u00e1k tekinteni az Eur\u00f3pa Uni\u00f3ban, \u00e9s \"politikai \u00e9rveket nem fognak alkalmazni ebben az elj\u00e1r\u00e1sban\". Megism\u00e9telte, hogy a nagyszab\u00e1s\u00fa vakcinasz\u00e1ll\u00edt\u00e1sok Eur\u00f3p\u00e1ba csak az orosz lakoss\u00e1g \u00e1tolt\u00e1sa ut\u00e1n kezd\u0151dhetnek meg. Mint mondta, ez m\u00e1jusban-j\u00faniusban v\u00e1lhat esed\u00e9kess\u00e9.\n\u00a0\u00a0\u00a0\u00a0Az RFPI k\u00f6zlem\u00e9ny\u00e9ben eml\u00e9keztetett, hogy az alap \u00e9s vakcinafejleszt\u0151k, illetve az EMA k\u00e9pvisel\u0151i janu\u00e1r 19-\u00e9n konzult\u00e1ci\u00f3t tartottak. Orosz r\u00e9szr\u0151l az enged\u00e9lyeztet\u00e9si elj\u00e1r\u00e1sban val\u00f3 r\u00e9szv\u00e9telre t\u00e1masztott ig\u00e9nyt tavaly okt\u00f3ber 22-\u00e9n ny\u00fajtott\u00e1k be.\n\u00a0\u00a0\u00a0\u00a0Az RFPI t\u00e1j\u00e9koztat\u00e1sa szerint Azerbajdzs\u00e1n h\u00e9tf\u0151n megadta az enged\u00e9lyt az AstraZeneca \u00e9s az Oxfordi Egyetem vakcin\u00e1ja, illetve a Szputnyik V kombin\u00e1lt tesztel\u00e9s\u00e9re. A k\u00eds\u00e9rlet a h\u00f3nap v\u00e9g\u00e9n kezd\u0151dik, \u00e9s f\u00e9l \u00e9vig tart majd. Az RFPI k\u00f6z\u00f6lte, hogy a tesztel\u00e9st t\u00f6bb orsz\u00e1gban fogj\u00e1k elv\u00e9gezni, minden\u00fctt 100 \u00f6nk\u00e9ntes bevon\u00e1s\u00e1val.\n\u00a0\u00a0\u00a0\u00a0Dmitrij Peszkov orosz eln\u00f6ki sz\u00f3viv\u0151 a Szputnyik V kijevi elutas\u00edt\u00e1s\u00e1val kapcsolatban kijelentette, hogy a vakcina ir\u00e1nt nagy a kereslet, ez\u00e9rt ha az ukr\u00e1n vezet\u00e9s nem k\u00e9r a sz\u00e1ll\u00edtm\u00e1nyokb\u00f3l, t\u00f6bb jut m\u00e1soknak. Megjegyezte, hogy Ukrajn\u00e1ban sokan vannak olyanok, akik beoltatn\u00e1k magukat az orosz vakcin\u00e1val, \u00e9s \u00fagy v\u00e9lekedett, hogy a bizalmatlans\u00e1g \"abszol\u00fat kisebbs\u00e9gi \u00e1ll\u00e1spont\", amely komolyan szemben \u00e1ll az elismert teszteredm\u00e9nyekkel.\n\u00a0\u00a0\u00a0\u00a0Oroszorsz\u00e1gban a kedden k\u00f6zz\u00e9tett hivatalos adatok szerint az igazolt \u00faj fert\u0151z\u00f6ttek sz\u00e1ma az elm\u00falt napon 15 019-cel - ez a legalacsonyabb sz\u00e1m okt\u00f3ber 17. \u00f3ta - 3 998 216-ra emelkedett. A napi n\u00f6vekm\u00e9ny 0,38 sz\u00e1zal\u00e9k, az \u00faj esetek 9,7 sz\u00e1zal\u00e9ka t\u00fcnetmentes.\n\u00a0\u00a0\u00a0\u00a0Az akt\u00edv fert\u0151z\u00f6ttek sz\u00e1ma 426 732-re cs\u00f6kkent, a hal\u00e1los \u00e1ldozatok\u00e9 pedig 530-cal 77 598-ra n\u0151tt, a fel\u00e9p\u00fcltek\u00e9 pedig 21 795-tel 3 493 886-ra emelkedett.\n\u00a0\u00a0\u00a0\u00a0Oroszorsz\u00e1gban a j\u00e1rv\u00e1ny kezdete \u00f3ta t\u00f6bb mint 105 milli\u00f3, az elm\u00falt napon pedig mintegy 214 ezer laborat\u00f3riumi tesztet v\u00e9geztek el. \u00daj koronav\u00edrusos fert\u0151z\u00e9s gyan\u00faj\u00e1val 638 807 embert tartanak orvosi megfigyel\u00e9s alatt.\n\n\nMTI 2021. febru\u00e1r 9.\n\n"}]