[{"date": "2021-02-18 17:40", "url": "https://koronavirus.gov.hu/cikkek/szputnyik-v-vakcinaval-oltottak-be-merkely-belat", "h1": "A Szputnyik V vakcin\u00e1val oltott\u00e1k be Merkely B\u00e9l\u00e1t", "body": "\nBeoltott\u00e1k a Semmelweis Egyetem rektor\u00e1t koronav\u00edrus ellen cs\u00fct\u00f6rt\u00f6k\u00f6n, Merkely B\u00e9la a Szputnyik V vakcin\u00e1t kapta meg.\n\n\nAz int\u00e9zm\u00e9nynek az MTI-hez eljuttatott k\u00f6zlem\u00e9ny\u00e9ben kiemelt\u00e9k: a rektor igazolt Covid-19 fert\u0151z\u00e9se ut\u00e1n h\u00e1rom h\u00f3nappal kapta meg a v\u00e9d\u0151olt\u00e1st. Merkely B\u00e9l\u00e1t \u00e9s n\u00e9gy m\u00e1sik orvost Szab\u00f3 Attila klinikai rektorhelyettes oltotta be az orosz Szputnyik V vakcin\u00e1val.\n\u00a0\u00a0\u00a0\u00a0A k\u00f6zlem\u00e9nyben id\u00e9zt\u00e9k a rektort, aki hangs\u00falyozta: az egyetem vezet\u00e9se \u00e9s munkat\u00e1rsai ezzel is szeretn\u00e9k felh\u00edvni a figyelmet az olt\u00e1sok biztons\u00e1goss\u00e1g\u00e1ra.\n\u00a0\u00a0\u00a0\u00a0A Semmelweis Egyetemen 2020. december 26-\u00e1n kezdt\u00e9k meg az olt\u00e1sokat. Mostanra a beteg\u00e1gy mellett dolgoz\u00f3 orvosok 100 sz\u00e1zal\u00e9ka, m\u00edg a szakdolgoz\u00f3k 92 sz\u00e1zal\u00e9ka v\u00e9dett, \"\u00e9s ezzel gyakorlatilag megsz\u0171nt a koronav\u00edrus terjed\u00e9se\" - jelezt\u00e9k. Az 5800 eg\u00e9szs\u00e9g\u00fcgyi ter\u00fcleten dolgoz\u00f3 munkav\u00e1llal\u00f3 k\u00f6z\u00fcl jelenleg mind\u00f6ssze h\u00e1rom olyan szakdolgoz\u00f3 van t\u00e1vol igazolt Covid-19 fert\u0151z\u00e9s miatt, aki kor\u00e1bban nem kapta meg az olt\u00e1st.\n\u00a0\u00a0\u00a0\u00a0Az egyetem v\u00e9gezte a korm\u00e1nyzat \u00e1ltal elrendelt k\u00f3rh\u00e1zak \u00e9s eg\u00e9szs\u00e9g\u00fcgyi ell\u00e1t\u00f3k (p\u00e9ld\u00e1ul h\u00e1ziorvosok, h\u00e1zi gyermekorvosok, fogorvosok \u00e9s asszisztenseik), illetve az Orsz\u00e1gos Ment\u0151szolg\u00e1lat munkat\u00e1rsainak, tov\u00e1bb\u00e1 a szoci\u00e1lis otthonok lak\u00f3inak olt\u00e1s\u00e1t, mindemellett december 26-a \u00f3ta oltj\u00e1k a Nemzeti N\u00e9peg\u00e9szs\u00e9g\u00fcgyi K\u00f6zpont enged\u00e9lye szerinti Semmelweis-munkat\u00e1rsakat, -hallgat\u00f3kat is. Az egyetem dolgoz\u00f3i eddig 46 648 v\u00e9d\u0151olt\u00e1st adtak be, a munkat\u00e1rsak \u00e9s hallgat\u00f3k k\u00f6z\u00fcl pedig 10 409-en kapt\u00e1k meg legal\u00e1bb az els\u0151 olt\u00e1st. 2021. febru\u00e1r 4-t\u0151l pedig elindult a csal\u00e1dorvosok \u00e1ltal beutalt, f\u0151v\u00e1rosi, 80 \u00e9v feletti id\u0151sek vakcin\u00e1ci\u00f3ja is az egyetem ter\u00fclet\u00e9n - k\u00f6z\u00f6lt\u00e9k.\n\n\nMTI 2021. febru\u00e1r 18.\n\n"}]