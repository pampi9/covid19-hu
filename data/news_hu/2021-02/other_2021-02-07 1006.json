[{"date": "2021-02-07 10:06", "url": "https://koronavirus.gov.hu/cikkek/penzugyminiszter-10-millio-forintos-kamatmentes-gyorskolcson-legserulekenyebb-vallalkozasokon", "h1": "P\u00e9nz\u00fcgyminiszter: a 10 milli\u00f3 forintos, kamatmentes gyorsk\u00f6lcs\u00f6n a legs\u00e9r\u00fcl\u00e9kenyebb v\u00e1llalkoz\u00e1sokon seg\u00edt", "body": "\nA gazdas\u00e1g \u00fajranyit\u00e1si akci\u00f3terv\u00e9ben szerepl\u0151,10 milli\u00f3 forintos kamatmentes gyorsk\u00f6lcs\u00f6n a legs\u00e9r\u00fcl\u00e9kenyebb kis- \u00e9s k\u00f6z\u00e9pv\u00e1llalkoz\u00e1soknak seg\u00edt; a 100 milli\u00e1rd forintos hitelkeret\u0171 program h\u00e1rom \u00e9v t\u00fcrelmi id\u0151t hagy a t\u00f6rleszt\u00e9s megkezd\u00e9s\u00e9re, a kabinet ezzel is id\u0151t hagy arra, hogy az \u00e1gazat \u00fajra talpra \u00e1llhasson - hangs\u00falyozta a p\u00e9nz\u00fcgyminiszter a Kossuth r\u00e1di\u00f3 Vas\u00e1rnapi \u00dajs\u00e1g c\u00edm\u0171 m\u0171sor\u00e1ban.\n\n\u00a0 \u00a0Varga Mih\u00e1ly arr\u00f3l is besz\u00e9lt, hogy gazdas\u00e1gi \u00fajranyit\u00e1si akci\u00f3terv int\u00e9zked\u00e9seinek, a kifizetett korm\u00e1nyzati t\u00e1mogat\u00e1soknak k\u00f6sz\u00f6nhet\u0151en 4-5 sz\u00e1zal\u00e9kos gazdas\u00e1gi n\u00f6veked\u00e9s lehet id\u00e9n Magyarorsz\u00e1gon.\n\u00a0\u00a0\u00a0\u00a0Eml\u00e9keztetett, 2020 k\u00e9tarc\u00fa \u00e9v volt a magyar gazdas\u00e1g szempontj\u00e1b\u00f3l is: az els\u0151 k\u00e9t h\u00f3nap a tervek szerint alakult, 4 sz\u00e1zal\u00e9k k\u00f6r\u00fcli n\u00f6veked\u00e9ssel, majd m\u00e1rciust\u00f3l \u00f3ri\u00e1si visszaes\u00e9s k\u00f6vetkezett, amire a magyar gazdas\u00e1gpolitika azonnal reag\u00e1lt a j\u00e1rv\u00e1ny hat\u00e1saival legink\u00e1bb s\u00fajtott szektorok t\u00e1mogat\u00e1s\u00e1val, ad\u00f3cs\u00f6kkent\u00e9ssel, b\u00e9rt\u00e1mogat\u00e1ssal, a beruh\u00e1z\u00e1sok \u00f6szt\u00f6nz\u00e9s\u00e9vel.\n\u00a0\u00a0\u00a0\u00a0Varga Mih\u00e1ly al\u00e1h\u00fazta, a korm\u00e1ny c\u00e9lzott\u00e1 tette a seg\u00edts\u00e9gny\u00fajt\u00e1s\u00e1t, hogy a legs\u00e9r\u00fcl\u00e9kenyebb \u00e1gazatok, k\u00fcl\u00f6n\u00f6sen a turizmus \u00e9s vend\u00e9gl\u00e1t\u00e1s megfelel\u0151 t\u00e1mogat\u00e1st kapjon. Eml\u00e9keztetett r\u00e1, hogy a vend\u00e9gl\u00e1t\u00f3sokat m\u00e1r tavaly tavasszal t\u00f6bb sz\u00e1zmilli\u00e1rd forinttal seg\u00edtett\u00e9k, hogy fel\u00faj\u00edt\u00e1sokat hajthassanak v\u00e9gre, am\u00edg z\u00e1rva kell tartaniuk. A kabinet ezt k\u00f6vet\u0151en a j\u00e1rv\u00e1ny m\u00e1sodik hull\u00e1m\u00e1ban \u00fajra lehet\u0151v\u00e9 tette az \u00e1llami b\u00e9rt\u00e1mogat\u00e1st, aminek k\u00f6sz\u00f6nhet\u0151en a munkav\u00e1llal\u00f3i b\u00e9rek 50 sz\u00e1zal\u00e9k\u00e1t a korm\u00e1ny biztos\u00edtja - k\u00f6z\u00f6lte.\n\u00a0\u00a0\u00a0\u00a0A korm\u00e1ny a j\u00e1rv\u00e1ny kit\u00f6r\u00e9se ut\u00e1n is nagyon fontosnak tartotta, hogy ne \u00e1lljanak le a beruh\u00e1z\u00e1sok, ez\u00e9rt k\u00f6r\u00fclbel\u00fcl 4000 milli\u00e1rd forint \u00e9rt\u00e9kben seg\u00edtette a k\u00fcl\u00f6nb\u00f6z\u0151 \u00e1gazatokban zajl\u00f3 fel\u00faj\u00edt\u00e1sokat, kapacit\u00e1sb\u0151v\u00edt\u00e9seket. Ez jelenti a rem\u00e9nyt erre az \u00e9vre, hiszen ezek a beruh\u00e1z\u00e1sok id\u00e9n \u00e9s a k\u00f6vetkez\u0151 \u00e9vekben hoznak eredm\u00e9nyeket - tette hozz\u00e1.\n\u00a0\u00a0\u00a0\u00a0Varga Mih\u00e1ly eml\u00e9keztetett arra, a kabinet emellett ad\u00f3- \u00e9s j\u00e1rul\u00e9kcs\u00f6kkent\u00e9seket hajtott v\u00e9gre. P\u00e9ldak\u00e9nt eml\u00edtette a s\u00e9r\u00fcl\u00e9keny \u00e1gazatok terheinek elenged\u00e9s\u00e9t \u00e9s a szoci\u00e1lis hozz\u00e1j\u00e1rul\u00e1si ad\u00f3 m\u00e9rt\u00e9k\u00e9nek tov\u00e1bbi m\u00e9rs\u00e9kl\u00e9s\u00e9t, ami rem\u00e9nyei szerint a j\u00f6v\u0151ben is folytat\u00f3dni fog. Most pedig a legs\u00e9r\u00fcl\u00e9kenyebb kkv-k juthatnak ak\u00e1r 10 milli\u00f3 forintos, kamatmentes forr\u00e1shoz.\n\u00a0\u00a0\u00a0\u00a0Ismertette, a korm\u00e1ny a GDP 1 sz\u00e1zal\u00e9ka k\u00f6r\u00fcli, mintegy 400 milli\u00e1rd forintos k\u00f6lts\u00e9gvet\u00e9si hi\u00e1nyt tervezett 2020-ra, a koronav\u00edrus-j\u00e1rv\u00e1ny miatt azonban ez 8-9 sz\u00e1zal\u00e9kra, t\u00f6bb mint 5000 milli\u00e1rd forintra n\u00f6vekedett.\n\u00a0\u00a0\u00a0\u00a0Az elm\u00falt \u00e9vek fegyelmezett \u00e9s szigor\u00fa \u00e1llamh\u00e1ztart\u00e1si gazd\u00e1lkod\u00e1sa \u00e9s az \u00e1llamad\u00f3ss\u00e1g jelent\u0151s cs\u00f6kkent\u00e9se mindennek ellen\u00e9re azonban lehet\u0151v\u00e9 tette, hogy a koronav\u00edrus-j\u00e1rv\u00e1ny kezel\u00e9se k\u00f6zben nem lehetett k\u00f6lts\u00e9gvet\u00e9si akad\u00e1lya az ember\u00e9letek megv\u00e9d\u00e9s\u00e9nek \u00e9s a gazdas\u00e1g \u00fajraind\u00edt\u00e1s\u00e1nak - mondta Varga Mih\u00e1ly.\n\u00a0\u00a0\u00a0\u00a0A p\u00e9nz\u00fcgyminiszter k\u00f6z\u00f6lte, tavaly az \u00e1llamad\u00f3ss\u00e1g is n\u00f6vekedett, ugyanis a korm\u00e1ny nem engedhette meg mag\u00e1nak, hogy ember\u00e9letek, vagy munkahelyek vesz\u00e9lybe ker\u00fcljenek.\n\u00a0\u00a0\u00a0\u00a0A t\u00e1rcavezet\u0151 fontosnak nevezte, hogy az \u00e1llamad\u00f3ss\u00e1g devizaar\u00e1nya nem v\u00e1ltozott, \u00edgy az tov\u00e1bbra is 20 sz\u00e1zal\u00e9k alatt van, szemben 2010-zel, amikor m\u00e9g 50 sz\u00e1zal\u00e9k felett volt.\n\u00a0\u00a0\u00a0\u00a0Elmondta, Magyarorsz\u00e1g a gazdas\u00e1g tavalyi teljes\u00edtm\u00e9nye alapj\u00e1n az uni\u00f3s orsz\u00e1gok k\u00f6z\u00e9pmez\u0151ny\u00e9ben helyezkedik el az 5-6 sz\u00e1zal\u00e9k k\u00f6z\u00f6tti visszaes\u00e9ssel. Voltak orsz\u00e1gok, ahol brut\u00e1lis m\u00e9rt\u00e9k\u0171 visszaes\u00e9s t\u00f6rt\u00e9nt: Spanyolorsz\u00e1gban 11 sz\u00e1zal\u00e9k, Franciaorsz\u00e1gban 8 sz\u00e1zal\u00e9k feletti cs\u00f6kken\u00e9st m\u00e9rtek - tette hozz\u00e1.\n\nMTI\n\n"}]