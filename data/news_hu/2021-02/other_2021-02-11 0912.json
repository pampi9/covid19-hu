[{"date": "2021-02-11 09:12", "url": "https://koronavirus.gov.hu/cikkek/allamtitkar-ervenytelen-tajszam-eseten-beadjak-az-oltast", "h1": "\u00c1llamtitk\u00e1r: \u00e9rv\u00e9nytelen tajsz\u00e1m eset\u00e9n is beadj\u00e1k az olt\u00e1st", "body": "\nA koronav\u00edrus elleni olt\u00e1s ingyenes, s a vakcin\u00e1t az is megkapja, akinek nagyobb j\u00e1rul\u00e9ktartoz\u00e1s miatt p\u00e9nteken vagy k\u00e9s\u0151bb \u00e9rv\u00e9nytelen\u00edtik a tajsz\u00e1m\u00e1t - k\u00f6z\u00f6lte a P\u00e9nz\u00fcgyminiszt\u00e9rium ad\u00f3\u00fcgyek\u00e9rt felel\u0151s \u00e1llamtitk\u00e1ra a Magyar Nemzettel.\n\n\nA cs\u00fct\u00f6rt\u00f6ki lapsz\u00e1mban megjelent cikkben Izer Norbert elmondta, hogy az elm\u00falt f\u00e9l \u00e9vben mintegy 140 ezer ember jogviszonya rendez\u0151d\u00f6tt. Hozz\u00e1tette: sokszor a k\u00fclf\u00f6ldi munkav\u00e9gz\u00e9s okoz gondot.\n\u00a0\u00a0\u00a0\u00a0P\u00e9ntekig b\u00e1rki rendezheti a j\u00e1rul\u00e9ktartoz\u00e1s\u00e1t - emelte ki.\nAz Orsz\u00e1ggy\u0171l\u00e9s 2019-ben alak\u00edtotta \u00e1t a t\u00e1rsadalombiztos\u00edt\u00e1s szab\u00e1lyrendszer\u00e9t, a m\u00f3dos\u00edt\u00e1sokkal \u00e9vtizedes probl\u00e9m\u00e1k megold\u00e1s\u00e1ra is k\u00eds\u00e9rletet tett.\n\u00a0\u00a0\u00a0\u00a0Az \u00e1llamtitk\u00e1r \u00fagy fogalmazott: az elm\u00falt f\u00e9l \u00e9v bizony\u00edtotta, hogy ezen er\u0151fesz\u00edt\u00e9sek nem voltak hi\u00e1baval\u00f3k. A tavalyi esztend\u0151 k\u00f6zepe \u00f3ta nagyj\u00e1b\u00f3l 140 ezer olyan ember helyzete tiszt\u00e1z\u00f3dott, aki kor\u00e1bban nem fizette rendesen a t\u00e1rsadalombiztos\u00edt\u00e1s ell\u00e1t\u00e1s\u00e1nak ig\u00e9nybev\u00e9tel\u00e9hez sz\u00fcks\u00e9ges k\u00f6zterheket. Az \u00e9rintettek t\u00f6bbs\u00e9ge az\u00f3ta rendezte tartoz\u00e1s\u00e1t, \u00edgy \u0151k minden tov\u00e1bbi n\u00e9lk\u00fcl hozz\u00e1jutnak az ingyenes \u00e1llami eg\u00e9szs\u00e9g\u00fcgyi ell\u00e1t\u00e1shoz - k\u00f6z\u00f6lte Izer Norbert.\n\u00a0\u00a0\u00a0\u00a0A szab\u00e1lyv\u00e1ltoztat\u00e1s \u00f3ta nemcsak az sz\u00e1m\u00edt, hogy valakinek van-e elmarad\u00e1sa, hanem az is, hogy mennyi. Ha egy mag\u00e1nszem\u00e9ly t\u00f6bb mint 6 havi tartoz\u00e1st halmoz fel eg\u00e9szs\u00e9g\u00fcgyi szolg\u00e1ltat\u00e1si j\u00e1rul\u00e9kb\u00f3l, akkor \u00e9rv\u00e9nytelenn\u00e9 v\u00e1lik a t\u00e1rsadalombiztos\u00edt\u00e1si azonos\u00edt\u00f3 jele, vagyis a tajsz\u00e1ma. Ez azt jelenti, hogy t\u00f6bb\u00e9 nem veheti ig\u00e9nybe ingyenesen az \u00e1llami eg\u00e9szs\u00e9g\u00fcgyi szolg\u00e1ltat\u00e1st.\n\u00a0\u00a0\u00a0\u00a0Az \u00e1llamtitk\u00e1r elmondta, hogy a j\u00e1rul\u00e9k havi \u00f6sszege 8 ezer forint, teh\u00e1t az \u00faj szab\u00e1ly mindazokat \u00e9rinti, akiknek az elmarad\u00e1sa meghaladja a 48 ezer forintot. A legut\u00f3bbi adatok alapj\u00e1n nagyj\u00e1b\u00f3l 70 ezer emberr\u0151l van sz\u00f3.\n\u00a0\u00a0\u00a0\u00a0Izer Norbert szerint ugyanakkor k\u00f6nny\u0171 elker\u00fclni a kedvez\u0151tlen k\u00f6vetkezm\u00e9nyeket: elegend\u0151 az \u00f6sszeg egy r\u00e9sz\u00e9t rendezni, vagy jelezni, hogy neh\u00e9zs\u00e9get okoz a fizet\u00e9s.\nAz \u00e1llamtitk\u00e1r arr\u00f3l is besz\u00e9lt, hogy az \u00e9rintettek k\u00f6z\u00fcl sokan hosszabb ideje k\u00fclf\u00f6ld\u00f6n \u00e9lnek, csak ezt eddig, b\u00e1r kellett volna, nem jelentett\u00e9k be.\n\n\nMTI 2021. febru\u00e1r 11.\n\n"}]