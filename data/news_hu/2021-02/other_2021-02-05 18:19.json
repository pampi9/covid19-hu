[{"date": "2021-02-05 18:19", "url": "https://koronavirus.gov.hu/cikkek/szijjarto-rendkivuli-gazdasagi-helyzetben-rendkivuli-megoldasok-kellenek", "h1": "Szijj\u00e1rt\u00f3: rendk\u00edv\u00fcli gazdas\u00e1gi helyzetben rendk\u00edv\u00fcli megold\u00e1sok kellenek", "body": "\nHiba lett volna hagyom\u00e1nyos gazdas\u00e1gi eszk\u00f6z\u00f6kkel v\u00e1laszolni a v\u00e1ls\u00e1g \u00e1ltal kiv\u00e1ltott rendk\u00edv\u00fcli gazdas\u00e1gi helyzetre, ez\u00e9rt is d\u00f6nt\u00f6tt \u00fagy a korm\u00e1ny, hogy rendk\u00edv\u00fcli gazdas\u00e1gi helyzetre rendk\u00edv\u00fcli v\u00e1laszt kell adni - mondta p\u00e9nteken, Vecs\u00e9sen a k\u00fclgazdas\u00e1gi \u00e9s k\u00fcl\u00fcgyminiszter.\n\n\nSzijj\u00e1rt\u00f3 P\u00e9ter a So\u00f3s T\u00e9szta Kft. korm\u00e1nyzati t\u00e1mogat\u00e1st igazol\u00f3 okirat\u00e1nak \u00e1tad\u00e1s\u00e1n k\u00f6z\u00f6lte: a korm\u00e1ny a munkan\u00e9lk\u00fclis\u00e9g k\u00f6vetkezm\u00e9nyeinek kezel\u00e9se helyett a munkan\u00e9lk\u00fclis\u00e9g megel\u0151z\u00e9s\u00e9re helyezte a hangs\u00falyt.\n\u00a0\u00a0\u00a0\u00a0Az elm\u00falt h\u00f3napok \u00e9s a nemzetk\u00f6zi statisztik\u00e1k azt t\u00e1masztj\u00e1k al\u00e1, hogy a korm\u00e1ny v\u00e1ls\u00e1gkezel\u00e9se sikeres volt. Glob\u00e1lisan 42 sz\u00e1zal\u00e9kkal estek vissza a k\u00fclf\u00f6ldi beruh\u00e1z\u00e1sok tavaly, Magyarorsz\u00e1gon ezzel szemben 140 sz\u00e1zal\u00e9kos b\u0151v\u00fcl\u00e9s volt - f\u0171zte hozz\u00e1 a miniszter.\n\u00a0\u00a0\u00a0\u00a0A k\u00fclgazdas\u00e1gi \u00e9s k\u00fcl\u00fcgyminiszter elmondta, hogy a nagy nemzetk\u00f6zi v\u00e1llalatok nemcsak fenntartott\u00e1k magyarorsz\u00e1gi m\u0171k\u00f6d\u00e9s\u00fcket, hanem a gazdas\u00e1gi kapacit\u00e1sok \u00fajraeloszt\u00e1s\u00e1\u00e9rt folytatott versenyben \u00fajabb \u00e9s \u00fajabb beruh\u00e1z\u00e1saikat hozt\u00e1k Magyarorsz\u00e1gra.\n\u00a0\u00a0\u00a0\u00a0Hozz\u00e1tette, hogy emellett a magyar gazdas\u00e1g lelk\u00e9t a magyar tulajdonban, magyar csal\u00e1di tulajdonban l\u00e9v\u0151 v\u00e1llalkoz\u00e1sok adj\u00e1k. F\u0151k\u00e9nt azok, amelyek olyan strat\u00e9giai \u00e1gazatban m\u0171k\u00f6dnek, mint az \u00e9lelmiszeripar, amely a vil\u00e1gj\u00e1rv\u00e1ny alatt is j\u00f3l teljes\u00edtett, a tavalyi \u00e9vben is 8 sz\u00e1zal\u00e9kos n\u00f6veked\u00e9st tudott felmutatni, \u00e9s ma is 147 ezer embernek ad munk\u00e1t. A miniszter r\u00e1mutatott: Magyarorsz\u00e1gnak az a strat\u00e9giai \u00e9rdeke, hogy min\u00e9l nagyobb legyen a magyar v\u00e1llalatok szerepv\u00e1llal\u00e1sa a gazdas\u00e1gi teljes\u00edtm\u00e9nyben \u00e9s min\u00e9l nagyobb legyen a magyar tulajdonban l\u00e9v\u0151 v\u00e1llalkoz\u00e1sok szerepe a magyar lakoss\u00e1g \u00e9lelmiszerell\u00e1t\u00e1s\u00e1ban.\n\u00a0\u00a0\u00a0\u00a0Kiemelte: ezt a strat\u00e9giai c\u00e9lt szolg\u00e1lja a So\u00f3s T\u00e9szta Kft. 60 milli\u00f3 forintos fejleszt\u00e9se, amelyhez 20 milli\u00f3 forint t\u00e1mogat\u00e1st biztos\u00edt a korm\u00e1ny.\n\u00a0\u00a0\u00a0\u00a0A magyar gazdas\u00e1gfejleszt\u00e9si rendszer tudja kezelni a 600 milli\u00e1rd forintos giga akkumul\u00e1torgy\u00e1rt\u00f3 beruh\u00e1z\u00e1sokat \u00e9s legal\u00e1bb annyi figyelmet ford\u00edt a 60 milli\u00f3 forintos csal\u00e1di v\u00e1llalkoz\u00e1si beruh\u00e1z\u00e1sokra is - f\u0171zte hozz\u00e1 a t\u00e1rcavezet\u0151.\n\nMTI 2021. febru\u00e1r 5.\n\n"}]