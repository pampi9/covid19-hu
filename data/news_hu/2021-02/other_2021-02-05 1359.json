[{"date": "2021-02-05 13:59", "url": "https://koronavirus.gov.hu/cikkek/operativ-torzs-mar-az-elso-napon-kozel-15-ezer-idos-embert-beoltottak", "h1": "Operat\u00edv t\u00f6rzs: M\u00e1r az els\u0151 napon k\u00f6zel 15 ezer id\u0151s embert beoltottak", "body": "\nM\u00e1r az els\u0151 napon k\u00f6zel 15 ezer regisztr\u00e1lt, id\u0151s embert beoltottak - k\u00f6z\u00f6lte a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi oszt\u00e1lyvezet\u0151je az operat\u00edv t\u00f6rzs nev\u00e9ben a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki, online sajt\u00f3t\u00e1j\u00e9koztat\u00f3j\u00e1n.\n\n\nGalg\u00f3czi \u00c1gnes elmondta: m\u00e1sodik napja zajlik a legid\u0151sebb regisztr\u00e1ltak olt\u00e1si kamp\u00e1nya a h\u00e1ziorvosokn\u00e1l \u00e9s a k\u00f3rh\u00e1zi olt\u00f3pontokon. A 15 ezer regisztr\u00e1lt, id\u0151s ember k\u00f6z\u00fcl 5500-at Moderna-vakcin\u00e1val oltottak be.\n\u00a0\u00a0\u00a0\u00a0A h\u00e1ziorvosok a r\u00e1juk b\u00edzott feladat fel\u00e9t elv\u00e9gezt\u00e9k, a regisztr\u00e1lt id\u0151sek olt\u00e1sa folytat\u00f3dik - tette hozz\u00e1.\nBesz\u00e1molt arr\u00f3l, hogy az eddig alkalmazott Pfizer- \u00e9s Moderna- mellett \u00fajabb, az Eur\u00f3pai Gy\u00f3gyszer \u00dcgyn\u00f6ks\u00e9g \u00e1ltal enged\u00e9lyezett olt\u00f3anyag, az oxfordi AstraZeneca-vakcina \u00e9rkezik Magyarorsz\u00e1gra, amelynek els\u0151 sz\u00e1ll\u00edtm\u00e1nya 20 400 ember beolt\u00e1s\u00e1ra lesz elegend\u0151.\n\u00a0\u00a0\u00a0\u00a0Ezt az olt\u00f3anyagot a 60 \u00e9v alatti regisztr\u00e1lt, kr\u00f3nikus betegs\u00e9ggel k\u00fczd\u0151k kapj\u00e1k majd. Ebb\u0151l a k\u00e9sz\u00edtm\u00e9nyb\u0151l is k\u00e9t d\u00f3zis kell, 4-12 h\u00e9t k\u00fcl\u00f6nbs\u00e9ggel. Az olt\u00f3anyag 2-8 Celsius-fokon t\u00e1rolhat\u00f3, \u00edgy \"kezel\u00e9se\" k\u00f6nnyebb, mint az eddig alkalmazott vakcin\u00e1k\u00e9 - ismertette.\n\u00a0\u00a0\u00a0\u00a0Ezzel egy\u00fctt az olt\u00e1si munkacsoport m\u00e1r h\u00e1rom olt\u00f3anyaggal sz\u00e1mol a kamp\u00e1nyok szervez\u00e9se sor\u00e1n - tette hozz\u00e1.\nGalg\u00f3czi \u00c1gnes a megkezdett olt\u00e1si kamp\u00e1ny ellen\u00e9re tov\u00e1bbra is azt k\u00e9rte, hogy mindenki tartsa be a higi\u00e9niai \u00e9s j\u00e1rv\u00e1ny\u00fcgyi szab\u00e1lyokat.\n\n\nMTI 2021. febru\u00e1r 5.\n\n"}]