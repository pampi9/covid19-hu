[{"date": "2021-02-12 15:00", "url": "https://koronavirus.gov.hu/cikkek/megkezdodott-az-oltas-az-orosz-vakcinaval", "h1": "Megkezd\u0151d\u00f6tt az olt\u00e1s az orosz vakcin\u00e1val is ", "body": "\nCs\u00fct\u00f6rt\u00f6k\u00f6n megkezd\u0151d\u00f6tt az olt\u00e1s a Szputnyik-vakcin\u00e1val. Els\u0151k\u00e9nt Budapesten kezdt\u00e9k el vele az olt\u00e1st. Ezen a h\u00e9ten 2800 id\u0151s embert oltanak be vele n\u00e9gy budapesti k\u00f3rh\u00e1zi olt\u00f3ponton. A f\u0151v\u00e1rosi praxisok v\u00e1laszthatt\u00e1k ki az olt\u00e1shoz azokat a regisztr\u00e1lt id\u0151seket, akik megfelelnek az olt\u00e1si felt\u00e9teleknek. Az orosz vakcin\u00e1val most a D\u00e9l-Pesti Centrum K\u00f3rh\u00e1zban, a Honv\u00e9dk\u00f3rh\u00e1zban, a Szent J\u00e1nos K\u00f3rh\u00e1zban \u00e9s a Szent Imre K\u00f3rh\u00e1zban kezd\u0151dnek az olt\u00e1sok.\n\n\nA Szputnyik imm\u00e1r a negyedik Magyarorsz\u00e1gon alkalmazott vakcina a Pfizer, a Moderna \u00e9s az AstraZeneca mellett. Miut\u00e1n az uni\u00f3s vakcina-beszerz\u00e9sb\u0151l lassan \u00e9s kev\u00e9s vakcina \u00e9rkezik, Magyarorsz\u00e1g 1 milli\u00f3 ember olt\u00e1s\u00e1hoz el\u00e9g olt\u00f3anyag beszerz\u00e9s\u00e9re szerz\u0151d\u00f6tt le Oroszorsz\u00e1ggal, amely h\u00e1rom h\u00f3nap alatt \u00e9rkezhet meg. A magyar gy\u00f3gyszer\u00e9szeti hat\u00f3s\u00e1g 2020. janu\u00e1r 20-\u00e1n enged\u00e9lyezte az orosz vakcin\u00e1t. A most olt\u00e1sra kiosztott vakcin\u00e1k decemberben \u00e9rkeztek haz\u00e1nkba, \u00e9s a\u00a0Nemzeti N\u00e9peg\u00e9szs\u00e9g\u00fcgyi K\u00f6zpont (NNK) febru\u00e1r 7-\u00e9n enged\u00e9lyezte felhaszn\u00e1l\u00e1s\u00e1t. A febru\u00e1r 2-\u00e1n \u00e9rkezett 40 ezer adag orosz vakcina vizsg\u00e1lata m\u00e9g zajlik, azzal k\u00e9s\u0151bb kezd\u0151dhet meg az olt\u00e1s.\nEz \u00a0a vakcin\u00e1t is 18 \u00e9v felett adhat\u00f3, ebb\u0151l is k\u00e9t olt\u00e1s sz\u00fcks\u00e9ges 21 napos k\u00fcl\u00f6nbs\u00e9ggel. Oroszorsz\u00e1gban, Szerbin\u00e1ban is minden 18 \u00e9v feletti koroszt\u00e1lyban haszn\u00e1lj\u00e1k, a vajdas\u00e1gi magyarok is nagy sz\u00e1mban oltakoznak ezzel a vakcin\u00e1val.\n\u201eAz orosz alkalmaz\u00e1si el\u0151iratban volt egy olyan r\u00e9sz, amely arr\u00f3l sz\u00f3lt, hogy bizonyos kr\u00f3nikus megbeteged\u00e9sekben kell\u0151 \u00f3vatoss\u00e1ggal kell adni ezt a vakcin\u00e1t, ez\u00e9rt a magyar gy\u00f3gyszer\u00e9szeti hat\u00f3s\u00e1g \u00fagy d\u00f6nt\u00f6tt, hogy minden biztons\u00e1got el\u0151t\u00e9rbe helyezve, egyel\u0151re ezekben a bizonyos kock\u00e1zati kr\u00f3nikus betegs\u00e9gcsoportokban nem alkalmazzuk a vakcin\u00e1t. Ugyanakkor \u00e9letkor szerinti hat\u00e1r nincsen, teh\u00e1t az id\u0151s szem\u00e9lyek, akik nem szenvednek ezekben a kr\u00f3nikus betegs\u00e9gekben, ugyan\u00fagy megkaphatj\u00e1k a Szputnyik-V vakcin\u00e1t, mint a t\u00f6bbi vakcin\u00e1t\u201d \u2013 mondta Dr. M\u00fcller Cec\u00edlia orsz\u00e1gos tisztif\u0151orvos az Operat\u00edv t\u00f6rzs p\u00e9nteki sajt\u00f3t\u00e1j\u00e9koztat\u00f3j\u00e1n.\nAz orsz\u00e1gos tisztif\u0151orvos hozz\u00e1tette: ezek az alkalmaz\u00e1si el\u0151\u00edr\u00e1sok id\u0151vel v\u00e1ltozhatnak, hiszen az egyes vakcin\u00e1kr\u00f3l \u00fajabb \u00e9s \u00fajabb inform\u00e1ci\u00f3k, tudom\u00e1nyos eredm\u00e9nyek l\u00e1tnak napvil\u00e1got. Bizonyos csoportokban az\u00e9rt nem tudnak m\u00e9g \u00e1ll\u00e1st foglalni, mert ezekben a csoportokban c\u00e9lzottan nem t\u00f6rt\u00e9nt meg kell\u0151 sz\u00e1mban a vakcin\u00e1nak a vizsg\u00e1lata. Term\u00e9szetesen, ahogy ezek a tudom\u00e1nyos, kutat\u00e1si inform\u00e1ci\u00f3t napvil\u00e1gra ker\u00fclnek, maga a gy\u00e1rt\u00f3 fogja v\u00e1ltoztatni az alkalmaz\u00e1si el\u0151\u00edr\u00e1st, \u00e9s annak megfelel\u0151en v\u00e1ltozhat hogy, kik kaphatj\u00e1k meg biztons\u00e1ggal a vakcin\u00e1t. \u201e\u00dagyhogy, ahogy mi Magyarorsz\u00e1gon elj\u00e1runk, az a maxim\u00e1lis biztons\u00e1gra val\u00f3 t\u00f6rekv\u00e9s\u201d. \u2013 hangs\u00falyozta Dr. M\u00fcller Cec\u00edlia.\nA Magyarorsz\u00e1gon m\u00e1r alkalmazott vakcin\u00e1kr\u00f3l sz\u00f3l\u00f3 t\u00e1j\u00e9koztat\u00f3 anyagok let\u00f6lthet\u0151ek:\u00a0\nhttps://koronavirus.gov.hu/letoltheto-tajekoztatok\n\nInform\u00e1ci\u00f3k a Szputnyik V vakcin\u00e1r\u00f3l \nSzputnyik V vakcina \u00f6sszet\u00e9tele\nKombin\u00e1lt, vektor alap\u00fa vakcina, a SARS-CoV-2 v\u00edrus \u00e1ltal okozott koronav\u00edrus-fert\u0151z\u00e9s megel\u0151z\u00e9s\u00e9re\nAz I. komponens (az adagol\u00e1si sorozat 1. adagja) a SARS-CoV-2 t\u00fcskefeh\u00e9rj\u00e9j\u00e9nek g\u00e9nj\u00e9t tartalmaz\u00f3, rekombin\u00e1ns, 26-os szerot\u00edpus\u00fa adenov\u00edrus-r\u00e9szecsk\u00e9t tartalmazza.\nA II. komponens (az adagol\u00e1si sorozat 2. adagja)\u00a0 a SARS-CoV-2 t\u00fcskefeh\u00e9rj\u00e9j\u00e9nek g\u00e9nj\u00e9t tartalmaz\u00f3, rekombin\u00e1ns, 5-\u00f6s szerot\u00edpus\u00fa adenov\u00edrus-r\u00e9szecsk\u00e9t tartalmazza.\nHogyan v\u00e9d a vakcina?\nA vakcina el\u0151seg\u00edti, hogy az immunrendszer (a szervezet term\u00e9szetes v\u00e9delme) antitesteket \u00e9s a v\u00edrus ellen hat\u00f3 v\u00e9rsejteket termeljen, \u00edgy ny\u00fajtson v\u00e9delmet a COVID 19 ellen.\nKin\u00e9l alkalmazhat\u00f3 a v\u00e9d\u0151olt\u00e1s?\nA Szputnyik V vakcina 18 \u00e9ves \u00e9s id\u0151sebb szem\u00e9lyekn\u00e9l alkalmazhat\u00f3.\nOkoz \u2013e betegs\u00e9get a vakcina?\nAz olt\u00f3anyag megbeteged\u00e9st nem okozhat. A sz\u00f6v\u0151dm\u00e9nyekkel j\u00e1r\u00f3 illetve s\u00falyos lefoly\u00e1s\u00fa hal\u00e1llal v\u00e9gz\u0151d\u0151 betegs\u00e9g kialakul\u00e1sa ellen ny\u00fajt v\u00e9delmet.\nH\u00e1ny adag sz\u00fcks\u00e9ges a v\u00e9detts\u00e9ghez?\nA v\u00e9detts\u00e9g kialakul\u00e1s\u00e1hoz 2 adag, I. \u00e9s II. komponens, 21 nap k\u00fcl\u00f6nbs\u00e9ggel t\u00f6rt\u00e9n\u0151 bead\u00e1sa sz\u00fcks\u00e9ges.\nMeddig tart a v\u00e9detts\u00e9g?\nA vakcina \u00e1ltal biztos\u00edtott v\u00e9delem ideje m\u00e9g nem ismert, meghat\u00e1roz\u00e1sa folyamatban van a jelenleg zajl\u00f3 klinikai vizsg\u00e1latok sor\u00e1n.\nFelcser\u00e9lhet\u0151s\u00e9g\nA Szputnyik V vakcina nem cser\u00e9lhet\u0151 fel m\u00e1s COVID-19 elleni olt\u00f3anyagokkal. Azoknak, akik m\u00e1r megkapt\u00e1k az els\u0151 adag ( I. komponens) Szputnyik V vakcin\u00e1t, meg kell kapniuk a m\u00e1sodik adag (II. komponens) Szputnyik V vakcin\u00e1t is az olt\u00e1si sorozat befejez\u00e9s\u00e9hez.\nKaphat-e olt\u00e1st, aki \u00e1tesett COVID 19 betegs\u00e9gen?\nAzon szem\u00e9lyek is olthat\u00f3k a vakcin\u00e1val, akik m\u00e1r \u00e1testek a betegs\u00e9gen \u00e9s m\u00e1r abb\u00f3l meggy\u00f3gyultak.\nSz\u00fcks\u00e9ges-e antig\u00e9n gyorsteszt v\u00e9gz\u00e9se az olt\u00e1s bead\u00e1sa el\u0151tt?\nAz olt\u00e1s el\u0151tt nem sz\u00fcks\u00e9ges antig\u00e9n gyorsteszt.\nKaphat-e olt\u00e1st, aki kr\u00f3nikus, alapbetegs\u00e9ggel rendelkezik?\nBizonyos kr\u00f3nikus betegs\u00e9gek eset\u00e9n a Szputnyik V vakcina bead\u00e1sa ellenjavallt. Az olt\u00f3orvos d\u00f6nt arr\u00f3l, hogy a Szputnyik V vakcina alkalmazhat\u00f3-e az\u00a0 oltand\u00f3n\u00e1l.\nBeadhat\u00f3-e egy\u00fctt m\u00e1sik v\u00e9d\u0151olt\u00e1ssal?\nA Szputnyik V vakcina m\u00e1s olt\u00f3anyaggal egyidej\u0171leg nem adhat\u00f3 be.\nM\u00e1sik v\u00e9d\u0151olt\u00e1s legal\u00e1bb 14 napos id\u0151k\u00f6zzel adhat\u00f3.\nV\u00e1rand\u00f3ss\u00e1g\nV\u00e1rand\u00f3ss\u00e1g alatt az olt\u00e1s ellenjavalt.\nV\u00e1rand\u00f3ss\u00e1g a m\u00e1sodik olt\u00e1s ut\u00e1n minimum 2 h\u00f3nappal tervezhet\u0151.\nSzoptat\u00e1s\nSzoptat\u00e1s alatt az olt\u00e1s ellenjavallt.\nHogyan t\u00f6rt\u00e9nik az olt\u00e1s?\nA v\u00e9d\u0151olt\u00e1s bead\u00e1sa olt\u00e1si terv alapj\u00e1n t\u00f6rt\u00e9nik a kijel\u00f6lt olt\u00f3pontokon.\nAz olt\u00f3orvos az oltand\u00f3t az olt\u00e1st megel\u0151z\u0151en kik\u00e9rdezi, sz\u00fcks\u00e9ges m\u00e9rt\u00e9kben megvizsg\u00e1lja \u00e9s az olt\u00e1s bead\u00e1s\u00e1r\u00f3l d\u00f6nt.\nAz olt\u00e1s ellenjavallatai\nAkut l\u00e1zas betegs\u00e9g\nA Szputnyik V vakcina vakcina b\u00e1rmely \u00f6sszetev\u0151j\u00e9vel szembeni s\u00falyos allergi\u00e1s reakci\u00f3\nA Szputnyik V vakcina els\u0151 adagja (I. komponens)\u00a0 ut\u00e1n\u00a0 anafilaxi\u00e1s reakci\u00f3val reag\u00e1l\u00f3 szem\u00e9ly nem kaphatja meg a m\u00e1sodik adagot (II. komponens)\nAz k\u00f3rel\u0151zm\u00e9nyben s\u00falyos, k\u00f3rh\u00e1zi ell\u00e1t\u00e1st ig\u00e9nyl\u0151 gy\u00f3gyszerrel (pl.penicillin) vagy v\u00e9d\u0151olt\u00e1ssal kapcsolatos allergi\u00e1s (anafilaxi\u00e1s) reakci\u00f3\nV\u00e1rand\u00f3ss\u00e1g\nSzoptat\u00e1s\n18 \u00e9vn\u00e9l fiatalabb \u00e9letkor\nKr\u00f3nikus vesebetegs\u00e9g vagy m\u00e1jbetegs\u00e9g,\nEndokrin betegs\u00e9gek\nJelent\u0151s elt\u00e9r\u00e9sek a pajzsmirigyfunkci\u00f3s \u00e9rt\u00e9kekben\nNem megfelel\u0151en kezelt cukorbetegs\u00e9g,\nS\u00falyos v\u00e9rk\u00e9pz\u0151szervi betegs\u00e9gek,\nEpilepszia \u00e9s m\u00e1s k\u00f6zponti idegrendszeri betegs\u00e9gek,\nAkut koron\u00e1ria szindr\u00f3ma,\nAkut agyi kering\u00e9si t\u00f6rt\u00e9n\u00e9s,\nSz\u00edvizomgyullad\u00e1s, sz\u00edvbelh\u00e1rtya-gyullad\u00e1s, sz\u00edvburokgyullad\u00e1s.\nAutoimmun betegs\u00e9g\nRosszindulat\u00fa daganatos betegs\u00e9g\nAz olt\u00e1s ut\u00e1n kialakulhatnak-e mell\u00e9khat\u00e1sok (olt\u00e1si reakci\u00f3k)?\nB\u00e1rmelyik v\u00e9d\u0151olt\u00e1s ut\u00e1n jelentkezhet olt\u00e1si reakci\u00f3 Olt\u00e1si reakci\u00f3k lehetnek: \u00e9rz\u00e9kenys\u00e9g, f\u00e1jdalom \u00e9s duzzanat a bead\u00e1s hely\u00e9n, gyenges\u00e9g, fejf\u00e1j\u00e1s, f\u00e1jdalom, rossz k\u00f6z\u00e9rzet, orrdugul\u00e1s, orrfoly\u00e1s, l\u00e1z esetleg b\u0151rmelegs\u00e9g az injekci\u00f3 bead\u00e1s\u00e1nak hely\u00e9n, \u00e9tv\u00e1gytalans\u00e1g, h\u00e1ny\u00e1s, sz\u00e9d\u00fcl\u00e9s\nMivel lehet kezelni az olt\u00e1si reakci\u00f3t?\nA felsorolt reakci\u00f3k enyh\u00edt\u00e9s\u00e9re f\u00e1jdalom- \u00e9s l\u00e1zcsillap\u00edt\u00f3 gy\u00f3gyszer alkalmazhat\u00f3. Ezek \u00e1tmeneti reakci\u00f3k, melyek \u00e1ltal\u00e1ban beavatkoz\u00e1s n\u00e9lk\u00fcl is megsz\u0171nnek.\nHov\u00e1 lehet jelenteni olt\u00e1si reakci\u00f3t?\nOlt\u00e1si reakci\u00f3t lehet jelenteni az Orsz\u00e1gos Gy\u00f3gyszer\u00e9szeti \u00e9s \u00c9lelmez\u00e9s-eg\u00e9szs\u00e9g\u00fcgyi Int\u00e9zetnek.\nhttps://www.ogyei.gov.hu/gyogyszer_mellekhatas\nOlt\u00e1si reakci\u00f3t a nemzeti N\u00e9peg\u00e9szs\u00e9g\u00fcgyi K\u00f6zpontnak is lehet jelenteni.\nokne@nnk.gov.hu\n\n"}]