[{"date": "2021-02-08 16:54", "url": "https://koronavirus.gov.hu/cikkek/bertamogatas-tobb-szazezer-munkahelyet-ved-meg", "h1": "A b\u00e9rt\u00e1mogat\u00e1s t\u00f6bb sz\u00e1zezer munkahelyet v\u00e9d meg", "body": "\nEredm\u00e9nyesen z\u00e1rult a gazdas\u00e1gv\u00e9delmi akci\u00f3terv v\u00e9grehajt\u00e1sa, a gazdas\u00e1g-\u00fajraind\u00edt\u00e1si akci\u00f3terv pedig sz\u00e1mos \u00faj lehet\u0151s\u00e9get \u00e9s t\u00e1mogat\u00e1st jelent majd a magyar v\u00e1llalkoz\u00e1soknak - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra h\u00e9tf\u0151i online sajt\u00f3t\u00e1j\u00e9koztat\u00f3j\u00e1n.\n\n\nGy\u00f6rgy L\u00e1szl\u00f3\u00a0felid\u00e9zte: 2020 tavasz\u00e1n a korm\u00e1ny c\u00e9lja az volt, hogy annyi munkahelyet hozzon l\u00e9tre, amennyit a v\u00edrus t\u00f6nkretesz. Decembert\u0151l ism\u00e9t 4 \u00e9s f\u00e9l milli\u00f3an dolgoznak Magyarorsz\u00e1gon, ez\u00e9rt mostant\u00f3l az \u00fajraind\u00edt\u00e1s\u00e9 a f\u0151szerep - jelentette ki.\n\u00a0\u00a0\u00a0\u00a0Eml\u00e9keztetett arra, hogy az elm\u00falt harminc \u00e9vben a j\u00e1rv\u00e1ny el\u0151tti h\u00e1rom \u00e9v volt a legjobb a munkahelyek \u00e9s a b\u00e9rek szempontj\u00e1b\u00f3l, ez\u00e9rt a csal\u00e1dok \u00e9s a v\u00e1llalkoz\u00e1sok t\u00f6bb tartal\u00e9kkal, a 2007-2008-as v\u00e1ls\u00e1ghoz k\u00e9pest kev\u00e9sb\u00e9 kitetten n\u00e9zhettek szembe a j\u00e1rv\u00e1nnyal.\n\u00a0\u00a0\u00a0\u00a0F\u00e9l\u0151 volt, hogy a koronav\u00edrus-j\u00e1rv\u00e1ny nemcsak az ember\u00e9leteket fenyegeti, hanem gazdas\u00e1gi v\u00e1ls\u00e1ghoz is vezet, t\u00f6meges c\u00e9gbed\u0151l\u00e9seket \u00e9s t\u00f6meges munkan\u00e9lk\u00fclis\u00e9get okoz, de a gazdas\u00e1gv\u00e9delmi int\u00e9zked\u00e9seknek \u00e9s a v\u00e1llalkoz\u00f3knak k\u00f6sz\u00f6nhet\u0151en ez nem \u00edgy lett - fogalmazott az \u00e1llamtitk\u00e1r.\n\u00a0\u00a0\u00a0\u00a0Gy\u00f6rgy L\u00e1szl\u00f3\u00a0hangs\u00falyozta, a korm\u00e1ny most m\u00e1r azon dolgozik, hogy a gazdas\u00e1g \u00fajrainduljon, \u00e9s a hazai v\u00e1llalkoz\u00e1sok a t\u00fal\u00e9l\u00e9s helyett meg tudjanak er\u0151s\u00f6dni.\n\u00a0\u00a0\u00a0\u00a0Az \u00e1llamtitk\u00e1r a gazdas\u00e1gv\u00e9delmi akci\u00f3 eredm\u00e9nyeit \u00f6sszegezve elmondta: az int\u00e9zked\u00e9sekkel t\u00f6bb mint 1 milli\u00f3 660 ezer munkav\u00e1llal\u00f3t t\u00e1mogatott a korm\u00e1ny.\n\u00a0\u00a0\u00a0\u00a0Mint mondta, a hazai munkan\u00e9lk\u00fclis\u00e9g az egyik legalacsonyabb az Eur\u00f3pai Uni\u00f3ban, \u00e9s a b\u00e9rek \u00e9rt\u00e9k\u00e1ll\u00f3s\u00e1g\u00e1ban a legjobban teljes\u00edt Magyarorsz\u00e1g, ami a csal\u00e1dok meg\u00e9lhet\u00e9s\u00e9nek \u00e9s boldogul\u00e1s\u00e1nak z\u00e1loga.\n\u00a0\u00a0\u00a0\u00a0Gy\u00f6rgy L\u00e1szl\u00f3\u00a0kiemelte, hogy a b\u00e9rt\u00e1mogat\u00e1si programokkal 327 ezer munkahelyet v\u00e9dtek meg; a munkahelyv\u00e9delmi b\u00e9rt\u00e1mogat\u00e1si program 17 ezer, t\u00f6bbs\u00e9g\u00e9ben mikro-, kis- \u00e9s k\u00f6z\u00e9pv\u00e1llalkoz\u00e1s 200 ezer munkav\u00e1llal\u00f3j\u00e1t v\u00e9di, 33 milli\u00e1rd forint \u00e9rt\u00e9kben.\n\u00a0\u00a0\u00a0\u00a0A 17 milli\u00e1rd forintos kutat\u00e1s-fejleszt\u00e9si b\u00e9rt\u00e1mogat\u00e1s t\u00f6bb mint 1100 c\u00e9g 21 ezer dolgoz\u00f3j\u00e1t v\u00e9di; az egyed\u00fcl\u00e1ll\u00f3 t\u00e1mogat\u00e1s l\u00e9nyege, hogy a ki\u00e9lez\u0151d\u0151 nemzetk\u00f6zi versenyben a multinacion\u00e1lis v\u00e1llalatok ne vigy\u00e9k el a magasan k\u00e9pzett munkav\u00e1llal\u00f3kat, akik az \u00fajraindul\u00e1s motorjai - fejtette ki az \u00e1llamtitk\u00e1r. Hozz\u00e1tette, hogy a programot janu\u00e1rban \u00fajraind\u00edtott\u00e1k, az\u00f3ta f\u00e9lsz\u00e1z v\u00e1llalkoz\u00e1s t\u00f6bb mint 6 ezer munkav\u00e1llal\u00f3j\u00e1nak b\u00e9r\u00e9t t\u00e1mogatj\u00e1k.\n\u00a0\u00a0\u00a0\u00a0A legink\u00e1bb s\u00fajtott \u00e1gazatok b\u00e9rt\u00e1mogat\u00e1si programj\u00e1ban a megv\u00e9dett munkahelyek sz\u00e1ma meghaladta a 100 ezret, m\u00e1r t\u00f6bb mint 14 ezer munkaad\u00f3 ny\u00fajtott be ig\u00e9nyl\u00e9st, csaknem 28 milli\u00e1rd forint \u00e9rt\u00e9kben.\u00a0Gy\u00f6rgy L\u00e1szl\u00f3\u00a0felh\u00edvta a figyelmet arra a v\u00e1ltoz\u00e1sra, hogy ut\u00f3finansz\u00edroz\u00e1s helyett el\u0151leg form\u00e1j\u00e1ban kapj\u00e1k meg a c\u00e9gek a t\u00e1mogat\u00e1st a vend\u00e9gl\u00e1t\u00f3iparban, a turisztika ter\u00fclet\u00e9n. \u00cdgy felgyorsul a v\u00edrusv\u00e1ls\u00e1g miatt neh\u00e9z helyzetbe ker\u00fclt v\u00e1llalkoz\u00e1sok b\u00e9rt\u00e1mogat\u00e1s\u00e1nak kifizet\u00e9se, ezzel is seg\u00edtve a c\u00e9gek talpon marad\u00e1s\u00e1t \u00e9s a munkahelyek v\u00e9delm\u00e9t - fogalmazott.\n\u00a0\u00a0\u00a0\u00a0Az \u00e1llamtitk\u00e1r ismertette, hogy az \u00faj munkahelyek l\u00e9trehoz\u00e1s\u00e1t \u00e9s a munkahelyek meger\u0151s\u00edt\u00e9s\u00e9t t\u00e1mogat\u00f3 programban 336 ezer munkahelyet er\u0151s\u00edtettek meg \u00e9s 34 ezer \u00faj munkahelyet hoztak l\u00e9tre.\n\u00a0\u00a0\u00a0\u00a0A kiemelt \u00e1gazatok t\u00e1mogat\u00e1s\u00e1nak keret\u00e9ben mintegy 100 milli\u00e1rd forint \u00e9rt\u00e9k\u0171 p\u00e1ly\u00e1zat \u00e1ll a v\u00e1llalkoz\u00e1sok rendelkez\u00e9s\u00e9re a fejl\u0151d\u00e9shez, a beruh\u00e1z\u00e1saik finansz\u00edroz\u00e1s\u00e1hoz,\u00a0Gy\u00f6rgy L\u00e1szl\u00f3\u00a0p\u00e9ldak\u00e9nt eml\u00edtette az \u00e9lelmiszeripart, az eg\u00e9szs\u00e9gipart, a z\u00f6ldgazdas\u00e1got, a design- \u00e9s divatipart.\n\u00a0\u00a0\u00a0\u00a0Az \u00e1llamtitk\u00e1r kit\u00e9rt a v\u00e1llalkoz\u00e1sok finansz\u00edroz\u00e1shoz jut\u00e1s\u00e1nak t\u00e1mogat\u00e1s\u00e1ra is, mint elmondta, ennek eredm\u00e9nyek\u00e9ppen 2432 milli\u00e1rd forint \u00e9rt\u00e9k\u0171, \u00faj leszerz\u0151d\u00f6tt hitel\u00e1llom\u00e1ny keletkezett a magyar gazdas\u00e1gban, ami ugyancsak hozz\u00e1j\u00e1rul a munkahelyek meg\u0151rz\u00e9s\u00e9hez \u00e9s \u00fajak l\u00e9trehoz\u00e1s\u00e1hoz.\n\u00a0\u00a0\u00a0\u00a0Gy\u00f6rgy L\u00e1szl\u00f3\u00a0a programok k\u00f6z\u00f6tt eml\u00edtette a Di\u00e1khitel Plusz konstrukci\u00f3t, amelynek keret\u00e9ben t\u00f6bb mint 32 500 egyetemi hallgat\u00f3nak biztos\u00edtottak 16 milli\u00e1rd forintot meghalad\u00f3 kedvezm\u00e9nyes hitelt.\n\u00a0\u00a0\u00a0\u00a0A v\u00e1llalkoz\u00e1sokat \u00e9rint\u0151, c\u00e9lzott ad\u00f3- \u00e9s j\u00e1rul\u00e9kkedvezm\u00e9nyek mellett az \u00e1llamtitk\u00e1r kiemelte a csal\u00e1dok \u00e9s a nyugd\u00edjasok v\u00e9delm\u00e9t, egyebek k\u00f6z\u00f6tt a sz\u00e9les k\u00f6r\u0171 csal\u00e1dt\u00e1mogat\u00e1si rendszert, a lak\u00e1s\u00e1fa 5 sz\u00e1zal\u00e9kra cs\u00f6kken\u00e9s\u00e9t \u00e9s a 13. havi nyugd\u00edj fokozatos vissza\u00e9p\u00edt\u00e9s\u00e9t.\n\n\n\nMTI 2021. febru\u00e1r 8.\n\n"}]