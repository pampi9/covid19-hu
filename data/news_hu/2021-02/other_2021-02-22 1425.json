[{"date": "2021-02-22 14:25", "url": "https://koronavirus.gov.hu/cikkek/orszagos-tisztifoorvos-eroteljes-immunvalaszt-valt-ki-kinai-vakcina", "h1": "Orsz\u00e1gos tisztif\u0151orvos: er\u0151teljes immunv\u00e1laszt v\u00e1lt ki a k\u00ednai vakcina", "body": "\nA k\u00ednai Sinopharm vakcin\u00e1j\u00e1nak el\u0151nye, hogy jelent\u0151s, er\u0151teljes immunv\u00e1laszt v\u00e1lt ki - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n h\u00e9tf\u0151n.\n\n\nM\u00fcller Cec\u00edlia hozz\u00e1tette: a k\u00ednai olt\u00f3anyag a v\u00edrus teljes, el\u00f6lt v\u00e1ltozat\u00e1t tartalmaz\u00f3 vakcina, amely sok feh\u00e9rj\u00e9t, a v\u00edrus burk\u00e1t, \u00f6r\u00f6k\u00edt\u0151anyag\u00e1t tartalmazza inaktiv\u00e1lt \u00e1llapotban.\n\u00a0\u00a0\u00a0\u00a0Azt mondta, az olt\u00f3anyag fert\u0151z\u00e9st, megbeteged\u00e9st nem tud okozni, de sz\u00e9les antig\u00e9n palett\u00e1ja sokkal jobban \"megmozd\u00edtja\" az immunrendszert. Sokan bizakodnak, hogy tart\u00f3sabb, esetleg magasabb fok\u00fa v\u00e9delmet adhat, ezt a j\u00f6v\u0151 d\u00f6nti el - jegyezte meg.\n\u00a0\u00a0\u00a0\u00a0Hozz\u00e1f\u0171zte, hogy a magyar fejleszt\u00e9s\u0171 vakcin\u00e1t a Sinopharm\u00e9val megegyez\u0151 technol\u00f3gi\u00e1val tervezik.\n\u00a0\u00a0\u00a0\u00a0Kit\u00e9rt arra, hogy a k\u00ednai gy\u00e1rt\u00e1s\u00fa olt\u00f3anyag 18 \u00e9v felett b\u00e1rkinek adhat\u00f3. A vakcina leirat\u00e1ban szerepel, hogy 60 \u00e9v felett nincs el\u00e9g tapasztalat r\u00f3la, ez azonban majdnem minden olt\u00f3anyagr\u00f3l elmondhat\u00f3. \"Bizonyos \u00e9letkor felett az immunrendszer nem reag\u00e1l olyan akt\u00edvan az olt\u00f3anyagra, mint egy fiatal szervezetben, ett\u0151l f\u00fcggetlen\u00fcl k\u00e9pes megv\u00e9deni a sz\u00f6v\u0151dm\u00e9nyt\u0151l vagy hal\u00e1los megbeteged\u00e9st\u0151l\" - mondta a tisztif\u0151orvos.\n\u00a0\u00a0\u00a0\u00a0M\u00fcller Cec\u00edlia megjegyezte, minden gy\u00f3gyszert, olt\u00f3anyagot a haszon-kock\u00e1zat becsl\u00e9ssel \u00e9rdemes \u00f6sszehasonl\u00edtani, azonban az olt\u00e1s bead\u00e1s\u00e1nak k\u00e9sleked\u00e9se \"nyitva hagyja a kaput a fert\u0151z\u0151d\u00e9s lehet\u0151s\u00e9g\u00e9re\".\n\u00a0\u00a0\u00a0\u00a0Kiemelte, nincs sz\u00e1zsz\u00e1zal\u00e9kos v\u00e9delmet ny\u00fajt\u00f3 vakcina, de a Magyarorsz\u00e1gon enged\u00e9lyezett olt\u00f3anyagok hat\u00e1soss\u00e1ga mind 70 sz\u00e1zal\u00e9k feletti, ami j\u00f3 eredm\u00e9ny. Kit\u00e9rt arra: sz\u00e1mos olyan olt\u00e1st is alkalmaznak itthon m\u00e1s betegs\u00e9gekkel szemben, melyeknek 50 sz\u00e1zal\u00e9kos a hat\u00e9konys\u00e1ga.\n\u00a0\u00a0\u00a0\u00a0A szakember a j\u00e1rv\u00e1ny\u00fcgyi adatokr\u00f3l azt mondta, exponenci\u00e1lisan emelkedik az \u00faj fert\u0151z\u00f6ttek sz\u00e1ma, ami a v\u00edrusvari\u00e1nsok megjelen\u00e9s\u00e9nek tudat\u00f3 be.\n\u00a0\u00a0\u00a0\u00a0Megd\u0151lt az a n\u00e9zet, hogy az \u00faj v\u00edrusvari\u00e1nsok nem okoznak s\u00falyosabb megbeteged\u00e9st, hiszen ar\u00e1nyaiban az \u00faj fert\u0151z\u00f6ttekhez k\u00e9pest egyre t\u00f6bben szorulnak k\u00f3rh\u00e1zi ell\u00e1t\u00e1sra - mondta.\n\u00a0\u00a0\u00a0\u00a0Az akt\u00edv betegek 82 649-en vannak, k\u00f3rh\u00e1zban 4489 embert kezelnek, k\u00f6z\u00fcl\u00fck 394-en szorulnak g\u00e9pi l\u00e9legeztet\u00e9sre. Ezek a sz\u00e1mok egy\u00e9rtelm\u0171 emelked\u00e9st mutatnak, \u00e9s \u00fajabb terhet r\u00f3nak az eg\u00e9szs\u00e9g\u00fcgyi ell\u00e1t\u00f3kra - tette hozz\u00e1.\n\u00a0\u00a0\u00a0\u00a0A roml\u00f3 j\u00e1rv\u00e1ny\u00fcgyi adatok fokozott \u00f3vatoss\u00e1gra intenek - mondta, \u00e9s arra k\u00e9rte az embereket, fogadj\u00e1k el a nekik felaj\u00e1nlott olt\u00f3anyagot, hiszen mindegyik biztons\u00e1gos \u00e9s hat\u00e1sos.\n\u00a0\u00a0\u00a0\u00a0M\u00fcller Cec\u00edlia besz\u00e1molt arr\u00f3l, hogy a brazil \u00e9s d\u00e9l-afrikai v\u00edrusvari\u00e1ci\u00f3t Magyarorsz\u00e1gon m\u00e9g nem mutatt\u00e1k ki, de a laborat\u00f3riumi mint\u00e1kban egyre t\u00f6bbsz\u00f6r fedezik fel a brit v\u00edrusvari\u00e1ci\u00f3t, eddig 378 esetben. Ezenk\u00edv\u00fcl 34 mint\u00e1ban egy\u00e9b vari\u00e1nst is tal\u00e1ltak.\n\u00a0\u00a0\u00a0\u00a0K\u00f6z\u00f6lte, a 378 esetb\u0151l mind\u00f6ssze t\u00edzn\u00e9l kapcsolhat\u00f3 \u00f6ssze k\u00fclf\u00f6ldi utaz\u00e1ssal a behurcol\u00e1s, \u00edgy elmondhat\u00f3, hogy a brit mut\u00e1ns m\u00e1r k\u00f6z\u00f6ss\u00e9gi terjed\u00e9snek indult.\n\u00a0\u00a0\u00a0\u00a0Az orsz\u00e1gos tisztif\u0151orvos kiemelte, \"fontos k\u00e9t h\u00e9t \u00e1ll el\u0151tt\u00fcnk\", hiszen a k\u00f6vetkez\u0151 k\u00e9t h\u00e9t alatt t\u00f6bb v\u00e9d\u0151olt\u00e1st tudnak beadni, mint eddig \u00f6sszesen, ami k\u00f6sz\u00f6nhet\u0151 az orsz\u00e1gba \u00e9rkezett olt\u00f3anyagoknak.\n\u00a0\u00a0\u00a0\u00a0\u00c1toltotts\u00e1gban is j\u00f3l \u00e1ll Magyarorsz\u00e1g, hiszen m\u00edg az eur\u00f3pai \u00e1tlag 3,9 sz\u00e1zal\u00e9k, addig n\u00e1lunk a lakoss\u00e1g 4,6 sz\u00e1zal\u00e9ka kapott m\u00e1r olt\u00e1st - emelte ki.\n\u00a0\u00a0\u00a0\u00a0\"B\u00edzunk abban, hogy az olt\u00e1sokkal jelent\u0151sen tudunk jav\u00edtani j\u00e1rv\u00e1ny\u00fcgyi helyzet\u00fcnk\u00f6n\" - mondta, egyben arra k\u00e9rt mindenkit, figyelje h\u00e1ziorvosa \u00e9rtes\u00edt\u00e9s\u00e9t, \u00e9s k\u00e9rje a felaj\u00e1nlott olt\u00f3anyagot.\n\u00a0\u00a0\u00a0\u00a0Arra a k\u00e9rd\u00e9sre, hogy a roml\u00f3 j\u00e1rv\u00e1ny\u00fcgyi adatok f\u00e9ny\u00e9ben terveznek-e tov\u00e1bbi szigor\u00edt\u00e1st, M\u00fcller Cec\u00edlia azt mondta: nem szeretn\u00e9nek szigor\u00edtani, de ez az embereken is m\u00falik. \u00d3vatoss\u00e1gra \u00e9s figyelemre intenek az adatok, \u00e9s tov\u00e1bbra is be kell tartani a v\u00e9dekez\u00e9sben hozott int\u00e9zked\u00e9seket - hangs\u00falyozta.\n\nMTI 2021. febru\u00e1r 22.\n\n"}]