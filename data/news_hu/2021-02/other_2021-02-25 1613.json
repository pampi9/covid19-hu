[{"date": "2021-02-25 16:13", "url": "https://koronavirus.gov.hu/cikkek/orban-viktor-az-egesz-jarvany-legnehezebb-ket-hete-jon", "h1": "Orb\u00e1n Viktor: az eg\u00e9sz j\u00e1rv\u00e1ny legnehezebb k\u00e9t hete j\u00f6n", "body": "\nAz eg\u00e9sz eddigi koronav\u00edrus-j\u00e1rv\u00e1ny legnehezebb k\u00e9t hete el\u0151tt \u00e1ll az orsz\u00e1g - k\u00f6z\u00f6lte a minisztereln\u00f6k.\u00a0Orb\u00e1n\u00a0Viktor a Facebook-oldal\u00e1ra felt\u00f6lt\u00f6tt vide\u00f3ban mindenkit arra k\u00e9rt, regisztr\u00e1ljon a koronav\u00edrus elleni olt\u00e1sra \u00e9s oltassa be mag\u00e1t.\n\n\nA korm\u00e1nyf\u0151 elmondta, hogy a nap folyam\u00e1n \"egy nagyon k\u00fcl\u00f6nleges tud\u00e1st birtokl\u00f3 orvos-tud\u00f3s csoporttal\", a j\u00e1rv\u00e1nymatematikusokkal tal\u00e1lkozott, akik abban seg\u00edtenek, hogy meg lehessen \u00e9rteni, hogy az eg\u00e9szs\u00e9g\u00fcgyi jelens\u00e9gek milyen trendekk\u00e9 \u00e1llnak \u00f6ssze, azaz \"mi fog vel\u00fcnk t\u00f6rt\u00e9nni a k\u00f6vetkez\u0151 napokban \u00e9s hetekben\".\n\u00a0\u00a0\u00a0\u00a0\"Csupa rossz h\u00edrem van. A helyzet \u00fagy fest, hogy az eg\u00e9sz j\u00e1rv\u00e1ny, az eg\u00e9sz eddig tapasztalt j\u00e1rv\u00e1ny legnehezebb k\u00e9t hete el\u0151tt \u00e1llunk. Az \u00fajfajta mut\u00e1ci\u00f3k megjelen\u00e9se miatt a fert\u0151z\u00e9sek sz\u00e1ma er\u0151sen n\u0151 \u00e9s n\u0151ni fog\" - fogalmazott.\n\u00a0\u00a0\u00a0\u00a0Hozz\u00e1tette: olyan terhel\u00e9s lesz a k\u00f3rh\u00e1zakon, mint amilyen m\u00e9g nem volt. Minden orvosra, minden \u00e1pol\u00f3n\u0151re, minden l\u00e9legeztet\u0151k\u00e9sz\u00fcl\u00e9kre sz\u00fcks\u00e9g lesz - mondta a minisztereln\u00f6k.\nOrb\u00e1n\u00a0Viktor arra k\u00e9rt mindenkit, hogy a saj\u00e1t maga \u00e9let\u00e9ben a lehet\u0151 legfegyelmezettebben pr\u00f3b\u00e1lja meg betartani azokat az el\u0151\u00edr\u00e1sokat, amelyeket az operat\u00edv t\u00f6rzs k\u00f6zz\u00e9tesz.\n\u00a0\u00a0\u00a0\u00a0\"Versenyt futunk az id\u0151vel\" - hangs\u00falyozta. K\u00f6z\u00f6lte, ha sokan regisztr\u00e1lnak, sokan jelentkeznek olt\u00e1sra, sokan oltatj\u00e1k be magukat, akkor ez a neh\u00e9z id\u0151szak ler\u00f6vid\u00fcl; ha kevesen regisztr\u00e1lnak, kevesen oltatj\u00e1k be magukat, a nagyon nagy nyom\u00e1st jelent\u0151 id\u0151szak hosszabb lesz.\n\u00a0\u00a0\u00a0\u00a0K\u00e9rek mindenkit, regisztr\u00e1ljanak, \u00e9s oltass\u00e1k be magukat! - mondta a korm\u00e1nyf\u0151.\nRegisztr\u00e1ci\u00f3 v\u00e9d\u0151olt\u00e1sra:\u00a0https://vakcinainfo.gov.hu/\n\nMTI 2021. febru\u00e1r 25.\n\n"}]