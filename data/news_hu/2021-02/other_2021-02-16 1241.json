[{"date": "2021-02-16 12:41", "url": "https://koronavirus.gov.hu/cikkek/kulfoldrol-hazateroknek-tovabbra-karantenba-kell-vonulniuk", "h1": "A k\u00fclf\u00f6ldr\u0151l hazat\u00e9r\u0151knek tov\u00e1bbra is karant\u00e9nba kell vonulniuk", "body": "\nA k\u00fclf\u00f6ldr\u0151l hazat\u00e9r\u0151knek tov\u00e1bbra is karant\u00e9nba kell vonulniuk - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a keddi online sajt\u00f3t\u00e1j\u00e9koztat\u00f3n.\n\n\nKiss R\u00f3bert k\u00f6z\u00f6lte, hogy a karant\u00e9nk\u00f6telezetts\u00e9g al\u00f3li mentes\u00edt\u00e9st k\u00e9t negat\u00edv PCR-teszt birtok\u00e1ban k\u00e9rhetik az utasok.\n\u00a0\u00a0\u00a0\u00a0Az els\u0151 ilyen vizsg\u00e1latk\u00e9nt figyelembe veszik a schengeni tag\u00e1llamok valamelyik\u00e9ben, az Egyes\u00fclt \u00c1llamokban vagy Kanad\u00e1ban v\u00e9gzett tesztet, de a m\u00e1sodik negat\u00edv eredm\u00e9nyig fenn\u00e1ll a karant\u00e9nk\u00f6telezetts\u00e9g - tudatta az alezredes. Hozz\u00e1tette: azok, akik felgy\u00f3gyultak a koronav\u00edrus-betegs\u00e9gb\u0151l \u00e9s ezt igazolni is tudj\u00e1k, hat h\u00f3napig mentes\u00fclnek a karant\u00e9nk\u00f6telezetts\u00e9g al\u00f3l.\n\u00a0\u00a0\u00a0\u00a0Eml\u00e9keztetett: a Rom\u00e1ni\u00e1ba szem\u00e9lyforgalomban beutaz\u00f3 magyar \u00e1llampolg\u00e1rok mentes\u00fclnek a karant\u00e9nk\u00f6telezetts\u00e9g al\u00f3l, ha igazolj\u00e1k, hogy legkevesebb t\u00edz nappal kor\u00e1bban megkapt\u00e1k a koronav\u00edrus elleni v\u00e9d\u0151olt\u00e1s m\u00e1sodik d\u00f3zis\u00e1t. M\u00e1s orsz\u00e1gok is a v\u00e9d\u0151olt\u00e1s bead\u00e1s\u00e1nak igazol\u00e1s\u00e1hoz k\u00f6tik a karant\u00e9nk\u00f6telezetts\u00e9g al\u00f3li mentes\u00fcl\u00e9st.\n\u00a0\u00a0\u00a0\u00a0Ismertette azt is: a korm\u00e1ny el\u0151terjeszt\u00e9se alapj\u00e1n az Orsz\u00e1ggy\u0171l\u00e9s t\u00e1rgyal a koronav\u00edrus-j\u00e1rv\u00e1ny miatt elrendelt vesz\u00e9lyhelyzet meghosszabb\u00edt\u00e1sr\u00f3l. Hozz\u00e1tette: a vesz\u00e9lyhelyzet meghosszabb\u00edt\u00e1sa jelent\u0151sen el\u0151seg\u00edti a j\u00e1rv\u00e1ny elleni v\u00e9dekez\u00e9shez sz\u00fcks\u00e9ges int\u00e9zked\u00e9sek v\u00e9grehajt\u00e1s\u00e1t.\n\u00a0\u00a0\u00a0\u00a0Az alezredes t\u00e1j\u00e9koztat\u00e1sa szerint h\u00e9tf\u0151n 126 emberrel szemben l\u00e9ptek fel a rend\u0151r\u00f6k a maszkvisel\u00e9si k\u00f6telezetts\u00e9g elmulaszt\u00e1sa miatt, \u00edgy m\u00e1r 25 059-re emelkedett a szab\u00e1lytalan maszkvisel\u00e9s miatt elrendelt int\u00e9zked\u00e9sek sz\u00e1ma.\n\u00a0\u00a0\u00a0\u00a0Kiss R\u00f3bert elmondta: 115-en az \u00f6nkorm\u00e1nyzati rendeletek ellen\u00e9re sem viselt\u00e9k a maszkot k\u00f6zter\u00fcleten, egy ember a t\u00f6megk\u00f6zleked\u00e9s sor\u00e1n mulasztott, t\u00edzen pedig \u00fczletekben, bev\u00e1s\u00e1rl\u00f3k\u00f6zpontban nem viselt\u00e9k a v\u00e9d\u0151eszk\u00f6zt.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 827 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 214-szer az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 613 esetben pedig az \u00fczletek korl\u00e1tozott nyitva tart\u00e1s\u00e1ra vonatkoz\u00f3 szab\u00e1lyokat nem tartott\u00e1k be. A vend\u00e9gl\u00e1t\u00f3helyen t\u00f6rt\u00e9n\u0151 tart\u00f3zkod\u00e1s tilalm\u00e1t h\u00e9tf\u0151n egy ember szegte meg, de az \u00fczlethelyis\u00e9g ideiglenes bez\u00e1r\u00e1s\u00e1ra nem volt sz\u00fcks\u00e9g - mondta az alezredes.\n\u00a0\u00a0\u00a0\u00a0K\u00f6z\u00f6lte: az elm\u00falt napon a kij\u00e1r\u00e1si tilalommal kapcsolatos szab\u00e1lyok megs\u00e9rt\u00e9se miatt 329 emberrel szemben int\u00e9zkedtek a rend\u0151r\u00f6k. A kij\u00e1r\u00e1si korl\u00e1toz\u00e1s, majd a kij\u00e1r\u00e1si tilalom tavaly novemberi bevezet\u00e9se \u00f3ta 38 685 emberrel szemben int\u00e9zkedtek orsz\u00e1gszerte e szab\u00e1lyok megszeg\u00e9se miatt.\n\u00a0\u00a0\u00a0\u00a0H\u00e9tf\u0151n is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 35-sz\u00f6r l\u00e9ptek fel. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 11 885-sz\u00f6r int\u00e9zkedtek.\n\u00a0\u00a0\u00a0\u00a0Az elm\u00falt napon 7857 esetben ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban l\u00e9v\u0151ket. H\u00e9tv\u00e9g\u00e9n 3559 ilyen korl\u00e1toz\u00f3 int\u00e9zked\u00e9st rendeltek el, jelenleg 20 224-en vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 2056-an v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - ismertette az alezredes.\n\nMTI 2021. febru\u00e1r 16.\n\n"}]