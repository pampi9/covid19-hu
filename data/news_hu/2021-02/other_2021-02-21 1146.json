[{"date": "2021-02-21 11:46", "url": "https://koronavirus.gov.hu/cikkek/schanda-tamas-kormany-hatezer-milliard-forintot-fordit-versenykepesseg-novelesere", "h1": "Schanda Tam\u00e1s: a korm\u00e1ny hatezer milli\u00e1rd forintot ford\u00edt a versenyk\u00e9pess\u00e9g n\u00f6vel\u00e9s\u00e9re", "body": "\nHatezer milli\u00e1rd forint \u00e1ll a korm\u00e1ny rendelkez\u00e9s\u00e9re arra, hogy Magyarorsz\u00e1got m\u00e9g er\u0151sebb\u00e9 tegye \u00e9s haz\u00e1nk 2030-ra Eur\u00f3pa \u00f6t leg\u00e9lhet\u0151bb \u00e9s legversenyk\u00e9pesebb orsz\u00e1ga k\u00f6z\u00e9 ker\u00fclj\u00f6n - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) parlamenti \u00e9s strat\u00e9giai \u00e1llamtitk\u00e1ra a k\u00f6z\u00f6ss\u00e9gi oldal\u00e1ra felker\u00fclt vide\u00f3ban.\n\n\nSchanda\u00a0Tam\u00e1s kijelentette: annak \u00e9rdek\u00e9ben, hogy a magyar fiatalok a j\u00f6v\u0151 nyertesei legyenek, soha nem l\u00e1tott m\u00e9rt\u00e9k\u0171, 1500 milli\u00e1rd forintos t\u00e1mogat\u00e1s jut a fels\u0151oktat\u00e1s ter\u00fclet\u00e9re. Ez biztos\u00edtja Magyarorsz\u00e1g sikeress\u00e9g\u00e9t hosszabb t\u00e1von - tette hozz\u00e1.\n\u00a0\u00a0\u00a0\u00a0A tervek k\u00f6z\u00fcl az \u00e1llamtitk\u00e1r kiemelte a b\u00f6lcs\u00f6dei f\u00e9r\u0151helyek sz\u00e1m\u00e1nak tov\u00e1bbi n\u00f6vel\u00e9s\u00e9t, a gyerekek k\u00f6zleked\u00e9s\u00e9nek megk\u00f6nny\u00edt\u00e9s\u00e9t iskolabusz rendszerrel, a h\u00e1romsz\u00e1z legh\u00e1tr\u00e1nyosabb telep\u00fcl\u00e9s felz\u00e1rk\u00f3ztat\u00e1s\u00e1t, a v\u00edzgazd\u00e1lkod\u00e1s korszer\u0171s\u00edt\u00e9s\u00e9t, a k\u00f6zleked\u00e9s korszer\u0171bb\u00e9 \u00e9s z\u00f6ldebb\u00e9 t\u00e9tel\u00e9t, a meg\u00fajul\u00f3 energiaforr\u00e1sok ar\u00e1ny\u00e1nak n\u00f6vel\u00e9s\u00e9t \u00e9s a digit\u00e1lis k\u00e9pess\u00e9gek meger\u0151s\u00edt\u00e9s\u00e9t.\n\u00a0\u00a0\u00a0\u00a0A j\u00e1rv\u00e1ny kev\u00e9sb\u00e9 viselte meg a magyar gazdas\u00e1got, mint sok m\u00e1s gazdagabb orsz\u00e1g\u00e9t - mutatott r\u00e1\u00a0Schanda\u00a0Tam\u00e1s, utalva arra, hogy a gazdas\u00e1g v\u00e9delm\u00e9nek akci\u00f3terve eredm\u00e9nyesnek bizonyult.\n\u00a0\u00a0\u00a0\u00a0A munk\u00e1t folytatja a korm\u00e1ny a gazdas\u00e1g \u00fajraind\u00edt\u00e1s\u00e1nak akci\u00f3terv\u00e9vel, amelynek keret\u00e9ben p\u00e9ld\u00e1ul b\u0151v\u00edtett\u00e9k az otthonteremt\u00e9si t\u00e1mogat\u00e1sokat, b\u00e9rt\u00e1mogat\u00e1st ny\u00fajtottak a v\u00e1llalkoz\u00e1soknak, t\u00f6rt\u00e9nelmi l\u00e9pt\u00e9k\u0171 b\u00e9remel\u00e9st hajtottak v\u00e9gre az orvosokn\u00e1l, visszavezetik a 13. havi nyugd\u00edjat, j\u00f6v\u0151 \u00e9vt\u0151l a 25 \u00e9v alattiaknak j\u00f6vedelemad\u00f3 mentess\u00e9get biztos\u00edtanak, fenntartj\u00e1k a hitelmorat\u00f3riumot \u00e9s a legkissebb v\u00e1llalkoz\u00e1soknak 10 milli\u00f3 forintos kamatmentes hitelt biztos\u00edtanak - sorolta.\n\u00a0\u00a0\u00a0\u00a0Schanda\u00a0Tam\u00e1s \u00fagy fogalmazott, hogy a baloldal ad\u00f3emel\u00e9sekkel megsarcolta az embereket a gazdas\u00e1gi v\u00e1ls\u00e1g idej\u00e9n, de a probl\u00e9m\u00e1kat k\u00e9ptelen volt megoldani. A jelenlegi korm\u00e1ny a megszor\u00edt\u00e1sok \u00e9s seg\u00e9lyek \u00fatj\u00e1ra nemet mondott, helyette mindenkinek lehet\u0151s\u00e9geket \u00e9s t\u00e1mogat\u00e1sokat biztos\u00edt - jegyezte meg.\n\nMTI 2021. febru\u00e1r 21.\n\n"}]