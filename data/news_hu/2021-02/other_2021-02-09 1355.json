[{"date": "2021-02-09 13:55", "url": "https://koronavirus.gov.hu/cikkek/operativ-torzs-hetfon-131-szer-intezkedtek-maszkviseles-elmulasztasa-miatt-rendorok", "h1": "Operat\u00edv t\u00f6rzs: h\u00e9tf\u0151n 131-szer int\u00e9zkedtek a maszkvisel\u00e9s elmulaszt\u00e1sa miatt a rend\u0151r\u00f6k", "body": "\nA maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt az elm\u00falt 24 \u00f3r\u00e1ban 131 esetben int\u00e9zkedtek a rend\u0151r\u00f6k - mondta a\u00a0koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a keddi online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes k\u00f6z\u00f6lte: 113 emberrel szemben az\u00e9rt volt sz\u00fcks\u00e9g rend\u0151ri fell\u00e9p\u00e9sre, mert t\u00edzezer lakos\u00fan\u00e1l nagyobb telep\u00fcl\u00e9seken megszegt\u00e9k a k\u00f6zter\u00fcleti maszkvisel\u00e9sre vonatkoz\u00f3 \u00f6nkorm\u00e1nyzati rendeletet. K\u00f6z\u00fcl\u00fck 34 embert figyelmeztettek, 35-en kaptak helysz\u00edni b\u00edrs\u00e1got, 44-et feljelentettek.\n\u00a0\u00a0\u00a0\u00a0Szab\u00e1lytalan maszkvisel\u00e9s miatt t\u00f6megk\u00f6zleked\u00e9si eszk\u00f6z\u00f6k\u00f6n \u00e9s v\u00e1rakoz\u00f3helyein 4, \u00fczletekben, bev\u00e1s\u00e1rl\u00f3k\u00f6zpontok ter\u00fclet\u00e9n 14 ember ellen int\u00e9zkedtek.\n\u00a0\u00a0\u00a0\u00a0Az alezredes hozz\u00e1tette: a maszkvisel\u00e9si szab\u00e1lyok megszeg\u00e9se miatt azok bevezet\u00e9se \u00f3ta 24 132-szer int\u00e9zkedtek a rend\u0151r\u00f6k.\n\u00a0\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 825 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 214 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 611 esetben pedig az \u00fczletek korl\u00e1tozott nyitva tart\u00e1s\u00e1ra vonatkoz\u00f3 szab\u00e1lyokat nem tartott\u00e1k be, vagy az ott tart\u00f3zkod\u00e1s tilalm\u00e1t szegt\u00e9k meg.\n\u00a0\u00a0\u00a0\u00a0Felh\u00edvta a figyelmet arra, hogy janu\u00e1r 30-\u00e1t\u00f3l a kor\u00e1bbiakn\u00e1l szigor\u00fabb int\u00e9zked\u00e9seket vezettek be a vend\u00e9gl\u00e1t\u00f3helyekre, a szab\u00e1lyok betart\u00e1s\u00e1t a rend\u0151rs\u00e9g a helysz\u00edneken ellen\u0151rzi. A vend\u00e9gl\u00e1t\u00f3helyekre vonatkoz\u00f3 szigor\u00fabb szab\u00e1lyok hat\u00e1lyba l\u00e9p\u00e9se \u00f3ta az ott tart\u00f3zkod\u00e1s tilalm\u00e1t 20-an szegt\u00e9k meg, tov\u00e1bb\u00e1 1 esetben az \u00fczemeltet\u0151 felel\u0151ss\u00e9g\u00e9t is meg\u00e1llap\u00edtott\u00e1k. Ezid\u00e1ig 3 vend\u00e9gl\u00e1t\u00f3hely f\u00e9l\u00e9ves ideiglenes bez\u00e1rat\u00e1s\u00e1r\u00f3l d\u00f6nt\u00f6tt a rend\u0151rs\u00e9g - ismertette az alezredes, aki szerint h\u00e9tf\u0151n nem kellett int\u00e9zkedni\u00fck vend\u00e9gl\u00e1t\u00f3helyen szab\u00e1lytalans\u00e1g miatt.\n\u00a0\u00a0\u00a0\u00a0K\u00f6z\u00f6lte: h\u00e9tf\u0151n a kij\u00e1r\u00e1si tilalommal kapcsolatos szab\u00e1lyok megs\u00e9rt\u00e9se miatt 324 emberrel szemben int\u00e9zkedtek a rend\u0151r\u00f6k. A kij\u00e1r\u00e1si korl\u00e1toz\u00e1s, majd a kij\u00e1r\u00e1si tilalom tavaly novemberi bevezet\u00e9se \u00f3ta 35 878 emberrel szemben int\u00e9zkedtek orsz\u00e1gszerte a szab\u00e1lyok megszeg\u00e9se miatt.\n\u00a0\u00a0\u00a0\u00a0Ismertette azt is, hogy a f\u0151v\u00e1rosban csendh\u00e1bor\u00edt\u00e1s miatt h\u00edvt\u00e1k a rend\u0151r\u00f6ket egy IX. ker\u00fcleti, Airbnb-n kereszt\u00fcl kiadott lak\u00e1shoz, ahol t\u00f6bb mint t\u00edz k\u00fclf\u00f6ldi h\u00e1zibulizott. A sz\u00e1ll\u00e1shely b\u00e9rbead\u00f3j\u00e1val szemben k\u00f6zigazgat\u00e1si hat\u00f3s\u00e1gi elj\u00e1r\u00e1st ind\u00edtott a rend\u0151rs\u00e9g, m\u00edg a jelenl\u00e9v\u0151k ellen szab\u00e1lys\u00e9rt\u00e9si feljelent\u00e9st tettek. \u00a0\u00a0\u00a0\u00a0\n\u00a0\u00a0\u00a0\u00a0H\u00e9tf\u0151n is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 65 esetben l\u00e9ptek fel. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 11 400-szor int\u00e9zkedtek.\n\u00a0\u00a0\u00a0\u00a0Az elm\u00falt napon 7786 esetben ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban l\u00e9v\u0151ket. H\u00e9tf\u0151n 3191 ilyen korl\u00e1toz\u00f3 int\u00e9zked\u00e9st rendeltek el, jelenleg 16 850-en vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 1849-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - ismertette az alezredes.\n\n\nMTI 2021. febru\u00e1r 9.\n\n"}]