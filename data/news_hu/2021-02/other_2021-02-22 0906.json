[{"date": "2021-02-22 09:06", "url": "https://koronavirus.gov.hu/cikkek/izer-norbert-csusztatott-adobevallas-volt-az-egyik-leghatekonyabb-adougyi-intezkedes", "h1": "Izer Norbert: a cs\u00fasztatott ad\u00f3bevall\u00e1s volt az egyik leghat\u00e9konyabb ad\u00f3\u00fcgyi int\u00e9zked\u00e9s", "body": "\nA besz\u00e1mol\u00f3, illetve a t\u00e1rsas\u00e1gi ad\u00f3 bevall\u00e1si hat\u00e1ridej\u00e9nek halaszt\u00e1sa volt a korm\u00e1ny egyik leghat\u00e9konyabb ad\u00f3\u00fcgyi int\u00e9zked\u00e9se a koronav\u00edrus-j\u00e1rv\u00e1ny els\u0151 szakasz\u00e1ban, az \u00e9rintett v\u00e1llalkoz\u00e1sok \u00edgy n\u00e9gy h\u00f3napon kereszt\u00fcl mintegy sz\u00e1zmilli\u00e1rd forinttal gazd\u00e1lkodhattak tov\u00e1bb - mondta Izer Norbert, a P\u00e9nz\u00fcgyminiszt\u00e9rium ad\u00f3\u00fcgyek\u00e9rt felel\u0151s \u00e1llamtitk\u00e1ra a Vil\u00e1ggazdas\u00e1g h\u00e9tf\u0151i sz\u00e1m\u00e1ban megjelent interj\u00faj\u00e1ban.\n\n\nAz \u00e9rintett v\u00e1llalkoz\u00e1sok k\u00e9tharmada \u00e9lt tavaly azzal a lehet\u0151s\u00e9ggel, hogy a koronav\u00edrus-j\u00e1rv\u00e1ny els\u0151 hull\u00e1ma miatt m\u00e1jus v\u00e9ge helyett csak szeptember 30-ig k\u00e9sz\u00edtette el a t\u00e1rsas\u00e1giad\u00f3-bevall\u00e1s\u00e1t - k\u00f6z\u00f6lte az \u00e1llamtitk\u00e1r eml\u00e9keztetve arra, hogy a besz\u00e1mol\u00f3 mellett \u00f6tf\u00e9le ad\u00f3t \u00e9rintett a korm\u00e1ny n\u00e9gyhavi automatikus fizet\u00e9si halaszt\u00e1sa: a t\u00e1rsas\u00e1gi ad\u00f3t, a kisv\u00e1llalati ad\u00f3t, az innov\u00e1ci\u00f3s j\u00e1rul\u00e9kot, az energiaell\u00e1t\u00f3k j\u00f6vedelemad\u00f3j\u00e1t \u00e9s a helyi ipar\u0171z\u00e9si ad\u00f3t.\n\u00a0\u00a0\u00a0\u00a0Elmondta, a p\u00fcnk\u00f6sdi \u00fcnnep miatt j\u00fanius 3-ra es\u0151 eredeti hat\u00e1rid\u0151re 101 599 c\u00e9g adta be t\u00e1rsas\u00e1giad\u00f3-bevall\u00e1s\u00e1t, \u00e9s tett eleget ad\u00f3fizet\u00e9si k\u00f6telezetts\u00e9g\u00e9nek. A szeptember 30-i hat\u00e1rid\u0151re tov\u00e1bbi csaknem 200 ezer ad\u00f3bevall\u00e1s \u00e9rkezett a Nemzeti Ad\u00f3- \u00e9s V\u00e1mhivatalhoz.\n\u00a0\u00a0\u00a0\u00a0Ezek feldolgoz\u00e1sa ut\u00e1n l\u00e1that\u00f3, hogy a korm\u00e1ny gazdas\u00e1gv\u00e9delmi int\u00e9zked\u00e9se \u00e9rdemi seg\u00edts\u00e9get jelentett a v\u00e1llalkoz\u00e1soknak - jelentette ki Izer Norbert.\nAz \u00e1llamtitk\u00e1r szerint mindez hozz\u00e1j\u00e1rulhatott ahhoz, hogy a harmadik negyed\u00e9vben v\u00e1rakoz\u00e1sokon fel\u00fcl teljes\u00edtett a magyar gazdas\u00e1g - a m\u00e1sodik negyed\u00e9vesn\u00e9l 11,4 sz\u00e1zal\u00e9kkal nagyobb volt a GDP-n\u00f6veked\u00e9s -, hiszen a felpattan\u00e1s idej\u00e9n a meg nem fizetett ad\u00f3 \u00f6sszege t\u00f6bbletlikvidit\u00e1st jelentett a v\u00e1llalkoz\u00e1soknak.\n\u00a0\u00a0\u00a0\u00a0A halaszt\u00e1s t\u00f6bb mint 1,1 milli\u00e1rd forintot hagyott a lehet\u0151s\u00e9get ig\u00e9nybe vev\u0151 3143 kiv\u00e1s c\u00e9g zseb\u00e9ben - k\u00f6z\u00f6lte.\n\nMTI 2021. febru\u00e1r 22.\n\n"}]