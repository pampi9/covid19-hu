[{"date": "2021-02-02 12:40", "url": "https://koronavirus.gov.hu/cikkek/szijjarto-72-milliard-forintos-beruhazast-hajt-vegre-hilti-gepipari-vallalat-kecskemeten", "h1": "Szijj\u00e1rt\u00f3: 7,2 milli\u00e1rd forintos beruh\u00e1z\u00e1st hajt v\u00e9gre a HILTI g\u00e9pipari v\u00e1llalat Kecskem\u00e9ten", "body": "\n\u00daj gy\u00e1rat \u00e9p\u00edt a HILTI Kecskem\u00e9ten, a g\u00e9pipari v\u00e1llalat 7,2 milli\u00e1rd forintos beruh\u00e1z\u00e1s\u00e1hoz a korm\u00e1ny 1,1 milli\u00e1rd forint t\u00e1mogat\u00e1st biztos\u00edt, a fejleszt\u00e9s 73 \u00faj munkahelyet teremt - jelentette be a k\u00fclgazdas\u00e1gi \u00e9s k\u00fcl\u00fcgyminiszter kedden Budapesten.\u00a0A Magyarorsz\u00e1gon m\u0171k\u00f6d\u0151 v\u00e1llalatok ebben a neh\u00e9z id\u0151szakban, a koronav\u00edrus-j\u00e1rv\u00e1ny ellen\u00e9re is sorra a beruh\u00e1z\u00e1sok mellett d\u00f6ntenek.\u00a0A HILTI beruh\u00e1z\u00e1s\u00e1nak bejelent\u00e9se a nyolcadik ebben az \u00e9vben.\n\n\nSzijj\u00e1rt\u00f3 P\u00e9ter kiemelte, hogy a liechtensteini v\u00e1llalat 120 orsz\u00e1gban van jelen, \u00edgy jelent\u0151s siker, hogy Magyarorsz\u00e1got v\u00e1lasztotta \u00faj gy\u00e1ra helysz\u00edn\u00e9\u00fcl. Felid\u00e9zte, hogy a HILTI az egyik els\u0151 k\u00fclf\u00f6ldi v\u00e1llalat volt Magyarorsz\u00e1gon, amely m\u00e9g a rendszerv\u00e1ltoztat\u00e1s el\u0151tt beruh\u00e1z\u00e1st hajtott v\u00e9gre Kecskem\u00e9ten.\n\u00a0\u00a0\u00a0\u00a0A k\u00fcl\u00fcgyminiszter hangs\u00falyozta, hogy minden eddigin\u00e9l \u00e9lesebb a beruh\u00e1z\u00e1sok\u00e9rt foly\u00f3 verseny a vil\u00e1gban. Mint mondta, ennek a versenynek Magyarorsz\u00e1g az egyik legnagyobb nyertese. A HILTI beruh\u00e1z\u00e1s\u00e1nak bejelent\u00e9se a nyolcadik ebben az \u00e9vben - tette hozz\u00e1.\n\u00a0\u00a0\u00a0\u00a0Tavaly 42 sz\u00e1zal\u00e9kkal esett vissza glob\u00e1lisan a k\u00fclf\u00f6ldi k\u00f6zvetlen beruh\u00e1z\u00e1sok m\u00e9rt\u00e9ke, Magyarorsz\u00e1gon viszont 140 sz\u00e1zal\u00e9kkal n\u0151tt - ismertette Szijj\u00e1rt\u00f3 P\u00e9ter.\n\u00a0\u00a0\u00a0\u00a0A magyar beruh\u00e1z\u00e1s-\u00f6szt\u00f6nz\u00e9si rendszer soha annyi beruh\u00e1z\u00e1st nem kezelt, mint az el\u0151z\u0151 \u00e9vben, \u00e9s a tavalyi 1434 beruh\u00e1z\u00e1s ut\u00e1n ez az \u00e9v is j\u00f3l kezd\u0151d\u00f6tt - fogalmazott.\n\u00a0\u00a0\u00a0\u00a0A k\u00fcl\u00fcgyminiszter szerint ezt a sikert Magyarorsz\u00e1g nem tudta volna el\u00e9rni, ha szoci\u00e1lis alapon osztott\u00e1k volna ki a p\u00e9nzt, illetve ha az elm\u00falt t\u00edz \u00e9vben a magyar gazdas\u00e1g nem v\u00e1lt volna az Eur\u00f3pai Uni\u00f3 egyik leg\u00e9leter\u0151sebb gazdas\u00e1g\u00e1v\u00e1. A sikerhez hozz\u00e1j\u00e1rult az is, hogy a Magyarorsz\u00e1gon m\u0171k\u00f6d\u0151 v\u00e1llalatok ebben a neh\u00e9z id\u0151szakban is sorra a beruh\u00e1z\u00e1sok mellett d\u00f6nt\u00f6ttek - emelte ki.\n\u00a0\u00a0\u00a0\u00a0Szijj\u00e1rt\u00f3 P\u00e9ter a hossz\u00fa t\u00e1v\u00fa nemzetk\u00f6zi versenyk\u00e9pess\u00e9get megalapoz\u00f3 beruh\u00e1z\u00e1snak nevezte a HILTI fejleszt\u00e9s\u00e9t.\n\u00a0\u00a0\u00a0\u00a0Hangs\u00falyozta, hogy a v\u00e1llalat a magyar g\u00e9pipar egyik fontos tagja. Jelent\u0151s szerepe volt abban, hogy 2019-ben a g\u00e9pipar 11 sz\u00e1zal\u00e9kkal n\u0151tt Magyarorsz\u00e1gon, \u00e9s tavaly is fenntartotta ezt a szintet. Az \u00e1gazat november v\u00e9g\u00e9ig 16 ezer milli\u00e1rd forintos termel\u00e9si \u00e9rt\u00e9ket \u00e1ll\u00edtott el\u0151, ami gyakorlatilag megegyezik az el\u0151z\u0151 \u00e9v azonos id\u0151szak\u00e1\u00e9val. A magyar g\u00e9pipar termel\u00e9si \u00e9rt\u00e9k\u00e9t teh\u00e1t nem cs\u00f6kkentette \u00e9rdemben a vil\u00e1gj\u00e1rv\u00e1ny, ami a g\u00e9piparban \u00e9rintett c\u00e9gek beruh\u00e1z\u00e1sai n\u00e9lk\u00fcl nem \u00edgy t\u00f6rt\u00e9nt volna - fejtette ki Szijj\u00e1rt\u00f3 P\u00e9ter.\n\u00a0\u00a0\u00a0\u00a0Tak\u00e1cs Gyula, a HILTI Szersz\u00e1m Kft. \u00fcgyvezet\u0151 igazgat\u00f3ja elmondta: a multinacion\u00e1lis v\u00e1llalat term\u00e9keivel f\u0151k\u00e9nt az \u00e9p\u00edt\u0151iparban dolgoz\u00f3knak k\u00edn\u00e1l professzion\u00e1lis, rendszerszint\u0171 megold\u00e1sokat. A HILTI-nek nyolc gy\u00e1ra van vil\u00e1gszerte, Kecskem\u00e9ten 12 ezer n\u00e9gyzetm\u00e9teren t\u00f6bb mint h\u00e1romezer term\u00e9ket \u00e1ll\u00edtanak el\u0151, a gy\u00e1r t\u00f6bb mint 300 szakembert foglalkoztat.\n\u00a0\u00a0\u00a0\u00a0Az \u00faj telephelyen a szersz\u00e1mgy\u00e1rt\u00e1st kieg\u00e9sz\u00edti a nagy teljes\u00edtm\u00e9ny\u0171 professzion\u00e1lis rendszerek szerel\u00e9se, majd v\u00e1rhat\u00f3an a rendszerek alkatr\u00e9szeinek gy\u00e1rt\u00e1sa - jelezte.\n\u00a0\u00a0\u00a0\u00a0Szeber\u00e9nyi Gyula Tam\u00e1s, Kecskem\u00e9t alpolg\u00e1rmestere hangs\u00falyozta: a HILTI a v\u00e1ros egyik legr\u00e9gebbi k\u00fclf\u00f6ldi munk\u00e1ltat\u00f3ja, amely tud\u00e1scentrikus megk\u00f6zel\u00edt\u00e9s\u00e9vel seg\u00edt az egyik legfontosabb c\u00e9l el\u00e9r\u00e9s\u00e9ben, a kecskem\u00e9ti fiatalok otthon tart\u00e1s\u00e1ban \u00e9s kiemelked\u0151 szakemberek kecskem\u00e9ti letelep\u00edt\u00e9s\u00e9ben.\n\u00a0\u00a0\u00a0\u00a0Mint mondta, Kecskem\u00e9t az ut\u00f3bbi \u00e9vekben kiemelt helysz\u00edne lett az orsz\u00e1gban foly\u00f3 innovat\u00edv fejleszt\u00e9seknek, \u00e9s a folyamat a j\u00f6v\u0151ben is folytat\u00f3dik.\n\n\nMTI 2021. febru\u00e1r 2.\n\n"}]