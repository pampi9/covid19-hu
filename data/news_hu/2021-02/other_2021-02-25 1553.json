[{"date": "2021-02-25 15:53", "url": "https://koronavirus.gov.hu/cikkek/operativ-torzs-marcius-15-ig-maradnak-korlatozasok", "h1": "Operat\u00edv t\u00f6rzs: m\u00e1rcius 15-ig maradnak a korl\u00e1toz\u00e1sok", "body": "\nM\u00e1rcius 15-ig v\u00e1ltozatlanok maradnak a koronav\u00edrus-j\u00e1rv\u00e1ny m\u00e1sodik \u00fctem\u00e9ben meghozott v\u00e9delmi int\u00e9zked\u00e9sek - mondta a j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak helyettes vezet\u0151je a test\u00fclet cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n, megism\u00e9telve a Minisztereln\u00f6ks\u00e9get vezet\u0151 miniszternek a Korm\u00e1nyinf\u00f3n elhangzott bejelent\u00e9s\u00e9t.\n\n\nKiss R\u00f3bert elmondta: a korm\u00e1ny az operat\u00edv t\u00f6rzs \u00e9s a j\u00e1rv\u00e1ny\u00fcgyi szakemberek javaslat\u00e1ra - miut\u00e1n elindult a j\u00e1rv\u00e1ny harmadik hull\u00e1ma \u00e9s ezzel a fert\u0151z\u00f6ttek sz\u00e1m\u00e1nak emelked\u00e9se - \u00fagy d\u00f6nt\u00f6tt, hogy m\u00e1rcius 15-ig v\u00e1ltozatlanul fenntartja a m\u00e1sodik \u00fctemben meghozott v\u00e9delmi int\u00e9zked\u00e9seket. Tov\u00e1bbra is hat\u00e1lyban maradnak teh\u00e1t a maszkvisel\u00e9s, a kij\u00e1r\u00e1si tilalom, a k\u00f6zter\u00fcleti magatart\u00e1si szab\u00e1lyok, a csoportosul\u00e1sra, gy\u00fclekez\u00e9sre vonatkoz\u00f3 tilalmak, az \u00fczleteket, szabadid\u0151s l\u00e9tes\u00edtm\u00e9nyeket \u00e9rint\u0151 korl\u00e1toz\u00e1sok, valamint a rendezv\u00e9nytart\u00e1s szab\u00e1lyai.\n\u00a0\u00a0\u00a0\u00a0A j\u00e1rv\u00e1ny miatt elrendelt v\u00e9delmi int\u00e9zked\u00e9sek rend\u0151ri ellen\u0151rz\u00e9s\u00e9r\u0151l sz\u00f3lva az alezredes elmondta, szerd\u00e1n 119 emberrel szemben l\u00e9ptek fel a rend\u0151r\u00f6k a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt, a kij\u00e1r\u00e1si tilalom, illetve a kij\u00e1r\u00e1si korl\u00e1toz\u00e1s ellen\u0151rz\u00e9se \u00f3ta 26 482 ilyen int\u00e9zked\u00e9st rendeltek el.\n\u00a0\u00a0\u00a0\u00a0A fell\u00e9p\u00e9sre 189 ember eset\u00e9ben az\u00e9rt volt sz\u00fcks\u00e9g, mert nem tettek eleget a 10 ezer lakos\u00fan\u00e1l nagyobb telep\u00fcl\u00e9seken a k\u00f6zter\u00fcleti maszkvisel\u00e9sre vonatkoz\u00f3 \u00f6nkorm\u00e1nyzati rendeletben foglaltaknak. K\u00f6z\u00fcl\u00fck 21 embert figyelmeztettek, 50 embert helysz\u00edni b\u00edrs\u00e1ggal b\u00fcntettek, 118 ember ellen szab\u00e1lys\u00e9rt\u00e9si feljelent\u00e9st tettek - ismertette.\n\u00a0\u00a0\u00a0\u00a0Tizenegy ember a t\u00f6megk\u00f6zleked\u00e9si eszk\u00f6z\u00f6k\u00f6n, vagy azok v\u00e1rakoz\u00f3helyein, 29 pedig \u00fczletben, bev\u00e1s\u00e1rl\u00f3k\u00f6zpontban nem viselte a v\u00e9d\u0151eszk\u00f6zt. A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 korl\u00e1toz\u00f3 szab\u00e1lyok megszeg\u00e9se miatt a jogszab\u00e1ly hat\u00e1lybal\u00e9p\u00e9se \u00f3ta 834 rend\u0151ri int\u00e9zked\u00e9sre volt sz\u00fcks\u00e9g.\n\u00a0\u00a0\u00a0\u00a0Ebb\u0151l 214-szer az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 620 esetben pedig az \u00fczletek korl\u00e1tozott nyitvatart\u00e1s\u00e1ra, az ott-tart\u00f3zkod\u00e1sra vonatkoz\u00f3 szab\u00e1lyokat nem tartott\u00e1k be - sorolta az alezredes.\n\u00a0\u00a0\u00a0\u00a0Kiss R\u00f3bert t\u00e1j\u00e9koztat\u00e1sa szerint szab\u00e1lys\u00e9rt\u00e9s miatt - keddhez hasonl\u00f3an - szerd\u00e1n sem z\u00e1rattak be vend\u00e9gl\u00e1t\u00f3helyet a rend\u0151r\u00f6k. Az elm\u00falt napon 345 emberrel szemben int\u00e9zkedtek a kij\u00e1r\u00e1si \u00e9s a k\u00f6zter\u00fcleti magatart\u00e1si szab\u00e1lyok megs\u00e9rt\u00e9se miatt, ezzel 42 409-re emelkedett a rend\u0151ri int\u00e9zked\u00e9sek sz\u00e1ma a kij\u00e1r\u00e1si tilalom, illetve a kij\u00e1r\u00e1si korl\u00e1toz\u00e1s ellen\u0151rz\u00e9se \u00f3ta.\n\u00a0\u00a0\u00a0\u00a0A Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat \u00e9rint\u0151 korl\u00e1toz\u00e1sokr\u00f3l sz\u00f3lva azt mondta, a tranzitszab\u00e1lyok megs\u00e9rt\u00e9se miatt szerd\u00e1n 65 alkalommal l\u00e9ptek fel, a tavaly szeptember \u00f3ta tart\u00f3 ellen\u0151rz\u00e9sekn\u00e9l a szab\u00e1lyokat be nem tart\u00f3kkal szemben eddig 12 414-szer int\u00e9zkedtek.\n\u00a0\u00a0\u00a0\u00a0A hat\u00f3s\u00e1gi h\u00e1zi karant\u00e9nban l\u00e9v\u0151ket szerd\u00e1n 11 751 esetben ellen\u0151rizt\u00e9k a rend\u0151r\u00f6k. Aznap 6247 ilyen korl\u00e1toz\u00f3 int\u00e9zked\u00e9st rendeltek el, jelenleg 29 389-en vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 2903-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat.\n\n\nMTI 2021. febru\u00e1r 25.\n\n"}]