[{"date": "2021-02-05 11:47", "url": "https://koronavirus.gov.hu/cikkek/szijjarto-rendkivuli-gazdasagpolitika-valsag-nyerteseve-teszi-magyarorszagot", "h1": "Szijj\u00e1rt\u00f3: a rendk\u00edv\u00fcli gazdas\u00e1gpolitika a v\u00e1ls\u00e1g nyertes\u00e9v\u00e9 teszi Magyarorsz\u00e1got", "body": "\nA j\u00e1rv\u00e1ny hat\u00e1sait hagyom\u00e1nyos m\u00f3don nem lehet lek\u00fczdeni, Magyarorsz\u00e1got a rendk\u00edv\u00fcli gazdas\u00e1gpolitika teszi a v\u00e1ls\u00e1g nyertes\u00e9v\u00e9 - jelentette ki a k\u00fclgazdas\u00e1gi \u00e9s k\u00fcl\u00fcgyminiszter p\u00e9nteken Budapesten, a sportc\u00e9l\u00fa t\u00e1pl\u00e1l\u00e9kkieg\u00e9sz\u00edt\u0151ket gy\u00e1rt\u00f3 BioTech USA beruh\u00e1z\u00e1s\u00e1t bejelent\u0151 sajt\u00f3t\u00e1j\u00e9koztat\u00f3n.\n\n\nSzijj\u00e1rt\u00f3 P\u00e9ter szerint a korm\u00e1nyzati strat\u00e9gia olyan helyzetet teremt, hogy az itteni c\u00e9gek a j\u00e1rv\u00e1ny v\u00e9gezt\u00e9vel ugr\u00e1sra k\u00e9szen, technol\u00f3giai fejleszt\u00e9sekkel er\u0151s\u00f6dve vehessenek r\u00e9szt a nemzetk\u00f6zi versenyben. A magyar v\u00e1llalkoz\u00e1sok p\u00e9lda\u00e9rt\u00e9k\u0171nek tekinthetik a BioTech USA n\u00f6veked\u00e9s\u00e9t, hiszen a c\u00e9g n\u00e9h\u00e1ny \u00e9v alatt eur\u00f3pai piacvezet\u0151v\u00e9 v\u00e1lt a sportc\u00e9l\u00fa \u00e9lelmiszerek \u00e9s t\u00e1pl\u00e1l\u00e9kkieg\u00e9sz\u00edt\u0151k piac\u00e1n - tette hozz\u00e1.\n\u00a0\u00a0\u00a0\u00a0A t\u00e1rcavezet\u0151 k\u00f6z\u00f6lte, hogy a korm\u00e1ny 245 milli\u00f3 forinttal j\u00e1rul hozz\u00e1 a c\u00e9g 744 milli\u00f3 forintos beruh\u00e1z\u00e1s\u00e1hoz, amely 1800 alkalmazott munkahely\u00e9t biztos\u00edtja.\n\u00a0\u00a0\u00a0\u00a0Szijj\u00e1rt\u00f3 P\u00e9ter a foglalkoztat\u00e1st k\u00fcl\u00f6n\u00f6sen fontos szempontk\u00e9nt eml\u00edtette, \u00e9s \u00fcdv\u00f6z\u00f6lte, hogy Magyarorsz\u00e1gon a v\u00e1ls\u00e1g ellen\u00e9re t\u00f6bben dolgozhatnak, mint egy \u00e9ve. A belf\u00f6ldi adatok az\u00e9rt is kiemelked\u0151ek, mivel az ut\u00f3bbi egy \u00e9vben vil\u00e1gszerte az \u00f6sszes munkaid\u0151 9 sz\u00e1zal\u00e9ka, 255 milli\u00f3 teljes munkaid\u0151s \u00e1ll\u00e1slehet\u0151s\u00e9g megsz\u0171nt. Ez vil\u00e1gszinten n\u00e9gyszer nagyobb vesztes\u00e9g, mint amit a 2008-as v\u00e1ls\u00e1g okozott - hangs\u00falyozta.\n\u00a0\u00a0\u00a0\u00a0A miniszter szerint Eur\u00f3p\u00e1ra neh\u00e9z h\u00f3napok v\u00e1rnak m\u00e9g az uni\u00f3s vakcinabeszerz\u00e9s kudarca miatt, de a keleti olt\u00f3anyagokkal belf\u00f6ld\u00f6n meg lehet r\u00f6vid\u00edteni a lez\u00e1r\u00e1sok id\u0151szak\u00e1t. Ha ez siker\u00fcl, \u00e9s a rendk\u00edv\u00fcli gazdas\u00e1gpolitika is meghozza az eredm\u00e9nyeit, Magyarorsz\u00e1g a vil\u00e1gpiaci \u00e1trendez\u0151d\u00e9s ut\u00e1n az eddigin\u00e9l kedvez\u0151bb helyzetbe ker\u00fcl - tette hozz\u00e1.\n\u00a0\u00a0\u00a0\u00a0A BioTech USA \u00fcgyvezet\u0151je k\u00f6z\u00f6lte, hogy a beruh\u00e1z\u00e1s a termel\u00e9s korszer\u0171s\u00edt\u00e9s\u00e9t, \u00faj gy\u00e1rt\u00f3sor beszerz\u00e9s\u00e9t, az eszk\u00f6zpark fejleszt\u00e9s\u00e9t, \u00e9s automata rakt\u00e1r l\u00e9trehoz\u00e1s\u00e1t fogja eredm\u00e9nyezni a Pest megyei Szada ipari parkj\u00e1ban. L\u00e9vay B\u00e1lint hozz\u00e1tette, hogy m\u00e1r most \u00fajabb beruh\u00e1z\u00e1sokat terveznek a k\u00f6vetkez\u0151 \u00e9vekre. A BioTech USA a bizony\u00edt\u00e9k arra, hogy Magyarorsz\u00e1gon is lehet vil\u00e1gm\u00e1rk\u00e1t \u00e9p\u00edteni, hiszen a c\u00e9g t\u00f6bb mint 100 orsz\u00e1gba export\u00e1l, csaknem 300 kereskedelmi egys\u00e9get tartanak f\u00f6nn, \u00e9s Magyarorsz\u00e1gon k\u00edv\u00fcl t\u00f6bb sz\u00e1z munkav\u00e1llal\u00f3t foglalkoztat Ausztri\u00e1ban, Hollandi\u00e1ban, Franciaorsz\u00e1gban, Lengyelorsz\u00e1gban, N\u00e9metorsz\u00e1gban, Szlov\u00e1ki\u00e1ban - fogalmazott.\n\u00a0\u00a0\u00a0\u00a0V\u00e9csey L\u00e1szl\u00f3 orsz\u00e1ggy\u0171l\u00e9si k\u00e9pvisel\u0151 (Fidesz) szerint a BioTech USA felemelked\u00e9se minden magyar kisv\u00e1llalkoz\u00e1s sz\u00e1m\u00e1ra k\u00f6vetend\u0151 p\u00e9lda. Elismer\u00e9ssel sz\u00f3lt arr\u00f3l is, hogy a c\u00e9g m\u00e1ig csal\u00e1di tulajdonban maradt, \u00e9s hat\u00e9konyan haszn\u00e1lta ki Szad\u00e1n az ipari parkban rejl\u0151 lehet\u0151s\u00e9geket. A Pest megyei telep\u00fcl\u00e9s m\u00e1s v\u00e1llalkoz\u00e1sok sz\u00e1m\u00e1ra is biztos\u00edthatja a felemelked\u00e9s lehet\u0151s\u00e9g\u00e9t - tette hozz\u00e1.\n\nMTI 2021. febru\u00e1r 5.\n\n"}]