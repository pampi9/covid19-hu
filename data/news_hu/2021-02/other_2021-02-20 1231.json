[{"date": "2021-02-20 12:31", "url": "https://koronavirus.gov.hu/cikkek/kedvezo-az-orosz-vakcina-fogadtatasa-videki-oltopontokon", "h1": "Kedvez\u0151 az orosz vakcina fogadtat\u00e1sa a vid\u00e9ki olt\u00f3pontokon", "body": "\nA veszpr\u00e9mi olt\u00f3ponton kedvez\u0151ek a tapasztalatok, mindenki id\u0151re meg\u00e9rkezett, az \u00e9rintettek lelkesen fogadt\u00e1k az orosz vakcin\u00e1t - mondta Bujdos\u00f3 L\u00e1szl\u00f3 a veszpr\u00e9mi Csolnoky Ferenc k\u00f3rh\u00e1z oszt\u00e1lyvezet\u0151 f\u0151orvosa szombaton az M1 aktu\u00e1lis csatorn\u00e1n.\n\nA m\u0171sorban elhangzott: a megy\u00e9be 655 ember beolt\u00e1s\u00e1ra alkalmas orosz vakcina \u00e9rkezett, amivel a h\u00e9tv\u00e9g\u00e9n folyamatosan oltanak, a kr\u00f3nikus betegs\u00e9ggel nem rendelkez\u0151, 60-74 \u00e9v k\u00f6z\u00f6tti id\u0151sebb koroszt\u00e1lyban.\n\nBujdos\u00f3 L\u00e1szl\u00f3 azt mondta, hogy alapvet\u0151en nem k\u00fcl\u00f6nb\u00f6zik a Szputnyik a t\u00f6bbi vakcin\u00e1t\u00f3l. A gy\u00e1rt\u00f3 v\u00e1llal\u00e1sa szerint ez a vakcina k\u00e9t \u00e9vig ny\u00fajt v\u00e9detts\u00e9get - mondta. A k\u00e9t olt\u00e1st 21 nap k\u00fcl\u00f6nbs\u00e9ggel adj\u00e1k be.\nSzondi Zita, a Szabolcs-Szatm\u00e1r-Bereg Megyei K\u00f3rh\u00e1zak \u00e9s Egyetemi Oktat\u00f3k\u00f3rh\u00e1z f\u0151igazgat\u00f3ja arr\u00f3l sz\u00e1molt be, hogy 3 fajta vakcin\u00e1val szerveznek olt\u00e1sokat, a h\u00e9tv\u00e9g\u00e9n folytatj\u00e1k a szoci\u00e1lis int\u00e9zm\u00e9nyekben az olt\u00e1st a Pfizer olt\u00f3anyag\u00e1val. A Moderna vakcin\u00e1j\u00e1val az \u00fajabb jelentkez\u0151ket, a Szputnyikkal a 60-74 \u00e9v k\u00f6z\u00f6tti kr\u00f3nikus betegs\u00e9ggel nem rendelkez\u0151ket oltj\u00e1k. Az orosz olt\u00f3anyagb\u00f3l 1050 adagot kaptak.\nTapasztalataik szerint az olt\u00e1si kedv emelkedik, az olt\u00e1s szervez\u00e9s\u00e9ben a h\u00e1ziorvosok szerepe \u00f3ri\u00e1si.\n\n\nMTI\n\n"}]