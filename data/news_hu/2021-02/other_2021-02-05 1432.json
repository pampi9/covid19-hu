[{"date": "2021-02-05 14:32", "url": "https://koronavirus.gov.hu/cikkek/kormanyinfo-februar-kozepen-indul-az-online-konzultacio-nyitasrol", "h1": "Korm\u00e1nyinf\u00f3: febru\u00e1r k\u00f6zep\u00e9n indul az online konzult\u00e1ci\u00f3 a nyit\u00e1sr\u00f3l ", "body": "\nA febru\u00e1r 15-i h\u00e9ten indul az online konzult\u00e1ci\u00f3 a koronav\u00edrus-j\u00e1rv\u00e1ny miatti korl\u00e1toz\u00e1sok ut\u00e1ni nyit\u00e1s lehets\u00e9ges menetrendj\u00e9r\u0151l - jelentette be a Minisztereln\u00f6ks\u00e9get vezet\u0151 miniszter p\u00e9nteken online sajt\u00f3t\u00e1j\u00e9koztat\u00f3n. Guly\u00e1s Gergely elmondta azt is, febru\u00e1r 1-je \u00e9s m\u00e1jus 31-e k\u00f6z\u00f6tt az \u00e1llami \u00e9s \u00f6nkorm\u00e1nyzati ingatlanok ut\u00e1n nem kell b\u00e9rleti d\u00edjat fizetnie az \u00e9ttermeknek, k\u00e1v\u00e9z\u00f3knak, konditermeknek.\n\n\nItt a vakcina, k\u00e9sz\u00fcl\u00fcnk az \u00fajranyit\u00e1sra, \u00e9s ehhez ki fogjuk k\u00e9rni az emberek v\u00e9lem\u00e9ny\u00e9t \nA miniszter k\u00f6z\u00f6lte, Magyarorsz\u00e1gon a j\u00e1rv\u00e1ny m\u00e1sodik hull\u00e1ma stagn\u00e1l; \u00f3vatos \u00e9s szakaszos nyit\u00e1s lehets\u00e9ges.\n\u00a0 Hozz\u00e1tette: ha a jelenlegi trendek folytat\u00f3dnak, akkor legal\u00e1bb k\u00e9t \u00fctemben, m\u00e1rcius 1-j\u00e9t\u0151l \u00e9s \u00e1prilis elej\u00e9t\u0151l lehet r\u00e9szleges nyit\u00e1s.\n\u00a0 A febru\u00e1r 15-i h\u00e9ten kezd\u0151d\u0151 online konzult\u00e1ci\u00f3r\u00f3l jelezte: arra k\u00edv\u00e1ncsiak, mik\u00e9nt gondolkodnak a magyar emberek a nyit\u00e1s lehets\u00e9ges ir\u00e1nyair\u00f3l, mi az, ami a jelenlegi int\u00e9zked\u00e9sek k\u00f6z\u00fcl a legink\u00e1bb s\u00e9relmes, \u00e9s hol l\u00e1tnak olyan pontokat, ahol a fenn\u00e1ll\u00f3 j\u00e1rv\u00e1ny\u00fcgyi helyzetben is lehetne nyitni.\nAz uni\u00f3s beszerz\u00e9sen t\u00fal is \u00e9rkeznek vakcin\u00e1k, mert minden biztons\u00e1gos vakcin\u00e1ra van sz\u00fcks\u00e9g \n\n\u00a0\u00a0\u00a0\u00a0Az olt\u00e1si helyzetr\u0151l k\u00f6z\u00f6lte, Magyarorsz\u00e1gnak \u00e9rv\u00e9nyes szerz\u0151d\u00e9se van Oroszorsz\u00e1ggal \u00e9s K\u00edn\u00e1val, ez\u00e9rt j\u00f3 es\u00e9lye van az orsz\u00e1gnak arra, hogy febru\u00e1rban \u00e9s m\u00e1rciusban l\u00e9nyegesen t\u00f6bb embert oltson be, mint az Eur\u00f3pai Uni\u00f3 m\u00e1s orsz\u00e1gai.\n\u00a0\u00a0\u00a0\u00a0R\u00f6gz\u00edtetette: a j\u00e1rv\u00e1ny\u00fcgyi szakemberek v\u00e9lem\u00e9nye meghat\u00e1roz\u00f3, amikor a k\u00f6vetkez\u0151 id\u0151szakban d\u00f6nt\u00e9seket hoznak. Azt is fontosnak nevezte ugyanakkor, hogy a korm\u00e1ny olyan d\u00f6nt\u00e9seket hozzon, amely a magyar emberek t\u00f6bbs\u00e9g\u00e9nek t\u00e1mogat\u00e1s\u00e1t b\u00edrja.\nB\u00e1rmilyen enyh\u00edt\u00e9s most az el\u00e9g vakcina hi\u00e1ny\u00e1ban m\u00e9g s\u00falyosabb helyzethez vezethetne \u00e9s vesz\u00e9lyeztetn\u00e9 az eddigi eredm\u00e9nyeket\n\n\u00a0\u00a0\u00a0\u00a0Szerinte a magyar v\u00e9dekez\u00e9s eredm\u00e9nyess\u00e9ge m\u00f6g\u00f6tt az \u00e1ll, hogy a korm\u00e1ny nemcsak arra volt tekintettel, milyen korl\u00e1toz\u00e1sokat k\u00edv\u00e1n a j\u00e1rv\u00e1ny, hanem arra is, mi az, amit a magyar emberek hajland\u00f3ak elfogadni \u00e9s elviselni.\n\u00a0\u00a0\u00a0\u00a0Guly\u00e1s Gergely besz\u00e9lt arr\u00f3l is, hogy a m\u00falt h\u00e9t v\u00e9g\u00e9ig a j\u00e1rv\u00e1ny m\u00e1sodik hull\u00e1ma egy\u00e9rtelm\u0171en lefut\u00f3ban volt, most azonban stagn\u00e1l. Elmondta, orvosi vizsg\u00e1latok m\u00e9g nem mutatj\u00e1k ki ezt Magyarorsz\u00e1gon, de a stagn\u00e1l\u00e1s oka az lehet, hogy a v\u00edrusmut\u00e1ci\u00f3 - amely ellen a m\u00e1r ismert olt\u00f3anyagok hat\u00e9konyak - gyorsabban terjed. Megjegyezte, a virol\u00f3giai szakv\u00e9lem\u00e9nyek szerint a v\u00edrus mut\u00e1ns t\u00f6rzs\u00e9nek a terjed\u00e9se mintegy 50 sz\u00e1zal\u00e9kkal gyorsabb, mint a kor\u00e1bban ismert koronav\u00edrus\u00e9.\n\u00a0\u00a0\u00a0\u00a0A miniszter negat\u00edv p\u00e9ldak\u00e9nt besz\u00e9lt Portug\u00e1li\u00e1r\u00f3l, ahol n\u00e9h\u00e1ny napra teljesen kinyitottak az \u00fcnnepekkor \u00e9s most kiugr\u00f3ak a j\u00e1rv\u00e1nyadatok.\n\u00a0 Ha az \u00faj mut\u00e1ns nem lesz olyan agressz\u00edv, hogy egy harmadik hull\u00e1m fel\u00edvel\u00e9se kezd\u0151dj\u00f6n meg febru\u00e1r m\u00e1sodik fel\u00e9ben, akkor m\u00e1rcius 1-j\u00e9t\u0151l l\u00e1tnak lehet\u0151s\u00e9get arra, hogy lassan \u00e9s fokozatosan megkezdj\u00e9k a nyit\u00e1st. Az esetleges nyit\u00e1s a jelenlegi tervek szerint k\u00e9t l\u00e9pcs\u0151ben t\u00f6rt\u00e9nhet, m\u00e1rcius 1-j\u00e9vel \u00e9s \u00e1prilis 1-j\u00e9vel vagy \u00e1prilis 3-val.\nCs\u00fct\u00f6rt\u00f6kt\u0151l elindult a harmadik c\u00e9lcsoport, a regisztr\u00e1lt legid\u0151sebbek olt\u00e1sa\n\u00a0K\u00f6z\u00f6lte, most, hogy m\u00e1r beoltott\u00e1k az eg\u00e9szs\u00e9g\u00fcgyi dolgoz\u00f3kat, illetve a szoci\u00e1lis int\u00e9zm\u00e9nyek dolgoz\u00f3it \u00e9s lak\u00f3it, a regisztr\u00e1ci\u00f3 alapj\u00e1n folytat\u00f3dik az olt\u00e1s. Mindenkinek be kell tartani az olt\u00e1si rendet - hangoztatta.\n\u00a0\u00a0\u00a0\u00a0Hozz\u00e1tette: a regisztr\u00e1ci\u00f3 alapj\u00e1n a legid\u0151sebbek \u00e9s a legink\u00e1bb vesz\u00e9lyeztetettek ker\u00fclnek el\u0151sz\u00f6r sorra, azt k\u00f6vet\u0151en pedig a hatvan \u00e9v alattiak.\n\u00a0\u00a0\u00a0\u00a0Elmondta, az operat\u00edv t\u00f6rzs v\u00e9gig fel\u00fcgyeli a regisztr\u00e1ci\u00f3 alap\u00fa olt\u00e1st, a h\u00e1ziorvosok \u00e9s a k\u00f3rh\u00e1zak, szakrendel\u0151k ebben a tervek szerint vesznek r\u00e9szt.\nMagyarorsz\u00e1gon az olt\u00e1s folyamatos, \u00e9s Eur\u00f3p\u00e1n bel\u00fcl az egyik leggyorsabban olt\u00f3 orsz\u00e1g lehet\u00fcnk\n\n\u00a0\u00a0\u00a0\u00a0A miniszter meger\u0151s\u00edtette: ha lesz elegend\u0151 olt\u00f3anyag, t\u00f6bb mint f\u00e9lmilli\u00f3 embert be tudnak oltani egy nap alatt, f\u0151 szab\u00e1lyk\u00e9nt a regisztr\u00e1ci\u00f3 alapj\u00e1n a legid\u0151sebbekt\u0151l haladnak a fiatalabbak fel\u00e9, tekintetbe v\u00e9ve a kr\u00f3nikus betegs\u00e9geket. Az eddigi tapasztalatok szerint z\u00f6kken\u0151mentesen \u00e9s mindenf\u00e9le komplik\u00e1ci\u00f3 n\u00e9lk\u00fcl zajlik az id\u0151sek olt\u00e1sa. J\u00f3 es\u00e9lyt l\u00e1tott arra, hogy m\u00e1rcius k\u00f6zep\u00e9ig a 60 \u00e9v feletti regisztr\u00e1ltakat teljes eg\u00e9sz\u00e9ben be tudj\u00e1k oltani. Ha ez val\u00f3ra v\u00e1lik, Eur\u00f3p\u00e1n bel\u00fcl Magyarorsz\u00e1g az egyik legyorsabban olt\u00f3 orsz\u00e1g lesz - jegyezte meg\u00a0Guly\u00e1s\u00a0Gergely.\n\u00a0\u00a0\u00a0\u00a0A k\u00ednai vakcina \u00e9rkez\u00e9s\u00e9r\u0151l elmondta: 5 milli\u00f3 adag olt\u00f3anyagra k\u00f6t\u00f6ttek szerz\u0151d\u00e9st, ez 2,5 milli\u00f3 embernek elegend\u0151. Ebb\u0151l febru\u00e1rban, m\u00e1rciusban \u00e9s \u00e1prilisban is havonta 250 ezer ember olt\u00e1s\u00e1ra elegend\u0151 \u00e9rkezik, majd m\u00e1jusban 1 milli\u00f3 750 ezer ember olt\u00e1s\u00e1t lehet\u0151v\u00e9 t\u00e9v\u0151 vakcin\u00e1t sz\u00e1ll\u00edtanak. Rem\u00e9ny\u00e9t fejezte ki, hogy a k\u00ednaiak tudj\u00e1k tartani a szerz\u0151d\u00e9sben v\u00e1llalt felt\u00e9teleket.\nAz gazdas\u00e1gv\u00e9delmi int\u00e9zked\u00e9sek eredm\u00e9nyesek, decemberben m\u00e1r ugyanannyian dolgoztak, mint a j\u00e1rv\u00e1ny el\u0151tt\n\n\u00a0\u00a0\u00a0\u00a0Guly\u00e1s Gergely a gazdas\u00e1gra r\u00e1t\u00e9rve hangs\u00falyozta: a legfontosabb c\u00e9l, amit a j\u00e1rv\u00e1ny kit\u00f6r\u00e9s\u00e9nek pillanat\u00e1ban is eml\u00edtettek, hogy a foglalkoztatotts\u00e1g maradjon meg legal\u00e1bb azon a szinten, amit Magyarorsz\u00e1g t\u00edz\u00e9ves munk\u00e1val, 2010-t\u0151l 2020-ig el\u00e9rt. Ezen a ter\u00fcleten \"\u00fagy t\u0171nik, hogy eredm\u00e9nyesek vagyunk\", a munkahelyeket siker\u00fclt megv\u00e9deni - tette hozz\u00e1.\n\u00a0\u00a0\u00a0\u00a0Mint mondta, Magyarorsz\u00e1gon ma 4,5 milli\u00f3an dolgoznak, ami j\u00f3l mutatja, hogy egy v\u00e1ls\u00e1gkezel\u00e9snek nem felt\u00e9tlen\u00fcl kell a munkahelyek elveszt\u00e9s\u00e9vel egy\u00fctt j\u00e1rnia. Felid\u00e9zte: a 2008-2009-es v\u00e1ls\u00e1g idej\u00e9n t\u00f6meges volt a munkan\u00e9lk\u00fclis\u00e9g, 12 sz\u00e1zal\u00e9kos adat is volt, \u00e9s mintegy 3,6 milli\u00f3 ember dolgozott, ezzel szemben most 4 sz\u00e1zal\u00e9k k\u00f6r\u00fcli a munkan\u00e9lk\u00fclis\u00e9g \u00e9s 4,5 milli\u00f3 ember dolgozik. Ez a baloldali \u00e9s a konzervat\u00edv v\u00e1ls\u00e1gkezel\u00e9s k\u00f6z\u00f6tti k\u00fcl\u00f6nbs\u00e9g - f\u0171zte hozz\u00e1 a miniszter.\nA gazdas\u00e1g-\u00fajraind\u00edt\u00e1si akci\u00f3terv m\u00e1r megind\u00edtott l\u00e9p\u00e9seir\u0151l\n\u00a0\u00a0\u00a0Guly\u00e1s Gergely kit\u00e9rt arra is, hogy a korm\u00e1ny kor\u00e1bbi d\u00f6nt\u00e9s\u00e9nek megfelel\u0151en febru\u00e1rban kapj\u00e1k meg az id\u0151sek a 13. havi nyugd\u00edj els\u0151 negyed\u00e9t, \u00edgy amit a baloldali v\u00e1ls\u00e1gkezel\u00e9s ideje alatt elvettek a nyugd\u00edjasokt\u00f3l, azt 4 \u00e9v alatt vissza\u00e9p\u00edti a korm\u00e1ny.\n\u00a0\u00a0\u00a0\u00a0A t\u00e1rcavezet\u0151 a gazdas\u00e1gi \u00fajraind\u00edt\u00e1si akci\u00f3terv fontos r\u00e9sz\u00e9nek nevezte az otthonfel\u00faj\u00edt\u00e1si programot, amelyben 3 milli\u00f3 forint vissza nem t\u00e9r\u00edtend\u0151 t\u00e1mogat\u00e1st, \u00e9s 3 milli\u00f3 forint kedvezm\u00e9nyes hitelt kaphatnak az ig\u00e9nyl\u0151k. Szint\u00e9n elengedhetetlen int\u00e9zked\u00e9snek nevezte az 5 sz\u00e1zal\u00e9kos lak\u00e1s\u00e1fa bevezet\u00e9s\u00e9t, amely a korm\u00e1ny sz\u00e1nd\u00e9kai szerint seg\u00edteni fogja az \u00e9p\u00edt\u0151ipar \u00fajraindul\u00e1s\u00e1t id\u00e9n.\n\u00a0\u00a0\u00a0\u00a0A miniszter szerint kulcsk\u00e9rd\u00e9s a 25 \u00e9v alattiak munkav\u00e1llal\u00e1sa is, ez\u00e9rt vezetik be 2022. janu\u00e1r 1-j\u00e9t\u0151l sz\u00e1mukra a szem\u00e9lyi j\u00f6vedelemad\u00f3-mentess\u00e9get. Kit\u00e9rt arra is: j\u00fanius 30-\u00e1ig fenn\u00e1ll a hitelmorat\u00f3rium, \u00edgy sem c\u00e9geknek, sem mag\u00e1nszem\u00e9lyeknek nem kell hitel\u00fcket visszafizetni, ha nem akarj\u00e1k.\n\u00a0\u00a0 Guly\u00e1s\u00a0Gergely arr\u00f3l is besz\u00e9lt: a korm\u00e1ny rem\u00e9nyei szerint a kis- \u00e9s k\u00f6zepes v\u00e1llalkoz\u00e1soknak ny\u00fajthat\u00f3 10 milli\u00f3 forintos, kamatmentes \u00fajraind\u00edt\u00e1si gyorsk\u00f6lcs\u00f6n eredm\u00e9nyes eszk\u00f6z lehet a j\u00e1rv\u00e1ny \u00e1ltal okozott \u00e1tmeneti p\u00e9nz\u00fcgyi neh\u00e9zs\u00e9gek \u00e1thidal\u00e1s\u00e1hoz.\nA vend\u00e9gl\u00e1t\u00e1sban felgyors\u00edtjuk a b\u00e9rt\u00e1mogat\u00e1sok kifizet\u00e9s\u00e9t\n\n\u00a0\u00a0\u00a0\u00a0Kiemelte: a munkalap\u00fa gazdas\u00e1g fenntart\u00e1sa mindenkinek az \u00e9rdeke, ez\u00e9rt hoztak m\u00e1r kor\u00e1bban d\u00f6nt\u00e9st a j\u00e1rul\u00e9kkedvezm\u00e9nyr\u0151l \u00e9s b\u00e9rt\u00e1mogat\u00e1sr\u00f3l is. Jelezte: a b\u00e9rt\u00e1mogat\u00e1s eset\u00e9ben a vend\u00e9gl\u00e1t\u00f3ipari egys\u00e9gekn\u00e9l el\u0151finansz\u00edroz\u00e1sra \u00e1llnak \u00e1t, err\u0151l m\u00e1r korm\u00e1nyrendelet is megjelent, \u00edgy mostant\u00f3l lemarad\u00e1s nem v\u00e1rhat\u00f3 a b\u00e9rek \u00e1llam \u00e1ltal \u00e1tv\u00e1llalt r\u00e9sz\u00e9nek a kifizet\u00e9s\u00e9ben.\nAz \u00e1llami \u00e9s \u00f6nkorm\u00e1nyzati ingatlanok ut\u00e1n nem kell b\u00e9rleti d\u00edjat fizetnie az \u00e9ttermeknek, k\u00e1v\u00e9z\u00f3knak, konditermeknek\n\n\u00a0\u00a0\u00a0\u00a0A miniszter bejelentette: a korm\u00e1ny d\u00f6nt\u00f6tt arr\u00f3l, hogy febru\u00e1r 1-je \u00e9s m\u00e1jus 31-e k\u00f6z\u00f6tt az \u00e1llami \u00e9s \u00f6nkorm\u00e1nyzati ingatlanok ut\u00e1n nem kell b\u00e9rleti d\u00edjat fizetnie az \u00e9ttermeknek, k\u00e1v\u00e9z\u00f3knak, konditermeknek. Az ezzel kapcsolatos rendelet v\u00e1rhat\u00f3an a nap folyam\u00e1n megjelenik.\n\u00a0\u00a0\u00a0\u00a0Guly\u00e1s Gergely szerint legitim felvet\u00e9s az is, hogy kell-e b\u00e9rleti d\u00edjat fizetnie annak, aki nem \u00e1llami vagy \u00f6nkorm\u00e1nyzati ingatlant b\u00e9rel. Hozz\u00e1tette: szem\u00e9lyes jogi v\u00e9lem\u00e9nye szerint nem kell, hiszen az \u00faj polg\u00e1ri t\u00f6rv\u00e9nyk\u00f6nyv alapj\u00e1n ha valakinek - olyan vis maior folyt\u00e1n, mint amilyen a v\u00edrushelyzet - ellehetetlen\u00fcl az a tev\u00e9kenys\u00e9ge, amire a b\u00e9rleti jogviszonyt l\u00e9tes\u00edtett\u00e9k, joggal vethet\u0151 fel a b\u00e9rleti d\u00edj nem fizet\u00e9se.\n\u00a0\u00a0\u00a0\u00a0Ugyanakkor jelezte azt is: az ezzel kapcsolatos jogi vit\u00e1ba, ami mag\u00e1nfelek k\u00f6z\u00f6tt zajlik, a korm\u00e1ny nem k\u00edv\u00e1n belefolyni.\nAz \u00faj EU-s forr\u00e1sokat is miel\u0151bb fel kell haszn\u00e1lni\n\u00a0\u00a0\u00a0\u00a0A miniszter az idei \u00e9v egyik legfontosabb k\u00e9rd\u00e9s\u00e9nek nevezte, hogy Magyarorsz\u00e1g is jelent\u0151s forr\u00e1sokhoz jut az Eur\u00f3pai Uni\u00f3 helyre\u00e1ll\u00edt\u00e1si alapj\u00e1b\u00f3l \u00e9s a k\u00f6vetkez\u0151 7 \u00e9ves k\u00f6lts\u00e9gvet\u00e9sb\u0151l. K\u00f6z\u00f6lte: az ezzel kapcsolatos els\u0151 ki\u00edr\u00e1sok a jelenlegi tervek szerint febru\u00e1r 15-\u00e9n jelennek meg, a korm\u00e1ny c\u00e9lja pedig az, hogy j\u00f3val 1000 milli\u00e1rd forint feletti \u00f6sszeg \u00e1ramoljon innen id\u00e9n a gazdas\u00e1gba.\n\u00a0\u00a0\u00a0\u00a0Felh\u00edvta a figyelmet arra: ezek a forr\u00e1sok nem adom\u00e1nyk\u00e9nt \u00e9rkeznek EU-t\u00f3l, hanem r\u00e9szben visszafizetend\u0151 hitelr\u0151l, r\u00e9szben pedig Magyarorsz\u00e1got megillet\u0151 p\u00e9nzekr\u0151l van sz\u00f3, mert piacait a l\u00e9nyegesen fejlettebb EU-s tag\u00e1llamokkal val\u00f3 verseny el\u0151tt megnyitotta.\nMinden hat\u00e1sos \u00e9s biztons\u00e1gos vakcin\u00e1ra sz\u00fcks\u00e9g van, hogy miel\u0151bb megkezdhess\u00fck a korl\u00e1toz\u00e1sok felold\u00e1s\u00e1t\n\n\u00a0\u00a0\u00a0\u00a0K\u00e9rd\u00e9sre v\u00e1laszolva az ellenz\u00e9k orosz \u00e9s k\u00ednai vakcin\u00e1t elutas\u00edt\u00f3 \u00e1ll\u00e1spontj\u00e1r\u00f3l, illetve a szocialista Ujhelyi Istv\u00e1n \u00e9s a momentumos Fekete-Gy\u0151r Andr\u00e1s vit\u00e1j\u00e1r\u00f3l elmondta: a koronav\u00edrus-j\u00e1rv\u00e1ny sor\u00e1n az ellenz\u00e9knek egyetlen c\u00e9lja volt, a politikai haszonszerz\u00e9s. Semmi m\u00e1s az ellenz\u00e9ket nem \u00e9rdekli, \u00e9s amikor k\u00fcl\u00f6nb\u00f6z\u0151 p\u00e1rtjai \u00fagy l\u00e1tj\u00e1k, k\u00fcl\u00f6nb\u00f6z\u0151 \u00e9rdekek ment\u00e9n tudnak legink\u00e1bb politikai haszonhoz jutni, akkor \u00f6sszevesznek egym\u00e1ssal. Err\u0151l van sz\u00f3 akkor is, amikor bizalmatlans\u00e1got keltenek olyan vakcin\u00e1kkal szemben, amelyekkel m\u00e1r t\u00f6bb milli\u00f3 embert vil\u00e1gszerte beoltottak, s ezt l\u00e1tj\u00e1k akkor is, amikor a nyit\u00e1st er\u0151ltetik - mondta\u00a0Guly\u00e1s\u00a0Gergely.\n\u00a0\u00a0\u00a0\u00a0Az a szerencs\u00e9je az orsz\u00e1gnak, hogy felel\u0151s korm\u00e1nya \u00e9s felel\u0151tlen ellenz\u00e9ke van, \u00e9s nem ford\u00edtva - fogalmazott a miniszter.\n\u00a0\u00a0\u00a0\u00a0Arr\u00f3l is k\u00e9rdezt\u00e9k, hogy a Magyar Orvosi Kamara jelezte, orvosi leirat hi\u00e1ny\u00e1ban nem aj\u00e1nlj\u00e1k a Sinopharm \u00e9s a Szputnyik V vakcina bead\u00e1s\u00e1t. Felvetett\u00e9k, elk\u00e9pzelhet\u0151nek tartja-e, az orvosok egy r\u00e9sze megtagadja majd ezen olt\u00f3anyagok bead\u00e1s\u00e1t.\u00a0Guly\u00e1s\u00a0Gergely nemmel v\u00e1laszolt, kiemelve: az orvosok felel\u0151ss\u00e9gteljesebb magatart\u00e1st fognak szerinte tan\u00fas\u00edtani, mint ebben az \u00fcgyben az orvosi kamara tette. Megjegyezte: a korm\u00e1ny a j\u00e1rv\u00e1ny sor\u00e1n mindv\u00e9gig az egy\u00fcttm\u0171k\u00f6d\u00e9st kereste az orvosi kamar\u00e1val\u00a0\u00a0\u00e9s keresi most is. A korm\u00e1ny r\u00e9sz\u00e9r\u0151l a nyitotts\u00e1g a kamara ir\u00e1ny\u00e1ba megvan - r\u00f6gz\u00edtette.\n\u00a0\u00a0\u00a0\u00a0R\u00e1mutatott: a k\u00ednai vakcin\u00e1val m\u00e1r t\u00f6bb mint 20 milli\u00f3 embert oltottak be, s ha az orvosi kamara keletr\u0151l nem k\u00edv\u00e1n t\u00e1j\u00e9koz\u00f3dni az orosz vakcin\u00e1r\u00f3l, akkor el\u00e9g, ha ezt nyugati ir\u00e1nyban megteszi. A n\u00e9met sajt\u00f3ban is elismer\u0151 v\u00e9lem\u00e9nyek jelennek meg r\u00f3la, ez az egyik leghat\u00e9konyabb, leg\u00f6sszetettebb \u00e9s legink\u00e1bb elismer\u00e9sre m\u00e9lt\u00f3 vakcina - \u00e9rt\u00e9kelt, hozz\u00e1t\u00e9ve: szerint\u00fck nincs ok k\u00e9telkedni a hat\u00e9konys\u00e1gban.\n\n\u00a0\n\n"}]