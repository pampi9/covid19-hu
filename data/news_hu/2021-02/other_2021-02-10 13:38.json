[{"date": "2021-02-10 13:38", "url": "https://koronavirus.gov.hu/cikkek/operativ-torzs-kedden-166-ember-ellen-intezkedtek-maszkviseles-elmulasztasa-miatt-rendorok", "h1": "Operat\u00edv t\u00f6rzs: kedden 166 ember ellen int\u00e9zkedtek a maszkvisel\u00e9s elmulaszt\u00e1sa miatt a rend\u0151r\u00f6k", "body": "\nA maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt 166 emberrel szemben int\u00e9zkedtek a rend\u0151r\u00f6k az elm\u00falt 24 \u00f3r\u00e1ban - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese online sajt\u00f3t\u00e1j\u00e9koztat\u00f3n szerd\u00e1n.\u00a0\u00a0Az alezredes hozz\u00e1tette, hogy a maszkvisel\u00e9si szab\u00e1lyok megszeg\u00e9se miatt 24 298-szer int\u00e9zkedtek eddig a rend\u0151r\u00f6k.\n\n\nKiss R\u00f3bert alezredes k\u00f6z\u00f6lte: 123 ember ellen az\u00e9rt volt sz\u00fcks\u00e9g a fell\u00e9p\u00e9sre, mert megszegt\u00e9k a 10 ezer lakos\u00fan\u00e1l nagyobb telep\u00fcl\u00e9seken a k\u00f6zter\u00fcleti maszkvisel\u00e9sre vonatkoz\u00f3 \u00f6nkorm\u00e1nyzati rendeletet. K\u00f6z\u00fcl\u00fck 18-at figyelmeztettek, 40-en kaptak helysz\u00edni b\u00edrs\u00e1got, 65-\u00f6t feljelentettek.\n\u00a0\u00a0\u00a0\u00a0Elmondta: szab\u00e1lytalan maszkvisel\u00e9s miatt t\u00f6megk\u00f6zleked\u00e9si eszk\u00f6z\u00f6k\u00f6n \u00e9s azok v\u00e1rakoz\u00f3helyein 9, \u00fczletekben, bev\u00e1s\u00e1rl\u00f3k\u00f6zpontok ter\u00fclet\u00e9n 34 ember ellen int\u00e9zkedtek.\n\u00a0\u00a0\u00a0\u00a0Az alezredes hozz\u00e1tette, hogy a maszkvisel\u00e9si szab\u00e1lyok megszeg\u00e9se miatt 24 298-szer int\u00e9zkedtek eddig a rend\u0151r\u00f6k.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 825 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 214 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 611 esetben pedig az \u00fczletek korl\u00e1tozott nyitva tart\u00e1s\u00e1ra vonatkoz\u00f3 szab\u00e1lyokat nem tartott\u00e1k be vagy az ott tart\u00f3zkod\u00e1s tilalm\u00e1t szegt\u00e9k meg.\n\u00a0\u00a0\u00a0\u00a0A janu\u00e1r v\u00e9g\u00e9t\u0151l hat\u00e1lyban lev\u0151, a vend\u00e9gl\u00e1t\u00f3helyekre bevezetett szigor\u00fabb szab\u00e1lyok megs\u00e9rt\u00e9se miatt kedden nem kellett int\u00e9zkedni\u00fck a rend\u0151r\u00f6knek - mondta Kiss R\u00f3bert.\n\u00a0\u00a0\u00a0\u00a0K\u00f6z\u00f6lte: kedden a kij\u00e1r\u00e1si tilalommal kapcsolatos szab\u00e1lyok megs\u00e9rt\u00e9se miatt 324 emberrel szemben int\u00e9zkedtek, k\u00f6z\u00fcl\u00fck ketten a kutyas\u00e9t\u00e1ltat\u00e1sra vonatkoz\u00f3 szab\u00e1lyokat nem tartott\u00e1k be. A kij\u00e1r\u00e1si korl\u00e1toz\u00e1s, majd a kij\u00e1r\u00e1si tilalom tavaly novemberi bevezet\u00e9se \u00f3ta 36 202 emberrel szemben int\u00e9zkedtek orsz\u00e1gszerte a szab\u00e1lyok megszeg\u00e9se miatt.\n\u00a0\u00a0\u00a0\u00a0Kedden is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 83 esetben l\u00e9ptek fel. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 11 483-szor int\u00e9zkedtek.\n\u00a0\u00a0\u00a0\u00a0Az elm\u00falt napon 8311 esetben ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban l\u00e9v\u0151ket. Kedden 3389 ilyen korl\u00e1toz\u00f3 int\u00e9zked\u00e9st rendeltek el, jelenleg 19 414-en vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 1869-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - ismertette az alezredes.\n\u00a0\u00a0\u00a0\u00a0Arra a k\u00e9rd\u00e9sre, \u00e9rz\u00e9kelhet\u0151-e esetleg az emberek t\u00fcrelmetlens\u00e9ge a j\u00e1rv\u00e1nnyal \u00f6sszef\u00fcgg\u0151 szab\u00e1lyok megs\u00e9rt\u00e9se miatti rend\u0151ri int\u00e9zked\u00e9sek sz\u00e1m\u00e1ban, az alezredes azt mondta: \u00e9rt\u00e9kel\u00e9s\u00fck szerint az emberek meg\u00e9rtett\u00e9k, mi\u00e9rt volt sz\u00fcks\u00e9g a korl\u00e1toz\u00f3 int\u00e9zked\u00e9sek bevezet\u00e9s\u00e9re tavaly novemberben. Hozz\u00e1tette, nincsenek kimagasl\u00f3 \u00e9rt\u00e9kek a szab\u00e1lys\u00e9rt\u00e9sek napi adataiban \u00e9s a k\u00fcl\u00f6nb\u00f6z\u0151 szab\u00e1lys\u00e9rt\u00e9sek k\u00f6z\u00f6tt sem. Kiss R\u00f3bert megk\u00f6sz\u00f6nte az emberek egy\u00fcttm\u0171k\u00f6d\u00e9s\u00e9t \u00e9s t\u00fcrelm\u00e9t.\n\nMTI\n\n"}]