[{"date": "2021-02-12 11:11", "url": "https://koronavirus.gov.hu/cikkek/veszelyhelyzet-meghosszabbitasat-kezdi-targyalni-haz-jovo-heten", "h1": "A vesz\u00e9lyhelyzet meghosszabb\u00edt\u00e1s\u00e1t kezdi t\u00e1rgyalni a H\u00e1z a j\u00f6v\u0151 h\u00e9ten", "body": "\nAz Orsz\u00e1ggy\u0171l\u00e9s k\u00e9tnapos \u00fcl\u00e9ssel kezdi meg idei munk\u00e1j\u00e1t. A k\u00e9pvisel\u0151k h\u00e9tf\u0151n a korm\u00e1ny tagjait interpell\u00e1lhatj\u00e1k, kedden pedig a koronav\u00edrus-j\u00e1rv\u00e1ny miatt elrendelt vesz\u00e9lyhelyzet meghosszabb\u00edt\u00e1s\u00e1t kezdhetik t\u00e1rgyalni.\n\n\nAz \u00fcl\u00e9s h\u00e9tf\u0151n 11 \u00f3rakor kezd\u0151dik h\u00e1rom k\u00f6zelm\u00faltban elhunyt orsz\u00e1ggy\u0171l\u00e9si k\u00e9pvisel\u0151re: Szab\u00f3 Ferencre (Fidesz), T\u00edm\u00e1r Gy\u00f6rgyre (FKGP) \u00e9s P\u00e1ncz\u00e9l Gyul\u00e1ra (MDF) t\u00f6rt\u00e9n\u0151 eml\u00e9kez\u00e9ssel, majd napirend el\u0151tti felsz\u00f3lal\u00e1sok hangzanak el.\n\u00a0\u00a0\u00a0\u00a0A parlament az els\u0151 napirendi pontban d\u00f6nthet a Magyar Nemzeti Bank (MNB) 2019-es \u00fczleti jelent\u00e9s\u00e9r\u0151l \u00e9s besz\u00e1mol\u00f3j\u00e1r\u00f3l.\nA h\u00e1zeln\u00f6k napirendi javaslata alapj\u00e1n az interpell\u00e1ci\u00f3kra \u00e9s az azonnali k\u00e9rd\u00e9sekre egy-egy \u00f3ra, m\u00edg a k\u00e9rd\u00e9sekre tov\u00e1bbi 30 perc \u00e1ll majd rendelkez\u00e9sre.\n\u00a0\u00a0\u00a0\u00a0Az Orsz\u00e1ggy\u0171l\u00e9s ezt k\u00f6vet\u0151en el\u0151bb megt\u00e1rgyalhatja, majd el is fogadhatja a Visegr\u00e1di Csoport megalakul\u00e1s\u00e1nak 30. \u00e9vfordul\u00f3j\u00e1r\u00f3l sz\u00f3l\u00f3 politikai nyilatkozatot, amelyet a H\u00e1z k\u00fcl\u00fcgyi bizotts\u00e1ga terjesztett el\u0151.\nKedden a koronav\u00edrus-vil\u00e1gj\u00e1rv\u00e1ny elleni v\u00e9dekez\u00e9sr\u0151l sz\u00f3l\u00f3 korm\u00e1nyzati ind\u00edtv\u00e1ny \u00e1ltal\u00e1nos vit\u00e1j\u00e1val kezd\u0151dik az \u00fcl\u00e9s.\n\u00a0\u00a0\u00a0\u00a0Az igazs\u00e1g\u00fcgyi miniszter ebben a vesz\u00e9lyhelyzetben alkotott rendeletek hat\u00e1ly\u00e1nak meghosszabb\u00edt\u00e1s\u00e1ra tesz javaslatot, hangs\u00falyozva, hogy a kabinet alapvet\u0151 c\u00e9lja a magyar emberek \u00e9let\u00e9nek \u00e9s eg\u00e9szs\u00e9g\u00e9nek megv\u00e9d\u00e9se, valamint a gazdas\u00e1gi k\u00e1rok m\u00e9rs\u00e9kl\u00e9se \u00e9s a munkahelyek meg\u0151rz\u00e9se.\n\u00a0\u00a0\u00a0\u00a0Az \u00fcl\u00e9snap tov\u00e1bbi r\u00e9sz\u00e9ben \u00e1ltal\u00e1nos vit\u00e1t tartanak a K\u00faria, az Orsz\u00e1gos B\u00edr\u00f3s\u00e1gi Hivatal (OBH) \u00e9s az \u00fcgy\u00e9szs\u00e9g 2019-es tev\u00e9kenys\u00e9g\u00e9r\u0151l, valamint az innov\u00e1ci\u00f3\u00e9rt \u00e9s technol\u00f3gi\u00e1\u00e9rt felel\u0151s miniszter nemzeti adatvagyonr\u00f3l sz\u00f3l\u00f3 t\u00f6rv\u00e9nyjavaslat\u00e1r\u00f3l is.\n\nMTI 2021. febru\u00e1r 12., p\u00e9ntek 10:30\n\u00a0\n\n"}]