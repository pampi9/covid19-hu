[{"date": "2021-02-24 08:28", "url": "https://koronavirus.gov.hu/cikkek/varga-mihaly-20-milliard-forinttal-megemeltek-cegek-kornyezetbarat-beruhazast-tamogato", "h1": "Varga Mih\u00e1ly: 20 milli\u00e1rd forinttal megemelt\u00e9k a c\u00e9gek k\u00f6rnyezetbar\u00e1t beruh\u00e1z\u00e1st t\u00e1mogat\u00f3 p\u00e1ly\u00e1zati keretet", "body": "\nA Gazdas\u00e1g-\u00fajraind\u00edt\u00e1si Akci\u00f3terv r\u00e9szek\u00e9nt a keret\u00f6sszeg 20 milli\u00e1rd forintos emel\u00e9s\u00e9r\u0151l d\u00f6nt\u00f6ttek a c\u00e9gek k\u00f6rnyezetbar\u00e1t beruh\u00e1z\u00e1sait t\u00e1mogat\u00f3 p\u00e1ly\u00e1zatn\u00e1l - jelentette be Varga Mih\u00e1ly p\u00e9nz\u00fcgyminiszter k\u00f6z\u00f6ss\u00e9gi oldal\u00e1n.\n\n\nElmondta: ezzel k\u00f6zel 50 milli\u00e1rd forintra b\u0151v\u00fcl az a forr\u00e1s, amelyb\u0151l a kis- \u00e9s k\u00f6zepes v\u00e1llalkoz\u00e1sok energiahat\u00e9konys\u00e1gi beruh\u00e1z\u00e1sokat tudnak megval\u00f3s\u00edtani.\n\u00a0\u00a0\u00a0\u00a0Felid\u00e9zte, hogy a p\u00e1ly\u00e1zat el\u0151z\u0151 fordul\u00f3j\u00e1ban t\u00f6bb mint 1800 v\u00e1llalkoz\u00e1s kapott k\u00f6zel 28 milli\u00e1rd forint fejleszt\u00e9si forr\u00e1st. A mostani keretemel\u00e9snek k\u00f6sz\u00f6nhet\u0151en pedig tov\u00e1bbi 2000 c\u00e9g r\u00e9szes\u00fclhet majd t\u00e1mogat\u00e1sban.\n\u00a0\u00a0\u00a0\u00a0A v\u00e1llalkoz\u00e1sok legal\u00e1bb 1,6 milli\u00f3, de ak\u00e1r 100 milli\u00f3 forint fejleszt\u00e9si forr\u00e1st is elnyerhetnek. Ebb\u0151l napelemes rendszert telep\u00edthetnek, korszer\u0171s\u00edthetik telephely\u00fck f\u0171t\u00e9s\u00e9t, h\u0151szigetel\u00e9s\u00e9t, de kicser\u00e9lhetik az \u00e9p\u00fcletek ny\u00edl\u00e1sz\u00e1r\u00f3it is - ismertette.\nVarga Mih\u00e1ly hangs\u00falyozta, hogy a gazdas\u00e1g \u00fajraind\u00edt\u00e1sa sor\u00e1n kiemelt figyelmet kapnak a k\u00f6rnyezetbar\u00e1t technol\u00f3gi\u00e1k, ezek egyszerre cs\u00f6kkentik a v\u00e1llalkoz\u00e1sok k\u00f6lts\u00e9geit, \u00e9s seg\u00edtik a magyar gazdas\u00e1g fenntarthat\u00f3 n\u00f6veked\u00e9s\u00e9t.\n\u00a0\u00a0\u00a0\u00a0A p\u00e1ly\u00e1zatokat a Sz\u00e9chenyi2020 honlapj\u00e1n lehet beny\u00fajtani.\n\nMTI 2021. febru\u00e1r 24.\n\n"}]