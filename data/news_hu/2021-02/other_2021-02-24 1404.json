[{"date": "2021-02-24 14:04", "url": "https://koronavirus.gov.hu/cikkek/pm-az-iparuzesi-ado-felezese-automatikusan-jar-kkv-knak", "h1": "PM: az ipar\u0171z\u00e9si ad\u00f3 felez\u00e9se automatikusan j\u00e1r a kkv-knak", "body": "\nAz ipar\u0171z\u00e9si ad\u00f3 felez\u00e9se automatikusan j\u00e1r a kis- \u00e9s k\u00f6zepes v\u00e1llalkoz\u00e1soknak (kkv); a m\u00e1rcius 15-ig fizetend\u0151 ad\u00f3el\u0151leg is felezhet\u0151, ehhez csak egy nyilatkozat beny\u00fajt\u00e1s\u00e1ra van sz\u00fcks\u00e9g - h\u00edvta fel a figyelmet a P\u00e9nz\u00fcgyminiszt\u00e9rium (PM) szerdai k\u00f6zlem\u00e9ny\u00e9ben.\n\n\nA t\u00e1rca t\u00e1j\u00e9koztat\u00e1sa szerint szerda reggelig az \u00e9rintett kkv-k csaknem 90 sz\u00e1zal\u00e9k\u00e1t\u00f3l, mintegy 410 ezer v\u00e1llalkoz\u00e1st\u00f3l m\u00e1r be is \u00e9rkezett a nyilatkozat a Nemzeti Ad\u00f3- \u00e9s V\u00e1mhivatalhoz (NAV).\n\u00a0\u00a0\u00a0\u00a0Az ad\u00f3el\u0151leg felez\u00e9s\u00e9hez sz\u00fcks\u00e9ges nyilatkozatot febru\u00e1r 25-ig kell beny\u00fajtani az ad\u00f3hivatalhoz. Az a v\u00e1llalkoz\u00f3 sem vesz\u00edti el jog\u00e1t a kisebb \u00f6sszeg\u0171 ad\u00f3el\u0151leg fizet\u00e9s\u00e9re, aki nyilatkozat\u00e1t nem tudja hat\u00e1rid\u0151ben elk\u00fcldeni. Ez igazol\u00e1si k\u00e9relemmel k\u00e9s\u0151bb is p\u00f3tolhat\u00f3, de \u00e9rdemes legk\u00e9s\u0151bb az ad\u00f3el\u0151leg megfizet\u00e9s\u00e9nek id\u0151pontj\u00e1ig kimenteni a k\u00e9sedelmet \u00e9s p\u00f3tolni a mulaszt\u00e1st - hangs\u00falyozta a PM.\n\u00a0\u00a0\u00a0\u00a0A k\u00f6zlem\u00e9ny szerint a csaknem 400 ezer kat\u00e1snak nem is kell nyilatkoznia, ahogy a tev\u00e9kenys\u00e9g\u00fcket az id\u00e9n kezd\u0151 v\u00e1llalkoz\u00e1soknak vagy az el\u0151t\u00e1rsas\u00e1goknak sem. Az elektronikus nyilatkozatt\u00e9teli k\u00f6telezetts\u00e9g ugyanis nem terheli azokat a kkv-kat, amelyeknek a t\u00f6rv\u00e9ny alapj\u00e1n nem kell ad\u00f3el\u0151leget fizetni.\n\u00a0\u00a0\u00a0\u00a0A t\u00e1rca kiemelte azt is, hogy az elektronikus nyilatkozatt\u00e9tel csak az ad\u00f3el\u0151leg kedvezm\u00e9nyes fizet\u00e9s\u00e9hez sz\u00fcks\u00e9ges, az egysz\u00e1zal\u00e9kos ipar\u0171z\u00e9si ad\u00f3m\u00e9rt\u00e9k alkalmaz\u00e1s\u00e1hoz nem. Erre az \u00e9vre minden \u00e9rintett automatikusan, az ad\u00f3el\u0151leg-nyilatkozat megt\u00e9tel\u00e9t\u0151l f\u00fcggetlen\u00fcl a fel\u00e9re cs\u00f6kkentett, legfeljebb egysz\u00e1zal\u00e9kos m\u00e9rt\u00e9k\u0171 ad\u00f3t fogja megfizetni 2022. m\u00e1jus 31-\u00e9n.\n\u00a0\u00a0\u00a0\u00a0Az ad\u00f3k\u00f6nny\u00edt\u00e9s 150 milli\u00e1rd forintot hagy a v\u00e1llalkoz\u00e1sokn\u00e1l. A fizetend\u0151 ad\u00f3el\u0151leg cs\u00f6kkent\u00e9s\u00e9t ez\u00e9rt tette lehet\u0151v\u00e9 a korm\u00e1ny, hogy ez a k\u00f6nny\u00edt\u00e9s m\u00e1r id\u00e9n tavasszal is seg\u00edtse a kkv-kat - k\u00f6z\u00f6lte a PM.\n\u00a0\u00a0\u00a0\u00a0\"Az ad\u00f3el\u0151leg felez\u00e9s\u00e9hez sz\u00fcks\u00e9ges az elektronikus nyilatkozat, mert ez\u00e1ltal nem kell k\u00fcl\u00f6n b\u00fcrokratikus elj\u00e1r\u00e1sban az ad\u00f3el\u0151leg cs\u00f6kkent\u00e9s\u00e9t k\u00e9rni, \u00e9s \u00edgy kiz\u00e1rhat\u00f3 az is, hogy Br\u00fcsszel ut\u00f3lag, az uni\u00f3s \u00e1llami t\u00e1mogat\u00e1sra vonatkoz\u00f3 szab\u00e1lyok megs\u00e9rt\u00e9s\u00e9re hivatkozva elj\u00e1r\u00e1st ind\u00edtson Magyarorsz\u00e1ggal szemben\" - fogalmaztak a k\u00f6zlem\u00e9nyben.\n\u00a0\u00a0\u00a0\u00a0Egy v\u00e1llalkoz\u00e1s akkor jogosult a kedvez\u0151 ipar\u0171z\u00e9si ad\u00f3m\u00e9rt\u00e9k alkalmaz\u00e1s\u00e1ra, ha mikro-, kis- \u00e9s k\u00f6z\u00e9pv\u00e1llalkoz\u00e1snak min\u0151s\u00fcl, de nett\u00f3 \u00e1rbev\u00e9tele vagy m\u00e9rlegf\u0151\u00f6sszege nem haladja meg a n\u00e9gymilli\u00e1rd forintot. A v\u00e1llalkoz\u00f3 \u00e9s a kapcsol\u00f3d\u00f3, illetve partnerv\u00e1llalkoz\u00e1sok adatait \u00f6ssze kell sz\u00e1m\u00edtani, vagyis a n\u00e9gymilli\u00e1rd forintos \u00e9rt\u00e9khat\u00e1r, valamint a foglalkoztatotti l\u00e9tsz\u00e1mra vonatkoz\u00f3 hat\u00e1r nem az egyedi v\u00e1llalkoz\u00e1s szintj\u00e9n, hanem \"csoportszinten\" \u00e9rtelmezend\u0151 - jelezte a miniszt\u00e9rium.\n\nMTI 2021. febru\u00e1r 24.\n\n"}]