[{"date": "2021-02-13 09:04", "url": "https://koronavirus.gov.hu/cikkek/erkezik-koronavirus-elleni-vedettsegi-igazolvany", "h1": "\u00c9rkezik a koronav\u00edrus elleni v\u00e9detts\u00e9gi igazolv\u00e1ny   ", "body": "\nA korm\u00e1ny szerd\u00e1n d\u00f6nt\u00f6tt a koronav\u00edrus elleni v\u00e9detts\u00e9gi igazolv\u00e1ny bevezet\u00e9s\u00e9r\u0151l. A legfontosabb r\u00e9szleteket egy p\u00e9nteken megjelen\u0151 korm\u00e1nyrendelet r\u00f6gz\u00edti - k\u00f6z\u00f6lt\u00e9k a korm\u00e1ny honlapj\u00e1n p\u00e9ntek este.\n\n\nA kormany.hu oldalon azt \u00edrt\u00e1k: a korm\u00e1nyrendelet alapj\u00e1n h\u00e1romf\u00e9le m\u00f3don lehet igazolni a koronav\u00edrus elleni v\u00e9detts\u00e9get: ha valaki megkapta a v\u00e9d\u0151olt\u00e1st, vagy igazoltan \u00e1tesett a koronav\u00edrus-fert\u0151z\u00e9sen, illetve ha valaki v\u00e9lhet\u0151en \u00e1tesett a fert\u0151z\u00e9sen, de nem tudott err\u0151l vagy nem k\u00e9sz\u00fclt err\u0151l teszt \u00e9s ut\u00f3lag elv\u00e9gzett ellenanyag-vizsg\u00e1lat igazolja a fert\u0151z\u00e9sen val\u00f3 \u00e1tes\u00e9s\u00e9t is.\n\u00a0\u00a0\u00a0\u00a0Kiemelt\u00e9k: ha valaki megkapta a v\u00e9d\u0151olt\u00e1st, nem kell ig\u00e9nyelnie az\u00a0igazolv\u00e1nyt. Az \u00e1llam hivatalb\u00f3l post\u00e1zza az ingyenes k\u00e1rty\u00e1t, annak ki\u00e1ll\u00edt\u00e1s\u00e1t k\u00fcl\u00f6n nem kell k\u00e9rni. A v\u00e9d\u0151olt\u00e1st igazol\u00f3 k\u00e1rty\u00e1nak nincs \u00e9rv\u00e9nyess\u00e9gi ideje. Az\u00a0igazolv\u00e1ny\u00a0a szem\u00e9lyi adatok mellett tartalmazza majd a v\u00e9d\u0151olt\u00e1s idej\u00e9t, valamint t\u00edpus\u00e1t.\n\u00a0\u00a0\u00a0\u00a0Ha valaki kor\u00e1bban igazoltan \u00e1tesett a koronav\u00edrus-fert\u0151z\u00e9sen, akkor a fert\u0151z\u00e9sb\u0151l val\u00f3 felgy\u00f3gyul\u00e1s napja jelenti a v\u00e9detts\u00e9g kezdet\u00e9t - tett\u00e9k hozz\u00e1. A felgy\u00f3gyul\u00e1s napja az az Elektronikus Eg\u00e9szs\u00e9g\u00fcgyi Szolg\u00e1ltat\u00e1si T\u00e9rben (EESZT) nyilv\u00e1ntartott d\u00e1tum, amikor negat\u00edv PCR-tesztje vagy antig\u00e9ngyorstesztje lett, miut\u00e1n kor\u00e1bban pozit\u00edv tesztje vagy tesztjei voltak.\n\u00a0\u00a0\u00a0\u00a0Abban az esetben, ha valakinek csak a fert\u0151z\u00e9st igazol\u00f3 pozit\u00edv tesztje van, de t\u00f6bb teszt nem k\u00e9sz\u00fclt - mert p\u00e9ld\u00e1ul t\u00fcnetmentes vagy enyhet\u00fcnetes volt \u00e9s otthoni karant\u00e9nban maradt -, akkor a teszt ut\u00e1ni 10. nap a felgy\u00f3gyul\u00e1s hivatalos napja. K\u00f6z\u00f6lt\u00e9k: a v\u00e9detts\u00e9gi\u00a0igazolv\u00e1ny\u00a0\u00e9rv\u00e9nyess\u00e9ge az igazolt felgy\u00f3gyul\u00e1st k\u00f6vet\u0151 6 h\u00f3nap. A k\u00e1rtya ebben az esetben is ingyenes, az \u00e1llam hivatalb\u00f3l post\u00e1zza, annak ki\u00e1ll\u00edt\u00e1s\u00e1t k\u00fcl\u00f6n nem kell k\u00e9rni.\n\u00a0\u00a0\u00a0\u00a0A t\u00e1j\u00e9koztat\u00e1s szerint ha valaki v\u00e9lhet\u0151en \u00e1tesett a fert\u0151z\u00e9sen, de nem tudott err\u0151l vagy nem k\u00e9sz\u00fclt err\u0151l teszt, akkor igazolhatja a fert\u0151z\u00e9sen val\u00f3 \u00e1tes\u00e9s\u00e9t ellenanyag-vizsg\u00e1lattal is. Ebben az esetben a vizsg\u00e1lat \u00f6nk\u00f6lts\u00e9ges, de hat\u00f3s\u00e1gi \u00e1ras lesz, melynek \u00f6sszege 11 ezer forint. Emellett ki kell fizetni a v\u00e9detts\u00e9gi\u00a0igazolv\u00e1ny\u00a0ki\u00e1ll\u00edt\u00e1s\u00e1nak 3000 forintos \u00f6sszeg\u00e9t is.\n\u00a0\u00a0\u00a0\u00a0Ha az ellenanyag-vizsg\u00e1lat igazolja, hogy valaki kor\u00e1bban val\u00f3ban fert\u0151z\u00f6tt volt, akkor a v\u00e9detts\u00e9gi\u00a0igazolv\u00e1ny\u00a0\u00e9rv\u00e9nyess\u00e9ge 4 h\u00f3nap - \u00edrt\u00e1k. Ebben az esetben a v\u00e9detts\u00e9gi\u00a0igazolv\u00e1nyt elektronikus \u00faton - a f\u0151v\u00e1rosi \u00e9s megyei korm\u00e1nyhivatal \u00e1ltal rendszeres\u00edtett elektronikus \u0171rlapon - vagy szem\u00e9lyesen is lehet ig\u00e9nyelni b\u00e1rmely korm\u00e1nyablakban.\n\u00a0\u00a0\u00a0\u00a0Hozz\u00e1tett\u00e9k: a v\u00e9detts\u00e9get az\u00a0igazolv\u00e1nyon t\u00fal applik\u00e1ci\u00f3val is lehet igazolni. Az applik\u00e1ci\u00f3 az \u00e9rintett azonos\u00edt\u00e1s\u00e1t k\u00f6vet\u0151en - az EESZT-b\u0151l szerzett adatok alapj\u00e1n - igazolja az \u00e9rintett oltotts\u00e1g\u00e1t. Az applik\u00e1ci\u00f3 az oltott nev\u00e9t, az \u00e9rintett TAJ-sz\u00e1m\u00e1t, az olt\u00e1s idej\u00e9t, a v\u00e9d\u0151olt\u00e1s t\u00edpus\u00e1t, a fert\u0151z\u00e9ssel szembeni v\u00e9detts\u00e9g t\u00e9ny\u00e9t vagy annak hi\u00e1ny\u00e1t jelen\u00edti meg.\n\u00a0\u00a0\u00a0\u00a0A k\u00e1rtya szem\u00e9lyazonos\u00edt\u00f3\u00a0igazolv\u00e1ny\u00a0vagy \u00fatlev\u00e9l felmutat\u00e1s\u00e1val egy\u00fctt \u00e9rv\u00e9nyes, \u00e9s az egyes adatok megjel\u00f6l\u00e9s\u00e9t angol nyelven is tartalmazza - \u00e1ll a k\u00f6zlem\u00e9nyben.\n\nMTI 2021. febru\u00e1r 12.\n\n"}]