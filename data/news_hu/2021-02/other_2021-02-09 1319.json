[{"date": "2021-02-09 13:19", "url": "https://koronavirus.gov.hu/cikkek/novak-kedden-utalja-mak-az-elso-otthonfelujitasi-tamogatasokat", "h1": "Nov\u00e1k: kedden utalja a M\u00c1K az els\u0151 otthonfel\u00faj\u00edt\u00e1si t\u00e1mogat\u00e1sokat", "body": "\nAz els\u0151 otthonfel\u00faj\u00edt\u00e1si t\u00e1mogat\u00e1sokat kedden utalja a Magyar \u00c1llamkincst\u00e1r (M\u00c1K), az \u00e9rintett 17 csal\u00e1d az \u00e1tlagosan egymilli\u00f3 forintos t\u00e1mogat\u00e1st szerd\u00e1n kapja meg - mondta a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter kedden Budapesten az MTI-nek. Az otthonfel\u00faj\u00edt\u00e1si t\u00e1mogat\u00e1s a korm\u00e1ny \u00e1ltal elind\u00edtott gazdas\u00e1g-\u00fajraind\u00edt\u00e1si akci\u00f3terv egyik l\u00e9p\u00e9se, ami 6 milli\u00f3 forintos kedvezm\u00e9nyes hitelt biztos\u00edt a lak\u00e1sfel\u00faj\u00edt\u00e1sokhoz, amelyb\u0151l 3 milli\u00f3 forint vissza nem t\u00e9r\u00edtend\u0151 t\u00e1mogat\u00e1s.\n\n\nNov\u00e1k Katalin hozz\u00e1tette, a 17 csal\u00e1db\u00f3l, amelyek megkapj\u00e1k a t\u00e1mogat\u00e1st 11 egygyermekes, n\u00e9gy k\u00e9tgyermekes, a t\u00f6bbiek pedig nagycsal\u00e1dosok.\n\u00a0\u00a0\u00a0\u00a0A tapasztalatok szerint a csal\u00e1dok els\u0151sorban bels\u0151 munk\u00e1latokat v\u00e9geztek otthonaikban, p\u00e9ld\u00e1ul b\u00fatorokat \u00e9p\u00edtenek be - k\u00f6z\u00f6lte.\n\u00a0\u00a0\u00a0\u00a0Nov\u00e1k Katalin kiemelte, az otthonfel\u00faj\u00edt\u00e1si t\u00e1mogat\u00e1s olyan p\u00e9nz\u00fcgyi seg\u00edts\u00e9g, amelyet azok a csal\u00e1dok vehetnek ig\u00e9nybe ahol gyereket v\u00e1rnak vagy gyereket nevelnek, \u00edgy ezzel a lehet\u0151s\u00e9ggel h\u00e1zasp\u00e1rok, \u00e9lett\u00e1rsi kapcsolatban \u00e9l\u0151k \u00e9s az egysz\u00fcl\u00f6s csal\u00e1dok is \u00e9lhetnek.\n\u00a0\u00a0\u00a0\u00a0Az otthonfel\u00faj\u00edt\u00e1si t\u00e1mogat\u00e1s, amelyet az otthonteremt\u00e9si program r\u00e9szek\u00e9nt hirdettek meg janu\u00e1r 1-j\u00e9t\u0151l, vissza nem t\u00e9rintend\u0151 t\u00e1mogat\u00e1s, amelyb\u0151l a fel\u00faj\u00edt\u00e1si k\u00f6lts\u00e9gek fel\u00e9t lehet finansz\u00edrozni, maximum 3 milli\u00f3 forintot.\n\u00a0\u00a0\u00a0\u00a0A miniszter arra is felh\u00edvta a figyelmet, hogy a t\u00e1mogat\u00e1shoz a fel\u00faj\u00edt\u00e1si munk\u00e1latokr\u00f3l gy\u0171jteni kell a sz\u00e1ml\u00e1kat, amelyeket a munk\u00e1k befejez\u00e9s\u00e9t k\u00f6vet\u0151 60 napon bel\u00fcl be kell ny\u00fajtani a M\u00c1K-hoz. A be\u00e9rkezett sz\u00e1ml\u00e1kat az \u00e1llamkincst\u00e1r ellen\u0151rzi, \u00e9s miut\u00e1n j\u00f3v\u00e1hagyta az egyes csal\u00e1dok k\u00e9relm\u00e9t, kiutalja a megfelel\u0151 \u00f6sszeget, azaz a fel\u00faj\u00edt\u00e1sra ford\u00edtott p\u00e9nznek a fel\u00e9t, maximum 3 milli\u00f3 forintot.\n\u00a0\u00a0\u00a0\u00a0Nov\u00e1k Katalin k\u00f6z\u00f6lte: a t\u00e1mogat\u00e1s ir\u00e1nt nagy az \u00e9rdekl\u0151d\u00e9s, m\u00e1r 213 csal\u00e1d ny\u00fajtotta be t\u00e1mogat\u00e1si k\u00e9relm\u00e9t.\n\u00a0\u00a0\u00a0\u00a0\u00a0Az otthonfel\u00faj\u00edt\u00e1si t\u00e1mogat\u00e1s 2022. december 31-ig el\u00e9rhet\u0151, minden gyereket v\u00e1r\u00f3 vagy gyereket nevel\u0151 csal\u00e1d egyszer veheti ig\u00e9nybe - mondta a miniszter.\n\u00a0\u00a0\u00a0\u00a0A gazdas\u00e1g \u00fajraind\u00edt\u00e1si akci\u00f3tervnek \u00e9s azon bel\u00fcl az otthonteremt\u00e9si programnak, valamint az otthonfel\u00faj\u00edt\u00e1si t\u00e1mogat\u00e1snak is az a c\u00e9lja, hogy Magyarorsz\u00e1gon mindenki, aki gyermeket v\u00e1llal, gyermeket nevel, saj\u00e1t otthonban tudja ezt megtenni, min\u00e9l jobb k\u00f6r\u00fclm\u00e9nyek k\u00f6z\u00f6tt - fogalmazott Nov\u00e1k Katalin.\n\u00a0\u00a0\u00a0\u00a0M\u00e9sz\u00e1ros J\u00f3zsef, a M\u00c1K eln\u00f6ke meger\u0151s\u00edtette, hogy sokan \u00e9rdekl\u0151dnek a t\u00e1mogat\u00e1sr\u00f3l: eddig t\u00f6bb mint 17 ezer e-mailt \u00e9s 21 ezer telefonh\u00edv\u00e1st kaptak.\n\u00a0\u00a0\u00a0\u00a0Az \u00e1llamkincst\u00e1r eln\u00f6ke azt k\u00e9rte a lakoss\u00e1gt\u00f3l, hogy a csal\u00e1dok, amelyek p\u00e1ly\u00e1znak, lehet\u0151s\u00e9g szerint az elektronikus csatorn\u00e1n, az \u00fcgyf\u00e9lkapun kereszt\u00fcl adj\u00e1k be k\u00e9relmeiket, ugyanis \u00edgy kisebb a hib\u00e1z\u00e1si lehet\u0151s\u00e9g. Ugyanakkor elmondta, hogy a M\u00c1K a korm\u00e1nyablakon \u00e9s a post\u00e1n \u00e9rkezett k\u00e9relmeket is befogadja.\n\n\nMTI 2021. febru\u00e1r 9.\n\n"}]