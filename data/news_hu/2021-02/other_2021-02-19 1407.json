[{"date": "2021-02-19 14:07", "url": "https://koronavirus.gov.hu/cikkek/orszagos-tisztifoorvos-kinai-vakcina-megfelel-gyartoi-minositesnek-az-nnk-vizsgalata-szerint", "h1": "Orsz\u00e1gos tisztif\u0151orvos: a k\u00ednai vakcina megfelel a gy\u00e1rt\u00f3i min\u0151s\u00edt\u00e9snek az NNK vizsg\u00e1lata szerint", "body": "\nA Nemzeti N\u00e9peg\u00e9szs\u00e9g\u00fcgyi K\u00f6zpont (NNK) vizsg\u00e1lata szerint a k\u00ednai Sinopharm-vakcina megfelel a gy\u00e1rt\u00f3i le\u00edr\u00e1snak, magyarorsz\u00e1gi felhaszn\u00e1l\u00e1s\u00e1nak megkezd\u00e9s\u00e9hez az Orsz\u00e1gos Gy\u00f3gyszer\u00e9szeti \u00e9s \u00c9lelmez\u00e9seg\u00e9szs\u00e9g\u00fcgyi Int\u00e9zet enged\u00e9lye van h\u00e1tra - mondta az orsz\u00e1gos tisztif\u0151orvos a j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n p\u00e9nteken.\n\n\nM\u00fcller Cec\u00edlia eml\u00e9keztetett, hogy 550 ezer adag Sinopharm-olt\u00f3anyag \u00e9rkezett Magyarorsz\u00e1gra. A vakcin\u00e1t \u00e9s annak \u00f6sszes dokument\u00e1ci\u00f3j\u00e1t az NNK immunbiol\u00f3giai k\u00e9sz\u00edtm\u00e9nyek min\u0151s\u00e9gellen\u0151rz\u00e9si f\u0151oszt\u00e1lya vizsg\u00e1lta meg, az eredm\u00e9nyr\u0151l p\u00e9nteken \u00e9rtes\u00edtett\u00e9k a gy\u00f3gyszerek, vakcin\u00e1k hazai felhaszn\u00e1l\u00e1s\u00e1t enged\u00e9lyez\u0151 gy\u00f3gyszer\u00e9szeti int\u00e9zetet - tette hozz\u00e1.\n\u00a0\u00a0\u00a0\u00a0Azt tervezik, hogy ha a gy\u00f3gyszer\u00e9szeti int\u00e9zet is j\u00f3v\u00e1hagyja az alkalmaz\u00e1s\u00e1t, elkezd\u0151dhet az olt\u00e1sok bead\u00e1sa, ami az\u00e9rt is fontos, mert nem \u00e1ll megfelel\u0151 mennyis\u00e9g\u0171 vakcina rendelkez\u00e9sre - mondta a tisztif\u0151orvos.\n\u00a0\u00a0\u00a0\u00a0A k\u00ednai olt\u00f3anyagr\u00f3l elmondta, 2-8 Celsius-fokon t\u00e1rolhat\u00f3, \u00e9s egyadagos fecskend\u0151be t\u00f6lt\u00f6tt, t\u0171vel ell\u00e1tott kiszerel\u00e9se miatt k\u00f6nnyen alkalmazhat\u00f3.\nA gy\u00e1rt\u00f3 79 sz\u00e1zal\u00e9kos hat\u00e9konys\u00e1got jel\u00f6lt meg a k\u00e9sz\u00edtm\u00e9nyn\u00e9l, \u00e9s a v\u00e1rand\u00f3sok kiv\u00e9tel\u00e9vel 18 \u00e9v felett mindenki olthat\u00f3 lesz. A kr\u00f3nikus betegek is, ha adott betegs\u00e9g\u00fck megfelel\u0151en kezelt. Az olt\u00e1s k\u00e9tadagos, 21 nap k\u00fcl\u00f6nbs\u00e9ggel kell a k\u00e9t d\u00f3zist beadni - ismertette.\n\u00a0\u00a0\u00a0\u00a0Azzal, hogy az olt\u00e1s el\u00f6lt, teljes, de fert\u0151zni m\u00e1r nem k\u00e9pes v\u00edrust tartalmaz, a szervezet immunol\u00f3giai v\u00e1lasza is er\u0151sebb lesz - v\u00e9lekedett, hozz\u00e1t\u00e9ve, a Sinopharm-vakcin\u00e1t m\u00e1r 13 orsz\u00e1gban alkalmazz\u00e1k.\n\n\u00a0\u00a0\u00a0\u00a0M\u00fcller Cec\u00edlia \u00fagy fogalmazott, a koronav\u00edrus-j\u00e1rv\u00e1ny harmadik hull\u00e1m\u00e1nak emelked\u0151 szakasz\u00e1ban van az orsz\u00e1g, emelkedik a napi fert\u0151z\u00f6ttek sz\u00e1ma, \u00e9s n\u0151 az akt\u00edv betegek\u00e9 is. Ez\u00e9rt is fontos - emelte ki -, hogy a legesend\u0151bb koroszt\u00e1lyt miel\u0151bb v\u00e9delemben r\u00e9szes\u00edts\u00e9k, aminek egyetlen hat\u00e1sos fegyvere a v\u00e9d\u0151olt\u00e1s.\n\u00a0\u00a0\u00a0\u00a0Besz\u00e1molt arr\u00f3l, hogy eddig 391 821 embert oltottak be Magyarorsz\u00e1gon, k\u00f6z\u00fcl\u00fck 152 432-en m\u00e1r a m\u00e1sodik d\u00f3zist is megkapt\u00e1k.\n\u00a0\u00a0\u00a0\u00a0Tov\u00e1bbra is arra biztatott mindenkit, hogy akinek felk\u00edn\u00e1lt\u00e1k az olt\u00e1st, \u00e9ljen vele. Aki pedig m\u00e9g nem regisztr\u00e1lt, tegye meg.\nM\u00fcller Cec\u00edlia az \u00e1pol\u00f3k napj\u00e1val \u00f6sszef\u00fcgg\u00e9sben megk\u00f6sz\u00f6nte az \u00e1pol\u00f3k \u00e1ldozatos munk\u00e1j\u00e1t.\n\u00a0\u00a0\u00a0\u00a0K\u00e9rd\u00e9sre elmondta, eddig 1 474 715 adag vakcina \u00e9rkezett Magyarorsz\u00e1gra. A pontos, gy\u00e1rt\u00f3nk\u00e9nti vakcinasz\u00e1ll\u00edtm\u00e1nyokat a koronavirus.gov.hu oldalon fogj\u00e1k k\u00f6zz\u00e9tenni - tette hozz\u00e1.\n\nMTI 2021. febru\u00e1r 19.\n\n"}]