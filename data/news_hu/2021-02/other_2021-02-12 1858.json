[{"date": "2021-02-12 18:58", "url": "https://koronavirus.gov.hu/cikkek/kasler-magyarorszag-atoltottsagi-elonye-novekedni-fog", "h1": "K\u00e1sler: Magyarorsz\u00e1g \u00e1toltotts\u00e1gi el\u0151nye n\u00f6vekedni fog", "body": "\nIsmerve a korm\u00e1ny rendk\u00edv\u00fcli aktivit\u00e1s\u00e1t a vakcinabeszerz\u00e9sben, Magyarorsz\u00e1g \u00e1toltotts\u00e1gi el\u0151nye n\u00f6vekedni fog az eur\u00f3pai uni\u00f3s \u00e1toltotts\u00e1ggal szemben - mondta az emberi er\u0151forr\u00e1sok minisztere az \u00c9letk\u00f6zelben c\u00edm\u0171 vide\u00f3sorozat \u00fajabb r\u00e9sz\u00e9ben.\n\n\nK\u00e1sler Mikl\u00f3s az Emberi Er\u0151forr\u00e1sok Miniszt\u00e9rium\u00e1nak Facebook-oldal\u00e1n k\u00f6zz\u00e9tett kisfilmben kit\u00e9rt arra, hogy Magyarorsz\u00e1gon az \u00e1toltotts\u00e1g 3 sz\u00e1zal\u00e9k, m\u00edg az eur\u00f3pai uni\u00f3s \u00e1tlag 2,7 sz\u00e1zal\u00e9k, teh\u00e1t Magyarorsz\u00e1gon egy kicsit jobb a helyzet.\n\u00a0\u00a0\u00a0\u00a0Az olt\u00e1si rendszer rendk\u00edv\u00fcl alaposan megszervezt\u00e9k - folytatta -, az \"olt\u00e1s ritmusa\" kiz\u00e1r\u00f3lag att\u00f3l f\u00fcgg, hogy Magyarorsz\u00e1g hogyan tud hozz\u00e1jutni a vakcin\u00e1khoz. Sajn\u00e1latos m\u00f3don az eur\u00f3pai sz\u00e1ll\u00edt\u00e1sok id\u0151ben \u00e9s mennyis\u00e9gben is bizonytalanok, ez\u00e9rt a korm\u00e1ny minden kontinensen t\u00e1j\u00e9koz\u00f3dik a lehet\u0151s\u00e9gek fel\u0151l - tette hozz\u00e1.\n\u00a0\u00a0\u00a0\u00a0A miniszter a Magyarorsz\u00e1gon enged\u00e9lyezett \u00f6t v\u00e9d\u0151olt\u00e1ssal kapcsolatban elmondta: amelyekre a magyar gy\u00f3gyszerhat\u00f3s\u00e1g enged\u00e9lyt adott, azok minden \u00e9rtelemben megb\u00edzhat\u00f3k. Az Orsz\u00e1gos Gy\u00f3gyszer\u00e9szeti \u00e9s \u00c9lelmez\u00e9s-eg\u00e9szs\u00e9g\u00fcgyi Int\u00e9zet (OGY\u00c9I) akkor adja ki az enged\u00e9lyt, ha a vakcina hat\u00e1sos, a mell\u00e9khat\u00e1sok, sz\u00f6v\u0151dm\u00e9nyek ar\u00e1nya pedig csek\u00e9ly - emelte ki.\n\u00a0\u00a0\u00a0\u00a0Az olt\u00e1s el\u0151tti kivizsg\u00e1l\u00e1si protokollal kapcsolatban kijelentette: a magyar orvosok kiv\u00e9tel n\u00e9lk\u00fcl lelkiismeretesen j\u00e1rnak el, a megfelel\u0151 szakmai h\u00e1tt\u00e9ranyag birtok\u00e1ban, ami az olthat\u00f3s\u00e1g meger\u0151s\u00edt\u00e9s\u00e9t is tartalmazza.\n\u00a0\u00a0\u00a0\u00a0Elmondta azt is, hogy a beoltottak vizsg\u00e1lata az olt\u00e1s ut\u00e1n is folytat\u00f3dik.\n\u00a0\u00a0\u00a0\u00a0Az olt\u00e1si hajland\u00f3s\u00e1g javul\u00e1s\u00e1r\u00f3l sz\u00f3lva k\u00f6z\u00f6lte: az emberek megtapasztalt\u00e1k, hogy nem kell f\u00e9lni az olt\u00e1sokt\u00f3l, felismert\u00e9k, hogy mennyi el\u0151nye lehet a vakcin\u00e1nak - szemben azzal, hogy valaki fert\u0151z\u00f6tt lesz \u00e9s v\u00e9gig kell mennie a betegs\u00e9g k\u00fcl\u00f6nb\u00f6z\u0151 f\u00e1zisain.\n\u00a0\u00a0\u00a0\u00a0A j\u00e1rv\u00e1ny dinamik\u00e1j\u00e1t figyelve \u00e9s az eddigi tapasztalatokra \u00e9p\u00edtve lebonyol\u00edthat\u00f3k a tavaszi \u00edr\u00e1sbeli \u00e9s sz\u00f3beli \u00e9retts\u00e9gi vizsg\u00e1k - k\u00f6z\u00f6lte K\u00e1sler Mikl\u00f3s.\nMTI 2021. febru\u00e1r 12.\n\n"}]