[{"date": "2021-02-22 22:48", "url": "https://koronavirus.gov.hu/cikkek/orban-focus-online-nak-minel-hamarabb-minel-tobb-vakcinat-kell-szerezni", "h1": "Orb\u00e1n a Focus Online-nak: min\u00e9l hamarabb min\u00e9l t\u00f6bb vakcin\u00e1t kell szerezni", "body": "\nMin\u00e9l gyorsabban min\u00e9l t\u00f6bb vakcin\u00e1t kell szerezni az \u00faj t\u00edpus\u00fa koronav\u00edrus (SARS-CoV-2) ellen, \u00e9s nem az sz\u00e1m\u00edt, hogy az olt\u00f3anyag keleti vagy nyugati - jelentette ki Orb\u00e1n Viktor minisztereln\u00f6k egy h\u00e9tf\u0151n a Focus Online c\u00edm\u0171 n\u00e9met h\u00edrport\u00e1lon megjelent interj\u00faban a Szputnyik V nev\u0171 orosz olt\u00f3szer magyarorsz\u00e1gi alkalmaz\u00e1s\u00e1val kapcsolatban.\n\n\nA korm\u00e1nyf\u0151 kifejtette, hogy egy vil\u00e1gj\u00e1rv\u00e1ny k\u00f6zepette az a politikus feladata, hogy a bel\u00e9 helyezett bizalomnak megfelelve \u00e9s felel\u0151ss\u00e9g\u00e9t v\u00e1llalva megv\u00e9dje a polg\u00e1rok eg\u00e9szs\u00e9g\u00e9t. Ez\u00e9rt be kell szerezni min\u00e9l hamarabb min\u00e9l t\u00f6bb olt\u00f3anyagot, hiszen aki id\u0151t nyer, \u00e9letet nyer \u00e9s visszanyeri a szabads\u00e1got.\n\u00a0\u00a0\u00a0\u00a0Hangs\u00falyozta: nincs keleti \u00e9s nyugati olt\u00f3anyag, csak j\u00f3 \u00e9s rossz vakcina l\u00e9tezik, \u00e9s amikor a magyar hat\u00f3s\u00e1gok meg\u00e1llap\u00edtj\u00e1k egy k\u00e9sz\u00edtm\u00e9nyr\u0151l, hogy biztons\u00e1gos \u00e9s hat\u00e1sos, kiadj\u00e1k r\u00e1 a haszn\u00e1lati enged\u00e9lyt.\n\u00a0\u00a0\u00a0\u00a0Az enged\u00e9lyezett vakcina \"ett\u0151l a pillanatt\u00f3l kezdve sz\u00e1momra magyar olt\u00f3anyag, amellyel megv\u00e9dhetem honfit\u00e1rsaim \u00e9let\u00e9t\" - mondta\u00a0Orb\u00e1n\u00a0Viktor.\n\u00a0\u00a0\u00a0\u00a0A minisztereln\u00f6k igennel v\u00e1laszolt arra a k\u00e9rd\u00e9sre, hogy sz\u00e9t lehet-e v\u00e1lasztani az orosz vakcina beszerz\u00e9s\u00e9t az EU \u00e9s Oroszorsz\u00e1g fesz\u00fclt viszony\u00e1t\u00f3l, \u00e9s hangs\u00falyozta, hogy az emberi \u00e9let \u00e9s az eg\u00e9szs\u00e9g v\u00e9delme politikai szempontok, \u00edgy geopolitikai m\u00e9rlegel\u00e9sek felett is \u00e1ll. Mint mondta, felel\u0151tlens\u00e9g politikai k\u00e9rd\u00e9st csin\u00e1lni az olt\u00f3anyagok \u00fcgy\u00e9b\u0151l, \u00e9s csak az\u00e9rt hagyni meghalni embereket \u00e9s korl\u00e1tozni a szabads\u00e1got, mert fenntart\u00e1sok vannak a gy\u00e1rt\u00f3 orsz\u00e1ggal szemben.\n\u00a0\u00a0\u00a0\u00a0Hozz\u00e1tette: \"objekt\u00edvan szeml\u00e9lve\" l\u00e1that\u00f3, hogy a kommunizmus ideje alatt Eur\u00f3pa keleti r\u00e9sz\u00e9n kialakult egy \"olt\u00e1si kult\u00fara\", amelynek r\u00e9v\u00e9n a j\u00e1rv\u00e1nyos gyermekb\u00e9nul\u00e1st okoz\u00f3 poliov\u00edrust sokkal hamarabb legy\u0151zt\u00e9k, mint Nyugaton, ahol ideol\u00f3giai okok miatt elz\u00e1rk\u00f3ztak az \"orosz olt\u00f3anyag\" haszn\u00e1lat\u00e1t\u00f3l.\n\u00a0\u00a0\u00a0\u00a0Az Eur\u00f3pai Uni\u00f3ban alkalmazott k\u00f6zpontos\u00edtott - az Eur\u00f3pai Bizotts\u00e1g \u00e1ltal v\u00e9gzett - olt\u00f3anyag-beszerz\u00e9sr\u0151l elmondta: \"ma m\u00e1r nyilv\u00e1nval\u00f3, hogy ez egy rossz d\u00f6nt\u00e9s volt\". Az Egyes\u00fclt \u00c1llamok, Nagy-Britannia, Izrael \u00e9s m\u00e9g Szerbia is \"j\u00f3val el\u0151tt\u00fcnk, EU-tagok el\u0151tt j\u00e1r\", de most m\u00e1r k\u00e9s\u0151, \u00e9s a panaszkod\u00e1s nem vezet semmire.\n\u00a0\u00a0\u00a0\u00a0Az Eur\u00f3pai Bizotts\u00e1g \"tegye, amit tennie kell, mi nem akad\u00e1lyozzuk ebben, \u00e9s ahol tudjuk, t\u00e1mogatjuk, de az emberek ir\u00e1nti felel\u0151ss\u00e9gb\u0151l \u00e9l\u00fcnk nemzeti hat\u00e1sk\u00f6reinkkel\" - mondta a korm\u00e1nyf\u0151.\n\u00a0\u00a0\u00a0\u00a0Arra a k\u00e9rd\u00e9sre, hogy mi\u00e9rt nem tekinti k\u00f6telez\u0151 \u00e9rv\u00e9ny\u0171nek a beszerz\u00e9sr\u0151l hozott EU-s d\u00f6nt\u00e9st, kifejtette, hogy \"Br\u00fcsszel a saj\u00e1t logik\u00e1j\u00e1t k\u00f6veti\", nem veszi figyelembe kell\u0151k\u00e9ppen az id\u0151t\u00e9nyez\u0151 jelent\u0151s\u00e9g\u00e9t, t\u00fal lassan adja ki az enged\u00e9lyeket \u00e9s l\u00e1that\u00f3an nem az er\u0151 poz\u00edci\u00f3j\u00e1b\u00f3l t\u00e1rgyal a sz\u00e1ll\u00edt\u00f3kkal.\n\u00a0\u00a0\u00a0\u00a0Ugyanakkor a szab\u00e1lyok nem z\u00e1rj\u00e1k ki az \u00fcgyben a tag\u00e1llami szint\u0171 fell\u00e9p\u00e9st, a \"nemzeti cselekv\u00e9st\", \u00e9s a magyar korm\u00e1ny \u00e9l ezzel a lehet\u0151s\u00e9ggel - tette hozz\u00e1.\n\u00a0\u00a0\u00a0\u00a0\"Nem tudom pontosan, hogy mi t\u00f6rt\u00e9nik Br\u00fcsszelben \u00e9s a br\u00fcsszeli b\u00fcrokrat\u00e1k fej\u00e9ben, de tudom, hogy minden hal\u00e1los \u00e1ldozat az \u00e9desapja, az \u00e9desanyja, a testv\u00e9re vagy esetleg a gyermeke volt valakinek. Ez magasabb dimenzi\u00f3, mint az eur\u00f3pai politika dimenzi\u00f3ja. Polg\u00e1raink eg\u00e9szs\u00e9ge \u00e9s szabads\u00e1ga abszol\u00fat els\u0151bbs\u00e9get \u00e9lvez\" - mondta\u00a0Orb\u00e1n\u00a0Viktor arra a felvet\u00e9sre, hogy egyesek szerint az EU-t ideol\u00f3giai mot\u00edvumok is vez\u00e9rlik a vakcinabeszerz\u00e9sben.\n\u00a0\u00a0\u00a0\u00a0Azzal a gondolattal kapcsolatban, miszerint a vakcinabeszerz\u00e9ssel Br\u00fcsszel azt k\u00edv\u00e1nja felmutatni, hogy az EU k\u00f6z\u00f6ss\u00e9ge er\u0151sebb, mint tagjai egyenk\u00e9nt, \u00e9s m\u0171k\u00f6d\u0151k\u00e9pes k\u00f6zpontos\u00edtott \u00e1llamk\u00e9nt, a korm\u00e1nyf\u0151 elmondta, hogy minden strat\u00e9gia annyit \u00e9r, amennyire sikeres, \u00e9s ahol a k\u00f6z\u00f6s fell\u00e9p\u00e9s vezet eredm\u00e9nyre, ott egy\u00fctt, ahol pedig a \"nemzeti \u00fat\" sikeres, ott ezt az utat kell v\u00e1lasztani.\n\u00a0\u00a0\u00a0\u00a0\"Most egy\u00fctt akarunk valamit el\u00e9rni, amit \u00f6n\u00e1ll\u00f3an mindenki nyilv\u00e1nval\u00f3an sikeresebben meg tudott volna oldani, l\u00e1sd Nagy-Britanni\u00e1t vagy Szerbi\u00e1t\" - jegyezte meg\u00a0Orb\u00e1n\u00a0Viktor.\n\u00a0\u00a0\u00a0\u00a0Arra a felvet\u00e9sre, hogy sz\u00e1mos korm\u00e1ny szerint csak egyes\u00fclt er\u0151vel lehet \u00e1llni a versenyt Amerik\u00e1val, Oroszorsz\u00e1ggal \u00e9s K\u00edn\u00e1val, hangs\u00falyozta, hogy nem t\u00e1mogatja azokat, akik vissza akarj\u00e1k hozni a hidegh\u00e1bor\u00fat, \u00e9s azt vallja, hogy Oroszorsz\u00e1g \u00e9s K\u00edna sokkal ink\u00e1bb \"nagy lehet\u0151s\u00e9g Eur\u00f3p\u00e1nak\", ez\u00e9rt \"keresn\u00fcnk kell az egy\u00fcttm\u0171k\u00f6d\u00e9s \u00e9rdekeinket szolg\u00e1l\u00f3 form\u00e1it\".\n\u00a0\u00a0\u00a0\u00a0Eur\u00f3pa gazdas\u00e1gi helyzet\u00e9r\u0151l elmondta, hogy m\u00edg \"n\u00e1lunk, K\u00f6z\u00e9p-Eur\u00f3p\u00e1ban j\u00f3l mennek a dolgok\", a gazdas\u00e1gi adatok \"kit\u0171n\u0151ek\", az \u00e1llamh\u00e1ztart\u00e1s \"a legnagyobb rendben van\", a \"munkak\u00f6zpont\u00fa politik\u00e1nk csaknem teljes foglalkoztatotts\u00e1got\" eredm\u00e9nyezett \u00e9s \"j\u00f3l haladunk a digitaliz\u00e1ci\u00f3val\", Nyugaton \"t\u00fals\u00e1gosan a szocializmusra eml\u00e9keztet\u0151 gazdas\u00e1gpolitika\" \u00e9rv\u00e9nyes\u00fcl, ad\u00f3emel\u00e9sekkel, a beruh\u00e1z\u00e1sokat \u00e9s a v\u00e1llalkoz\u00e1sokat h\u00e1tr\u00e1ltat\u00f3 bonyolult szab\u00e1lyokkal.\n\u00a0\u00a0\u00a0\u00a0\"Az EU-nak sokkal er\u0151sebben kellene t\u00f6rekednie versenyk\u00e9pess\u00e9g\u00e9nek jav\u00edt\u00e1s\u00e1ra, de sajnos cs\u00f6kken r\u00e9szar\u00e1nya a glob\u00e1lis gazdas\u00e1gi teljes\u00edtm\u00e9nyben, ami aggodalommal t\u00f6lt el benn\u00fcnket\" - mondta\u00a0Orb\u00e1n\u00a0Viktor.\n\u00a0\u00a0\u00a0\u00a0A korm\u00e1nyf\u0151 a migr\u00e1ci\u00f3 \u00fcgy\u00e9vel kapcsolatban egyebek k\u00f6z\u00f6tt elmondta, hogy az EU politik\u00e1ja \"t\u00e9ves felfog\u00e1sra \u00e9p\u00fcl\", valamint \"ill\u00fazi\u00f3kat kelt a h\u00e1bor\u00fas t\u00e9rs\u00e9gekben \u00e9l\u0151kben\", \u00e9s \u00edgy \"temet\u0151v\u00e9 v\u00e1ltoztatta a F\u00f6ldk\u00f6zi-tengert\".\nArr\u00f3l is sz\u00f3lt, hogy Magyarorsz\u00e1g \"er\u0151teljes csal\u00e1dpolitikai int\u00e9zked\u00e9sekkel\" k\u00edv\u00e1n megbirk\u00f3zni a demogr\u00e1fiai kih\u00edv\u00e1sokkal, \"\u00e9s nem bev\u00e1ndorl\u00f3k beh\u00edv\u00e1s\u00e1val\".\nHangs\u00falyozta: \"a n\u00e9metek r\u00e1nk akarj\u00e1k k\u00e9nyszer\u00edteni a befogad\u00e1s politik\u00e1j\u00e1t (Willkommenspolitik), amire nemet kell mondanom\".\n\u00a0\u00a0\u00a0\u00a0Kifejtette: a magyarok term\u00e9szetesen tiszteletben tartj\u00e1k a n\u00e9metek felfog\u00e1s\u00e1t a haz\u00e1jukr\u00f3l \u00e9s nemzet\u00fckr\u0151l, illetve ezen fogalmak \u00e9s a kereszt\u00e9ny \u00e9rt\u00e9kek kapcsolat\u00e1r\u00f3l, \u00e9s csup\u00e1n viszonoss\u00e1got, a magyar \u00f6nmeghat\u00e1roz\u00e1s tisztelet\u00e9t k\u00e9rik t\u0151l\u00fck.\n\n\nMTI 2021. febru\u00e1r 22.\n\n"}]