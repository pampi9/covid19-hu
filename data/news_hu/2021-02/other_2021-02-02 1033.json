[{"date": "2021-02-02 10:33", "url": "https://koronavirus.gov.hu/cikkek/guller-zoltan-kanyarban-fogunk-elozni-de-most-meg-turelemre-van-szukseg", "h1": "Guller Zolt\u00e1n: Kanyarban fogunk el\u0151zni, de most m\u00e9g t\u00fcrelemre van sz\u00fcks\u00e9g", "body": "\nAz utaz\u00e1si szektor h\u00f3napok \u00f3ta k\u00fczd a v\u00edrussal, \u00e9s ebben a harcban csak mag\u00e1ra sz\u00e1m\u00edthat - mondta a Magyar Turisztikai \u00dcgyn\u00f6ks\u00e9g vez\u00e9rigazgat\u00f3ja a Magyar Nemzetnek a hagyom\u00e1nyos turisztikai \u00e9vad febru\u00e1r 1-jei indul\u00e1sa alkalm\u00e1b\u00f3l.\n\n\nGuller Zolt\u00e1n a lap keddi sz\u00e1m\u00e1ban megjelent interj\u00faban arr\u00f3l is besz\u00e9lt, hogy t\u00edz h\u00f3nappal a koronav\u00edrus-j\u00e1rv\u00e1ny kit\u00f6r\u00e9se \u00e9s egy sok szempontb\u00f3l tragikus \u00e9v ut\u00e1n mindent \u00fajra kell tervezni.\n\u00a0\u00a0\u00a0\u00a0Felid\u00e9zte, hogy egy \u00e9ve m\u00e9g arr\u00f3l sz\u00e1moltak be, hogy a turizmus minden id\u0151k legnagyobb n\u00f6veked\u00e9s\u00e9t produk\u00e1lta Magyarorsz\u00e1gon, amelyet azt\u00e1n \u00e9rt\u00e9kel\u00e9se szerint az utaz\u00e1si szektor legsz\u00f6rny\u0171bb \u00e9ve k\u00f6vetett.\n\u00a0\u00a0\u00a0\u00a0Br\u00fcsszelben pedig csak tan\u00e1cskoznak, de egyetlen olyan int\u00e9zked\u00e9s sem sz\u00fcletett eddig, amely a v\u00e1llalkoz\u00e1sokat t\u00e1mogatn\u00e1 - jegyezte meg Guller Zolt\u00e1n. Nem j\u00f6n seg\u00edts\u00e9g Budapestr\u0151l sem - tette hozz\u00e1. A vez\u00e9rigazgat\u00f3 megfogalmaz\u00e1sa szerint j\u00f3 lenne, ha az ellenz\u00e9ki polg\u00e1rmesterek k\u00fczden\u00e9nek a v\u00e1llalkoz\u00e1sok \u00e9letben marad\u00e1s\u00e1\u00e9rt. Budapestnek ideje volna B\u00e9cs, Pr\u00e1ga, Berlin vagy \u00e9ppen R\u00f3ma \u00f6nkorm\u00e1nyzat\u00e1t\u00f3l tanulni, \u00e9s p\u00e9nzzel, kedvezm\u00e9nyekkel, legal\u00e1bb valamivel seg\u00edteni a turizmus szerepl\u0151it - mutatott r\u00e1.\n\u00a0\u00a0\u00a0\u00a0Guller Zolt\u00e1n lesz\u00f6gezte: a korm\u00e1ny az els\u0151 pillanatt\u00f3l az \u00e1gazat mellett \u00e1ll. \"Megszor\u00edt\u00e1sok helyett ad\u00f3t cs\u00f6kkent\u00fcnk, t\u00e1mogattunk \u00e9s t\u00e1mogatunk mindenkit, akit tudunk. Bor\u00e1szt, sz\u00e1ll\u00e1shely-\u00fczemeltet\u0151t, n\u00e9pzen\u00e9szt, cig\u00e1nyzen\u00e9szt, fesztiv\u00e1lszervez\u0151t, \u00e9tterem-tulajdonost, zenekart, felszolg\u00e1l\u00f3t, s\u00e9fet. Tov\u00e1bb\u00e1 minden idegenvezet\u0151t, rendezv\u00e9nyszervez\u0151t, attrakci\u00f3-\u00fczemeltet\u0151t, buszos v\u00e1llalkoz\u00f3t, utaz\u00e1s-szervez\u0151t\" - sorolta a sz\u00e9les k\u00f6rben \u00e9rintett v\u00e1llalkoz\u00f3i, munkav\u00e1llal\u00f3i k\u00f6rt.\n\u00a0\u00a0\u00a0\u00a0Kifejtette, hogy a c\u00e9lok \u00e9rdek\u00e9ben t\u00f6bb ezer fejleszt\u00e9s zajlik, mivel a korm\u00e1ny semmit nem \u00e1ll\u00edtott le, ink\u00e1bb magasabb fokozatra kapcsolt, \u00edgy a t\u00e1mogat\u00e1sok seg\u00edtik a c\u00e9geket, \u00e9s versenyk\u00e9pess\u00e9 teszik haz\u00e1nkat. El\u0151revet\u00edtette, hogy n\u00e9h\u00e1ny \u00e9v m\u00falva r\u00e1 sem lehet majd ismerni a vid\u00e9ki Magyarorsz\u00e1gra, ahol 35 \u00faj sz\u00e1lloda \u00e9p\u00fcl, 14 ezer mag\u00e1nsz\u00e1ll\u00e1shely, 700 panzi\u00f3 \u00e9s 114 strand \u00fajul meg.\n\nEk\u00f6zben tucatnyi attrakci\u00f3t, kast\u00e9lyt, v\u00e1rat \u00e9s gy\u00f3gyhelyet korszer\u0171s\u00edtenek, \u00e9s r\u00f6videsen indul minden id\u0151k legnagyobb gy\u00f3gyf\u00fcrd\u0151-fejleszt\u00e9si programja.\n\u00a0\u00a0\u00a0\u00a0A nagyv\u00e1llalatok minden t\u00e1mogat\u00e1si forinthoz m\u00e9g egyet hozz\u00e1tesznek, \u00edgy k\u00e9tszer annyi p\u00e9nz \u00e1ramlik a gazdas\u00e1gba, k\u00e9tszer annyi munkahely j\u00f6n l\u00e9tre dupla annyi ad\u00f3bev\u00e9tellel. A fejleszt\u00e9sekre kihelyezett t\u00e1mogat\u00e1sok t\u00edz \u00e9ven bel\u00fcl megt\u00e9r\u00fclhetnek - jelezte.\n\u00a0\u00a0\u00a0\u00a0Guller Zolt\u00e1n szerint a magyar turizmus azonnal \u00fajraindul, amint lehet. Addig is a k\u00f6lts\u00e9gvet\u00e9s fizeti a munkaer\u0151k\u00f6lts\u00e9g k\u00e9tharmad\u00e1t, maradt a h\u00e1zhoz sz\u00e1ll\u00edt\u00e1s \u00f6tsz\u00e1zal\u00e9kos \u00e1f\u00e1ja, nincs idegenforgalmi ad\u00f3 \u00e9s turizmusfejleszt\u00e9si hozz\u00e1j\u00e1rul\u00e1s - emelte ki.\n\u00a0\u00a0\u00a0\u00a0Az is a t\u00e1mogat\u00e1s r\u00e9sze, hogy nem lehet felmondani a b\u00e9rleti szerz\u0151d\u00e9seket, nem kell fizetni a hiteleket, kamatokat. V\u00e1ltozatlanul kedvez\u0151 a Sz\u00e9p-k\u00e1rtya ad\u00f3terhe, d\u00fcb\u00f6r\u00f6g a Sz\u00e9chenyi hitelk\u00e1rtya program. A korm\u00e1ny t\u00e1mogat\u00e1sainak eddigi \u00f6sszege meghaladja a k\u00e9tmilli\u00e1rd eur\u00f3t a turizmusban - foglalta \u00f6ssze.\n\u00a0\u00a0\u00a0\u00a0Az MT\u00dc vez\u00e9rigazgat\u00f3ja a piaci szerepl\u0151kt\u0151l azt k\u00e9rte, hogy a h\u00e1tral\u00e9v\u0151 hetekben tartsanak ki, \u00e9s tarts\u00e1k be a szab\u00e1lyokat. Az \u00fajranyit\u00e1s el\u0151tt semmi \u00e9rtelme a hosszabb bez\u00e1r\u00e1s vagy a v\u00edrusfert\u0151z\u00e9s kock\u00e1zat\u00e1t v\u00e1llalni - h\u00fazta al\u00e1.\n\n\nMTI 2021. febru\u00e1r 2.\n\n"}]