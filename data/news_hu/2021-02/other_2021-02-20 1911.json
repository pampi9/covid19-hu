[{"date": "2021-02-20 19:11", "url": "https://koronavirus.gov.hu/cikkek/gordulekenyen-zajlik-az-oltas-orszagszerte", "h1": "G\u00f6rd\u00fcl\u00e9kenyen zajlik az olt\u00e1s orsz\u00e1gszerte", "body": "\nG\u0151zer\u0151vel zajlik az id\u0151sotthonokban a koronav\u00edrus elleni olt\u00e1s az orsz\u00e1g sz\u00e1mos pontj\u00e1n, mellett\u00fck a 18 \u00e9s 60 \u00e9v k\u00f6z\u00f6tti kr\u00f3nikus betegeket is folyamatosan oltj\u00e1k a h\u00e1ziorvosi praxisokban - hangozott el az M1 aktu\u00e1lis csatorn\u00e1n.\n\n\nAz \u00f6ssze\u00e1ll\u00edt\u00e1sban M\u00fcllern\u00e9 Juhos Bernadett, a Baranyai Megyei Korm\u00e1nyhivatal f\u0151igazgat\u00f3ja elmondta: a h\u00e9ten v\u00e9get \u00e9r a megyei szoci\u00e1lis \u00e9s id\u0151sotthonokban a vakcin\u00e1ci\u00f3, mert minden gondozott \u00e9s dolgoz\u00f3 megkapja a m\u00e1sodik olt\u00e1st.\nA szoci\u00e1lis \u00e9s eg\u00e9szs\u00e9g\u00fcgyi int\u00e9zm\u00e9nyekben a Pfizer/BioNTech-vakcin\u00e1val oltanak, az orosz vakcin\u00e1t, a Szputnyik V-t az olt\u00f3pontokon val\u00f3 olt\u00e1shoz haszn\u00e1lj\u00e1k - f\u0171zte hozz\u00e1. M\u00fcllern\u00e9 Juhos Bernadett kit\u00e9rt arra is, hogy Baranya megy\u00e9ben - ahogy az eg\u00e9sz orsz\u00e1gban - n\u0151 az oltakoz\u00e1si kedv.\nKancz Csaba, Kom\u00e1rom-Esztergom megyei korm\u00e1nymegb\u00edzott egyebek mellett arr\u00f3l sz\u00e1molt be, hogy a megy\u00e9ben t\u00f6bb mint negyven int\u00e9zm\u00e9nybe jutottak el az olt\u00f3csapatok, akik az id\u0151s embereken k\u00edv\u00fcl szenved\u00e9lybetegeket, fogyat\u00e9kkal \u00e9l\u0151ket \u00e9s hajl\u00e9ktalanokat is beoltottak. Az int\u00e9zm\u00e9nyekben nagy v\u00e1rakoz\u00e1s el\u0151zte meg az oltakoz\u00e1st - k\u00f6z\u00f6lte.\nKancz Csaba jelezte, hogy h\u00e9t int\u00e9zm\u00e9nybe, ahol fert\u0151z\u0151d\u00e9s miatt nem tudtak oltani, k\u00e9t-h\u00e1rom h\u00e9t m\u00falva t\u00e9rnek vissza az olt\u00f3csapatok.\n\nKeller J\u00e1nos tiszaf\u00fcredi h\u00e1ziorvos t\u00f6bbek k\u00f6z\u00f6tt arr\u00f3l besz\u00e9lt, hogy az AstraZeneca, a Pfizer/BioNTech \u00e9s a Moderna gy\u00e1rt\u00f3k vakcin\u00e1ival oltj\u00e1k a v\u00e1ros lakoss\u00e1g\u00e1t, \u00e9s olt\u00f3pontokra is k\u00fcldenek Pfizer/BioNTech \u00e9s Szputnyik-V olt\u00f3anyagot.\nMindh\u00e1rom megsz\u00f3lal\u00f3 hangs\u00falyozta a vakcin\u00e1ci\u00f3 fontoss\u00e1g\u00e1t is, egy\u00fattal arra b\u00edztattak mindenkit, aki m\u00e9g nem regisztr\u00e1lt az olt\u00e1s\u00e9rt, hogy tegye meg azt a vakcinainfo.gov.hu oldalon.\n\nMTI\n\n"}]