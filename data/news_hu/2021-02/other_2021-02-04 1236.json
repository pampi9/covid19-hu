[{"date": "2021-02-04 12:36", "url": "https://koronavirus.gov.hu/cikkek/sutemeny-es-boradomanyt-kaptak-az-nnk-munkatarsai", "h1": "S\u00fctem\u00e9ny- \u00e9s boradom\u00e1nyt kaptak az NNK munkat\u00e1rsai", "body": "\nS\u00fctem\u00e9nyekb\u0151l \u00e9s borokb\u00f3l \u00e1ll\u00f3 aj\u00e1nd\u00e9kcsomagot kapnak a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) munkat\u00e1rsai magyarorsz\u00e1gi bor\u00e1szokt\u00f3l \u00e9s cukr\u00e1szokt\u00f3l.\n\n\nAz adom\u00e1nyoz\u00e1st bejelent\u0151 cs\u00fct\u00f6rt\u00f6ki, az NNK Albert Fl\u00f3ri\u00e1n \u00fati k\u00f6zpontj\u00e1ban tartott sajt\u00f3t\u00e1j\u00e9koztat\u00f3n Solt\u00e9sz Mikl\u00f3s, a Minisztereln\u00f6ks\u00e9g egyh\u00e1zi \u00e9s nemzetis\u00e9gi kapcsolatok\u00e9rt felel\u0151s \u00e1llamtitk\u00e1ra, a Nemzeti Humanit\u00e1rius Koordin\u00e1ci\u00f3s Tan\u00e1cs (NHKT) eln\u00f6ke kiemelte: a magyar t\u00e1rsadalom nagyra becs\u00fcli M\u00fcller Cec\u00edlia orsz\u00e1gos tisztif\u0151orvos \u00e9s az NNK dolgoz\u00f3inak munk\u00e1j\u00e1t, \u00e9s ennek megnyilv\u00e1nul\u00e1sa a cukr\u00e1szok, bor\u00e1szok felaj\u00e1nl\u00e1sa.\n\u00a0\u00a0\u00a0\u00a0Az NHKT felh\u00edv\u00e1s\u00e1ra 32 magyarorsz\u00e1gi bor\u00e1sz 1200 palack bort, kilenc cukr\u00e1sz pedig mintegy 600 csomag s\u00fctem\u00e9nyt aj\u00e1nlott fel. Az adom\u00e1nyok eljuttat\u00e1s\u00e1ban a Magyar M\u00e1ltai Szeretetszolg\u00e1lat seg\u00edt - tette hozz\u00e1.\n\u00a0\u00a0\u00a0\u00a0Solt\u00e9sz Mikl\u00f3s eml\u00e9keztetett arra, hogy csaknem egy \u00e9ve tart Magyarorsz\u00e1gon a k\u00f6zdelem a koronav\u00edrus-j\u00e1rv\u00e1ny ellen. Ez alatt megtapasztalhatt\u00e1k: vannak, akik seg\u00edtik a szakembereket, akik a j\u00e1rv\u00e1ny megf\u00e9kez\u00e9s\u00e9\u00e9rt, a betegek gy\u00f3gy\u00edt\u00e1s\u00e1\u00e9rt dolgoznak, \u00e9s vannak, akik h\u00e1tr\u00e1ltatj\u00e1k \u0151ket - jegyezte meg.\n\u00a0\u00a0\u00a0\u00a0Kit\u00e9rt arra, hogy az Eur\u00f3pai Uni\u00f3 \"tehetetlens\u00e9ge\" a j\u00e1rv\u00e1ny kezdetekor \u00e9s most, a vakcinabeszerz\u00e9sekkel kapcsolatban is l\u00e1that\u00f3, \u00e9s ha erre nem lenne a magyar szakembereknek v\u00e1laszuk, akkor \"nagyobb bajban lenn\u00e9nk\", \"sokkal t\u00f6bb lenne a szomor\u00fas\u00e1g, a keser\u0171s\u00e9g\", t\u00f6bb beteg halt volna meg \u00e9s t\u00f6bb embert \u00e1poln\u00e1nak k\u00f3rh\u00e1zban.\n\u00a0\u00a0\u00a0\u00a0Felh\u00edvta a figyelmet arra, hogy az NNK munkat\u00e1rsai elk\u00f6telezetten v\u00e9gzik munk\u00e1jukat, \u00e9s ahhoz, hogy a j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs reggel 6-kor kezd\u0151d\u0151 \u00fcl\u00e9seire megfelel\u0151 d\u00f6nt\u00e9s-el\u0151k\u00e9sz\u00edt\u0151 anyagok k\u00e9sz\u00fclhessenek, elengedhetetlen a munk\u00e1juk.\n\u00a0\u00a0\u00a0\u00a0Az NKHT eln\u00f6ke azt k\u00e9rte a k\u00f6zpont munkat\u00e1rsait\u00f3l, hogy az eddigi szakmai elk\u00f6telezetts\u00e9ggel v\u00e9gezz\u00e9k munk\u00e1jukat, ne t\u00f6r\u0151djenek azokkal, akik akad\u00e1lyozni akarj\u00e1k a j\u00e1rv\u00e1ny\u00fcgyi v\u00e9dekez\u00e9st, \u00e9s m\u00e9ltatlanul t\u00e1madj\u00e1k az NNK vezet\u0151j\u00e9t, munkat\u00e1rsait.\n\u00a0\u00a0\u00a0\u00a0Solt\u00e9sz Mikl\u00f3s fantasztikusnak nevezte a M\u00fcller Cec\u00edlia \u00e9s munkat\u00e1rsai \u00e1ltal elv\u00e9gzett munk\u00e1t, amely nagys\u00e1grendj\u00e9nek \u00e9rz\u00e9keltet\u00e9s\u00e9re elmondta azt is: az orsz\u00e1gos tisztif\u0151orvos az elm\u00falt \u00e9vben 200 sajt\u00f3t\u00e1j\u00e9koztat\u00f3t tartott, \u00e9s az NNK k\u00f6zponti e-mail-c\u00edm\u00e9re a j\u00e1rv\u00e1ny kezdete \u00f3ta 75 ezer e-mail \u00e9rkezett.\n\u00a0\u00a0\u00a0\u00a0Az adom\u00e1nyokat megk\u00f6sz\u00f6nve M\u00fcller Cec\u00edlia hangs\u00falyozta, az NNK munkat\u00e1rsai ugyan nincsenek reflektorf\u00e9nyben, mint az orvosok \u00e9s \u00e1pol\u00f3k, de fontos munk\u00e1t v\u00e9geznek, \u00e9s nekik is sz\u00fcks\u00e9g\u00fck van arra, hogy \"t\u00f6ltekezzenek a szeretetb\u0151l, meger\u0151s\u00edt\u00e9sb\u0151l\", amit kapnak.\n\u00a0\u00a0\u00a0\u00a0Sokkal l\u00e1tv\u00e1nyosabb a gy\u00f3gy\u00edt\u00f3 munka, az orvosok, \u00e1pol\u00f3k egy-egy emberhez fordulnak szeretettel \u00e9s tud\u00e1sukkal, \"mi az eg\u00e9sz k\u00f6z\u00f6ss\u00e9g\u00e9rt tessz\u00fck a dolgunkat\" - mondta. Az orsz\u00e1gos tisztif\u0151orvos k\u00f6sz\u00f6net\u00e9t fejezte ki munkat\u00e1rsainak, kiemelve, a\u00a0\u00a0n\u00e9peg\u00e9szs\u00e9g\u00fcgy \"b\u00e9keid\u0151ben\" akkor m\u0171k\u00f6dik j\u00f3l, ha nem hallanak r\u00f3la az emberek, a j\u00e1rv\u00e1ny azonban nap mint nap pr\u00f3b\u00e1ra teszi az NNK dolgoz\u00f3it. A t\u00fcrelem, a kitart\u00e1s, a megfontolt, higgadt szakmai munka biztos\u00edtja nekik a h\u00e1tteret.\n\u00a0\u00a0\u00a0\u00a0Hozz\u00e1tette: k\u00fcldet\u00e9s\u00fck, hogy \"minden m\u0171k\u00f6dj\u00f6n\", \u00e9s v\u00e9lem\u00e9nye szerint Magyarorsz\u00e1g eddig j\u00f3l tudta kezelni a j\u00e1rv\u00e1nyt. Mint mondta, \"elkezdt\u00fck l\u00e1tni a f\u00e9nyt az alag\u00fat v\u00e9g\u00e9n\". Az NNK-nak nagyon sok munk\u00e1t ad a v\u00e9d\u0151olt\u00e1sok megszervez\u00e9se, de ez a j\u00e1rv\u00e1nykezel\u00e9s \"el\u0151remutat\u00f3bb szakasza\", \u00e9s hiszik, hogy \"kevesebb van el\u0151tt\u00fcnk, mint amennyi m\u00f6g\u00f6tt\u00fcnk\".\n\u00a0\u00a0\u00a0\u00a0A cukr\u00e1szok nev\u00e9ben Auguszt Ibolya, az Auguszt Cukr\u00e1szda tulajdonosa arr\u00f3l besz\u00e9lt, hogy a cukr\u00e1szok nem tapssal, hanem s\u00fctem\u00e9nnyel k\u00f6sz\u00f6ntik a dolgoz\u00f3kat, \u00e9s ezzel szeretn\u00e9nek nekik \u00f6r\u00f6met szerezni.\n\u00a0\u00a0\u00a0\u00a0A bor\u00e1szok nev\u00e9ben R\u00f3kusfalvy P\u00e1l, a Bor\u00e1szok Bor\u00e1sza d\u00edj alap\u00edt\u00f3ja azt mondta, a koronav\u00edrus nemcsak rombol, \u00e9p\u00edt is, most mutatkozik meg a csal\u00e1d, a k\u00f6z\u00f6ss\u00e9g, a szolidarit\u00e1s ereje. H\u00e1l\u00e1sak az eg\u00e9szs\u00e9g\u00fcgyben dolgoz\u00f3knak \u00e9s k\u00f6sz\u00f6net\u00fcket fejezik ki az NNK munkat\u00e1rsainak \u00e9s mindazoknak, akik emberfeletti k\u00fczdelmet v\u00edvnak \u00e9s \"vigy\u00e1znak r\u00e1nk az els\u0151 sorban\" - tette hozz\u00e1.\n\u00a0\u00a0\u00a0\u00a0A sajt\u00f3t\u00e1j\u00e9koztat\u00f3 v\u00e9g\u00e9n Solt\u00e9sz Mikl\u00f3s adta \u00e1t az els\u0151 aj\u00e1nd\u00e9kcsomagot M\u00fcller Cec\u00edli\u00e1nak.\n\n\nMTI 2021. febru\u00e1r 4.\n\n"}]