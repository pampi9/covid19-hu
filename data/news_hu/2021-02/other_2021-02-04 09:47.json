[{"date": "2021-02-04 09:47", "url": "https://koronavirus.gov.hu/cikkek/szlavik-stabilizalodnak-szamok", "h1": "Szl\u00e1vik: stabiliz\u00e1l\u00f3dnak a sz\u00e1mok", "body": "\nM\u00e1r j\u00f3 n\u00e9h\u00e1ny napja stabiliz\u00e1l\u00f3dnak a koronav\u00edrus-j\u00e1rv\u00e1ny magyarorsz\u00e1gi esetsz\u00e1mai, de t\u00f6bb eur\u00f3pai orsz\u00e1gban ezek a sz\u00e1mok emelkednek - k\u00f6z\u00f6lte a D\u00e9l-pesti Centrumk\u00f3rh\u00e1z infektol\u00f3gus f\u0151orvosa cs\u00fct\u00f6rt\u00f6k\u00f6n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nSzl\u00e1vik J\u00e1nos hangs\u00falyozta, ebben a helyzetben nem lehet m\u00e1st tenni, mint fenntartani a korl\u00e1toz\u00e1sokat, hiszen a napi ezer k\u00f6r\u00fcli esetsz\u00e1m \u00e9s a napi sz\u00e1z k\u00f6r\u00fcli hal\u00e1loz\u00e1s \"nem engedi meg\", hogy komolyabb laz\u00edt\u00e1sok legyenek.\n\u00a0\u00a0\u00a0\u00a0Elmondta azt is, elk\u00e9pzelhet\u0151, hogy \u00fajabb \u00e9s \u00fajabb koronav\u00edrus-mut\u00e1ci\u00f3k jelennek meg, s az is, hogy a j\u00f6v\u0151beni olt\u00e1sokkal \"ut\u00e1nuk kell menn\u00fcnk\", magyar\u00e1n v\u00e1ltoztatni kell az olt\u00f3anyagok \u00f6sszet\u00e9tel\u00e9n.\n\u00a0\u00a0\u00a0\u00a0Hozz\u00e1tette, a v\u00e9d\u0151olt\u00e1sok egyel\u0151re a mut\u00e1ns v\u00edrusok ellen is hat\u00e1sosak, csak nem akkora m\u00e9rt\u00e9kben, teh\u00e1t mindenk\u00e9ppen megakad\u00e1lyozz\u00e1k a fert\u0151z\u00e9s s\u00falyoss\u00e1 v\u00e1l\u00e1s\u00e1t.\nA f\u0151orvos szerint Magyarorsz\u00e1gon m\u00e9g nem \"domin\u00e1nsak\" a mut\u00e1ci\u00f3k, \u00edgy a most haszn\u00e1lt vakcin\u00e1k teljes hat\u00e9konys\u00e1ggal v\u00e9denek.\n\u00a0\u00a0\u00a0\u00a0Szl\u00e1vik J\u00e1nos j\u00f3 h\u00edrnek nevezte, hogy az orosz vakcin\u00e1r\u00f3l v\u00e9gre megjelentek tudom\u00e1nyos szaklapokban is inform\u00e1ci\u00f3k, \u00e9s b\u00edzik abban, hogy hamarosan a k\u00ednai olt\u00f3anyagr\u00f3l is \u00edgy k\u00f6z\u00f6lnek adatokat.\n\u00a0\u00a0\u00a0\u00a0Hangs\u00falyozta, fel kell gyors\u00edtani az olt\u00e1sok \u00fctem\u00e9t, be kell oltani az id\u0151seket \u00e9s a betegeket, mert \u0151k vannak a legnagyobb vesz\u00e9lyben.\n\"Merem rem\u00e9lni, hogy a k\u00f6zelj\u00f6v\u0151ben Magyarorsz\u00e1gra is t\u00f6megesen \u00e9rkezik olt\u00e1s \u00e9s most m\u00e1r mi is megkezdhetj\u00fck a t\u00f6meges olt\u00e1st\" - mondta Szl\u00e1vik J\u00e1nos.\n\nMTI 2021. febru\u00e1r 4.\n\n"}]