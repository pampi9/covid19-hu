[{"date": "2021-02-15 17:11", "url": "https://koronavirus.gov.hu/cikkek/gyorgy-istvan-regisztralt-idosek-es-60-ev-alatti-kronikus-betegek-oltasa-folytatodik", "h1": "Gy\u00f6rgy Istv\u00e1n: a regisztr\u00e1lt id\u0151sek \u00e9s a 60 \u00e9v alatti kr\u00f3nikus betegek olt\u00e1sa folytat\u00f3dik", "body": "\nEzen a h\u00e9ten is a regisztr\u00e1lt id\u0151sek \u00e9s a 60 \u00e9v alatti, kr\u00f3nikus betegek olt\u00e1sa folytat\u00f3dik - k\u00f6z\u00f6lte a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra, az olt\u00e1si munkacsoport vezet\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n h\u00e9tf\u0151n.\n\n\nGy\u00f6rgy Istv\u00e1n\u00a0elmondta: a h\u00e9ten n\u00e9gy vakcin\u00e1val oltanak, a Pfizer\u00e9vel, a Szputnyikkal, az AstraZenec\u00e1\u00e9val, a Modern\u00e1\u00e9val, \u00e9s v\u00e1rj\u00e1k a k\u00ednai Sinopharm-vakcin\u00e1t is.\n\u00a0\u00a0\u00a0\u00a0Azt mondta: a regisztr\u00e1lt legid\u0151sebbek a Pfizer- \u00e9s a Szputnyik vakcin\u00e1t a k\u00f3rh\u00e1zi olt\u00f3pontokon kapj\u00e1k meg; a kedden \u00e9rkez\u0151 Pfizer-sz\u00e1ll\u00edtm\u00e1nyb\u00f3l 40 ezer adagot adnak erre a c\u00e9lra. A kijel\u00f6lt h\u00e1ziorvosi praxisok 8-8 embert szervezhetnek k\u00f3rh\u00e1zi olt\u00f3pontokra, ezzel 40 ezer id\u0151s ember olt\u00e1s\u00e1ra lesz lehet\u0151s\u00e9g.\n\u00a0\u00a0\u00a0\u00a0Ismertette: a felhaszn\u00e1l\u00e1sra m\u00e1r enged\u00e9lyezett 20 ezer orosz olt\u00f3anyagot m\u00e1r nemcsak a budapesti, hanem a vid\u00e9ki k\u00f3rh\u00e1zi olt\u00f3pontokra is kisz\u00e1ll\u00edtj\u00e1k. Erre az olt\u00e1sra a h\u00e1ziorvosok 60 \u00e9v feletti, kr\u00f3nikus betegs\u00e9ggel nem k\u00fczd\u0151 id\u0151s embereket v\u00e1laszthatnak ki.\n\u00a0\u00a0\u00a0\u00a0Az AstraZeneca-vakcin\u00e1val folytatj\u00e1k a 60 \u00e9v alatti kr\u00f3nikus betegek olt\u00e1s\u00e1t, a sz\u00e1ll\u00edtm\u00e1ny 28 200 ember olt\u00e1s\u00e1t teszi lehet\u0151v\u00e9, ez 2280 h\u00e1ziorvos v\u00e9gzi. A vakcinat\u00edpus bead\u00e1s\u00e1n\u00e1l az orvosok szabads\u00e1got kapnak abban, hogy mely kr\u00f3nikus beteg p\u00e1cienseik beolt\u00e1s\u00e1t tartj\u00e1k s\u00fcrget\u0151bbnek annak eg\u00e9szsegi \u00e1llapota alapj\u00e1n, kort\u00f3l f\u00fcggetlen\u00fcl.\n\u00a0\u00a0\u00a0\u00a0K\u00f6z\u00f6lte, hogy a m\u00falt h\u00e9t cs\u00fct\u00f6rt\u00f6k\u00f6n \u00e9rkezett Moderna-vakcin\u00e1val az id\u0151sotthonok m\u00e1sodik k\u00f6r\u00f6s olt\u00e1s\u00e1t folytatj\u00e1k, az olt\u00f3csoportok azokra a helyekre is mennek, ahol eddig a j\u00e1rv\u00e1ny\u00fcgyi helyzet miatt nem lehetett oltani.\n\u00a0\u00a0\u00a0\u00a0Az \u00e1llamtitk\u00e1r besz\u00e1molt arr\u00f3l, hogy a k\u00f6vetkez\u0151 egy h\u00e9tben a k\u00f3rh\u00e1zi olt\u00f3pontokon 60 ezer id\u0151s embert olthatnak be, a h\u00e1ziorvosokn\u00e1l csaknem 23 ezer kr\u00f3nikus beteg kaphat olt\u00e1st, valamint t\u00f6bb mint 5000, id\u0151sotthonban lak\u00f3 \u00e9s dolgoz\u00f3 kaphatja meg els\u0151 olt\u00e1s\u00e1t Moderna-vakcin\u00e1val. Emellett a Pfizer olt\u00f3anyag\u00e1val a m\u00e1sodik k\u00f6r\u00f6s olt\u00e1st t\u00f6bb mint 70 ezer, szoci\u00e1lis int\u00e9zm\u00e9nyben gondozott \u00e9s dolgoz\u00f3 kaphatja meg.\n\u00a0\u00a0\u00a0\u00a0Ezen a h\u00e9ten meg\u00e9rkezhet egy \u00fajabb orosz \u00e9s az els\u0151 k\u00ednai vakcinasz\u00e1ll\u00edtm\u00e1ny is, azokkal azonban csak akkor sz\u00e1molnak, ha a Nemzeti N\u00e9peg\u00e9szs\u00e9g\u00fcgyi K\u00f6zpont elv\u00e9gezte a sz\u00fcks\u00e9ges vizsg\u00e1latokat, \u00e9s enged\u00e9lyezi alkalmaz\u00e1sukat - mondta.\n\u00a0\u00a0\u00a0\u00a0Hozz\u00e1tette: ezen a h\u00e9ten is a h\u00e1ziorvosok \u00e9rtes\u00edtik az oltand\u00f3kat, az olt\u00e1sok tov\u00e1bbra is olt\u00f3pontokon t\u00f6rt\u00e9nnek. T\u00f6meges olt\u00e1s eset\u00e9re 102 k\u00f3rh\u00e1zban, 120 szakrendel\u0151ben \u00e9s 5004 h\u00e1ziorvosi rendel\u0151ben jel\u00f6ltek ki olt\u00f3pontokat.\n\u00a0\u00a0\u00a0\u00a0Ismertet\u00e9se szerint a szak- \u00e9s a h\u00e1ziorvosi rendel\u0151kben az olt\u00e1sok \u00fctemes szakasz\u00e1ban t\u00f6bb mint 5000, a t\u00f6meges szakaszban t\u00f6bb mint 7000 olt\u00f3hely is kijel\u00f6lhet\u0151. Az \u00fctemes olt\u00e1sban egy h\u00e9t alatt, valamint a t\u00f6meges, h\u00e9tv\u00e9gi olt\u00e1sban k\u00e9t nap alatt k\u00f6r\u00fclbel\u00fcl egymilli\u00f3 ember olt\u00e1sa v\u00e9gezhet\u0151 el maxim\u00e1lis kapacit\u00e1s ig\u00e9nybev\u00e9tel\u00e9vel.\n\n\u00a0\u00a0\u00a0\u00a0A harmadik olt\u00e1si szakaszban, a t\u00f6meges olt\u00e1si h\u00e9ten t\u00f6bb mint m\u00e1sf\u00e9l milli\u00f3, a teljes kapacit\u00e1st kihaszn\u00e1lva \u00e9s teljes hajland\u00f3s\u00e1g eset\u00e9n csaknem k\u00e9tmilli\u00f3 ember is beolthat\u00f3 h\u00e9t nap alatt. Az \u00fctemezett szakaszban a regisztr\u00e1ltak a h\u00e1ziorvost\u00f3l kapnak \u00e9rtes\u00edt\u00e9st, a t\u00f6meges olt\u00e1si h\u00e9tv\u00e9g\u00e9n \u00e9s h\u00e9ten lev\u00e9lben \u00e9rtes\u00edtik az olt\u00e1sra v\u00e1r\u00f3kat.\n\u00a0\u00a0\u00a0\u00a0K\u00e9szen \u00e1llnak arra, hogy az orsz\u00e1gba \u00e9rkez\u0151 vakcin\u00e1kat mihamarabb felhaszn\u00e1lj\u00e1k, \u00e9s \u00edgy min\u00e9l hamarabb biztos\u00edts\u00e1k a v\u00e9detts\u00e9get, ami el\u0151felt\u00e9tele az orsz\u00e1g \u00fajranyit\u00e1s\u00e1nak - hangs\u00falyozta.\n\u00a0\u00a0\u00a0\u00a0K\u00f6zl\u00e9se szerint december 26-t\u00f3l eddig m\u00e1r 336 297 embert oltottak be, \u00e9s 129 339-en kapt\u00e1k meg a m\u00e1sodik olt\u00e1st.\n\u00a0\u00a0\u00a0\u00a0Gy\u00f6rgy Istv\u00e1n\u00a0kit\u00e9rt arra, hogy a rendelkez\u00e9sre \u00e1ll\u00f3 olt\u00f3anyagok mennyis\u00e9ge \u00e9s a sz\u00e1ll\u00edt\u00e1sok \u00fctemez\u00e9se nem teszi lehet\u0151v\u00e9, hogy az olt\u00f3helyeken t\u00f6bbf\u00e9le vakcinat\u00edpus k\u00f6z\u00fcl lehessen v\u00e1lasztani. Az olt\u00f3anyagok az EU egyetlen m\u00e1s tag\u00e1llam\u00e1ban sem v\u00e1laszthat\u00f3k - jegyezte meg.\n\u00a0\u00a0\u00a0\u00a0Azt mondta, a vakcinav\u00e1laszt\u00e1s szabads\u00e1ga \u00fagy biztos\u00edtott, hogy egyr\u00e9szt az olt\u00e1s \u00f6nk\u00e9ntes, m\u00e1sr\u00e9szt mindenki eld\u00f6ntheti, hogy az adott olt\u00f3helyen felaj\u00e1nlott vakcin\u00e1t elfogadja-e. Az \u00e1llampolg\u00e1rok \u00e9rtes\u00fclnek arr\u00f3l, hogy a kijel\u00f6lt olt\u00f3helyen \u00e9s id\u0151pontban milyen olt\u00f3anyaggal v\u00e9gzik az olt\u00e1s. Err\u0151l a jelenlegi szakaszban a h\u00e1ziorvos m\u00e1r az id\u0151pont-egyeztet\u00e9skor t\u00e1j\u00e9koztat, a t\u00f6meges olt\u00e1s eset\u00e9n az olt\u00e1si \u00e9rtes\u00edt\u0151ben benne lesz, hogy milyen t\u00edpus\u00fa vakcin\u00e1val oltanak.\n\u00a0\u00a0\u00a0\u00a0Kiemelte, hogy a Magyarorsz\u00e1gon el\u00e9rhet\u0151 vakcin\u00e1k mindegyike biztons\u00e1gos, \u00e9s egyform\u00e1n k\u00e9pes 90 sz\u00e1zal\u00e9kn\u00e1l magasabb m\u00e9rt\u00e9kben el\u00e9rni az immuniz\u00e1ci\u00f3t. \"A baloldal, \u00e9l\u00fck\u00f6n a Gyurcs\u00e1ny-p\u00e1rttal, kifejezetten akad\u00e1lyozza a v\u00e9dekez\u00e9st azzal, hogy t\u00e1mogat\u00f3ikat arra biztatj\u00e1k, bizonyos olt\u00f3anyagokat ne fogadjanak el. Most polg\u00e1rmesterek fogtak \u00f6ssze az\u00e9rt, hogy csak az Eur\u00f3pai Uni\u00f3 \u00e1ltal enged\u00e9lyezett olt\u00f3anyaggal olts\u00e1k a ker\u00fclet\u00fckben \u00e9l\u0151 polg\u00e1rokat\" - mondta.\n\u00a0\u00a0\u00a0\u00a0Hozz\u00e1tette: arra k\u00e9rnek mindenkit, hogy senkit ne besz\u00e9ljen le semmilyen vakcin\u00e1r\u00f3l. A magyar hat\u00f3s\u00e1gok vil\u00e1gsz\u00ednvonalon dolgoz\u00f3 szakemberei minden olyan olt\u00f3anyag sz\u00fcks\u00e9ges vizsg\u00e1lat\u00e1t elv\u00e9gzik, amelyek m\u00e9g nem rendelkeznek az eur\u00f3pai hat\u00f3s\u00e1g enged\u00e9ly\u00e9vel - hangs\u00falyozta.\n\u00a0\u00a0\u00a0\u00a0\"Gyurcs\u00e1ny Ferenc \u00e9s a baloldali p\u00e1rtok magatart\u00e1sukkal \u00e9s r\u00f6vid t\u00e1v\u00fa politikai haszonszerz\u00e9s \u00e9rdek\u00e9ben v\u00e9gzett zavarkelt\u00e9s\u00fckkel vesz\u00e9lyeztetik a magyar emberek \u00e9let\u00e9t, (...) az orsz\u00e1g nyit\u00e1s\u00e1t \u00e9s a magyar gazdas\u00e1g n\u00f6veked\u00e9si p\u00e1ly\u00e1ra val\u00f3 visszat\u00e9r\u00e9s\u00e9t\" - mondta\u00a0Gy\u00f6rgy Istv\u00e1n.\n\nMTI 2021. febru\u00e1r 15.\n\n"}]