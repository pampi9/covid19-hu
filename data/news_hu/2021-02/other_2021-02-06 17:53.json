[{"date": "2021-02-06 17:53", "url": "https://koronavirus.gov.hu/cikkek/kasler-mindenki-eljen-az-oltas-lehetosegevel", "h1": "K\u00e1sler: mindenki \u00e9ljen az olt\u00e1s lehet\u0151s\u00e9g\u00e9vel!", "body": "\nAz emberi er\u0151forr\u00e1sok minisztere arra b\u00edztat mindenkit, hogy \u00e9ljen a koronav\u00edrus elleni olt\u00e1s lehet\u0151s\u00e9g\u00e9vel, ezzel is v\u00e9dve szerettei, bar\u00e1tai, ismer\u0151sei \u00e9s k\u00f6rnyezete eg\u00e9szs\u00e9g\u00e9t.\n\n\nK\u00e1sler Mikl\u00f3s szombaton a Facebook-oldal\u00e1n k\u00f6zz\u00e9tett bejegyz\u00e9s\u00e9ben azt is k\u00e9rte, \"tov\u00e1bbra is maradjunk fegyelmezettek, \u0151rizz\u00fck meg az eddig, k\u00f6z\u00f6sen el\u00e9rt eredm\u00e9nyeinket. Fegyelmezetts\u00e9g\u00fcnk\u00f6n ugyanis egy, m\u00e1r t\u00f6bb orsz\u00e1gban is tapasztalhat\u00f3, harmadik hull\u00e1m megel\u0151z\u00e9se m\u00falik\" - fogalmazott.\nA miniszter kifejtette: a k\u00f6vetkez\u0151 hetekben lesz tal\u00e1n a legnagyobb sz\u00fcks\u00e9g t\u00fcrelemre \u00e9s b\u00f6lcsess\u00e9gre. A szigor\u00fa j\u00e1rv\u00e1ny\u00fcgyi korl\u00e1toz\u00e1sok csaknem h\u00e1rom h\u00f3napja v\u00e9dik, egyben szor\u00edtj\u00e1k sz\u0171k keretek k\u00f6z\u00e9 az \u00e9letet. T\u00e1rsas l\u00e9nyekk\u00e9nt azonban a rendhagy\u00f3 \u00e1llapot az id\u0151 el\u0151rehaladt\u00e1val mind jobban pr\u00f3b\u00e1ra teszi az embereket - tette hozz\u00e1.\nHangs\u00falyozta ugyanakkor, hogy az \u00f3vatlan, hirtelen nyit\u00e1st, amelynek vesz\u00e9lyeire most \u00e9ppen Portug\u00e1lia szolg\u00e1l int\u0151 p\u00e9ld\u00e1val, elemi \u00e9rdeke Magyarorsz\u00e1gnak elker\u00fclni.\n\"A kulcsszavak haz\u00e1nkban \u00e9ppen ez\u00e9rt az \u00f3vatoss\u00e1g \u00e9s fokozatoss\u00e1g lesznek\" - h\u00edvta fel a figyelmet.\n\"Elk\u00f6telezettek vagyunk az \u00e9let miel\u0151bbi normaliz\u00e1l\u00e1sa mellett, de ez csak a megfelel\u0151 v\u00e9detts\u00e9g kialak\u00edt\u00e1sa \u00e9s egy kedvez\u0151 j\u00e1rv\u00e1ny\u00fcgyi helyzet mellett lehets\u00e9ges. Ebben a folyamatban fontos m\u00e9rf\u00f6ldk\u0151nek tekinthet\u0151, hogy imm\u00e1r zajlik a vakcin\u00e1ra regisztr\u00e1l\u00f3k olt\u00e1sa is\" - hangs\u00falyozta K\u00e1sler Mikl\u00f3s.\nMTI\n\n"}]