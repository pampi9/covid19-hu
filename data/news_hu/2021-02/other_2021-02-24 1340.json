[{"date": "2021-02-24 13:40", "url": "https://koronavirus.gov.hu/cikkek/kinai-vakcinaval-elkezdodik-az-oltas-mit-kell-tudni-sinopharm-vakcinarol", "h1": "A k\u00ednai vakcin\u00e1val is elkezd\u0151dik az olt\u00e1s \u2013 Mit kell tudni a Sinopharm-vakcin\u00e1r\u00f3l? ", "body": "\nImm\u00e1r \u00f6t vakcin\u00e1val oltanak Magyarorsz\u00e1gon.\u00a0A Pfizer, a Moderna, az AstraZeneca \u00e9s a Szputnyik mellett szerd\u00e1n megkezd\u0151dik az olt\u00e1s a k\u00ednai Sinopharm-vakcin\u00e1val is. Az eddig haz\u00e1nkba \u00e9rkezett 275 ezer ember olt\u00e1shoz el\u00e9g olt\u00f3anyagot a mai napon sz\u00e1ll\u00edtott\u00e1k ki a korm\u00e1nyhivatalokba, onnan jut el a h\u00e1ziorvosokhoz, akik a k\u00f6vetkez\u0151 napokban \u00e1tlagosan 50-55 f\u0151 regisztr\u00e1lt id\u0151s olt\u00e1s\u00e1t tudj\u00e1k vele elv\u00e9gezni.\n\n\nMagyarorsz\u00e1g \u00f6sszesen 5 milli\u00f3 adag k\u00ednai vakcina beszerz\u00e9s\u00e9re szerz\u0151d\u00f6tt, amely t\u00f6bb h\u00f3nap alatt fog meg\u00e9rkezni. Az els\u0151 sz\u00e1ll\u00edtm\u00e1ny febru\u00e1r 17-\u00e9n \u00e9rkezett, abb\u00f3l kezd\u0151dik meg most az olt\u00e1s.\nA k\u00ednai vakcin\u00e1t els\u0151k\u00e9nt a regisztr\u00e1lt id\u0151sek olt\u00e1s\u00e1ra haszn\u00e1lhatj\u00e1k a h\u00e1ziorvosok, ehhez hetente friss\u00fcl\u0151 list\u00e1kat kapnak a praxisukban regiszt\u00e1lt id\u0151sekr\u0151l. A h\u00e1ziorvosok \u00e9rtes\u00edtik az \u00e1ltaluk kiv\u00e1lasztott oltand\u00f3kat az olt\u00e1s pontos id\u0151pontj\u00e1r\u00f3l \u00e9s helysz\u00edn\u00e9r\u0151l, amely lehet az orvosi rendel\u0151 vagy mozg\u00e1sk\u00e9ptelen id\u0151s embern\u00e9l, annak otthona is.\nA Sinopharm 18 \u00e9v felett korhat\u00e1r n\u00e9lk\u00fcl adhat\u00f3, biztons\u00e1gos \u00e9s hat\u00e1sos vakcina \u00e9s nagy el\u0151nye, hogy jelent\u0151s, er\u0151teljes immunv\u00e1laszt v\u00e1lt ki, mert a v\u00edrus teljes, el\u00f6lt v\u00e1ltozat\u00e1t tartalmazza, \u00edgy jobban megmozgatja az immunrendszert \u00e9s nagy v\u00e9delmet ad a koronav\u00edrus-fert\u0151z\u00e9s s\u00falyos lefoly\u00e1sa ellen. Ugyanolyan alapon m\u0171k\u00f6dik, mint a m\u00e1r j\u00f3l ismert influenza vagy a gyermekb\u00e9nul\u00e1s elleni vakcin\u00e1k, amelyek inaktiv\u00e1lt, el\u00f6lt v\u00edruson alapul\u00f3 olt\u00f3anyagok, er\u0151s v\u00e9detts\u00e9get adnak. A koronav\u00edrus elleni magyar vakcina fejleszt\u00e9se is ugyanazon a m\u00f3dszeren alapul, mint a k\u00ednai vakcin\u00e1\u00e9.\nEbb\u0151l a vakcin\u00e1b\u00f3l is 2 olt\u00e1s sz\u00fcks\u00e9ges 28 napos k\u00fcl\u00f6nbs\u00e9ggel.\nMint minden m\u00e1s vakcin\u00e1n\u00e1l itt is ellenjavallt a v\u00e1rand\u00f3ss\u00e1g \u00e9s a szoptat\u00e1s, az akut l\u00e1zas betegs\u00e9g, a vakcina b\u00e1rmely \u00f6sszetev\u0151j\u00e9vel szembeni s\u00falyos allergi\u00e1s reakci\u00f3, emellett a nem megfelel\u0151en egyens\u00falyban tartott kr\u00f3nikus betegs\u00e9g, vagy kr\u00f3nikus betegs\u00e9g akut fell\u00e1ngol\u00e1sa. Minden esetben az olt\u00f3orvos d\u00f6nt az olthat\u00f3s\u00e1gr\u00f3l.\nMint az \u00f6sszes m\u00e1s a koronav\u00edrus elleni\u00a0 olt\u00f3anyag eset\u00e9ben, ez esetben is m\u00e9g sz\u00e1mos nemzetk\u00f6zi kutat\u00e1s \u00e9s alkalmaz\u00e1s\u00e1val kapcsolatos tapasztalatok gy\u0171jt\u00e9se zajlik az egyes koroszt\u00e1lyokban.\nMinden haz\u00e1nkban enged\u00e9lyezett es alkalmazott vakcina megv\u00e9d a fert\u0151z\u00e9s s\u00falyos kimenetele ellen, ez\u00e9rt arra k\u00e9r\u00fcnk mindenkit, hogy aki m\u00e9g nem tette meg az regisztr\u00e1ljon az olt\u00e1sra a www.vakcinainfo.gov.hu\u00a0 honlapon.\n\n\nSinopharm vakcina \u00f6sszet\u00e9tele\nInaktiv\u00e1lt SARS-CoV-2 (Vero Cell) vakcina alum\u00ednium-hidroxid adjuv\u00e1nssal.\nHogyan v\u00e9d a vakcina?\nA vakcina el\u0151seg\u00edti, hogy az immunrendszer (a szervezet term\u00e9szetes v\u00e9delme) antitesteket \u00e9s a v\u00edrus ellen hat\u00f3 v\u00e9rsejteket termeljen, \u00edgy ny\u00fajtson v\u00e9delmet a COVID 19 ellen.\nKin\u00e9l alkalmazhat\u00f3 a v\u00e9d\u0151olt\u00e1s?\nA Sinopharm-vakcina 18 \u00e9ves \u00e9s id\u0151sebb szem\u00e9lyekn\u00e9l alkalmazhat\u00f3.\nOkoz\u2013e betegs\u00e9get a vakcina?\nAz olt\u00f3anyag megbeteged\u00e9st nem okozhat. A sz\u00f6v\u0151dm\u00e9nyekkel j\u00e1r\u00f3 illetve s\u00falyos lefoly\u00e1s\u00fa hal\u00e1llal v\u00e9gz\u0151d\u0151 betegs\u00e9g kialakul\u00e1sa ellen ny\u00fajt v\u00e9delmet.\nH\u00e1ny adag sz\u00fcks\u00e9ges a v\u00e9detts\u00e9ghez?\nA v\u00e9detts\u00e9g kialakul\u00e1s\u00e1hoz 2 adag, 21-28 nap id\u0151k\u00f6zzel t\u00f6rt\u00e9n\u0151 bead\u00e1sa sz\u00fcks\u00e9ges.\nMagyarorsz\u00e1gon 28 nap k\u00fcl\u00f6nbs\u00e9get tartunk a 2 olt\u00e1s bead\u00e1sa k\u00f6z\u00f6tt.\nMeddig tart a v\u00e9detts\u00e9g?\nA vakcina \u00e1ltal biztos\u00edtott v\u00e9delem ideje m\u00e9g nem ismert, meghat\u00e1roz\u00e1sa folyamatban van a jelenleg zajl\u00f3 klinikai vizsg\u00e1latok sor\u00e1n.\nFelcser\u00e9lhet\u0151s\u00e9g\nA Sinopharm-vakcina nem cser\u00e9lhet\u0151 fel m\u00e1s COVID-19 elleni olt\u00f3anyagokkal. Azoknak, akik m\u00e1r megkapt\u00e1k az els\u0151 adag Sinopharm-vakcin\u00e1t, meg kell kapniuk a m\u00e1sodik Sinopharm vakcin\u00e1t is az olt\u00e1si sorozat befejez\u00e9s\u00e9hez.\nKaphat-e olt\u00e1st, aki \u00e1tesett COVID 19 betegs\u00e9gen?\nAzon szem\u00e9lyek is olthat\u00f3k a vakcin\u00e1val, akik m\u00e1r \u00e1testek a betegs\u00e9gen \u00e9s m\u00e1r abb\u00f3l meggy\u00f3gyultak.\nSz\u00fcks\u00e9ges-e antig\u00e9n gyorsteszt v\u00e9gz\u00e9se az olt\u00e1s bead\u00e1sa el\u0151tt?\nAz olt\u00e1s el\u0151tt nem sz\u00fcks\u00e9ges antig\u00e9n gyorsteszt.\nKaphat-e olt\u00e1st, aki kr\u00f3nikus, alapbetegs\u00e9ggel rendelkezik?\nBizonyos, els\u0151sorban nem kezelt kr\u00f3nikus betegs\u00e9gek eset\u00e9n a Sinopharm-vakcina bead\u00e1sa ellenjavallt. Amennyiben kr\u00f3nikus betegs\u00e9ge megfelel\u0151en kezelt, egyens\u00falyban tartott, megkaphatja az olt\u00e1st.\nAz olt\u00f3orvos d\u00f6nt arr\u00f3l, hogy a Sinopharm-vakcina alkalmazhat\u00f3-e az\u00a0oltand\u00f3n\u00e1l.\nBeadhat\u00f3-e egy\u00fctt m\u00e1sik v\u00e9d\u0151olt\u00e1ssal?\nA Sinopharm-vakcina m\u00e1s olt\u00f3anyaggal egyidej\u0171leg nem adhat\u00f3 be.\nM\u00e1sik v\u00e9d\u0151olt\u00e1s legal\u00e1bb 14 napos id\u0151k\u00f6zzel adhat\u00f3.\nV\u00e1rand\u00f3ss\u00e1g\nV\u00e1rand\u00f3ss\u00e1g alatt az olt\u00e1s ellenjavallt.\nV\u00e1rand\u00f3ss\u00e1g a m\u00e1sodik olt\u00e1s ut\u00e1n minimum 2 h\u00f3nappal tervezhet\u0151.\nSzoptat\u00e1s\nSzoptat\u00e1s alatt az olt\u00e1s ellenjavallt.\nHogyan t\u00f6rt\u00e9nik az olt\u00e1s?\nA v\u00e9d\u0151olt\u00e1s bead\u00e1sa olt\u00e1si terv alapj\u00e1n t\u00f6rt\u00e9nik a h\u00e1ziorvosokn\u00e1l.\nAz olt\u00f3orvos az oltand\u00f3t az olt\u00e1st megel\u0151z\u0151en kik\u00e9rdezi, sz\u00fcks\u00e9ges m\u00e9rt\u00e9kben megvizsg\u00e1lja \u00e9s az olt\u00e1s bead\u00e1s\u00e1r\u00f3l d\u00f6nt.\nAz olt\u00e1s ellenjavallatai\nAkut l\u00e1zas betegs\u00e9g\nA Sinopharm-vakcina b\u00e1rmely \u00f6sszetev\u0151j\u00e9vel szembeni s\u00falyos allergi\u00e1s reakci\u00f3\nA Sinopharm-vakcina els\u0151 adagja ut\u00e1n anafilaxi\u00e1s reakci\u00f3val reag\u00e1l\u00f3 szem\u00e9ly nem kaphatja meg a m\u00e1sodik adagot\nNem megfelel\u0151en egyens\u00falyban tartott kr\u00f3nikus betegs\u00e9g, vagy kr\u00f3nikus betegs\u00e9g akut fell\u00e1ngol\u00e1sa eset\u00e9n, vagy k\u00f3rt\u00f6rt\u00e9netben szerepel\u0151\u00a0 t\u00fal\u00e9rz\u00e9kenys\u00e9g\nV\u00e1rand\u00f3ss\u00e1g\nSzoptat\u00e1s\n18 \u00e9vn\u00e9l fiatalabb \u00e9letkor\nAz olt\u00e1s ut\u00e1n kialakulhatnak-e mell\u00e9khat\u00e1sok (olt\u00e1si reakci\u00f3k)?\nB\u00e1rmelyik v\u00e9d\u0151olt\u00e1s ut\u00e1n jelentkezhet olt\u00e1si reakci\u00f3. Olt\u00e1si reakci\u00f3k lehetnek: \u00e9rz\u00e9kenys\u00e9g, f\u00e1jdalom \u00e9s duzzanat a bead\u00e1s hely\u00e9n, gyenges\u00e9g, fejf\u00e1j\u00e1s, f\u00e1jdalom, rossz k\u00f6z\u00e9rzet, orrdugul\u00e1s, orrfoly\u00e1s, l\u00e1z esetleg b\u0151rmelegs\u00e9g az injekci\u00f3 bead\u00e1s\u00e1nak hely\u00e9n, \u00e9tv\u00e1gytalans\u00e1g, h\u00e1ny\u00e1s, sz\u00e9d\u00fcl\u00e9s\nMivel lehet kezelni az olt\u00e1si reakci\u00f3t?\nA felsorolt reakci\u00f3k enyh\u00edt\u00e9s\u00e9re f\u00e1jdalom- \u00e9s l\u00e1zcsillap\u00edt\u00f3 gy\u00f3gyszer alkalmazhat\u00f3. Ezek \u00e1tmeneti reakci\u00f3k, melyek \u00e1ltal\u00e1ban beavatkoz\u00e1s n\u00e9lk\u00fcl is megsz\u0171nnek.\nHov\u00e1 lehet jelenteni olt\u00e1si reakci\u00f3t?\nOlt\u00e1si reakci\u00f3t lehet jelenteni az Orsz\u00e1gos Gy\u00f3gyszer\u00e9szeti \u00e9s \u00c9lelmez\u00e9s-eg\u00e9szs\u00e9g\u00fcgyi Int\u00e9zetnek.\nhttps://www.ogyei.gov.hu/gyogyszer_mellekhatas\nOlt\u00e1si reakci\u00f3t a nemzeti N\u00e9peg\u00e9szs\u00e9g\u00fcgyi K\u00f6zpontnak is lehet jelenteni.\nokne@nnk.gov.hu\nLakoss\u00e1gi t\u00e1j\u00e9koztat\u00f3 a vakcin\u00e1r\u00f3l:\u00a0Sinopharm olt\u00f3anyag - lakoss\u00e1gi t\u00e1j\u00e9koztat\u00f3\n\n\n\n"}]