[{"date": "2021-02-11 10:19", "url": "https://koronavirus.gov.hu/cikkek/maruzsa-hagyomanyos-modon-rendezik-meg-az-idei-erettsegi-vizsgakat", "h1": "Maruzsa: hagyom\u00e1nyos m\u00f3don rendezik meg az idei \u00e9retts\u00e9gi vizsg\u00e1kat", "body": "\nHagyom\u00e1nyos m\u00f3don - \u00edr\u00e1sbeli \u00e9s sz\u00f3beli sz\u00e1monk\u00e9r\u00e9ssel - tervezik megtartani az idei \u00e9retts\u00e9git, a vizsg\u00e1k el\u0151tt \u00e1ll\u00f3 di\u00e1kok szem\u00e9lyes konzult\u00e1ci\u00f3kon vehetnek r\u00e9szt az iskol\u00e1kban - mondta az Emberi Er\u0151forr\u00e1sok Miniszt\u00e9rium\u00e1nak k\u00f6znevel\u00e9s\u00e9rt felel\u0151s \u00e1llamtitk\u00e1ra a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban cs\u00fct\u00f6rt\u00f6k reggel.\n\n\nMaruzsa Zolt\u00e1n hangs\u00falyozta: a tavaly tavaszi \u00e9s \u0151szi \u00edr\u00e1sbeli vizsg\u00e1kon, valamint a janu\u00e1ri k\u00f6z\u00e9pfok\u00fa felv\u00e9telin alkalmazott int\u00e9zked\u00e9sek mellett - tantermenk\u00e9nt t\u00edz tanul\u00f3, maszkvisel\u00e9s, testh\u0151m\u00e9rs\u00e9klet-m\u00e9r\u00e9s, t\u00e1vols\u00e1gtart\u00e1s \u00e9s k\u00e9zfert\u0151tlen\u00edt\u00e9s - sehol sem alakult ki g\u00f3cpont. \u0150sszel pedig harmincezren tudtak sz\u00f3ban is levizsg\u00e1zni \u00fagy, hogy egy tanteremben h\u00e1romtag\u00fa bizotts\u00e1g - egym\u00e1st\u00f3l is t\u00e1vols\u00e1got tartva, maszkban - vizsg\u00e1ztatott egy-egy \u00e9retts\u00e9giz\u0151t - tette hozz\u00e1.\n\u00a0\u00a0\u00a0\u00a0A k\u00f6znevel\u00e9si \u00e1llamtitk\u00e1r kiemelte: tavasszal, amikor csak \u00edr\u00e1sbeli vizsga volt, az eredm\u00e9nyek megfeleltek az el\u0151z\u0151 \u00f6t \u00e9v \u00e1tlag\u00e1nak. A sz\u00f3beli vizsga azonban sok tanul\u00f3nak jav\u00edt\u00e1si lehet\u0151s\u00e9get is jelent - indokolta annak megtart\u00e1s\u00e1t.\nMaruzsa Zolt\u00e1n elmondta: szeptembert\u0151l november 11-\u00e9ig jelenl\u00e9ti oktat\u00e1sban vehettek r\u00e9szt az \u00e9retts\u00e9gi el\u0151tt \u00e1ll\u00f3k, az\u00f3ta pedig digit\u00e1lis munkarendben tanulnak. Sok olyan digit\u00e1lis tananyag is az \u00e9retts\u00e9giz\u0151k rendelkez\u00e9s\u00e9re \u00e1ll, amely seg\u00edti a felk\u00e9sz\u00fcl\u00e9s\u00fcket. Janu\u00e1r eleje \u00f3ta arra k\u00e9rik az int\u00e9zm\u00e9nyeket, hogy a k\u00f6zismereti t\u00e1rgyakb\u00f3l \u00e9ljenek az \u00e9retts\u00e9gire felk\u00e9sz\u00edt\u0151 szem\u00e9lyes konzult\u00e1ci\u00f3k szervez\u00e9s\u00e9nek lehet\u0151s\u00e9g\u00e9vel. Ezeken c\u00e9lzottan biztos\u00edthatnak lehet\u0151s\u00e9get a szem\u00e9lyes kapcsolattart\u00e1sra - mondta.\n\u00a0\u00a0\u00a0\u00a0Arr\u00f3l is besz\u00e9lt: a pedag\u00f3gusokn\u00e1l a k\u00f6znevel\u00e9si inform\u00e1ci\u00f3s rendszer \u00e9s az eg\u00e9szs\u00e9g\u00fcgyi adatb\u00e1zis, az Elektronikus Eg\u00e9szs\u00e9g\u00fcgyi Szolg\u00e1ltat\u00e1si T\u00e9r statisztikai jelleg\u0171 \u00f6sszevet\u00e9se alapj\u00e1n 26 sz\u00e1zal\u00e9k az olt\u00e1st ig\u00e9nyl\u0151k ar\u00e1nya. Maruzsa Zolt\u00e1n azt k\u00e9rte a pedag\u00f3gusokt\u00f3l, hogy min\u00e9l t\u00f6bben k\u00e9rj\u00e9k az olt\u00e1st.\n\nMTI 2021. febru\u00e1r 11.\n\n"}]