[{"date": "2021-02-18 17:34", "url": "https://koronavirus.gov.hu/cikkek/varga-mihalyaz-adocsokkentesek-koronavirus-valsag-ellenere-folytatodnak", "h1": "Varga Mih\u00e1ly:az ad\u00f3cs\u00f6kkent\u00e9sek a koronav\u00edrus-v\u00e1ls\u00e1g ellen\u00e9re is folytat\u00f3dnak", "body": "\n2010 \u00f3ta gy\u00f6keres \u00e1talakul\u00e1son ment \u00e1t az ad\u00f3politika, a 2011. janu\u00e1r 1-\u00e9n l\u00e9trej\u00f6tt \u00faj ad\u00f3hat\u00f3s\u00e1g az ad\u00f3politikai \u00e1talakul\u00e1s jelk\u00e9p\u00e9v\u00e9 is v\u00e1lt. A c\u00e9l az ad\u00f3k, a munk\u00e1t terhel\u0151 ad\u00f3k cs\u00f6kkent\u00e9se volt. Az ad\u00f3cs\u00f6kkent\u00e9sek a koronav\u00edrus-v\u00e1ls\u00e1g ellen\u00e9re is folytat\u00f3dnak - jelentette ki a p\u00e9nz\u00fcgyminiszter a NAV 2020-r\u00f3l sz\u00f3l\u00f3 online \u00e9v\u00e9rt\u00e9kel\u0151re k\u00fcld\u00f6tt video\u00fczenet\u00e9ben.\n\n\nVarga Mih\u00e1ly \u00fagy fogalmazott, az id\u00e9n 10 \u00e9ves hivatal ki\u00e1llta a \"v\u00e1ls\u00e1gtesztet\". A t\u00e1rcavezet\u0151 ez\u00e9rt k\u00f6sz\u00f6netet mondott a Nemzeti Ad\u00f3- \u00e9s V\u00e1mhivatal munkat\u00e1rsainak, \u00e9s azt k\u00e9rte: folytass\u00e1k azt a munk\u00e1t, amellyel n\u00e9h\u00e1ny \u00e9ven bel\u00fcl a NAV lehet az Eur\u00f3pai Uni\u00f3 legversenyk\u00e9pesebb ad\u00f3hivatala.\n\u00a0\u00a0\u00a0\u00a0Felid\u00e9zte: 2010 \u00f3ta gy\u00f6keres \u00e1talakul\u00e1son ment \u00e1t az ad\u00f3politika, a 2011. janu\u00e1r 1-\u00e9n l\u00e9trej\u00f6tt \u00faj ad\u00f3hat\u00f3s\u00e1g az ad\u00f3politikai \u00e1talakul\u00e1s jelk\u00e9p\u00e9v\u00e9 is v\u00e1lt. A c\u00e9l az volt, hogy cs\u00f6kkents\u00e9k az ad\u00f3kat, cs\u00f6kkents\u00e9k a munk\u00e1t terhel\u0151 ad\u00f3kat, a munkav\u00e1llal\u00f3kr\u00f3l \u00e9s v\u00e1llalkoz\u00e1sokr\u00f3l \u00e1thelyezz\u00e9k az ad\u00f3ztat\u00e1s s\u00falypontj\u00e1t a fogyaszt\u00e1si ad\u00f3kra, illetve az is, hogy \u00fcgyf\u00e9l-centrikuss\u00e1 tegy\u00e9k a hivatal m\u0171k\u00f6d\u00e9s\u00e9t.\n\u00a0\u00a0\u00a0\u00a0Az eredm\u00e9nyek k\u00f6z\u00fcl kiemelte: csak a j\u00f6vedelmet terhel\u0151 ad\u00f3kb\u00f3l 38,5 sz\u00e1zal\u00e9kpontot \"faragtak le\" t\u00edz \u00e9v alatt. A munk\u00e1ltat\u00f3k ad\u00f3terhe 27 sz\u00e1zal\u00e9kr\u00f3l 15,5 sz\u00e1zal\u00e9kra cs\u00f6kkent, a t\u00e1rsas\u00e1gi ad\u00f3 kulcsa 19 sz\u00e1zal\u00e9k volt, most 9 sz\u00e1zal\u00e9k, amely a legalacsonyabb az EU-ban.\n\u00a0\u00a0\u00a0\u00a0Az ad\u00f3kedvezm\u00e9nyek rendszere is \u00e1talakult: m\u00edg 2010-ben csup\u00e1n 12 milli\u00e1rd forintnyi kedvezm\u00e9nyben r\u00e9szes\u00fcltek a gyermeket nevel\u0151k, id\u00e9n m\u00e1r a csal\u00e1dokn\u00e1l hagyott \u00f6sszeg el\u00e9rheti a 380 milli\u00e1rd forintot - ismertette. Az ad\u00f3cs\u00f6kkent\u00e9sek a koronav\u00edrus-v\u00e1ls\u00e1g ellen\u00e9re is folytat\u00f3dnak: az \u00faj lak\u00e1sok \u00e1facs\u00f6kkent\u00e9se 110 milli\u00e1rd forintot hagy az emberekn\u00e9l, a szoci\u00e1lis hozz\u00e1j\u00e1rul\u00e1si ad\u00f3 m\u00e9rs\u00e9kl\u00e9se pedig mintegy 360 milli\u00e1rd forint pluszp\u00e9nzt jelent a munk\u00e1ltat\u00f3knak 2021-ben - sorolta.\n\u00a0\u00a0\u00a0\u00a0A t\u00e1rcavezet\u0151 szerint t\u00edz \u00e9v alatt l\u00e9nyeges \u00e9s l\u00e1tv\u00e1nyos \u00e1talakul\u00e1son ment \u00e1t a hat\u00f3s\u00e1g is, m\u00edg 2010-ben az ad\u00f3hivatal legt\u00f6bbsz\u00f6r a t\u00f6megesen v\u00e9gzett vagyonosod\u00e1si vizsg\u00e1latok miatt szerepelt a sajt\u00f3ban, most az ad\u00f3z\u00e1ssal kapcsolatos h\u00edrek els\u0151sorban a NAV szolg\u00e1ltat\u00e1sair\u00f3l sz\u00f3lnak.\n\u00a0\u00a0\u00a0\u00a0Eml\u00e9keztetett: 5 \u00e9vvel ezel\u0151tti \u00e9v\u00e9rt\u00e9kel\u0151j\u00e9n azt k\u00e9rte, hogy Sv\u00e9dorsz\u00e1ghoz hasonl\u00f3an, Magyarorsz\u00e1gon is az ad\u00f3hivatal legyen az egyik legn\u00e9pszer\u0171bb hat\u00f3s\u00e1g, seg\u00edtse a c\u00e9gek munk\u00e1j\u00e1t. Sz\u00e1mos eredm\u00e9ny sz\u00fcletett e t\u00e9ren is a miniszter szerint, mert m\u00e1r a k\u00f6vetkez\u0151 \u00e9vben deb\u00fct\u00e1lt az e-szja, amellyel az ad\u00f3hivatal \u00e9vente mintegy 5 milli\u00f3 embert mentes\u00edt az szja-bevall\u00e1s elk\u00e9sz\u00edt\u00e9se al\u00f3l. A revizorok ellen\u0151rz\u00e9s helyett seg\u00edtik a v\u00e1llalkoz\u00e1sokat a kisebb hib\u00e1k jav\u00edt\u00e1s\u00e1ban, \u00e9s m\u00e9g a v\u00e9grehajt\u00e1si ter\u00fcleten is \u00e9rezhet\u0151 az \u00fcgyf\u00e9l-centrikus szeml\u00e9let. Mint mondta, 2018-as c\u00e9lkit\u0171z\u00e9s volt, hogy a NAV legyen Magyarorsz\u00e1g els\u0151 pap\u00edrmentes hivatala. V\u00e1laszul megjelent az online sz\u00e1ml\u00e1z\u00e1s, \u00e9s id\u00e9n ny\u00e1rt\u00f3l mintegy f\u00e9lmilli\u00f3 v\u00e1llalkoz\u00e1snak a NAV k\u00e9sz\u00edti el az \u00e1fabevall\u00e1si-tervezet\u00e9t is.\n\u00a0\u00a0\u00a0\u00a0Az els\u0151 pap\u00edrmentes hivatal c\u00edme fel\u00e9 vezet\u0151 \u00fat v\u00e9ge fel\u00e9 j\u00e1r a hivatal, hiszen a c\u00e9gek szinte minden ad\u00f3\u00fcgy\u00fcket elektronikusan int\u00e9zik. Az EU-ban p\u00e9lda\u00e9rt\u00e9k\u0171 m\u00f3don m\u00e9g az ellen\u0151rz\u00e9s is lehet pap\u00edrmentes. El\u00e9rt\u00e9k, hogy a lakoss\u00e1g jelent\u0151s r\u00e9sze \u00fcgyf\u00e9lkapun kereszt\u00fcl int\u00e9zi ad\u00f3\u00fcgyeit - sorolta Varga Mih\u00e1ly.\n\u00a0\n\n"}]