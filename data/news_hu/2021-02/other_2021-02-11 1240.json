[{"date": "2021-02-11 12:40", "url": "https://koronavirus.gov.hu/cikkek/szijjarto-77-milliard-forintbol-bovul-mosonmagyarovaron-nolato", "h1": "Szijj\u00e1rt\u00f3: 7,7 milli\u00e1rd forintb\u00f3l b\u0151v\u00fcl Mosonmagyar\u00f3v\u00e1ron a Nolato", "body": "\nB\u0151v\u00edti gy\u00e1r\u00e1t a Nolato Kft. Mosonmagyar\u00f3v\u00e1ron 7,7 milli\u00e1rd forintb\u00f3l, a beruh\u00e1z\u00e1shoz a magyar korm\u00e1ny 1,5 milli\u00e1rd forintos t\u00e1mogat\u00e1st biztos\u00edt - mondta a k\u00fclgazdas\u00e1gi \u00e9s k\u00fcl\u00fcgyminiszter a beruh\u00e1z\u00e1st bejelent\u0151 sajt\u00f3t\u00e1j\u00e9koztat\u00f3n Budapesten.Szijj\u00e1rt\u00f3 P\u00e9ter ismertette, hogy a\u00a0 higi\u00e9niai \u00e9s eg\u00e9szs\u00e9g\u00fcgyi term\u00e9kek gy\u00e1rt\u00e1s\u00e1val foglalkoz\u00f3 v\u00e1llalat beruh\u00e1z\u00e1s\u00e1val 574 ember munkahelye v\u00e1lik hossz\u00fa t\u00e1von biztoss\u00e1, \u00e9s 30 \u00faj munkahely j\u00f6n l\u00e9tre.\n\n\nA beruh\u00e1z\u00e1s sor\u00e1n a v\u00e1llalat 8 ezer n\u00e9gyzetm\u00e9terrel n\u00f6veli gy\u00e1rt\u00e1si \u00e9s rakt\u00e1roz\u00e1si ter\u00fclet\u00e9t, \u00e9s a kapacit\u00e1sb\u0151v\u00edt\u00e9s r\u00e9szben a m\u00e1r el\u0151\u00e1ll\u00edtott term\u00e9kek mennyis\u00e9g\u00e9nek n\u00f6vel\u00e9s\u00e9vel, r\u00e9szben \u00faj term\u00e9kek gy\u00e1rt\u00e1s\u00e1nak bevezet\u00e9s\u00e9vel j\u00e1r majd - tette hozz\u00e1.\n\u00a0\u00a0\u00a0\u00a0Vil\u00e1gszerte folyamatosan b\u0151v\u00fcl a magas hozz\u00e1adott \u00e9rt\u00e9k\u0171, nagy szaktud\u00e1st \u00e9s fejleszt\u00e9si er\u0151forr\u00e1sokat ig\u00e9nyl\u0151 orvostechnol\u00f3giai \u00fczlet\u00e1g, amelyben a Nolato kulcsfontoss\u00e1g\u00fa besz\u00e1ll\u00edt\u00f3i poz\u00edci\u00f3val rendelkezik. 2000 \u00f3ta van jelen a v\u00e1llalatcsoport ebben a form\u00e1ban Magyarorsz\u00e1gon, a mosonmagyar\u00f3v\u00e1ri gy\u00e1r a c\u00e9gcsoport legnagyobb K\u00edn\u00e1n k\u00edv\u00fcli gy\u00e1rt\u00f3helysz\u00edne, ahonnan az eg\u00e9sz vil\u00e1gba export\u00e1lj\u00e1k a higi\u00e9niai \u00e9s eg\u00e9szs\u00e9g\u00fcgyi eszk\u00f6z\u00f6ket - jegyezte meg Szijj\u00e1rt\u00f3 P\u00e9ter.\n\u00a0\u00a0\u00a0\u00a0A k\u00fcl\u00fcgyi t\u00e1rca vezet\u0151je szerint a Nolatot k\u00fcl\u00f6n\u00f6sen nagy tisztelet illeti az\u00e9rt, mert nagy sz\u00e1mban foglalkoztat megv\u00e1ltozott munkak\u00e9pess\u00e9g\u0171 embereket, emellett a c\u00e9g tev\u00e9kenys\u00e9ge nem vesz\u00e9lyezteti sem a magyar, sem az eur\u00f3pai kl\u00edmav\u00e9delmi c\u00e9lokat, ugyanis hat \u00e9ve kiz\u00e1r\u00f3lag meg\u00fajul\u00f3 energi\u00e1t haszn\u00e1l a mosonmagyar\u00f3v\u00e1ri gy\u00e1r m\u0171k\u00f6dtet\u00e9s\u00e9hez.\n\u00a0\u00a0\u00a0\u00a0Szijj\u00e1rt\u00f3 P\u00e9ter r\u00e1mutatott: tavaly tavasz \u00f3ta mindenki tudja, hogy a vil\u00e1gj\u00e1rv\u00e1nnyal szembeni eg\u00e9szs\u00e9g\u00fcgyi v\u00e9dekez\u00e9s siker\u00e9hez eszk\u00f6z\u00f6kre van sz\u00fcks\u00e9g, maszkra, l\u00e9legeztet\u0151g\u00e9pre, olt\u00f3anyagra, de mindezek mellett vannak egyebek is, p\u00e9ld\u00e1ul professzion\u00e1lis felhaszn\u00e1l\u00e1s\u00fa szappan- \u00e9s fert\u0151tlen\u00edt\u0151adagol\u00f3k, vagy a laborat\u00f3riumi elemz\u00e9shez sz\u00fcks\u00e9ges eszk\u00f6z\u00f6k, amelyeket a Nolato gy\u00e1rt.\n\u00a0\u00a0\u00a0\u00a0Nagy Istv\u00e1n agr\u00e1rminiszter, Gy\u0151r-Moson-Sopron megye 5-\u00f6s sz\u00e1m\u00fa v\u00e1laszt\u00f3ker\u00fclet\u00e9nek fideszes orsz\u00e1ggy\u0171l\u00e9si k\u00e9pvisel\u0151je azt emelte ki, hogy a c\u00e9g t\u00f6rt\u00e9net\u00e9nek legnagyobb beruh\u00e1z\u00e1sa val\u00f3sul meg, amely Mosonmagyar\u00f3v\u00e1r \u00e9let\u00e9ben is jelent\u0151snek sz\u00e1m\u00edt.\n\u00a0\u00a0\u00a0\u00a0Meleg Norbert, a Nolato Magyarorsz\u00e1g Ipari \u00e9s Kereskedelmi Kft. vez\u00e9rigazgat\u00f3-helyettese elmondta, hogy a korm\u00e1ny t\u00e1mogat\u00e1s\u00e1nak k\u00f6sz\u00f6nhet\u0151en a Nolato Magyarorsz\u00e1g Kft. \u00e9s a Nolato c\u00e9gcsoport t\u00f6rt\u00e9net\u00e9nek is az egyik legnagyobb, legmeghat\u00e1roz\u00f3bb beruh\u00e1z\u00e1sa Magyarorsz\u00e1gon val\u00f3sul meg.\n\u00a0\u00a0\u00a0\u00a0Az eddigi legnagyobb beruh\u00e1z\u00e1s \u00e9s fejleszt\u00e9s sor\u00e1n minden kor\u00e1bbin\u00e1l nagyobb gy\u00e1rt\u00f3sor \u00e9p\u00edt\u00e9s\u00e9be kezdtek, amellyel t\u00f6bb mint m\u00e1sf\u00e9lszeres\u00e9re n\u00f6velik megl\u00e9v\u0151 gy\u00e1rt\u00f3ter\u00fclet\u00fcket. A beruh\u00e1z\u00e1s sor\u00e1n gy\u00e1rt\u00f3 \u00e9s kiszolg\u00e1l\u00f3 \u00e9p\u00fcleteket, csarnokokat, gy\u00e1rt\u00f3 infrastrukt\u00far\u00e1t \u00e1ll\u00edtanak el\u0151 \u00e9s modern gy\u00e1rt\u00f3g\u00e9peket szereznek be.\n\u00a0\u00a0\u00a0\u00a0A Nolato Magyarorsz\u00e1g \u00e1ltal gy\u00e1rtott eg\u00e9szs\u00e9g\u00fcgyi \u00e9s higi\u00e9niai term\u00e9kek ir\u00e1nt a j\u00e1rv\u00e1ny kezdete \u00f3ta olyan nagy az ig\u00e9ny, hogy 2020-ban kapacit\u00e1saik sz\u00e1z sz\u00e1zal\u00e9kos kihaszn\u00e1lts\u00e1ga mellett sem mindig tudt\u00e1k kiel\u00e9g\u00edteni az ig\u00e9nyeket - f\u0171zte hozz\u00e1.\n\u00a0\u00a0\u00a0\u00a0A v\u00e1llalat honlapja szerint a sv\u00e9d \u00e9rdekelts\u00e9g\u0171 Nolato csoport tagja a mosonmagyar\u00f3v\u00e1ri sz\u00e9khely\u0171 Nolato Magyarorsz\u00e1g Kft., amelynek f\u0151 tev\u00e9kenys\u00e9ge a higi\u00e9niai \u00e9s eg\u00e9szs\u00e9g\u00fcgyi term\u00e9kek el\u0151\u00e1ll\u00edt\u00e1sa. A gy\u00e1rban ipari higi\u00e9niai k\u00e9szterm\u00e9keket, szem\u00e9lyi higi\u00e9ni\u00e1hoz kapcsol\u00f3d\u00f3 term\u00e9kek alkatr\u00e9szeit, gy\u00f3gy\u00e1szati seg\u00e9deszk\u00f6z\u00f6k, valamint \u00e9letfenntart\u00f3 berendez\u00e9sek alkot\u00f3r\u00e9szeit \u00e1ll\u00edtj\u00e1k el\u0151.\n\nMTI 2021. febru\u00e1r 11.\n\n"}]