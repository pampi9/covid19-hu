[{"date": "2021-02-18 14:10", "url": "https://koronavirus.gov.hu/cikkek/orszagos-tisztifoorvos-harmadik-hullam-kezdeten-vagyunk", "h1": "Orsz\u00e1gos tisztif\u0151orvos: a harmadik hull\u00e1m kezdet\u00e9n vagyunk", "body": "\nAz adatok szerint egy\u00e9rtelm\u0171en emelked\u0151 szakaszba l\u00e9pett a fert\u0151z\u00f6ttek sz\u00e1ma, \u00edgy a koronav\u00edrus-j\u00e1rv\u00e1ny harmadik hull\u00e1m\u00e1nak kezdet\u00e9r\u0151l besz\u00e9lhet\u00fcnk - k\u00f6z\u00f6lte az orsz\u00e1gos tisztif\u0151orvos a j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n cs\u00fct\u00f6rt\u00f6k\u00f6n.\n\n\nM\u00fcller Cec\u00edlia elmondta, az elm\u00falt napokban sz\u00e1mos j\u00e1rv\u00e1ny\u00fcgyi mutat\u00f3 romlott, szerd\u00e1n 2853-mal n\u0151tt a regisztr\u00e1lt fert\u0151z\u00f6ttek sz\u00e1ma.\n\u00a0\u00a0\u00a0\u00a0A k\u00f3rh\u00e1zakban nem nagy m\u00e9rt\u00e9kben, de fokozatosan emelkedik az \u00e1poltak sz\u00e1ma: jelenleg 4021 ember szorul k\u00f3rh\u00e1zi kezel\u00e9sre, a l\u00e9legeztet\u0151g\u00e9pen l\u00e9v\u0151 betegek sz\u00e1ma 332-re emelkedett, \u00e9s 104-en hunytak el. Az akt\u00edv fert\u0151z\u00f6ttek sz\u00e1ma is n\u00f6vekedett, 78 625-en otthonukban vagy valamelyik k\u00f3rh\u00e1zban gy\u00f3gyulnak - ismertette a sz\u00e1mokat a tisztif\u0151orvos. Hozz\u00e1tette: ez\u00e9rt is nagyon fontos az olt\u00e1si terv pontos, folyamatos \u00e9s k\u00f6vetkezetes v\u00e9grehajt\u00e1sa\n\u00a0\u00a0\u00a0\u00a0Elhangzott, Magyarorsz\u00e1gon jelenleg t\u00f6bbf\u00e9le olt\u00f3anyag enged\u00e9lyezett; a Pfizer, a Moderna, az AstraZeneca \u00e9s a Szputnyik V olt\u00f3anyagokkal m\u00e1r megkezd\u0151dtek az olt\u00e1sok, a k\u00ednai Sinopharm-vakcin\u00e1t viszont m\u00e9g vizsg\u00e1lj\u00e1k. Igyekeznek mind a dokument\u00e1ci\u00f3 \u00e1tn\u00e9z\u00e9s\u00e9vel, mind a laborat\u00f3riumi vizsg\u00e1latokkal miel\u0151bb v\u00e9gezni, hogy az olt\u00f3anyagot min\u00e9l el\u0151bb rendelkez\u00e9sre tudj\u00e1k bocs\u00e1tani.\n\u00a0\u00a0\u00a0\u00a0Jelezte, cs\u00fct\u00f6rt\u00f6k este is v\u00e1rnak m\u00e9g egy olt\u00f3anyagsz\u00e1ll\u00edtm\u00e1nyt az AstraZenec\u00e1t\u00f3l, azonban a 88 ezer adag helyett 83 500 adag \u00e9rkezik, ami 41 750 ember olt\u00e1s\u00e1ra lesz el\u00e9g. Ezt a mennyis\u00e9get j\u00f6v\u0151 h\u00e9ten tervezik kisz\u00e1ll\u00edtani az h\u00e1ziorvosokhoz.\n\u00a0\u00a0\u00a0\u00a0M\u00fcller Cec\u00edlia elmondta, hogy ism\u00e9t \"munk\u00e1ba \u00e1llnak\" a sz\u0171r\u0151buszok, ahol antig\u00e9nalap\u00fa gyorsteszt elv\u00e9gz\u00e9s\u00e9re lesz lehet\u0151s\u00e9g azokn\u00e1l, akikn\u00e9l a h\u00e1ziorvos megrendelte azt.\n\u00a0\u00a0\u00a0\u00a0A sz\u0171r\u0151buszhoz \u00e9rkez\u0151kn\u00e9l amennyiben pozit\u00edv az eredm\u00e9ny, meg\u00e1llap\u00edtj\u00e1k a fert\u0151z\u00f6tts\u00e9get. A negat\u00edv eredm\u00e9ny ut\u00e1n azonban a ment\u0151szolg\u00e1lat munkat\u00e1rsai - szint\u00e9n a helysz\u00ednen - elv\u00e9gzik a PCR-tesztet is, amit laborat\u00f3rium \u00e9rt\u00e9kel majd ki.\n\u00a0\u00a0\u00a0\u00a0Budapesten h\u00e1rom helyen, a Liszt Ferenc Nemzetk\u00f6zi Rep\u00fcl\u0151t\u00e9r 1-es termin\u00e1lj\u00e1nak parkol\u00f3j\u00e1ban, a csepeli De\u00e1k t\u00e9ri piacn\u00e1l \u00e9s a Papp L\u00e1szl\u00f3 sportar\u00e9na F1-es bej\u00e1rat\u00e1n\u00e1l v\u00e1rj\u00e1k a sz\u0171r\u00e9sre \u00e9rkez\u0151ket a buszok h\u00e9tk\u00f6znap 9-17 \u00f3r\u00e1ig.\n\u00a0\u00a0\u00a0\u00a0A szakember elmondta azt is, hogy az enyhe olt\u00e1si reakci\u00f3kat nem kell jelenteni, azonban a s\u00falyosakat igen, \u00e9s ha valakin\u00e9l az els\u0151 olt\u00e1s ut\u00e1n ilyen jelentkezik, akkor a m\u00e1sodik d\u00f3zist nem kaphatja meg. Arra vonatkoz\u00f3an k\u00fcl\u00f6n vizsg\u00e1lat sz\u00fcks\u00e9ges, hogy az illet\u0151 m\u00e1sodszorra beolthat\u00f3-e egy m\u00e1sfajta vakcin\u00e1val - tette hozz\u00e1.\n\u00a0\u00a0\u00a0\u00a0K\u00e9rd\u00e9sre elmondta, hogy az egynapos m\u0171t\u00e9ti beavatkoz\u00e1sok el\u0151tt el\u0151\u00edrt PCR-tesz elv\u00e9gz\u00e9se ingyenes.\n\u00a0\u00a0\u00a0\u00a0Arra a k\u00e9rd\u00e9sre, hogy a szennyv\u00edzvizsg\u00e1latokn\u00e1l ki tudj\u00e1k-e mutatni a koronav\u00edrus mut\u00e1ci\u00f3j\u00e1t, M\u00fcller Cec\u00edlia azt v\u00e1laszolta, hogy erre is k\u00fcl\u00f6n m\u00f3dszert dolgoztak ki az n\u00e9peg\u00e9szs\u00e9g\u00fcgyi k\u00f6zpontban. Rem\u00e9nyei szerint j\u00f6v\u0151 h\u00e9ten m\u00e1r be tud sz\u00e1molni arr\u00f3l, hogy a tal\u00e1ltak-e a szennyv\u00edzmint\u00e1kban mut\u00e1ns v\u00edrusra utal\u00f3 jelet.\n\n\n"}]