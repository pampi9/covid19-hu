[{"date": "2021-02-11 09:41", "url": "https://koronavirus.gov.hu/cikkek/szlavik-valoszinuleg-virus-brit-mutacioja-miatt-no-ujra-az-esetszam", "h1": "Szl\u00e1vik: val\u00f3sz\u00edn\u0171leg a v\u00edrus brit mut\u00e1ci\u00f3ja miatt n\u0151 \u00fajra az esetsz\u00e1m", "body": "\nJelen lehet Magyarorsz\u00e1gon is a koronav\u00edrus brit mut\u00e1ci\u00f3ja, \u00e9s val\u00f3sz\u00edn\u0171leg ez \u00e1llhat az esetsz\u00e1mok n\u00f6veked\u00e9se m\u00f6g\u00f6tt is - mondta a D\u00e9l-pesti Centrumk\u00f3rh\u00e1z infektol\u00f3gus f\u0151orvosa cs\u00fct\u00f6rt\u00f6k\u00f6n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nSzl\u00e1vik\u00a0J\u00e1nos elmondta, egy\u00fctt kell \u00e9lni azzal, hogy a koronav\u00edrus folyamatosan v\u00e1ltozik, ez\u00e9rt \u00fajabb \u00e9s \u00fajabb vari\u00e1nsok jelennek meg. Az \u00faj v\u00e1ltozatok gyorsabban terjedhetnek, \u00e9s ak\u00e1r m\u00e1s t\u00fcneteket is okozhatnak - tette hozz\u00e1.\n\u00a0\u00a0\u00a0\u00a0Most \u00fagy t\u0171nik, hogy a v\u00e9d\u0151olt\u00e1sok hat\u00e1sosak a brit vari\u00e1ns ellen is, \u00e9s megakad\u00e1lyozz\u00e1k a s\u00falyos betegs\u00e9g kialakul\u00e1s\u00e1t, ez\u00e9rt fontos, hogy mindenki megkapja a vakcin\u00e1t - emelte ki a f\u0151orvos.\nKit\u00e9rt arra is: val\u00f3sz\u00edn\u0171, hogy a koronav\u00edrust az \u00fajabb \u00e9s \u00fajabb olt\u00e1sokkal sem tudj\u00e1k majd elt\u00fcntetni, hanem id\u0151nk\u00e9nt visszat\u00e9r. Egy biztos: ez a v\u00edrus, a j\u00e1rv\u00e1ny szel\u00edd\u00fclni fog, kevesebb ember betegszik meg, kevesebb ember hal meg akkor, ha a lakoss\u00e1g megfelel\u0151 r\u00e9sz\u00e9t be tudj\u00e1k oltani - hangs\u00falyozta\u00a0Szl\u00e1vik\u00a0J\u00e1nos.\n\n\nMTI 2021. febru\u00e1r 11.\n\n"}]