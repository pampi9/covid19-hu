[{"date": "2021-02-12 09:08", "url": "https://koronavirus.gov.hu/cikkek/novak-tobb-tizmillio-forintot-megsporolhatnak-csaladok-az-otthonteremtesi-programmal", "h1": "Nov\u00e1k: t\u00f6bb t\u00edzmilli\u00f3 forintot is megsp\u00f3rolhatnak a csal\u00e1dok az otthonteremt\u00e9si programmal", "body": "\nAk\u00e1r t\u00f6bb t\u00edzmilli\u00f3 forintot is megsp\u00f3rolhatnak a csal\u00e1dok a janu\u00e1rban ind\u00edtott otthonteremt\u00e9si programnak k\u00f6sz\u00f6nhet\u0151en - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter\u00a0Facebook-oldal\u00e1n.\u00a0A gazdas\u00e1gi \u00fajraind\u00edt\u00e1si akci\u00f3terv r\u00e9szek\u00e9nt janu\u00e1rban ind\u00edtott otthonteremt\u00e9si program a gyermekv\u00e1llal\u00e1s el\u0151tt \u00e1ll\u00f3knak, a gyermeket nevel\u0151knek, h\u00e1zasp\u00e1roknak, egy\u00fctt \u00e9l\u0151knek, egysz\u00fcl\u0151s csal\u00e1doknak \u00e9s azoknak is sz\u00f3l, akik nem szeretn\u00e9nek k\u00f6lt\u00f6zni - mondta Nov\u00e1k Katalin.\u00a0\n\n\n\u00a0\u00a0\u00a0\u00a0Eml\u00e9keztetett, hogy janu\u00e1rt\u00f3l 27 sz\u00e1zal\u00e9kr\u00f3l 5 sz\u00e1zal\u00e9kra cs\u00f6kkent az \u00faj \u00e9p\u00edt\u00e9s\u0171, maximum 150 n\u00e9gyzetm\u00e9teres lak\u00e1sok \u00e9s a legfeljebb 300 n\u00e9gyzetm\u00e9teres h\u00e1zak \u00e1f\u00e1ja.\nAkik csal\u00e1di otthonteremt\u00e9si kedvezm\u00e9nnyel (csok) v\u00e1s\u00e1rolnak \u00faj ingatlant, az 5 sz\u00e1zal\u00e9k \u00e1f\u00e1t is visszaig\u00e9nyelhetik, \u00e9s illet\u00e9ket sem kell fizetni\u00fck. Akik \u00e9p\u00edtkeznek, \u00f6tmilli\u00f3 forintig \u00e9lhetnek az \u00e1fa-visszaig\u00e9nyl\u00e9ssel - tette hozz\u00e1.\n\u00a0\u00a0\u00a0\u00a0Elmondta, hogy akik fel\u00faj\u00edtj\u00e1k otthonukat, t\u00e1mogat\u00e1st vehetnek ig\u00e9nybe: a fel\u00faj\u00edt\u00e1si k\u00f6lts\u00e9gek fel\u00e9t - legfeljebb 3 milli\u00f3 forintot - t\u00e1mogat\u00e1sk\u00e9nt ut\u00f3lag megkaphatj\u00e1k.\n\u00a0\u00a0\u00a0\u00a0Ehhez febru\u00e1rt\u00f3l \u00e1llami kamatt\u00e1mogat\u00e1s\u00fa, maximum 6 milli\u00f3 forintos otthonfel\u00faj\u00edt\u00e1si k\u00f6lcs\u00f6nt vehetnek fel azok, akik nem tudj\u00e1k el\u0151zetesen megfinansz\u00edrozni a fel\u00faj\u00edt\u00e1si k\u00f6lts\u00e9geket - f\u0171zte hozz\u00e1.\nNov\u00e1k Katalin kit\u00e9rt arra is, hogy janu\u00e1rt\u00f3l tet\u0151t\u00e9r-be\u00e9p\u00edt\u00e9s\u00e9re is ig\u00e9nybe vehet\u0151 a csok teljes \u00f6sszege.\n\n\nMTI 2021. febru\u00e1r 12.\n\n"}]