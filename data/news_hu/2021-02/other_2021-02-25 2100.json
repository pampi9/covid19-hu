[{"date": "2021-02-25 21:00", "url": "https://koronavirus.gov.hu/cikkek/szijjarto-egy-teljesen-uj-vilag-koszontott-rank", "h1": "Szijj\u00e1rt\u00f3: egy teljesen \u00faj vil\u00e1g k\u00f6sz\u00f6nt\u00f6tt r\u00e1nk", "body": "\nEgy teljesen \u00faj vil\u00e1g k\u00f6sz\u00f6nt\u00f6tt r\u00e1nk, politikai \u00e9s gazdas\u00e1gi szempontb\u00f3l egyar\u00e1nt, \u00e9s ebben az \u00faj vil\u00e1gban \u00fajrarendez\u0151dnek az er\u0151viszonyok, ami versennyel j\u00e1r - mondta a k\u00fclgazdas\u00e1gi \u00e9s k\u00fcl\u00fcgyminiszter cs\u00fct\u00f6rt\u00f6k\u00f6n az idei nagyk\u00f6veti \u00e9rtekezleten.\n\n\n\u00a0Szijj\u00e1rt\u00f3 P\u00e9ter a Facebookon k\u00f6zz\u00e9tett besz\u00e9d\u00e9ben hangs\u00falyozta, k\u00e9tf\u00e9le verseny alakul ki a vil\u00e1gon: az egyik az olt\u00e1sok\u00e9rt zajlik, m\u00edg a m\u00e1sik a gazdas\u00e1gi kapacit\u00e1sok glob\u00e1lis \u00fajraeloszt\u00e1s\u00e1\u00e9rt.\n\u00a0\u00a0\u00a0\u00a0Hozz\u00e1tette, ez a verseny hat\u00e1rozza meg a k\u00f6vetkez\u0151 \u00e9vre a magyar k\u00fclpolitika, a diplom\u00e1cia \u00e9s a misszi\u00f3vezet\u0151k feladatait.\n\u00a0\u00a0\u00a0\u00a0A miniszter kifejtette, a verseny a vakcin\u00e1\u00e9rt ahhoz hasonl\u00f3, mint ami tavaly tavasszal a l\u00e9legeztet\u0151g\u00e9pek\u00e9rt, v\u00e9d\u0151ruh\u00e1k\u00e9rt \u00e9s arcmaszkok\u00e9rt folyt. \"Ugyanaz pepit\u00e1ban! \u00c9s a viselked\u00e9se is mindenkinek ugyanaz: el\u0151sz\u00f6r azt hallgatjuk, hogy a keleten el\u0151\u00e1ll\u00edtott v\u00e9dekez\u00e9shez az eszk\u00f6z\u00f6k rosszak, gyenge min\u0151s\u00e9g\u0171ek, azokat nehogy behozzuk, majd fordulunk kett\u0151t-h\u00e1rmat \u00e9s azt l\u00e1tjuk, hogy eg\u00e9sz Eur\u00f3pa K\u00edn\u00e1b\u00f3l v\u00e1s\u00e1rolt maszkokat, l\u00e9legeztet\u0151g\u00e9peket \u00e9s az orvosok, n\u0151v\u00e9rek megv\u00e9d\u00e9s\u00e9hez sz\u00fcks\u00e9ges v\u00e9d\u0151ruh\u00e1zatot\" - fogalmazott Szijj\u00e1rt\u00f3 P\u00e9ter.\n\u00a0\u00a0\u00a0\u00a0Szavai szerint a kritik\u00e1k oka ugyanaz, mint amivel a korm\u00e1ny szembes\u00fcl a keleti nyit\u00e1s miatt: azok a szerepl\u0151k, akik m\u00e1r jelen vannak ezen a piacon, nem akarnak maguknak konkurenci\u00e1t.\n\u00a0\u00a0\u00a0\u00a0\"Arr\u00f3l nem is besz\u00e9lve, hogy mindaddig, am\u00edg lehet minket t\u00e1madni a keleti beszerz\u00e9sek miatt, addig el lehet od\u00e1zni a v\u00e1laszad\u00e1st arra a k\u00e9rd\u00e9sre, hogy hogyan lehet az, hogy az Eur\u00f3pai Uni\u00f3 a v\u00e1rtn\u00e1l kevesebbet \u00e9s a v\u00e1rtn\u00e1l lassabban tud olt\u00f3anyagot beszerezni\" - emelte ki a miniszter.\n\u00a0\u00a0\u00a0\u00a0Szijj\u00e1rt\u00f3 P\u00e9ter al\u00e1h\u00fazta, hogy erre egyetlen v\u00e1lasz lehet: \"nek\u00fcnk van itt egy nemzeti \u00e9rdek\u00fcnk\". Ez pedig nem m\u00e1s, mint, hogy meg kell v\u00e9deni az emberek \u00e9let\u00e9t, eg\u00e9szs\u00e9g\u00e9t \u00e9s a munkahelyeiket.\n\u00a0\u00a0\u00a0\u00a0Jelezte, hogy naponta 15 milli\u00e1rd forintnyi vesztes\u00e9ge sz\u00e1rmazik a nemzetgazdas\u00e1gnak a korl\u00e1toz\u00e1sok miatt, \u00e9s ugyanennyi id\u0151 alatt 100-150 ember hal meg, ez\u00e9rt senki nem mondhatja meg, hogy a korm\u00e1ny honnan vegyen vakcin\u00e1t vagy honnan ne.\n\u00a0\u00a0\u00a0\u00a0Elmondta azt is, tavaly a vil\u00e1g GDP-je 3,5 sz\u00e1zal\u00e9kkal, a vil\u00e1gkereskedelmi forgalom pedig 9,2 sz\u00e1zal\u00e9kkal esett vissza, mik\u00f6zben 114 milli\u00f3an lettek munkan\u00e9lk\u00fcliek, elveszett a teljes munkaid\u0151 9 sz\u00e1zal\u00e9ka \u00e9s a glob\u00e1lis k\u00f6zvetlen k\u00fclf\u00f6ldi beruh\u00e1z\u00e1sok 45 sz\u00e1zal\u00e9kkal m\u00e9rs\u00e9kl\u0151dtek.\n\u00a0\u00a0\u00a0\u00a0Ehhez k\u00e9pest Magyarorsz\u00e1gon m\u00e1ra annyian dolgoznak, mint dolgoztak a v\u00e1ls\u00e1g el\u0151tt; 2020-ban 100 milli\u00e1rd eur\u00f3t is meghaladta a magyar export, amivel a 34. lett a vil\u00e1gon, mik\u00f6zben a lakoss\u00e1g sz\u00e1ma szerint csak a 94. orsz\u00e1g - sorolta, hozz\u00e1t\u00e9ve, hogy 140 sz\u00e1zal\u00e9kkal n\u0151tt tavaly a k\u00fclf\u00f6ldr\u0151l \u00e9rkez\u0151 beruh\u00e1z\u00e1sok \u00e9rt\u00e9ke, \u00e9s 1434 beruh\u00e1z\u00e1si projekt volt \u00f6sszess\u00e9g\u00e9ben, ami rekordnak sz\u00e1m\u00edt.\n\u00a0\u00a0\u00a0\u00a0A miniszter arra k\u00e9rte az \u00e9rtekezlet r\u00e9sztvev\u0151it, hogy eml\u00e9kezzenek arra, hogy a korm\u00e1nynak milyen vit\u00e1kat kellett \"megv\u00edvnia\" az\u00e9rt, hogy ezt a t\u00edpus\u00fa gazdas\u00e1gpolitik\u00e1t vihess\u00e9k, \u00e9s ne szoci\u00e1lis alapon ossz\u00e1k a p\u00e9nzt.\n\u00a0\u00a0\u00a0\u00a0\u00dagy folytatta, aki a mostani helyzetben k\u00e9pes beruh\u00e1z\u00e1sokat mag\u00e1hoz vonzani, \u00f3ri\u00e1si versenyel\u0151nyre tesz szert. Err\u0151l sz\u00f3lnak majd az elk\u00f6vetkez\u0151 hetek-h\u00f3napok, vagyis arr\u00f3l, hogy a vil\u00e1gban l\u00e9tez\u0151 gazdas\u00e1gi kapacit\u00e1sokat \u00fajra elosztj\u00e1k - f\u0171zte hozz\u00e1.\n\u00a0\u00a0\u00a0\u00a0Arra h\u00edvta fel a nagyk\u00f6vetek figyelm\u00e9t, hogy tev\u00e9kenys\u00e9g\u00fck f\u00f3kusz\u00e1ban a beruh\u00e1z\u00e1sok \u00f6szt\u00f6nz\u00e9se \u00e9s a magyar v\u00e1llalatok exportj\u00e1nak a t\u00e1mogat\u00e1sa legyen.\n\u00a0\u00a0\u00a0\u00a0\"Nem lehet m\u00e1s a c\u00e9lunk a k\u00f6vetkez\u0151 egy \u00e9vre, minthogy Magyarorsz\u00e1g \u00e9s ezen kereszt\u00fcl a magyar emberek az \u00faj vil\u00e1ggazdas\u00e1gi korszak nyertesei legyenek\" - hangs\u00falyozta Szijj\u00e1rt\u00f3 P\u00e9ter, azzal egy\u00fctt, hogy csak a nemzeti \u00e9rdek hat\u00e1rozhatja meg a magyar k\u00fclpolitika tev\u00e9kenys\u00e9g\u00e9t.\n\u00a0\u00a0\u00a0\u00a0Ugyanakkor - h\u00edvta fel a figyelmet a t\u00e1rcavezet\u0151 - az is c\u00e9l, hogy \"bar\u00e1tokat gy\u0171jts\u00fcnk\", de \u00fagy, hogy \"nem adjuk fel magunkat\".\n\u00a0\u00a0\u00a0\u00a0\"Senki nem tudja jobban, hogy mi a j\u00f3 a magyaroknak, mint a magyarok, ez\u00e9rt senkit\u0151l nem fogadjuk azt el, hogy megv\u00e9djen minket magunkt\u00f3l, meg, hogy elmondja, hogy nek\u00fcnk hogy lenne j\u00f3\" - fogalmazott Szijj\u00e1rt\u00f3 P\u00e9ter.\n\u00a0\u00a0\u00a0\u00a0A miniszter a besz\u00e9de v\u00e9g\u00e9n megk\u00f6sz\u00f6nte a diplom\u00e1ciai test\u00fclet elm\u00falt egy \u00e9vben ny\u00fajtott \"h\u0151sies\" szolg\u00e1lat\u00e1t a vil\u00e1gj\u00e1rv\u00e1ny idej\u00e9n.\n\nMTI 2021. febru\u00e1r 25.\n\n"}]