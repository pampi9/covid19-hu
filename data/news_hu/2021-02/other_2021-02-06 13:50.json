[{"date": "2021-02-06 13:50", "url": "https://koronavirus.gov.hu/cikkek/szlavik-hatekonysag-szerint-nem-lehet-rangsorolni-vakcinakat", "h1": "Szl\u00e1vik: hat\u00e9konys\u00e1g szerint nem lehet rangsorolni a vakcin\u00e1kat", "body": "\nNem lehet hat\u00e9konys\u00e1g szerint rangsorolni a Magyarorsz\u00e1gon el\u00e9rhet\u0151 koronav\u00edrus elleni v\u00e9d\u0151olt\u00e1sokat, valamennyinek rendk\u00edv\u00fcl kev\u00e9s a mell\u00e9khat\u00e1sa, alig-alig okoz helyi reakci\u00f3kat, \u00e9s mindegyik k\u00e9pes megakad\u00e1lyozni a s\u00falyos megbeteged\u00e9st - mondta a D\u00e9l-pesti Centrumk\u00f3rh\u00e1z infektol\u00f3gus f\u0151orvosa az M1 aktu\u00e1lis csatorn\u00e1nak nyilatkozva.\n\nSzl\u00e1vik J\u00e1nos hangs\u00falyozta, egyik vakcina eset\u00e9ben sincs t\u00f6bb mell\u00e9khat\u00e1s, mint a kor\u00e1bban megismert m\u00e1s t\u00edpus\u00fa olt\u00e1sokn\u00e1l. Nem kell f\u00e9lni az olt\u00f3anyagra adott testi reakci\u00f3kt\u00f3l sem, azok ugyanis azt jelzik, hogy az emberi szervezet felismerte a beadott injekci\u00f3t - tette hozz\u00e1.\nA f\u0151orvos sz\u00f3lt arr\u00f3l is, az AstraZeneca \u00e9s az Oxfordi Egyetem napokban Magyarorsz\u00e1gra \u00e9rkezett olt\u00f3anyaga \u00fagynevezett vektorvakcina, amely egy \u00e1rtalmatlan csimp\u00e1nz-adenov\u00edrust haszn\u00e1l arra, hogy az emberi szervezet koronav\u00edrusk\u00e9nt ismerje fel.\n\nKiemelte, a h\u00e1rom h\u00e9t k\u00fcl\u00f6nbs\u00e9ggel beadott k\u00e9t olt\u00e1st k\u00f6vet\u0151en t\u00f6bb mint 80 sz\u00e1zal\u00e9kos lesz a v\u00e9detts\u00e9g, ugyanakkor szinte 100 sz\u00e1zal\u00e9kban megv\u00e9di az embereket a s\u00falyos megbeteged\u00e9st\u0151l, a k\u00f3rh\u00e1zba ker\u00fcl\u00e9st\u0151l \u00e9s a koronav\u00edrus-fert\u0151z\u00e9s miatti hal\u00e1lt\u00f3l.\nAz AstraZeneca vakcin\u00e1j\u00e1t h\u0171t\u0151szekr\u00e9nyben lehet t\u00e1rolni, ami nagyban megk\u00f6nny\u00edti a haszn\u00e1lat\u00e1t - mondta Szl\u00e1vik J\u00e1nos. Megjegyezte, n\u00e9h\u00e1ny orsz\u00e1g, k\u00f6zt\u00fck Magyarorsz\u00e1g is \u00f3vatoss\u00e1gb\u00f3l \u00fagy d\u00f6nt\u00f6tt, hogy 65 \u00e9v felett nem adja be az Astra-Zeneca-olt\u00e1st. Ez azonban v\u00e1ltozhat, azzal p\u00e1rhuzamosan, hogy a vil\u00e1gban egyre t\u00f6bb enn\u00e9l id\u0151sebb ember is megkapja a vakcin\u00e1t - tette hozz\u00e1.\nA f\u0151orvos al\u00e1h\u00fazta, Magyarorsz\u00e1gon n\u00f6vekszik az olt\u00e1si hajland\u00f3s\u00e1g. N\u00e9h\u00e1ny hete k\u00f6r\u00fclbel\u00fcl 35 sz\u00e1zal\u00e9k volt azoknak az ar\u00e1nya, akik biztosan beoltatn\u00e1k magukat valamilyen koronav\u00edrus elleni v\u00e9d\u0151olt\u00e1ssal, ez az ar\u00e1ny ma m\u00e1r t\u00f6bb mint 40 sz\u00e1zal\u00e9k, a legnagyobb rizik\u00f3j\u00faakn\u00e1l pedig m\u00e9g enn\u00e9l is sokkal magasabb - mondta.\nSzl\u00e1vik J\u00e1nos szerint a magyar lakoss\u00e1g 50-60 sz\u00e1zal\u00e9ka m\u00e1jusra megkaphatja a koronav\u00edrus elleni els\u0151 v\u00e9d\u0151olt\u00e1st, ha megfelel\u0151 mennyis\u00e9g\u0171 vakcina \u00e9rkezik az orsz\u00e1gba.\n\nMTI\n\n"}]