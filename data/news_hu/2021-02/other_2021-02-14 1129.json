[{"date": "2021-02-14 11:29", "url": "https://koronavirus.gov.hu/cikkek/itm-hetfon-indul-tizmilliard-forintos-keretosszegu-epito-5-program", "h1": "ITM: h\u00e9tf\u0151n indul a t\u00edzmilli\u00e1rd forintos keret\u00f6sszeg\u0171 \u00c9p\u00edt\u0151-5 program", "body": "\nH\u00e9tf\u0151t\u0151l ny\u00fajthat\u00f3k be a t\u00e1mogat\u00e1si k\u00e9relmek az \u00fajraind\u00edt\u00e1si akci\u00f3terv r\u00e9sz\u00e9t k\u00e9pez\u0151, t\u00f6bb mint t\u00edzmilli\u00e1rd forint keret\u00f6sszeg\u0171 \u00c9p\u00edt\u0151-5 programra - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) vas\u00e1rnap az MTI-vel.\n\n\nA k\u00f6zlem\u00e9nyben Schanda Tam\u00e1st, a miniszt\u00e9rium parlamenti \u00e9s strat\u00e9giai \u00e1llamtitk\u00e1r\u00e1t id\u00e9zve azt \u00edrt\u00e1k, hogy a korm\u00e1ny \u00f6t\u00f6dik alkalommal \u00edrja ki a programot, amely az \u00e9p\u00edt\u0151ipari v\u00e1llalkoz\u00e1sok technol\u00f3giai fejleszt\u00e9seihez, g\u00e9pbeszerz\u00e9seihez, \u00fajraiparos\u00edt\u00e1st szolg\u00e1l\u00f3 beruh\u00e1z\u00e1saihoz biztos\u00edt vissza nem t\u00e9r\u00edtend\u0151 t\u00e1mogat\u00e1st, jav\u00edtva a c\u00e9gek m\u0171k\u00f6d\u00e9si hat\u00e9konys\u00e1g\u00e1t \u00e9s termel\u00e9kenys\u00e9g\u00e9t.\n\u00a0\u00a0\u00a0\u00a0A programra id\u00e9n 10 milli\u00e1rd forintot ford\u00edtanak, ezzel is enyh\u00edtve a koronav\u00edrus-j\u00e1rv\u00e1ny negat\u00edv hat\u00e1sait - emelte ki az \u00e1llamtitk\u00e1r, aki szerint az \u00e9p\u00edt\u0151ipar tov\u00e1bbra is jelent\u0151s hat\u00e1st gyakorol a munkaer\u0151piacra: az elm\u00falt \u00e9vtizedben 90 ezerrel n\u0151tt az \u00e1gazatban foglalkoztatottak sz\u00e1ma.\n\u00a0\u00a0\u00a0\u00a0Hangs\u00falyozta: a korm\u00e1ny ez\u00e9rt mindent megtesz annak \u00e9rdek\u00e9ben, hogy a szektor mikro-, kis- \u00e9s k\u00f6z\u00e9pv\u00e1llalkoz\u00e1sai folytathass\u00e1k a korszer\u0171 technol\u00f3gia bevezet\u00e9s\u00e9t, a hat\u00e9konys\u00e1g n\u00f6vel\u00e9s\u00e9t eredm\u00e9nyez\u0151 beruh\u00e1z\u00e1sokat.\n\u00a0\u00a0\u00a0\u00a0A k\u00f6zlem\u00e9ny szerint a programban a magyarorsz\u00e1gi sz\u00e9khely\u0171, telephely\u0171 vagy fi\u00f3ktelep\u0171 mikrov\u00e1llalkoz\u00e1sok legal\u00e1bb 8 milli\u00f3 \u00e9s legfeljebb 50 milli\u00f3, a kis- \u00e9s k\u00f6z\u00e9pv\u00e1llalkoz\u00e1sok pedig minimum 25 milli\u00f3 \u00e9s maximum 400 milli\u00f3 forint \u00e9rt\u00e9kben ig\u00e9nyelhetnek t\u00e1mogat\u00e1st. A t\u00e1mogat\u00e1shalmoz\u00e1s szab\u00e1lyainak figyelembev\u00e9tel\u00e9vel azok a v\u00e1llalkoz\u00e1sok is p\u00e1ly\u00e1zhatnak, amelyek ezt m\u00e1r a program kor\u00e1bbi, 2018-as \u00e9s 2019-es ki\u00edr\u00e1s\u00e1ban megtett\u00e9k.\n\u00a0\u00a0\u00a0\u00a0A k\u00e9relmek a forr\u00e1s m\u00e1sf\u00e9lszeres\u00e9t meghalad\u00f3 t\u00e1mogat\u00e1si ig\u00e9ny be\u00e9rkez\u00e9s\u00e9ig, de legk\u00e9s\u0151bb m\u00e1rcius 5-ig ny\u00fajthat\u00f3k be elektronikusan - tett\u00e9k hozz\u00e1.\n\u00a0\u00a0\u00a0\u00a0Az \u00e9p\u00edt\u0151ipar termel\u00e9se 2010 \u00f3ta csaknem 70 sz\u00e1zal\u00e9kkal b\u0151v\u00fclt. Az \u00fajraind\u00edt\u00e1si akci\u00f3terv fejleszt\u00e9sei \u00e9s egy\u00e9b int\u00e9zked\u00e9sei is - k\u00f6zt\u00fck a lak\u00e1s\u00e9p\u00edt\u00e9s 5 sz\u00e1zal\u00e9kos \u00e1f\u00e1ja \u00e9s a fel\u00faj\u00edt\u00e1sokhoz k\u00edn\u00e1lt kedvezm\u00e9nyes hitel - \u00faj lend\u00fcletet adhatnak az \u00e1gazatnak - olvashat\u00f3 a k\u00f6zlem\u00e9nyben.\n\u00a0\u00a0\u00a0\u00a0A program r\u00e9szletes inform\u00e1ci\u00f3i a p\u00e1ly\u00e1zatkezel\u0151 honlapj\u00e1n (https://www.emi.hu/EMI/web.nsf/Pub/O0XID6.html) olvashat\u00f3k.\n\nMTI 2021. febru\u00e1r 14.\n\n"}]