[{"date": "2021-02-03 16:12", "url": "https://koronavirus.gov.hu/cikkek/emmi-tovabb-no-az-orvosok-megbecsulese-erkeznek-az-elso-emelt-orvosi-berek", "h1": "Emmi: tov\u00e1bb n\u0151 az orvosok megbecs\u00fcl\u00e9se, \u00e9rkeznek az els\u0151 emelt orvosi b\u00e9rek", "body": "\nEzekben a napokban \u00e9rkezik meg az orvosok sz\u00e1ml\u00e1j\u00e1ra a megemelt b\u00e9r; a mostani emel\u00e9s egy t\u00f6bb \u00e9vig tart\u00f3 \u00e1tfog\u00f3, jelent\u0151s orvosib\u00e9r-emel\u00e9si program els\u0151 \u00e1llom\u00e1sa - k\u00f6z\u00f6lte az Emberi Er\u0151forr\u00e1sok Miniszt\u00e9rium k\u00f6zlem\u00e9nyben az MTI-vel.\n\n\nMint \u00edrj\u00e1k: az orvosok b\u00e9re k\u00e9t \u00e9v m\u00falva \u00e1tlagosan k\u00e9t \u00e9s f\u00e9lszeres\u00e9re emelkedik. A korm\u00e1ny ezzel a l\u00e9p\u00e9s\u00e9vel tov\u00e1bb n\u00f6veli az orvosok anyagi megbecs\u00fcl\u00e9s\u00e9t \u00e9s \u00e1tl\u00e1that\u00f3bb foglalkoztat\u00e1si \u00e9s b\u00e9rez\u00e9si k\u00f6r\u00fclm\u00e9nyeket teremt sz\u00e1mukra.\n\u00a0\u00a0\u00a0\u00a0A b\u00e9remel\u00e9s egyben a h\u00e1lap\u00e9nz kivezet\u00e9s\u00e9re is megold\u00e1st jelent - \u00edrt\u00e1k. Janu\u00e1rt\u00f3l egy kezd\u0151 rezidens eddigi 255 ezer forintos keresete 481 ezerre emelkedett, 2023-ban pedig m\u00e1r 687 ezer forintra n\u0151. Egy 26 \u00e9ves jogviszonnyal rendelkez\u0151 orvos a tavalyi 529 ezer forint helyett ezent\u00fal 1 milli\u00f3 256 ezer forintot kap, 2023-ban pedig m\u00e1r 1 milli\u00f3 794 ezer forint lesz a fizet\u00e9se. A gyakorlati id\u0151t figyelembe vev\u0151 orvosi b\u00e9remel\u00e9s \u00e9rinti valamennyi alkalmazottk\u00e9nt dolgoz\u00f3 orvost, szakorvost, fogorvost, \u00e9s gy\u00f3gyszer\u00e9szt.\n\u00a0\u00a0\u00a0\u00a0A t\u00e1rca eml\u00e9keztetett, a korm\u00e1ny 2010-t\u0151l kiemelten kezeli az eg\u00e9szs\u00e9g\u00fcgyben dolgoz\u00f3k erk\u00f6lcsi \u00e9s anyagi megbecs\u00fcl\u00e9s\u00e9t, mindezt j\u00f3l t\u00fckr\u00f6zi, hogy a legnagyobb ar\u00e1ny\u00fa b\u00e9rn\u00f6veked\u00e9s ebben az \u00e1gazatban zajlott \u00e9s id\u00e9n a korm\u00e1ny - elfogadva a Magyar Orvosi Kamara javaslat\u00e1t- v\u00e9grehajtja \"minden id\u0151k legnagyobb orvosib\u00e9r-emel\u00e9s\u00e9t\".\n\u00a0\u00a0\u00a0\u00a0Kit\u00e9rtek arra, hogy a szakorvosok b\u00e9re az elm\u00falt \u00e9vekben is emelkedett. 2010-hez k\u00e9pest az eg\u00e9szs\u00e9g\u00fcgyi b\u00e9remel\u00e9sre ford\u00edtott forr\u00e1sok \u00f6sszege k\u00f6zel a dupl\u00e1j\u00e1ra n\u0151tt. A nagyobb anyagi megbecs\u00fcl\u00e9s is hozz\u00e1j\u00e1rult ahhoz, hogy 2010-hez k\u00e9pest mintegy hatezerrel n\u0151tt az itthon dolgoz\u00f3 orvosok sz\u00e1ma, ami v\u00e1rhat\u00f3an tov\u00e1bb emelkedik a rendezettebb viszonyok megteremt\u00e9s\u00e9vel.\n\u00a0\u00a0\u00a0\u00a02021. m\u00e1rcius 1-j\u00e9t\u0151l ugyanis \u00e9letbe l\u00e9p az eg\u00e9szs\u00e9g\u00fcgyi szolg\u00e1lati jogviszony, amely \u00fajabb jelent\u0151s el\u0151rel\u00e9p\u00e9st jelent az eg\u00e9szs\u00e9g\u00fcgyi dolgoz\u00f3k megbecs\u00fcl\u00e9s\u00e9ben, mert kisz\u00e1m\u00edthat\u00f3 \u00e9s \u00e1tl\u00e1that\u00f3 foglalkoztat\u00e1si viszonyokat teremt sz\u00e1mukra.\n\u00a0\u00a0\u00a0\u00a0Az orvosok b\u00e9rt\u00e1bl\u00e1ba val\u00f3 sorol\u00e1sakor m\u00e1r nemcsak a k\u00f6zszf\u00e9r\u00e1ban, hanem minden olyan eg\u00e9szs\u00e9g\u00fcgyi jogviszonyban elt\u00f6lt\u00f6tt id\u0151t figyelembe vesznek, amely az orvosok szakmai tapasztalat\u00e1t gazdag\u00edtotta. \u00cdgy a k\u00fclf\u00f6ld\u00f6n t\u00f6lt\u00f6tt \u00e9vek is besz\u00e1m\u00edthat\u00f3k a k\u00f6zalkalmazotti jogviszony id\u0151tartam\u00e1ba, \u00e9s mindezek egy\u00fcttesen a k\u00fclf\u00f6ld\u00f6n dolgoz\u00f3 orvosok sz\u00e1m\u00e1ra is \u00f6szt\u00f6nz\u0151en hatnak, hogy p\u00e1lyafut\u00e1sukat Magyarorsz\u00e1gon folytass\u00e1k.\n\u00a0\u00a0\u00a0\u00a0K\u00f6z\u00f6lt\u00e9k azt is, hogy az orvosok mellett az \u00e1pol\u00f3kn\u00e1l is jelent\u0151s b\u00e9remel\u00e9si program zajlik. 2022-re egy \u00e1pol\u00f3 \u00e1tlagosan k\u00e9t \u00e9s f\u00e9lszeres\u00e9t fogja keresni annak, amennyit 2016 el\u0151tt keresett. Az elm\u00falt n\u00e9gy \u00e9vben minden \u00e9vben emelkedett az \u00e1pol\u00f3k b\u00e9re, tavaly k\u00e9tszer is volt b\u00e9remel\u00e9s: 2020. janu\u00e1rj\u00e1t\u00f3l 14 sz\u00e1zal\u00e9kkal, novembert\u0151l pedig \u00fajabb 20 sz\u00e1zal\u00e9kkal emelkedett az \u00e1pol\u00f3k brutt\u00f3 b\u00e9re.\n\u00a0\u00a0\u00a0\u00a0Az \u00e1pol\u00f3i b\u00e9remel\u00e9si program k\u00f6vetkez\u0151 \u00e1llom\u00e1sa 2022. janu\u00e1rj\u00e1ban lesz, amikor tov\u00e1bbi 30 sz\u00e1zal\u00e9kkal emelkedik a b\u00e9r\u00fck.\n\nMTI 2021. febru\u00e1r 3.\n\n"}]