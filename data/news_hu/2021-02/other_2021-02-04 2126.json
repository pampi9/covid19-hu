[{"date": "2021-02-04 21:26", "url": "https://koronavirus.gov.hu/cikkek/szlavik-az-idosek-koreben-magasabb-az-oltasi-hajlandosag", "h1": "Szl\u00e1vik: az id\u0151sek k\u00f6r\u00e9ben magasabb az olt\u00e1si hajland\u00f3s\u00e1g", "body": "\nAz id\u0151sek k\u00f6r\u00e9ben magasabb az olt\u00e1si hajland\u00f3s\u00e1g, ami helyes is, mert \u0151k a koronav\u00edrus \u00e1ltal legvesz\u00e9lyeztetettebb csoport - mondta a D\u00e9l-pesti Centrumk\u00f3rh\u00e1z infektol\u00f3gus f\u0151orvosa az M1 aktu\u00e1lis csatorn\u00e1n cs\u00fct\u00f6rt\u00f6k este.\n\n\nSzl\u00e1vik J\u00e1nos hozz\u00e1tette: ahogy telik az id\u0151 egyre nagyobb az olt\u00e1si hajland\u00f3s\u00e1g Magyarorsz\u00e1gon, mert egyre t\u00f6bben l\u00e1thatj\u00e1k, mennyire megv\u00e1ltozik azok \u00e9lete, akik m\u00e1r beoltatt\u00e1k magukat.\nA szakember azt is kiemelte, nem az alapj\u00e1n kell d\u00f6nteni egy vakcin\u00e1r\u00f3l, honnan sz\u00e1rmazik, hanem hogy mit tud. Felh\u00edvta a figyelmet, hogy az orosz Szputnyik V-vakcina hasonl\u00f3an k\u00e9sz\u00fcl, mint az AstraZeneca brit-sv\u00e9d gy\u00f3gyszeripari v\u00e1llalat\u00e9. S\u0151t, az orosz vakcina m\u00e9g korszer\u0171bb is, mert az k\u00e9t fajta olt\u00e1sb\u00f3l \u00e1ll - tette hozz\u00e1.\nSzl\u00e1vik J\u00e1nos azt mondta: a D\u00e9l-pesti Centrumk\u00f3rh\u00e1zban jelenleg kevesen vannak l\u00e9legeztet\u0151g\u00e9pen, de a koronav\u00edrusos betegek sz\u00e1m\u00e1nak cs\u00f6kken\u00e9se meg\u00e1llt. Ez\u00e9rt \u00fagy \u00e9rt\u00e9kelt, k\u00f6rben\u00e9zve Eur\u00f3p\u00e1ban, \"nem laz\u00edthatunk\", fenn kell tartani a korl\u00e1toz\u00e1sokat. M\u00e9g elk\u00e9pzelhet\u0151, hogy emelkedni fog az \u00fajonnan regisztr\u00e1lt fert\u0151z\u00f6ttek sz\u00e1ma - mondta, megjegyezve azt is: azokban az orsz\u00e1gokban, ahol laz\u00edtottak, \"nagyon komoly j\u00e1rv\u00e1ny d\u00fal\".\n\nMTI 2021. febru\u00e1r 4.\n\n"}]