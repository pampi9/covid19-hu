[{"date": "2021-02-12 14:05", "url": "https://koronavirus.gov.hu/cikkek/kovacs-zoltan-koronavirus-elleni-harcot-ne-politizaljuk", "h1": "Kov\u00e1cs Zolt\u00e1n: a koronav\u00edrus elleni harcot ne politiz\u00e1ljuk \u00e1t", "body": "\nKov\u00e1cs Zolt\u00e1n nemzetk\u00f6zi kommunik\u00e1ci\u00f3\u00e9rt \u00e9s kapcsolatok\u00e9rt felel\u0151s \u00e1llamtitk\u00e1r A koronav\u00edrus elleni harcot ne politiz\u00e1ljuk \u00e1t c\u00edmmel olvas\u00f3i levelet tett k\u00f6zz\u00e9 a De Telegraaf c\u00edm\u0171 holland napilapban p\u00e9nteken, amelyben az \u00fajs\u00e1g \u00c9s \u00edgy v\u00e1lnak semmiv\u00e9 mor\u00e1lis ellenvet\u00e9seim c\u00edm\u0171 kor\u00e1ban megjelent v\u00e9lem\u00e9nycikk\u00e9re reag\u00e1lt.\n\n\nKov\u00e1cs Zolt\u00e1n \u00edr\u00e1s\u00e1ban hangs\u00falyozta, amennyiben Hollandia vesz\u00e9lybe akarja sodorni \u00e1llampolg\u00e1rainak \u00e9let\u00e9t az\u00e1ltal, hogy \u00e1tpolitiz\u00e1lja a koronav\u00edrus elleni olt\u00f3anyagokhoz val\u00f3 hozz\u00e1f\u00e9r\u00e9st, ezt szabadon megteheti. Ezzel szemben Magyarorsz\u00e1g kiemelten kezeli \u00e1llampolg\u00e1rai \u00e9let\u00e9nek megment\u00e9s\u00e9t \u00e9s a v\u00edrus terjed\u00e9s\u00e9nek lass\u00edt\u00e1s\u00e1t - sz\u00f6gezte le.\nMint eml\u00e9kezetetett, a napilap online kiad\u00e1s\u00e1nak az orosz fejleszt\u00e9s\u0171 Szputnyik V nev\u0171 olt\u00f3anyag magyarorsz\u00e1gi beszerz\u00e9s\u00e9vel \u00f6sszef\u00fcgg\u00e9sben megjelent cikke arra vil\u00e1g\u00edt r\u00e1, hogy a magyarorsz\u00e1gi ar\u00e1nyoknak mi\u00e9rt fele Hollandi\u00e1ban az egy f\u0151re es\u0151 beoltotts\u00e1gi ar\u00e1ny, messze elmaradva valamennyi uni\u00f3s orsz\u00e1g m\u00f6g\u00f6tt, Lettorsz\u00e1got \u00e9s Bulg\u00e1ri\u00e1t lesz\u00e1m\u00edtva.\nA sz\u00f3viv\u0151 Szerbia p\u00e9ld\u00e1j\u00e1t eml\u00edtve k\u00f6z\u00f6lte, Magyarorsz\u00e1g d\u00e9li szomsz\u00e9dj\u00e1t nem f\u00e9kezte a k\u00f6z\u00f6s uni\u00f3s olt\u00f3anyag-beszerz\u00e9si rendszer, \u00e9s nem kellett z\u00f6ld jelz\u00e9sre v\u00e1rnia az Eur\u00f3pai Gy\u00f3gyszer\u00fcgyn\u00f6ks\u00e9gt\u0151l (EMA) a t\u00f6meges olt\u00e1s megkezd\u00e9s\u00e9hez.\n\"Szerbia a glob\u00e1lis olt\u00e1si versenyben a vezet\u0151k k\u00f6z\u00e9 tartozik. Hogyan ker\u00fclt oda? Az orosz Szputnyik V olt\u00f3anyag seg\u00edts\u00e9g\u00e9vel\" - fogalmazott.\nMagyarorsz\u00e1g l\u00e9p\u00e9se a holland cikk szerz\u0151j\u00e9nek \u00e1ll\u00edt\u00e1s\u00e1val ellent\u00e9tben nem minden megfontol\u00e1s n\u00e9lk\u00fcli. K\u00f6zeg\u00e9szs\u00e9g\u00fcgyi hat\u00f3s\u00e1ga alaposan tesztelte az orosz vakcin\u00e1t \u00e9s j\u00f3v\u00e1hagyta annak haszn\u00e1lat\u00e1t - tette hozz\u00e1 Kov\u00e1cs Zolt\u00e1n.\nMTI 2021. febru\u00e1r 12., p\u00e9ntek\n\n"}]