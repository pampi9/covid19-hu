[{"date": "2021-02-10 11:30", "url": "https://koronavirus.gov.hu/cikkek/szijjarto-balluff-veszpremi-beruhazasa-segiti-magyar-gazdasag-dimenziovaltasat", "h1": "Szijj\u00e1rt\u00f3: a Balluff veszpr\u00e9mi beruh\u00e1z\u00e1sa is seg\u00edti a magyar gazdas\u00e1g dimenzi\u00f3v\u00e1lt\u00e1s\u00e1t", "body": "\n\u00daj kutat\u00e1s-fejleszt\u00e9si beruh\u00e1z\u00e1s val\u00f3sul meg\u00a0a koronav\u00edrus-j\u00e1rv\u00e1ny alatt\u00a0Veszpr\u00e9mben. A Balluff Elektronika Kft. 2,1 milli\u00e1rd forint \u00e9rt\u00e9k\u0171 veszpr\u00e9mi kutat\u00e1s-fejleszt\u00e9si beruh\u00e1z\u00e1sa is seg\u00edti a magyar gazdas\u00e1g dimenzi\u00f3v\u00e1lt\u00e1s\u00e1t - mondta a k\u00fclgazdas\u00e1gi \u00e9s k\u00fcl\u00fcgyminiszter\u00a0 Budapesten, sajt\u00f3t\u00e1j\u00e9koztat\u00f3n.\u00a0Szijj\u00e1rt\u00f3\u00a0P\u00e9ter hozz\u00e1tette, a fejleszt\u00e9ssel a v\u00e1llalatn\u00e1l dolgoz\u00f3 900 ember munkahelye biztoss\u00e1 v\u00e1lik, \u00e9s ezen fel\u00fcl m\u00e9g 30 magasan k\u00e9pzett m\u00e9rn\u00f6k\u00f6t is felvesznek. Minderre tekintettel a korm\u00e1ny 518 milli\u00f3 forint vissza nem t\u00e9r\u00edtend\u0151 t\u00e1mogat\u00e1st biztos\u00edt a n\u00e9met v\u00e1llalat beruh\u00e1z\u00e1s\u00e1hoz.\n\n\u00a0\u00a0\u00a0\u00a0\nA Balluff fejleszt\u00e9s\u00e9nek c\u00e9lja, hogy m\u00e9g modernebb\u00e9 tudja tenni az ipari automatiz\u00e1l\u00e1s sz\u00e1m\u00e1ra k\u00e9sz\u00fcl\u0151 szenzorokat, \u00e9rz\u00e9kel\u0151ket, amelyeket az aut\u00f3gy\u00e1rt\u00e1s, a gy\u00f3gyszergy\u00e1rt\u00e1s \u00e9s az \u00e9lelmiszeripar gy\u00e1rt\u00f3sorain \u00e9s gy\u00e1rt\u00f3eszk\u00f6zein alkalmaznak. Mindez az\u00e9rt fontos, mert a magyar gazdas\u00e1g teljes\u00edtm\u00e9ny\u00e9t ezek az \u00e1gazatok hat\u00e1rozz\u00e1k meg a legink\u00e1bb - tette hozz\u00e1 a t\u00e1rcavezet\u0151.\n\u00a0\u00a0\u00a0\u00a0P\u00e9ldak\u00e9nt eml\u00edtette, hogy a Balluff \u00e1ltal gy\u00e1rtott szenzorok az Audi, a General Motors, a Mercedes gy\u00e1raiban, \u00edgy a magyarorsz\u00e1gi aut\u00f3gy\u00e1rak gy\u00e1rt\u00f3sorain is megtal\u00e1lhat\u00f3k, mindez pedig azt jelenti, hogy a Balluff fejleszt\u00e9sei maguk ut\u00e1n vonj\u00e1k a magyar aut\u00f3ipar teljes\u00edtm\u00e9ny\u00e9nek n\u00f6veked\u00e9s\u00e9t.\n\u00a0\u00a0\u00a0\u00a0Szijj\u00e1rt\u00f3\u00a0P\u00e9ter elmondta, a korm\u00e1ny a vil\u00e1gj\u00e1rv\u00e1ny alatt nem feladta, hanem felgyors\u00edtotta a magyar gazdas\u00e1g dimenzi\u00f3v\u00e1lt\u00e1s\u00e1t, hogy az orsz\u00e1g a termel\u00e9sorient\u00e1lt gazdas\u00e1gb\u00f3l min\u00e9l gyorsabba tudjon \u00e1tl\u00e9pni egy kutat\u00e1s-fejleszt\u00e9s \u00e1ltal orient\u00e1lt gazdas\u00e1gba. \u00a0\u00a0\u00a0\u00a0Az ipari technol\u00f3gi\u00e1k meg\u00faj\u00edt\u00e1s\u00e1t c\u00e9lz\u00f3 kutat\u00e1s-fejleszt\u00e9si beruh\u00e1z\u00e1s\u00e1val a Balluff fejleszt\u00e9se is ebbe a folyamatba illeszkedik.\n\u00a0\u00a0\u00a0\u00a0A miniszter szerint a Balluff \u00e9s Veszpr\u00e9m neve \u00f6sszeforrt, ugyanis a Balluff 1989-ben az egyik els\u0151 n\u00e9met beruh\u00e1z\u00f3k\u00e9nt \u00e9rkezett Magyarorsz\u00e1gra.\n\u00a0\u00a0\u00a0\u00a0Ugyanakkor jelezte, a Balluff term\u00e9kei 68 orsz\u00e1gban vannak jelen, ez\u00e9rt a mostani beruh\u00e1z\u00e1s\u00e9rt is komoly verseny volt, azonban a magyar szakemberekbe vetett hit \u00e9s a v\u00e1llalat magyarorsz\u00e1gi vezet\u0151inek eredm\u00e9nyess\u00e9ge meggy\u0151zte a n\u00e9met v\u00e1llalati vezet\u0151ket arr\u00f3l, hogy ennek a kutat\u00e1s-fejleszt\u00e9si k\u00f6zpontnak Magyarorsz\u00e1gon van a helye.\n\u00a0\u00a0\u00a0\u00a0\u00d6tv\u00f6s Tam\u00e1s, a Balluff Elektronika Kft. \u00fcgyvezet\u0151 igazgat\u00f3ja elmondta, a Balluff c\u00e9gcsoport n\u00e9metorsz\u00e1gi k\u00f6zepes v\u00e1llalkoz\u00e1s, amelynek m\u00e1sodik legnagyobb egys\u00e9ge Veszpr\u00e9mben tal\u00e1lhat\u00f3. A c\u00e9g egyebek mellett ipari elektronika gy\u00e1rt\u00e1s\u00e1val foglalkozik.\n\n\nMTI 2021. febru\u00e1r 10.\n\n"}]