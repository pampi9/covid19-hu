[{"date": "2021-02-11 14:16", "url": "https://koronavirus.gov.hu/cikkek/ujabb-astrazeneca-vakcinaszallitmany-erkezett-magyarorszagra", "h1": "\u00dajabb AstraZeneca-vakcinasz\u00e1ll\u00edtm\u00e1ny \u00e9rkezett Magyarorsz\u00e1gra", "body": "\n\u00dajabb AstraZeneca-vakcinamennyis\u00e9g \u00e9rkezett Magyarorsz\u00e1gra, a sz\u00e1ll\u00edtm\u00e1ny 45 600 adagot tartalmaz, amely 22 800 ember olt\u00e1s\u00e1ra elegend\u0151.\n\n\nAz AstraZeneca Kft. cs\u00fct\u00f6rt\u00f6ki, az MTI-hez eljuttatott k\u00f6zlem\u00e9nye szerint az Eur\u00f3pai Uni\u00f3ban \u00e9s Magyarorsz\u00e1gon is janu\u00e1r v\u00e9g\u00e9n enged\u00e9lyeztetett, koronav\u00edrus elleni olt\u00f3anyaggal els\u0151 k\u00f6rben a sz\u00edv- \u00e9s \u00e9rrendszeri, t\u00fcd\u0151- \u00e9s vesebeteg, a magas v\u00e9rnyom\u00e1sban szenved\u0151, a daganatos \u00e9s a transzplant\u00e1lt 60 \u00e9v alattiakat oltj\u00e1k be.\n\u00a0\u00a0\u00a0\u00a0Az els\u0151, 40 800 adag olt\u00f3anyagot tartalmaz\u00f3 AstraZeneca-vakcinasz\u00e1ll\u00edtm\u00e1ny m\u00falt p\u00e9nteken \u00e9rkezett Magyarorsz\u00e1gra. M\u00e1rcius v\u00e9g\u00e9ig pedig \u00f6sszesen t\u00f6bb sz\u00e1zezer vakcina v\u00e1rhat\u00f3 - tett\u00e9k hozz\u00e1.\n\u00a0\u00a0\u00a0\u00a0Mint \u00edrt\u00e1k, az els\u0151 eredm\u00e9nyek szerint az AstraZeneca-vakcina ak\u00e1r 67 sz\u00e1zal\u00e9kkal k\u00e9pes cs\u00f6kkenteni a v\u00edrus tov\u00e1bbad\u00e1s\u00e1t is. Az olt\u00f3anyagot szokv\u00e1nyos betegell\u00e1t\u00e1si k\u00f6r\u00fclm\u00e9nyek k\u00f6z\u00f6tt is be lehet adni, hiszen norm\u00e1l h\u0171t\u00f6tt k\u00f6r\u00fclm\u00e9nyek, 2-8 Celsius-fok k\u00f6z\u00f6tt lehet t\u00e1rolni, sz\u00e1ll\u00edtani \u00e9s kezelni, a gy\u00e1rt\u00e1st k\u00f6vet\u0151en legal\u00e1bb 6 h\u00f3napon kereszt\u00fcl.\n\u00a0\u00a0\u00a0\u00a0Az Egyes\u00fclt Kir\u00e1lys\u00e1gban folytatott klinikai vizsg\u00e1lat r\u00e9szeredm\u00e9nyei szerint az AstraZeneca-vakcina hat\u00e9konys\u00e1ga 75 sz\u00e1zal\u00e9kos a brit t\u00edpus\u00fa koronav\u00edrus-vari\u00e1ns ellen - emelt\u00e9k ki.\n\u00a0\u00a0\u00a0\u00a0Tudatt\u00e1k: a The Lancet c\u00edm\u0171 foly\u00f3iratban febru\u00e1r 5-\u00e9n megjelent eredm\u00e9nyek 120 eset feldolgoz\u00e1sa alapj\u00e1n sz\u00fclettek, amelyeknek mintegy harmad\u00e1t az \u00faj vari\u00e1ns okozta. A hat\u00e9konys\u00e1g hasonl\u00f3 volt mind az eredeti, mind az \u00faj mut\u00e1ns t\u00f6rzs eset\u00e9n.\n\u00a0\u00a0\u00a0\u00a0A vakcin\u00e1val kapcsolatos tov\u00e1bbi adatokat, p\u00e9ld\u00e1ul a d\u00e9l-afrikai koronav\u00edrus-vari\u00e1ns elleni hat\u00e9konys\u00e1gr\u00f3l tov\u00e1bbra is gy\u0171jtik a folyamatban l\u00e9v\u0151 klinikai vizsg\u00e1latokban - tett\u00e9k hozz\u00e1.\n\u00a0\u00a0\u00a0\u00a0A k\u00f6zlem\u00e9ny szerint az AstraZeneca tov\u00e1bbra is egy\u00fcttm\u0171k\u00f6dik a korm\u00e1nyzatokkal \u00e9s a nemzetk\u00f6zi szervezetekkel, hogy a vil\u00e1gj\u00e1rv\u00e1ny idej\u00e9n \u00f6nk\u00f6lts\u00e9gi \u00e1ron, mindenkinek hozz\u00e1f\u00e9rhet\u0151 olt\u00f3anyagot juttasson el az emberekhez.\n\nMTI 2021. febru\u00e1r 11.\n\n"}]