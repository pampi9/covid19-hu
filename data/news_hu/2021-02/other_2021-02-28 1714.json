[{"date": "2021-02-28 17:14", "url": "https://koronavirus.gov.hu/cikkek/emmi-tobb-penzt-kapnak-hetvegen-olto-haziorvosok-az-oltas-felgyorsitasa-erdekeben", "h1": "EMMI: T\u00f6bb p\u00e9nzt kapnak a h\u00e9tv\u00e9g\u00e9n is olt\u00f3 h\u00e1ziorvosok az olt\u00e1s felgyors\u00edt\u00e1sa \u00e9rdek\u00e9ben", "body": "\nA v\u00e9d\u0151olt\u00e1sok felgyors\u00edt\u00e1sa \u00e9rdek\u00e9ben a korm\u00e1ny kieg\u00e9sz\u00edt\u0151 d\u00edjaz\u00e1st biztos\u00edt a h\u00e1ziorvosok olt\u00e1si tev\u00e9kenys\u00e9g\u00e9hez, \u00e9s az \u00e1ltaluk v\u00e9gzett h\u00e9tv\u00e9gi olt\u00e1sokhoz. A h\u00e1ziorvosok, ha h\u00e9tv\u00e9g\u00e9n is oltanak, akkor napi 80 ezer forint d\u00edjaz\u00e1sban r\u00e9szes\u00fclnek. A h\u00e1ziorvosok munk\u00e1j\u00e1nak megbecs\u00fcl\u00e9se mellett ezzel is az a c\u00e9l, hogy felgyors\u00edtsuk az olt\u00e1st, \u00e9s H\u00fasv\u00e9tra a regisztr\u00e1ltak megkapj\u00e1k az els\u0151 olt\u00e1sukat, hiszen a j\u00e1rv\u00e1nyb\u00f3l a v\u00e9d\u0151olt\u00e1s jelenti a kivezet\u0151 utat.\n\n\nAz olt\u00e1si munkacsoport most is jelent\u0151s feladatokat b\u00edz a h\u00e1ziorvosokra. Minden h\u00e1ziorvos k\u00f6teles r\u00e9szt venni a v\u00e9d\u0151olt\u00e1si programban, a lakoss\u00e1g immuniz\u00e1l\u00e1s\u00e1ban. A k\u00f3rh\u00e1zi olt\u00f3pontok mellett, m\u00e1r most is t\u00f6bb mint \u00f6tezer h\u00e1ziorvosi rendel\u0151 olt\u00f3pontk\u00e9nt van kijel\u00f6lve. A h\u00e1ziorvosok jelenleg is v\u00e9gzik a regisztr\u00e1lt id\u0151sek \u00e9s a 60 \u00e9v alatti kr\u00f3nikus betegek olt\u00e1s\u00e1t. A r\u00e1juk b\u00edzott feladatok a k\u00f6vetkez\u0151 hetekben tov\u00e1bb n\u0151nek, hiszen az a c\u00e9l, hogy min\u00e9l t\u00f6bb ember kapja meg az olt\u00e1s\u00e1t. Ez\u00e9rt h\u00e9tv\u00e9g\u00e9n, szabad- \u00e9s munkasz\u00fcneti napokon is sz\u00e1m\u00edtunk a h\u00e1ziorvosok munk\u00e1j\u00e1ra.\nA korm\u00e1ny \u00e9pp ez\u00e9rt olyan kieg\u00e9sz\u00edt\u0151 d\u00edjaz\u00e1si rendszert tett lehet\u0151v\u00e9, ami egy munkasz\u00fcneti teljes napra 80 000 Ft-ot, f\u00e9l napra pedig 40 000 Ft-ot biztos\u00edt sz\u00e1mukra, minden olyan esetben, ha adott id\u0151ben az ell\u00e1tand\u00f3k legal\u00e1bb 50 sz\u00e1zal\u00e9ka megjelenik a rendel\u0151ben. Ellenkez\u0151 esetben a h\u00e1ziorvosok a t\u00e1mogat\u00e1s \u00f6sszeg\u00e9nek fel\u00e9re lesznek jogosultak.\u00a0\u00a0A j\u00e1rv\u00e1ny\u00fcgyi feladat mag\u00e1ba foglalja az \u00e9rintett szem\u00e9ly el\u0151zetes kivizsg\u00e1l\u00e1s\u00e1t, olt\u00e1s\u00e1t, megfigyel\u00e9s\u00e9t \u00e9s az olt\u00e1ssal kapcsolatos adminisztr\u00e1ci\u00f3t. A h\u00e1ziorvosok h\u00e9tv\u00e9gi olt\u00e1s\u00e1nak fedezet\u00e9re a korm\u00e1ny 6.4 milli\u00e1rd forintot biztos\u00edt.\nMTI 2021. febru\u00e1r 28.\n\n"}]