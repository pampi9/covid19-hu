[{"date": "2021-02-15 14:20", "url": "https://koronavirus.gov.hu/cikkek/orszagos-tisztifoorvos-550-ezer-adag-sinopharm-vakcina-erkezik-kedden-magyarorszagra", "h1": "Orsz\u00e1gos tisztif\u0151orvos: 550 ezer adag Sinopharm-vakcina \u00e9rkezik kedden Magyarorsz\u00e1gra", "body": "\nKedden 550 ezer adag k\u00ednai Sinopharm-vakcina \u00e9rkezik Magyarorsz\u00e1gra, ez a mennyis\u00e9g 275 ezer ember beolt\u00e1s\u00e1ra elegend\u0151 - ismertette az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n h\u00e9tf\u0151n.\n\n\nM\u00fcller\u00a0Cec\u00edlia elmondta, ezen a h\u00e9ten tov\u00e1bbi 50 ezer ember olt\u00e1s\u00e1ra alkalmas orosz fejleszt\u00e9s\u0171 Szputnyik V, valamint 102 960 adag Pfizer-olt\u00f3anyagot v\u00e1rnak, ut\u00f3bbit 51 480 ember kaphatja majd meg.\n\u00a0\u00a0\u00a0\u00a0\"Nagyon fontos mindannyiunk sz\u00e1m\u00e1ra a hat\u00e1soss\u00e1g \u00e9s a biztons\u00e1goss\u00e1g, ezt a k\u00e9t f\u0151 szempontot k\u00f6vetj\u00fck minden \u00fajabb vakcina bevezet\u00e9sekor\" - hangs\u00falyozta.\n\u00a0\u00a0\u00a0\u00a0A k\u00ednai vakcin\u00e1r\u00f3l sz\u00f3lva a tisztif\u0151orvos k\u00f6z\u00f6lte: ez a v\u00e9d\u0151olt\u00e1s egy r\u00e9gi, bev\u00e1lt \u00e9s ismert technol\u00f3gia, tartalmazza a teljes v\u00edrust el\u00f6lt, inaktiv\u00e1lt form\u00e1ban, \u00edgy betegs\u00e9get nem tud okozni, ugyanakkor kiv\u00e1ltja a teljes immunreakci\u00f3t.\nM\u00fcller\u00a0Cec\u00edlia ismertette: a vakcina meg\u00e9rkez\u00e9se ut\u00e1n a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) megkezdi az \u00fagynevezett felszabad\u00edt\u00f3 vizsg\u00e1latot, amit minden gy\u00e1rt\u00e1si t\u00e9tel eset\u00e9ben elv\u00e9geznek, ez ut\u00e1n tudj\u00e1k az orvosok rendelkez\u00e9s\u00e9re bocs\u00e1tani a vakcin\u00e1t.\n\u00a0\u00a0\u00a0\u00a0Hozz\u00e1tette: a k\u00ednai olt\u00e1st az\u00e9rt is v\u00e1rj\u00e1k, mert sokkal egyszer\u0171bben kezelhet\u0151, mint m\u00e1s hasonl\u00f3 vakcin\u00e1k, \u00e1tlagos h\u0171t\u0151szekr\u00e9nyben, 2-8 fokos h\u0151m\u00e9rs\u00e9kleten, hossz\u00fa ideig t\u00e1rolhat\u00f3.\n\u00a0\u00a0\u00a0\u00a0Megjegyezte: a kedden \u00e9rkez\u0151 vakcina r\u00e1ad\u00e1sul - ismereteik szerint - egyadagos fecskend\u0151be t\u00f6lt\u00f6tt, t\u0171vel ell\u00e1tott kiszerel\u00e9sben fog \u00e9rkezni, ez\u00e9rt a bead\u00e1sa is rendk\u00edv\u00fcl egyszer\u0171 lesz.\n\u00a0\u00a0\u00a0\u00a0A tisztif\u0151orvos sz\u00f3lt arr\u00f3l is: a jelenleg forgalomban l\u00e9v\u0151 vakcin\u00e1k mindegyike biztons\u00e1gos \u00e9s hat\u00e1sos. Kiz\u00e1r\u00f3lag akkor kell gondolkodnia az olt\u00f3 orvosnak, hogy melyik vakcin\u00e1t v\u00e1lassza, ha valamilyen eg\u00e9szs\u00e9g\u00fcgyi ok miatt \"k\u00fcl\u00f6n\u00f6s m\u00e9lt\u00e1nyl\u00e1st\" \u00e9rdemel egy beteg. \"Ebben az esetben az olt\u00f3 orvos jelzi az ig\u00e9ny\u00e9t, \u00e9s ezt is meg fogjuk oldani\" - fogalmazott.\n\u00a0\u00a0\u00a0\u00a0Hozz\u00e1tette: a vakcinagy\u00e1rt\u00f3k folyamatosan figyelik a beoltottakat, ez az\u00e9rt is fontos, hogy megtudj\u00e1k, mennyi ideig ad v\u00e9detts\u00e9get egy-egy olt\u00e1s, illetve \u00fajabb \u00e9s \u00fajabb csoportokon, p\u00e9ld\u00e1ul v\u00e1rand\u00f3s n\u0151k\u00f6n, illetve gyermekeken is tesztelik az olt\u00f3anyagokat.\nM\u00fcller\u00a0Cec\u00edlia elmondta azt is: a vil\u00e1gszerte roml\u00f3 j\u00e1rv\u00e1ny\u00fcgyi adatok r\u00e1vil\u00e1g\u00edtanak, hogy tov\u00e1bbra is heroikus k\u00fczdelem zajlik a vil\u00e1gban a koronav\u00edrus-j\u00e1rv\u00e1ny megf\u00e9kez\u00e9s\u00e9re. Ezt teszi Magyarorsz\u00e1g is.\n\u00a0\u00a0\u00a0\u00a0A j\u00e1rv\u00e1ny\u00fcgyi adatokat ismertetve k\u00f6z\u00f6lte, majdnem k\u00e9th\u00f3napos folyamatos cs\u00f6kken\u00e9st k\u00f6vet\u0151en az elm\u00falt k\u00e9t h\u00e9tben ism\u00e9t n\u0151tt az \u00e1ldozatok \u00e9s a fert\u0151z\u00f6ttek sz\u00e1ma. Az \u00faj fert\u0151z\u00f6ttek sz\u00e1ma az elm\u00falt h\u00e9ten 23 sz\u00e1zal\u00e9kkal emelkedett. Az elm\u00falt napon 1337 \u00faj fert\u0151z\u00f6ttet azonos\u00edtottak, \u00e9s elhunyt 46 beteg. A k\u00f3rh\u00e1zban \u00e1poltak sz\u00e1ma 3 883, k\u00f6z\u00fcl\u00fck 314 beteg szorul l\u00e9legeztet\u0151g\u00e9pre.\n\u00a0\u00a0\u00a0\u00a0Mint mondta, az adatok alapj\u00e1n val\u00f3sz\u00edn\u0171, hogy t\u00f6bbf\u00e9le mut\u00e1ns v\u00edrus is terjedni kezdett a vil\u00e1gban. A brit mut\u00e1nst Magyarorsz\u00e1gon 69 esetben azonos\u00edtott\u00e1k, \u00e9s tov\u00e1bbi 35 esetet vizsg\u00e1lnak az NNK laborat\u00f3rium\u00e1ban.\n\u00a0\u00a0\u00a0\u00a0Megjegyezte: bizonyos, hogy a brit mut\u00e1nsnak elkezd\u0151d\u00f6tt a k\u00f6z\u00f6ss\u00e9gi terjed\u00e9se.\nA szakirodalom m\u00e1r 7-8 mut\u00e1ci\u00f3t ismer, amelyek felismer\u00e9se j\u00e1rv\u00e1ny\u00fcgyi szempontb\u00f3l rendk\u00edv\u00fcl fontos, hiszen befoly\u00e1solhatj\u00e1k a vakcin\u00e1k hat\u00e1soss\u00e1g\u00e1t.\n\u00a0\u00a0\u00a0\u00a0\u00dajs\u00e1g\u00edr\u00f3i k\u00e9rd\u00e9sre k\u00f6z\u00f6lte azt is: a k\u00ednai vakcina a hasonl\u00f3 olt\u00e1sokn\u00e1l egyszer\u0171bb kezelhet\u0151s\u00e9ge miatt kifejezetten alkalmas arra, hogy h\u00e1ziorvosi k\u00f6rzetekben oltsanak vele.\n\nMTI\n\n"}]