[{"date": "2021-02-02 15:31", "url": "https://koronavirus.gov.hu/cikkek/orszagos-tisztifoorvos-negyvenezer-ampulla-orosz-vakcina-erkezett-magyarorszagra", "h1": "Orsz\u00e1gos tisztif\u0151orvos: negyvenezer ampulla orosz vakcina \u00e9rkezett Magyarorsz\u00e1gra", "body": "\nH\u00faszezer ember olt\u00e1s\u00e1ra elegend\u0151, negyvenezer ampulla orosz vakcina \u00e9rkezett Magyarorsz\u00e1gra - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia elmondta: Magyarorsz\u00e1gon jelenleg \u00f6tf\u00e9le vakcina enged\u00e9lyeztet\u00e9se t\u00f6rt\u00e9nt meg, \u00e9s \u00f6sszesen 19,7 milli\u00f3 adag olt\u00e1st k\u00f6t\u00f6ttek le.\n\u00a0\u00a0\u00a0\u00a0Az \u00fagynevezett nyugati vakcin\u00e1kon t\u00fal Oroszorsz\u00e1gb\u00f3l 1 milli\u00f3 ember olt\u00e1s\u00e1ra elegend\u0151 Szputnyik-V vakcina, m\u00edg K\u00edn\u00e1b\u00f3l 2,5 milli\u00f3 ember olt\u00e1s\u00e1ra elegend\u0151 Sinopharm-olt\u00f3anyag fog \u00e9rkezni k\u00fcl\u00f6nb\u00f6z\u0151 t\u00e9telekben.\n\u00a0\u00a0\u00a0\u00a0Az AstraZeneca k\u00e9sz\u00edtm\u00e9ny\u00e9b\u0151l 6,5 milli\u00f3 adag a terv, m\u00edg a Pfizer/BioNTech olt\u00f3anyag\u00e1nak eddig besz\u00e1ll\u00edtott nyolc \u00e9s a Moderna k\u00e9t sz\u00e1ll\u00edtm\u00e1ny\u00e1b\u00f3l f\u00e9lmilli\u00f3 adag \u00e9rkezett.\n\u00a0\u00a0\u00a0\u00a0Kiemelte: mindegyik vakcina el\u00e9gs\u00e9ges v\u00e9delmet ny\u00fajt a v\u00edrus ellen, megakad\u00e1lyozza a betegs\u00e9g s\u00falyos lefoly\u00e1s\u00e1t \u00e9s a sz\u00f6v\u0151dm\u00e9nyek kialakul\u00e1s\u00e1t. A kutat\u00e1sok azt mutatj\u00e1k, hogy nem egy egyszer\u0171 als\u00f3- \u00e9s fels\u0151l\u00e9g\u00fati k\u00f3rokoz\u00f3r\u00f3l van sz\u00f3, a v\u00edrus az eg\u00e9sz szervezetet k\u00e9pes megbeteg\u00edteni.\n\u00a0\u00a0\u00a0\u00a0M\u00fcller Cec\u00edlia ezzel kapcsolatban felh\u00edvta a figyelmet arra is, hogy a koronav\u00edrus term\u00e9szete, megbeteg\u00edt\u0151 k\u00e9pess\u00e9ge nem v\u00e1ltozott, teh\u00e1t tov\u00e1bbra is azok a legvesz\u00e9lyeztetettebbek, akik valamilyen kr\u00f3nikus betegs\u00e9gben szenvednek, \u00edgy tov\u00e1bbra is fontos a megl\u00e9v\u0151 alapbetegs\u00e9gek kontroll alatt tart\u00e1sa.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta: alapesetben a daganatos betegek, a magas v\u00e9rnyom\u00e1sban, az autoimmun \u00e9s a cukorbetegs\u00e9gben szenved\u0151knek is aj\u00e1nlott a v\u00e9d\u0151olt\u00e1st, azonban minden esetben az olt\u00f3orvos d\u00f6nt a p\u00e1ciens beolthat\u00f3s\u00e1g\u00e1r\u00f3l, az aktu\u00e1lis eg\u00e9szs\u00e9gi \u00e1llapot\u00e1t figyelembe v\u00e9ve.\n\u00a0\u00a0\u00a0\u00a0Az orsz\u00e1gos tisztif\u0151orvos sz\u00f3lt arr\u00f3l is, hogy a j\u00e1rv\u00e1ny\u00fcgyi adatok jelenleg kedvez\u0151ek Magyarorsz\u00e1gon. Ugyanakkor a v\u00edrus \u00f6r\u00f6k\u00edt\u0151anyag\u00e1nak szennyv\u00edzben m\u00e9rt koncentr\u00e1ci\u00f3ja az el\u0151z\u0151 hetek cs\u00f6kken\u00e9se ut\u00e1n ism\u00e9t emelkedik, k\u00fcl\u00f6n\u00f6sen Debrecenben \u00e9s Ny\u00edregyh\u00e1z\u00e1n.\n\u00a0\u00a0\u00a0\u00a0Jelezte, az id\u0151sotthonokban kor\u00e1bban elrendelt felv\u00e9teli tilalmat m\u00e1r kor\u00e1bban feloldott\u00e1k, jelenleg a l\u00e1togat\u00e1si \u00e9s az int\u00e9zm\u00e9nyelhagy\u00e1si tilalom van \u00e9rv\u00e9nyben. Az int\u00e9zm\u00e9nyi felv\u00e9telnek felt\u00e9tele k\u00e9t, egym\u00e1st\u00f3l 48 \u00f3ra k\u00fcl\u00f6nbs\u00e9ggel elv\u00e9gzett negat\u00edv PCR-teszt - mondta.\n\u00a0\u00a0\u00a0\u00a0M\u00fcller Cec\u00edlia besz\u00e9lt arr\u00f3l is, hogy kedvez\u0151en alakulnak a magyar j\u00e1rv\u00e1ny\u00fcgyi adatok; cs\u00f6kken mind a napi \u00faj fert\u0151z\u00f6ttek, mind pedig az akt\u00edv fert\u0151z\u00f6ttek sz\u00e1ma.\n\u00a0\u00a0\u00a0\u00a0Ugyanakkor a j\u00e1rv\u00e1ny m\u00e9g tart, \u00e9s a pand\u00e9mia alakul\u00e1s\u00e1t sok helyen befoly\u00e1solja a v\u00edrusmut\u00e1nsok megjelen\u00e9se, a harmadik hull\u00e1m elindul\u00e1s\u00e1nak vesz\u00e9lye - h\u00edvta fel a figyelmet.\n\u00a0\u00a0\u00a0\u00a0H\u00e9tf\u0151n 78 ember halt bele a fert\u0151z\u00e9s okozta sz\u00f6v\u0151dm\u00e9nyekbe, a legfiatalabb 38, a legid\u0151sebb 96 \u00e9ves volt, mindketten s\u00falyos alapbetegs\u00e9ggel k\u00fczd\u00f6ttek - ismertette.\n\n\n"}]