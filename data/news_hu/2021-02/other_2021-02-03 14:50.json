[{"date": "2021-02-03 14:50", "url": "https://koronavirus.gov.hu/cikkek/orszagos-tisztifoorvos-mar-csaknem-haromszorosa-beoltottak-szama-az-aktiv-fertozottekenek", "h1": "Orsz\u00e1gos tisztif\u0151orvos: m\u00e1r csaknem h\u00e1romszorosa a beoltottak sz\u00e1ma az akt\u00edv fert\u0151z\u00f6ttek\u00e9nek", "body": "\nMagyarorsz\u00e1gon folyamatos a v\u00e9d\u0151olt\u00e1sok bead\u00e1sa, m\u00e1r csaknem h\u00e1romszorosa a beoltottak sz\u00e1ma az akt\u00edv fert\u0151z\u00f6ttek\u00e9nek - jelentette ki az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia elmondta: az a c\u00e9l, hogy a lehet\u0151 leggyorsabban a legt\u00f6bb embert immuniz\u00e1lj\u00e1k, el\u0151rev\u00e9ve a magas kock\u00e1zat\u00fa csoportokat. Hozz\u00e1tette: 75 807-en a m\u00e1r m\u00e1sodik v\u00e9d\u0151olt\u00e1st is megkapt\u00e1k.\n\u00a0\u00a0\u00a0\u00a0Az orsz\u00e1gos tisztif\u0151orvos arr\u00f3l is besz\u00e9lt, hogy az akt\u00edv fert\u0151z\u00f6ttek sz\u00e1ma napr\u00f3l napra cs\u00f6kken, jelenleg 85 313 beteget tartanak nyilv\u00e1n, k\u00f6z\u00fcl\u00fck 3697-en szorulnak k\u00f3rh\u00e1zi \u00e1pol\u00e1sra, 269-en l\u00e9legeztet\u00e9sre.\nM\u00fcller Cec\u00edlia kiemelte: m\u00e1r 272 284-en meggy\u00f3gyultak a betegs\u00e9gb\u0151l.\n\u00a0\u00a0\u00a0\u00a0A h\u00e9ten elkezd\u0151dik a legid\u0151sebbek olt\u00e1sa, a h\u00e1ziorvosok m\u00e1r megkapt\u00e1k az olt\u00e1sra el\u0151re regisztr\u00e1l\u00f3 id\u0151sek n\u00e9vsor\u00e1t, \u00e9s a Moderna-vakcin\u00e1j\u00e1t m\u00e1r kisz\u00e1ll\u00edtott\u00e1k a korm\u00e1nyhivatalokhoz. Ebb\u0151l kap majd 1080 h\u00e1ziorvosi praxis egy-egy ampull\u00e1t, amelyb\u0151l t\u00edz-t\u00edz ember olthat\u00f3 - ismertette.\n\u00a0\u00a0\u00a0\u00a0Lehet\u0151s\u00e9g van arra is, hogy m\u00e1s praxisokb\u00f3l hat-hat ember olt\u00f3pontokon kapja meg az olt\u00e1st. Az olt\u00e1st k\u00e9r\u0151k sz\u00e1ll\u00edt\u00e1s\u00e1t f\u0151k\u00e9nt betegsz\u00e1ll\u00edt\u00f3kkal, adott esetben \u00f6nkorm\u00e1nyzati vagy csal\u00e1di seg\u00edts\u00e9ggel lehet megoldani - mondta a tisztif\u0151orvos. Hozz\u00e1tette: a betegsz\u00e1ll\u00edt\u00f3knak r\u00e9szletes protokollt \u00e1ll\u00edtott \u00f6ssze a ment\u0151szolg\u00e1lat; ebben az esetben az id\u0151sekkel betegk\u00eds\u00e9r\u0151 megy, \u00e9s \u00e1pol\u00f3 is lesz vel\u00fck.\n\u00a0\u00a0\u00a0\u00a0\u00cdgy \u00f6sszesen 40 ezer ember kaphat az elk\u00f6vetkez\u0151 napokban v\u00e9d\u0151olt\u00e1st - k\u00f6z\u00f6lte.\nM\u00fcller Cec\u00edlia kit\u00e9rt arra, az olt\u00e1sra \u00e9rkez\u0151knek \u00e9rdemes \u00fagy \u00f6lt\u00f6zk\u00f6dni\u00fck, hogy a felkar k\u00f6nnyen szabadd\u00e1 tehet\u0151 legyen, legyen n\u00e1luk a beleegyez\u0151 nyilatkozat, valamint inni- \u00e9s n\u00e9h\u00e1ny falat ennival\u00f3 is lehet az id\u0151sekn\u00e9l.\n\u00a0\u00a0\u00a0\u00a0Kiemelte, mind a koronavirus.gov.hu, mind pedig a vakcinainfo.gov.hu honlapon megjelent egy, az id\u0151sek sz\u00e1m\u00e1ra k\u00e9sz\u00edtett t\u00e1j\u00e9koztat\u00f3 \u00f6ssze\u00e1ll\u00edt\u00e1s, amely a leggyakrabban feltett k\u00e9rd\u00e9sekre ad v\u00e1laszt.\n\u00a0\u00a0\u00a0\u00a0A szakember megnyugtatott mindenkit, hogy aki most lemaradt err\u0151l az olt\u00e1si k\u00f6rr\u0151l vagy valamilyen okb\u00f3l nem olthat\u00f3, az is megkapja majd a v\u00e9d\u0151olt\u00e1st a rendelkez\u00e9sre \u00e1ll\u00f3 vakcin\u00e1k sz\u00e1m\u00e1nak f\u00fcggv\u00e9ny\u00e9ben.\nM\u00fcller Cec\u00edlia besz\u00e1molt arr\u00f3l, hogy az emberi er\u0151forr\u00e1sok minisztere - tekintettel a kedvez\u0151 j\u00e1rv\u00e1ny\u00fcgyi helyzetre - \u00fajra enged\u00e9lyezte az egynapos ell\u00e1t\u00e1sok elv\u00e9gz\u00e9s\u00e9t. Ez al\u00f3l csak a sz\u00e1jseb\u00e9szeti \u00e9s a f\u00fcl\u00e9szeti beavatkoz\u00e1sok kiv\u00e9telek. Az egynapos beavatkoz\u00e1sok el\u0151tt sz\u00fcks\u00e9g van a m\u0171t\u00e9t napj\u00e1t\u00f3l sz\u00e1m\u00edtva 72 \u00f3r\u00e1n\u00e1l nem r\u00e9gebbi negat\u00edv PCR-tesztre. Ezen k\u00edv\u00fcl a m\u0171t\u00e9t napj\u00e1n elv\u00e9geznek m\u00e9g egy, antig\u00e9nalap\u00fa gyorstesztet is a betegn\u00e9l.\n\u00a0\u00a0\u00a0\u00a0A Pfizer \u00e9s a Moderna k\u00e9sz\u00edtm\u00e9nyeib\u0151l eddig f\u00e9lmilli\u00f3 adag \u00e9rkezett az orsz\u00e1gba, kedden az orosz Szputnyik V olt\u00f3anyagb\u00f3l pedig h\u00faszezer ember olt\u00e1s\u00e1ra elegend\u0151 mennyis\u00e9g \u00e9rkezett - ismertette.\n\u00a0\u00a0\u00a0\u00a0Megeml\u00edtette, hogy az elismert Lancet c\u00edm\u0171 orvosi foly\u00f3iratban megjelent az orosz vakcina harmadik klinikai f\u00e1zis\u00e1nak k\u00f6ztes vizsg\u00e1lati jelent\u00e9se, amely szerint 90 sz\u00e1zal\u00e9k feletti a k\u00e9sz\u00edtm\u00e9ny hat\u00e9konys\u00e1ga \u00e9s a vakcina biztons\u00e1gos.\n\u00a0\u00a0\u00a0\u00a0Jelezte, hogy sz\u00e1mos m\u00e1s orsz\u00e1g is egyre nagyobb \u00e9rdekl\u0151d\u00e9st mutat az uni\u00f3n k\u00edv\u00fclr\u0151l beszerezhet\u0151 vakcin\u00e1k ir\u00e1nt.\nM\u00fcller Cec\u00edlia k\u00e9rd\u00e9sre v\u00e1laszolva besz\u00e9lt a Bamlanivimab nev\u0171 gy\u00f3gyszer k\u00f3rh\u00e1zi felhaszn\u00e1l\u00e1s\u00e1r\u00f3l is. K\u00f6z\u00f6lte, hogy ez a szer a koronav\u00edrus-fert\u0151z\u00e9s okozta megbeteged\u00e9s kezdeti f\u00e1zis\u00e1ban haszn\u00e1lhat\u00f3, \u00e9s mivel Magyarorsz\u00e1gon kor\u00e1bban nem volt bel\u0151le, m\u00e9g csak k\u00e9t helyen alkalmazz\u00e1k. A gy\u00f3gyszer Magyarorsz\u00e1gra \u00e9rkezett h\u00e9tezer adagj\u00e1b\u00f3l h\u00e1romsz\u00e1zat a D\u00e9l-pesti Centrumk\u00f3rh\u00e1z \u00e9s az Orsz\u00e1gos Kor\u00e1nyi Pulmonol\u00f3giai Int\u00e9zet kapott. Ha az alkalmaz\u00e1s\u00e1val kapcsolatos vizsg\u00e1latok kedvez\u0151ek, akkor m\u00e1s int\u00e9zm\u00e9nyek is kapnak bel\u0151le - ismertette.\n\u00a0\u00a0\u00a0\u00a0Az orsz\u00e1gos tisztif\u0151orvos elmondta, hogy a laborat\u00f3riumi vizsg\u00e1latok eddig 22 esetben mutatt\u00e1k ki itthon a koronav\u00edrus brit mut\u00e1ns\u00e1t, d\u00e9l-afrikai \u00e9s brazil mut\u00e1nst m\u00e9g nem tal\u00e1ltak.\n\n\nMTI 2021. febru\u00e1r 3.\n\n"}]