[{"date": "2021-02-09 13:43", "url": "https://koronavirus.gov.hu/cikkek/nagy-istvan-az-agrar-szechenyi-kartya-hatekony-segitseget-ad-mezogazdasagi-vallalkozoknak", "h1": "Nagy Istv\u00e1n: az Agr\u00e1r Sz\u00e9chenyi K\u00e1rtya hat\u00e9kony seg\u00edts\u00e9get ad a mez\u0151gazdas\u00e1gi v\u00e1llalkoz\u00f3knak", "body": "\nAz Agr\u00e1r Sz\u00e9chenyi K\u00e1rtya (ASZK) t\u00edz \u00e9ve ny\u00fajt hat\u00e9kony seg\u00edts\u00e9get, kedvez\u0151 finansz\u00edroz\u00e1si lehet\u0151s\u00e9get a mez\u0151gazdas\u00e1gi v\u00e1llalkoz\u00e1sok sz\u00e1m\u00e1ra - hangs\u00falyozta Nagy Istv\u00e1n agr\u00e1rminiszter kedden sajt\u00f3t\u00e1j\u00e9koztat\u00f3n, Budapesten.Tavaly alapjaiban alakult \u00e1t a Sz\u00e9chenyi K\u00e1rtya Program, az Agr\u00e1r Sz\u00e9chenyi K\u00e1rtya Plusz az els\u0151 volt a kr\u00edzisterm\u00e9kek sor\u00e1ban, ezzel az Agr\u00e1rminiszt\u00e9rium az els\u0151k k\u00f6z\u00f6tt reag\u00e1lt a j\u00e1rv\u00e1nyhelyzetre.\n\n\u00a0 \u00a0\nIsmertette, hogy a tavaly tavasszal indult, 100 sz\u00e1zal\u00e9k kamatt\u00e1mogat\u00e1s, kezess\u00e9gi d\u00edj- \u00e9s k\u00f6lts\u00e9gt\u00e1mogat\u00e1s\u00fa \u00e9s 90 sz\u00e1zal\u00e9kra emelt kezess\u00e9gv\u00e1llal\u00e1ssal m\u0171k\u00f6d\u0151 Agr\u00e1r Sz\u00e9chenyi K\u00e1rtya Plusz ir\u00e1nt v\u00e1rakoz\u00e1son fel\u00fcli volt az \u00e9rdekl\u0151d\u00e9s, a 2020 v\u00e9g\u00e9ig m\u0171k\u00f6d\u0151 konstrukci\u00f3ban mintegy 5100 befogadott \u00fcgyletben csaknem 97 milli\u00e1rd forint hitelt helyeztek ki.\n\u00a0\u00a0\u00a0\u00a0Kris\u00e1n L\u00e1szl\u00f3, a Kavosz Zrt. vez\u00e9rigazgat\u00f3ja a sajt\u00f3t\u00e1j\u00e9koztat\u00f3n hangs\u00falyozta, a Sz\u00e9chenyi K\u00e1rtya Program 18 \u00e9ve szakpolitikai finansz\u00edroz\u00e1si eszk\u00f6zt\u00e1r, az \u00e1llam \u00e9s a piac k\u00f6z\u00f6s sikerterm\u00e9ke. Bejelentette, hogy az Agr\u00e1r Sz\u00e9chenyi K\u00e1rtya foly\u00f3sz\u00e1mlahitel eddigi 100 milli\u00f3 forint maxim\u00e1lis keret\u00e9t 200 milli\u00f3 forintra emelt\u00e9k az id\u00e9n.\n\u00a0\u00a0\u00a0\u00a0Nagy Istv\u00e1n r\u00e1mutatott arra, hogy az Agr\u00e1r Sz\u00e9chenyi K\u00e1rtya foly\u00f3sz\u00e1mlahitel az el\u00e9rhet\u0151 3 \u00e9ves futamidej\u00e9vel kell\u0151 biztons\u00e1got ad az agr\u00e1rv\u00e1llalkoz\u00e1sok sz\u00e1m\u00e1ra.\n\u00a0\u00a0\u00a0\u00a0Az agr\u00e1rminiszter sz\u00f3lt arr\u00f3l, a t\u00e1rca saj\u00e1t k\u00f6lts\u00e9gvet\u00e9si forr\u00e1sainak terh\u00e9re ny\u00fajtott kamat-, kezess\u00e9gi d\u00edj \u00e9s k\u00f6lts\u00e9gt\u00e1mogat\u00e1ssal biztos\u00edtja, hogy a finansz\u00edroz\u00e1s kedvez\u0151 legyen a v\u00e1llalkoz\u00e1sok sz\u00e1m\u00e1ra. Alapesetben az Agr\u00e1rminiszt\u00e9rium \u00e9vi 4 sz\u00e1zal\u00e9kpont kamatt\u00e1mogat\u00e1st ny\u00fajt, tov\u00e1bb\u00e1 50 sz\u00e1zal\u00e9kos m\u00e9rt\u00e9k\u0171 kezess\u00e9gi d\u00edj t\u00e1mogat\u00e1st is biztos\u00edt a v\u00e1llalkoz\u00e1soknak, \u00edgy \u0151k jellemz\u0151en kevesebb, mint \u00e9vi 1 sz\u00e1zal\u00e9k d\u00edj mellett vehetik ig\u00e9nybe Agr\u00e1r- V\u00e1llalkoz\u00e1si Hitelgarancia Alap\u00edtv\u00e1ny kezess\u00e9gv\u00e1llal\u00e1s\u00e1t.\n\u00a0\u00a0\u00a0\u00a0Hozz\u00e1tette, az Agr\u00e1r-Sz\u00e9chenyi K\u00e1rty\u00e1hoz kapcsol\u00f3d\u00f3an a miniszt\u00e9rium hangs\u00falyt helyez a kedvez\u0151tlen id\u0151j\u00e1r\u00e1si jelens\u00e9ggel, piaci helyzettel \u00e9rintett mez\u0151gazdas\u00e1gi v\u00e1llalkoz\u00e1sok t\u00e1mogat\u00e1s\u00e1ra. R\u00e9sz\u00fckre 100 sz\u00e1zal\u00e9kos m\u00e9rt\u00e9k\u0171 kamat \u00e9s kezess\u00e9gi d\u00edj t\u00e1mogat\u00e1st ny\u00fajt, emellett megt\u00e9r\u00edti a hitelfelv\u00e9tel\u00e9hez, fenntart\u00e1s\u00e1hoz kapcsol\u00f3d\u00f3 k\u00f6lts\u00e9geket. Ezzel a kiemelt t\u00e1mogat\u00e1ssal az \u00e9rintett v\u00e1llalkoz\u00e1sok l\u00e9nyeg\u00e9ben kamat- \u00e9s k\u00f6lts\u00e9gmentes forg\u00f3eszk\u00f6zhitelhez jutnak, a konstrukci\u00f3 keret\u00e9ben eddig mintegy 2600 kedvez\u0151tlen id\u0151j\u00e1r\u00e1si vagy piaci k\u00f6r\u00fclm\u00e9nnyel \u00e9rintett v\u00e1llalkoz\u00e1s jutott csaknem 22 milli\u00e1rd forint hitelhez.\n\u00a0\u00a0\u00a0\u00a0Nagy Istv\u00e1n kit\u00e9rt arra, hogy a forg\u00f3eszk\u00f6z hitelterm\u00e9k mellett a beruh\u00e1z\u00e1sok t\u00e1mogat\u00e1sa sem szorul h\u00e1tt\u00e9rbe. A 2019-ben 100 milli\u00e1rd forint hitelkerettel meghirdetett, sz\u00e9les k\u00f6rben ig\u00e9nybe vehet\u0151, beruh\u00e1z\u00e1si hitelekhez kapcsol\u00f3d\u00f3, 80 sz\u00e1zal\u00e9kos m\u00e9rt\u00e9k\u0171 kamatt\u00e1mogat\u00e1si programjukat id\u00e9n j\u00fanius 30-ig meghosszabb\u00edtott\u00e1k. A kamatt\u00e1mogat\u00e1si programban eddig 976 \u00fcgylet keret\u00e9ben t\u00f6bb mint 61 milli\u00e1rd forint \u00f6sszeg\u0171 beruh\u00e1z\u00e1si hitel r\u00e9szes\u00fclt pozit\u00edv kamatt\u00e1mogat\u00e1si d\u00f6nt\u00e9sben.\n\u00a0\u00a0\u00a0\u00a0Kris\u00e1n L\u00e1szl\u00f3 elmondta, az Agr\u00e1r Sz\u00e9chenyi K\u00e1rtya konstrukci\u00f3ban - az ASZK \u00e9s ASZK Plusz term\u00e9kkel - 2020-ban csaknem 123 milli\u00e1rd forint kihelyez\u00e9se val\u00f3sult meg. A 2011 \u00f3ta m\u0171k\u00f6d\u0151 Agr\u00e1r Sz\u00e9chenyi K\u00e1rty\u00e1val pedig t\u00f6bb mint 311 milli\u00e1rd forint jutott az agr\u00e1rszektor v\u00e1llalkoz\u00f3inak, \u00e9s 24 720 \u00fcgylet j\u00f6tt l\u00e9tre.\n\u00a0\u00a0\u00a0\u00a0A sajt\u00f3t\u00e1j\u00e9koztat\u00f3n a Kavosz vez\u00e9rigazgat\u00f3ja felh\u00edvta a figyelmet arra, hogy a br\u00fcsszeli vakcinabeszer\u00e9si \"b\u00e9n\u00e1z\u00e1s\" miatt nehezebben indul be a gazdas\u00e1g, ez\u00e9rt a v\u00e1llalkoz\u00e1sok naponta jelent\u0151s k\u00e1rt szenvednek el.\n\nMTI 2021. febru\u00e1r 9.\n\n"}]