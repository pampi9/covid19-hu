[{"date": "2021-02-28 10:18", "url": "https://koronavirus.gov.hu/cikkek/viruskutato-minel-tobben-oltatjak-be-magukat-annal-kisebb-az-eselye-az-ujabb-mutansok", "h1": "V\u00edruskutat\u00f3: min\u00e9l t\u00f6bben oltatj\u00e1k be magukat, ann\u00e1l kisebb az es\u00e9lye az \u00fajabb mut\u00e1nsok keletkez\u00e9s\u00e9nek", "body": "\nMin\u00e9l t\u00f6bben oltatj\u00e1k be magukat, ann\u00e1l kisebb az es\u00e9lye, hogy \u00fajabb koronav\u00edrus-mut\u00e1nsok keletkezzenek - mondta Rusvai Mikl\u00f3s v\u00edruskutat\u00f3 az M1 aktu\u00e1lis csatorn\u00e1n vas\u00e1rnap reggel. Hozz\u00e1tette, fenntart\u00e1s n\u00e9lk\u00fcl kell alkalmazni a keleti vakcin\u00e1kat, mert csak \u00edgy lehet megf\u00e9kezni a j\u00e1rv\u00e1ny harmadik hull\u00e1m\u00e1t.\n\n\nKifejtette, hogy nem sokkal ezel\u0151tt m\u00e9g a koronav\u00edrus-j\u00e1rv\u00e1ny m\u00e1sodik hull\u00e1ma lesz\u00e1ll\u00f3 \u00e1gban volt Magyarorsz\u00e1gon, az \u00faj mut\u00e1nsok terjed\u00e9se okozta a mostani, \u00fajabb felsz\u00e1ll\u00f3 szakaszt. Er\u0151s figyelemmel kell ez\u00e9rt k\u00eds\u00e9rni a szennyv\u00edzadatokat, mert azok alapj\u00e1n el\u0151re megbecs\u00fclhet\u0151, hogy a k\u00f6vetkez\u0151 hetekben milyen tendenci\u00e1ra lehet sz\u00e1m\u00edtani - hangs\u00falyozta.\n\u00a0\u00a0\u00a0\u00a0Rusvai Mikl\u00f3s azt mondta: a koronav\u00edrusnak sz\u00e1mos mut\u00e1nsa van, de ezek k\u00f6z\u00fcl csak n\u00e9h\u00e1ny \"tett szert h\u00edrn\u00e9vre\", \u00e9s azokra kell figyelni, amelyekn\u00e9l a v\u00edrus terjed\u0151k\u00e9pess\u00e9ge v\u00e1ltozik - mint a brit mut\u00e1ci\u00f3 eset\u00e9n - , vagy amelyekn\u00e9l - mint a d\u00e9l-afrikai vari\u00e1nsn\u00e1l - a v\u00edrus t\u00fcskefeh\u00e9rj\u00e9je m\u00f3dosul, mert ez befoly\u00e1solja a v\u00e9d\u0151olt\u00e1sok hat\u00e9konys\u00e1g\u00e1t. A d\u00e9l-afrikai mut\u00e1nsn\u00e1l csak kism\u00e9rt\u00e9k\u0171 elt\u00e9r\u00e9st mutattak ki, \u00edgy a jelenlegi vakcin\u00e1k az ellen is v\u00e9denek - jelentette ki.\n\u00a0\u00a0\u00a0\u00a0A szakember felh\u00edvta ugyanakkor a figyelmet arra, hogy a vakcina a fert\u0151z\u00e9st\u0151l nem v\u00e9d, de megel\u0151zi a s\u00falyos t\u00fcneteket vagy a betegs\u00e9g hal\u00e1los kimenetel\u00e9t. P\u00e9ldak\u00e9nt eml\u00edtette, hogy egy n\u00e9metorsz\u00e1gi id\u0151sotthonban t\u00f6bb tucat beoltott lak\u00f3 kapta meg a fert\u0151z\u00e9st, de egyik\u00fck sem halt meg, pedig voltak k\u00f6zt\u00fck s\u00falyos t\u00e1rsbetegs\u00e9g\u00fck miatt is vesz\u00e9lyeztetettek.\n\u00a0\u00a0\u00a0\u00a0Rusvai Mikl\u00f3s eml\u00e9keztetett r\u00e1, hogy a vil\u00e1gban vakcinahi\u00e1ny van, \u00e9s megjegyezte, hogy a k\u00ednai \u00e9s az orosz vakcin\u00e1t sz\u00e1mos - k\u00f6zt\u00fck gazdag - orsz\u00e1gban haszn\u00e1lj\u00e1k. Sz\u00e9les k\u00f6rben alkalmazt\u00e1k azokat id\u0151s\u00f6k\u00f6n, v\u00e1rand\u00f3sokon is minden sz\u00f6v\u0151dm\u00e9ny n\u00e9lk\u00fcl - jelentette ki.\nMTI 2021. febru\u00e1r 28.\n\n"}]