[{"date": "2021-02-05 15:38", "url": "https://koronavirus.gov.hu/cikkek/orban-aki-gyors-eletet-ment-aki-lassu-eletet-veszit", "h1": "Orb\u00e1n: aki gyors, \u00e9letet ment, aki lass\u00fa, \u00e9letet vesz\u00edt", "body": "\nA gyorsas\u00e1got nevezte a legfontosabbnak a koronav\u00edrus elleni vakcina beszerz\u00e9s\u00e9ben\u00a0Orb\u00e1n\u00a0Viktor minisztereln\u00f6k p\u00e9nteken Budapesten, miut\u00e1n t\u00e1rgyalt cseh koll\u00e9g\u00e1j\u00e1val, Andrej Babissal.\n\n\n\u00a0\"Aki gyors, \u00e9letet ment, aki lass\u00fa, \u00e9letet vesz\u00edt\" - fogalmazott a k\u00f6z\u00f6s sajt\u00f3t\u00e1j\u00e9koztat\u00f3n\u00a0Orb\u00e1n\u00a0Viktor, hangs\u00falyozva, hogy ez\u00e9rt nem lehet Br\u00fcsszelre v\u00e1rni, mert a br\u00fcsszeli vakcinabeszerz\u00e9s lass\u00fa.\n\u00a0\u00a0\u00a0\u00a0\"Tanulni akarunk egym\u00e1st\u00f3l, hogy hogyan tudjuk felgyors\u00edtani a vakcinabeszerz\u00e9st\" - mondta a korm\u00e1nyf\u0151, miut\u00e1n megosztotta cseh hivatali partner\u00e9vel az orosz \u00e9s a k\u00ednai vakcina beszerz\u00e9s\u00e9vel \u00e9s vizsg\u00e1lat\u00e1val kapcsolatos magyar tapasztalatokat.\n\u00a0\u00a0\u00a0\u00a0A minisztereln\u00f6k jelezte, hogy Szerbi\u00e1ban m\u00e1r t\u00f6megesen alkalmazz\u00e1k a k\u00ednai \u00e9s az orosz olt\u00f3anyagot, ez\u00e9rt megosztott\u00e1k a Szerbi\u00e1n kereszt\u00fcl gy\u0171jt\u00f6tt tapasztalatokat is.\n\u00a0\u00a0\u00a0\u00a0Kiemelte, a magyarok eur\u00f3pai m\u00e9rt\u00e9kben is kiemelked\u0151 ar\u00e1nyban tartj\u00e1k be a szab\u00e1lyokat, ami \u00f6sszef\u00fcgghet azzal, hogy nemzeti konzult\u00e1ci\u00f3t folytattak a korl\u00e1toz\u00e1sokr\u00f3l.\n\u00a0\u00a0\u00a0\u00a0\u00cdgy lesz a nyit\u00e1sn\u00e1l is - er\u0151s\u00edtette meg -, egy \u00fajabb, febru\u00e1r k\u00f6zep\u00e9t\u0151l m\u00e1rcius elej\u00e9ig tart\u00f3 konzult\u00e1ci\u00f3n k\u00e9rdezik majd meg az embereket p\u00e9ld\u00e1ul arr\u00f3l, hogy egy vagy t\u00f6bb l\u00e9p\u00e9sben t\u00f6rt\u00e9njen-e a nyit\u00e1s, mindenkire kiterjedjen vagy csak egy bizonyos k\u00f6rre.\n\u00a0\u00a0\u00a0\u00a0Hozz\u00e1tette, Andrej Babissal szemben van egy el\u0151nye, az, hogy neki nem koal\u00edci\u00f3s korm\u00e1nyt kell vezetnie, \u00edgy a d\u00f6nt\u00e9shozatal g\u00f6rd\u00fcl\u00e9keny lehet.\n\u00a0\u00a0\u00a0\u00a0A t\u00e1rgyal\u00e1son besz\u00e1molt cseh koll\u00e9g\u00e1j\u00e1nak arr\u00f3l is - folytatta a korm\u00e1nyf\u0151 -, hogy Magyarorsz\u00e1g megind\u00edtotta a gazdas\u00e1g-\u00fajraind\u00edt\u00e1si akci\u00f3tervet.\n\u00a0\u00a0\u00a0\u00a0Arr\u00f3l is besz\u00e9lt, hogy a visegr\u00e1di n\u00e9gyek (Csehorsz\u00e1g, Lengyelorsz\u00e1g, Magyarorsz\u00e1g, Szlov\u00e1kia) gazdas\u00e1gi \u00e9rtelemben nagyon sz\u00e9p rem\u00e9nyekkel j\u00f6hetnek ki a j\u00e1rv\u00e1ny okozta megpr\u00f3b\u00e1ltat\u00e1sb\u00f3l, \u00e9s a kor\u00e1bbiakn\u00e1l is gyorsabban cs\u00f6kkenthetik \"azt a lemarad\u00e1st, amit a t\u00f6rt\u00e9nelem r\u00e1nk m\u00e9rt\".\n\u00a0\u00a0\u00a0\u00a0Csehorsz\u00e1gr\u00f3l sz\u00f3lva\u00a0Orb\u00e1n\u00a0Viktor hangs\u00falyozta: Csehorsz\u00e1gnak van egy nimbusza Magyarorsz\u00e1gon, Andrej Babis minisztereln\u00f6kr\u0151l pedig mindenki tudja, hogy Eur\u00f3pa legjobb p\u00e9nz\u00fcgyminisztere volt. A j\u00f3 magyar-cseh kapcsolat a Csehorsz\u00e1gban \u00e9l\u0151 15 ezer magyar szempontj\u00e1b\u00f3l is fontos - tette hozz\u00e1.\n\u00a0\u00a0\u00a0\u00a0Arra is kit\u00e9rt, hogy Csehorsz\u00e1gban a legalacsonyabb a munkan\u00e9lk\u00fclis\u00e9g Eur\u00f3p\u00e1ban, \u0151t k\u00f6veti N\u00e9metorsz\u00e1g, majd Magyarorsz\u00e1g a harmadik a sorban.\n\u00a0\u00a0\u00a0\u00a0M\u00e9ltatta tov\u00e1bb\u00e1 a cseh demogr\u00e1fiai helyzetet, azt, hogy - Magyarorsz\u00e1ggal ellent\u00e9tben - Csehorsz\u00e1gban az elm\u00falt 20-30 \u00e9vben t\u00f6bb mint f\u00e9lmilli\u00f3val n\u0151tt a cseh \u00e1llampolg\u00e1rok sz\u00e1ma.\n\u00a0\u00a0\u00a0\u00a0Orb\u00e1n\u00a0Viktor k\u00e9rd\u00e9sre arr\u00f3l is besz\u00e9lt, hogy most vakcin\u00e1t kell szerezni, \u00e9s nem most kell megvitatni azt a k\u00e9rd\u00e9st, hogy lehetett volna-e jobban, gyorsabban vagy m\u00e1sk\u00e9ppen tenni ezt az uni\u00f3ban. Hozz\u00e1tette, nem \u00e9rdemes sem a vakcina, sem a v\u00e9dekez\u00e9s k\u00e9rd\u00e9s\u00e9t \u00e1tpolitiz\u00e1lni.\n\u00a0\u00a0\u00a0\u00a0Az orosz vakcin\u00e1t firtat\u00f3 felvet\u00e9sre a korm\u00e1nyf\u0151 azt felelte: az ezzel kapcsolatos bizalmatlans\u00e1got majd az id\u0151 megoldja.\n\u00a0\u00a0\u00a0\u00a0Elmondta tov\u00e1bb\u00e1, hogy egyel\u0151re t\u00f6bb az olt\u00e1sra regisztr\u00e1ltak sz\u00e1ma Magyarorsz\u00e1gon - \u00e9s az olt\u00e1si kapacit\u00e1s is nagyobb -, mint a vakcina.\n\u00a0\u00a0\u00a0\u00a0\"Minden nap azon dolgozunk, hogy \u00fajabb \u00e9s \u00fajabb adagokat szerezz\u00fcnk b\u00e1rhonnan is, olyan vakcin\u00e1t, amely ki\u00e1llja a magyar biztons\u00e1gi el\u0151\u00edr\u00e1sok pr\u00f3b\u00e1j\u00e1t\" - jelentette ki.\n\nMTI 2021. febru\u00e1r 5.\n\n"}]