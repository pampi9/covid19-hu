[{"date": "2021-02-26 09:36", "url": "https://koronavirus.gov.hu/cikkek/itm-allamtitkar-marciusi-berekre-igenyelheto-az-agazati-bertamogatas", "h1": "ITM-\u00e1llamtitk\u00e1r: a m\u00e1rciusi b\u00e9rekre is ig\u00e9nyelhet\u0151 az \u00e1gazati b\u00e9rt\u00e1mogat\u00e1s", "body": "\nMeghosszabb\u00edtja a korm\u00e1ny m\u00e1rciusra is az \u00e1gazati b\u00e9rt\u00e1mogat\u00e1si rendszert, \u00edgy a k\u00f6vetkez\u0151 h\u00f3napban is fizet\u00e9shez jutnak azok a munkav\u00e1llal\u00f3k, akik a j\u00e1rv\u00e1ny miatt neh\u00e9z helyzetbe ker\u00fclt szektorokban dolgoznak - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) \u00e1llamtitk\u00e1ra p\u00e9nteken sajt\u00f3t\u00e1j\u00e9koztat\u00f3n, Budapesten.\n\n\nSchanda Tam\u00e1s kiemelte: a koronav\u00edrus-j\u00e1rv\u00e1ny elleni k\u00fczdelemben az els\u0151 az emberek \u00e9let\u00e9nek \u00e9s eg\u00e9szs\u00e9g\u00e9nek a v\u00e9delme, de meg kell \u00f3vni a gazdas\u00e1got, az emberek munkahelyeit is, hiszen \u00edgy lehet biztos\u00edtott a magyar csal\u00e1dok meg\u00e9lhet\u00e9se.\n\u00a0\u00a0\u00a0\u00a0Annak \u00e9rdek\u00e9ben, hogy a lehet\u0151 legkevesebb probl\u00e9m\u00e1val kelljen k\u00fczdeni\u00fck a v\u00e1llalkoz\u00e1soknak \u00e9s a munkat\u00e1rsaiknak, a t\u00e1mogat\u00e1sokat m\u00e1r m\u00e1rcius els\u0151 napjaiban foly\u00f3s\u00edtj\u00e1k - tette hozz\u00e1.\n\u00a0\u00a0\u00a0\u00a0Ismertette, hogy a program novemberi elindul\u00e1sa \u00f3ta t\u00f6bb mint 16 ezer munkaad\u00f3 ny\u00fajtott be t\u00e1mogat\u00e1si k\u00e9relmet, mintegy 115 ezer munkav\u00e1llal\u00f3 b\u00e9r\u00e9re, az ig\u00e9nyelt t\u00e1mogat\u00e1si \u00f6sszeg meghaladja a 41 milli\u00e1rd forintot. Az ig\u00e9nyek 95 sz\u00e1zal\u00e9k\u00e1t m\u00e1r pozit\u00edvan b\u00edr\u00e1lt\u00e1k el, \u00e9s azok, akinek meg\u00edt\u00e9lt\u00e9k a t\u00e1mogat\u00e1st, 99 sz\u00e1zal\u00e9kban m\u00e1r meg is kapt\u00e1k azt; ez csaknem 39 milli\u00e1rd forintot jelent.\n\u00a0\u00a0\u00a0\u00a0A vend\u00e9gl\u00e1t\u00e1s ter\u00fclet\u00e9n hasonl\u00f3ak az ar\u00e1nyok, mint az \u00e1gazati b\u00e9rt\u00e1mogat\u00e1s \u00f6sszess\u00e9g\u00e9n\u00e9l, itt mintegy 22 milli\u00e1rd forintnyi b\u00e9rt\u00e1mogat\u00e1s v\u00e9di a foglalkoztatottakat - f\u0171zte hozz\u00e1.\n\u00a0\u00a0\u00a0\u00a0Schanda Tam\u00e1s \u00fagy fogalmazott, hogy vannak, akik az \u00e1lh\u00edrgy\u00e1rt\u00e1sban \u00e9s a p\u00e1nikkelt\u00e9sben \u00e9rdekeltek, ez\u00e9rt tiszt\u00e1zta: az \u00e1gazati b\u00e9rt\u00e1mogat\u00e1ssal havonta, \u00e1tlagosan 100 ezer forintot fizetnek ki dolgoz\u00f3nk\u00e9nt. Aki sz\u00e1m\u00e1ra a munk\u00e1ltat\u00f3ja kevesebbet ig\u00e9nyelt - mert csak minim\u00e1lb\u00e9rre \u00e9s 4 \u00f3r\u00e1ra jelenti be - az kevesebbet is kapott. Ezek azonban olyan \u00fcgyek, amelyeket a v\u00e1llalkoz\u00f3nak \u00e9s az alkalmazottaknak egym\u00e1s k\u00f6z\u00f6tt kell megvitatniuk, \u00e9s megjegyezte, hogy a k\u00e1v\u00e9z\u00f3, amely eset\u00e9t a \"baloldal \u00e9s a propaganda-m\u00e9di\u00e1ja felkapta\", ilyen v\u00e1llalkoz\u00e1s. De a p\u00e9nzt, amelyet ig\u00e9nyeltek, foly\u00f3s\u00edtott\u00e1k nekik, ez a t\u00f6rt\u00e9net is tele van teh\u00e1t cs\u00fasztat\u00e1sokkal, \u00edgy t\u00f6k\u00e9letesen beillik a baloldal \u00e1ltal terjesztett \u00e9s gerjesztett \u00e1lh\u00edrek sor\u00e1ba - mondta. \"Olyan, mint Kor\u00f3zs Lajos kamuvide\u00f3ja, vagy a hazug statisztik\u00e1ik. Nekik ugyanis az az \u00e9rdek\u00fck, hogy min\u00e9l rosszabb legyen az orsz\u00e1gnak, hiszen \u0151k maguk is ezt l\u00e1tj\u00e1k az egyetlen es\u00e9ly\u00fcknek a j\u00f6v\u0151re esed\u00e9kes v\u00e1laszt\u00e1son\" - mondta.\n\u00a0\u00a0\u00a0\u00a0A legfrissebb gazdas\u00e1gi mutat\u00f3k alapj\u00e1n Magyarorsz\u00e1g m\u00e9g a koronav\u00edrus okozta v\u00e1ls\u00e1g idej\u00e9n is jobban teljes\u00edt, mint sok m\u00e1s, \"n\u00e1lunk ak\u00e1r gazdagabb uni\u00f3s tag\u00e1llam\" - fogalmazott Schanda Tam\u00e1s, aki szerint ez annak is k\u00f6sz\u00f6nhet\u0151, hogy a 2010 \u00f3ta eltelt \u00e9vtizedben a magyar gazdas\u00e1g meger\u0151s\u00f6d\u00f6tt \u00e9s n\u00f6veked\u00e9si p\u00e1ly\u00e1ra \u00e1llt, \u00edgy kev\u00e9sb\u00e9 volt s\u00e9r\u00fcl\u00e9keny.\n\u00a0\u00a0\u00a0\u00a0Ehhez kellettek a megfelel\u0151 korm\u00e1nyzati int\u00e9zked\u00e9sek is, amelyek sz\u00fcks\u00e9gesek ahhoz is, hogy Magyarorsz\u00e1g kil\u00e1balhasson a vil\u00e1gj\u00e1rv\u00e1ny okozta helyzetb\u0151l. Annak \u00e9rdek\u00e9ben, hogy mindez teljes\u00fclj\u00f6n, ind\u00edtott\u00e1k el a Gazdas\u00e1gi \u00fajraind\u00edt\u00e1si akci\u00f3tervet, amelyet t\u00f6bb f\u00e1zisban hajtanak v\u00e9gre - jegyezte meg.\n\nMTI 2021. febru\u00e1r 26.\n\n"}]