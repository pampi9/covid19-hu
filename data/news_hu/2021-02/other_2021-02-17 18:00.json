[{"date": "2021-02-17 18:00", "url": "https://koronavirus.gov.hu/cikkek/hol-tartunk-most-az-oltasban", "h1": "Hol tartunk most az olt\u00e1sban?\u00a0", "body": "\nMagyarorsz\u00e1gon december 26. \u00f3ta zajlik az olt\u00e1s, annak \u00fctem\u00e9t a rendelkez\u00e9sre \u00e1ll\u00f3 vakcina hat\u00e1rozza meg. Els\u0151 k\u00f6rben az eg\u00e9szs\u00e9g\u00fcgyben dolgoz\u00f3k, m\u00e1sodik k\u00f6rben az id\u0151sotthonok/bentlak\u00e1sos szoci\u00e1lis int\u00e9zm\u00e9nyek kamp\u00e1nyszer\u0171 olt\u00e1sa t\u00f6rt\u00e9nt meg. Harmadik k\u00f6rben - febru\u00e1r elej\u00e9n - megkezd\u0151d\u00f6tt \u00e9s jelenleg is tart a regisztr\u00e1lt legid\u0151sebbek olt\u00e1sa, \u00e9s miut\u00e1n meg\u00e9rkezett a jelenleg 60 \u00e9v alatt alkalmazhat\u00f3 AstraZeneca-vakcina megny\u00edlt a negyedik k\u00f6r is, \u00e9s megkezd\u0151dhetett 60 \u00e9v alattiak, k\u00f6z\u00fcl\u00fck is els\u0151k\u00e9nt a kr\u00f3nikus betegek olt\u00e1sa.\n\n\n\nEls\u0151 k\u00f6rben az eg\u00e9szs\u00e9g\u00fcgyi \u00e9s eg\u00e9szs\u00e9g\u00fcgyben dolgoz\u00f3k olt\u00e1sa indult el december v\u00e9g\u00e9n. Az eg\u00e9szs\u00e9g\u00fcgyi dolgoz\u00f3k nagy r\u00e9sz\u00e9t m\u00e1r beoltott\u00e1k, \u00edgy a kamp\u00e1nyszer\u0171 olt\u00e1suk janu\u00e1r v\u00e9g\u00e9n lez\u00e1rul.\u00a0Ez nem azt jelenti, hogy ezut\u00e1n nem k\u00e9rhetik az olt\u00e1st.\u00a0K\u00f3rh\u00e1zi olt\u00f3pontok el\u00e9rhet\u0151s\u00e9ge, eg\u00e9szs\u00e9g\u00fcgyi dolgoz\u00f3k\u00a0sz\u00e1m\u00e1ra:\u00a0https://koronavirus.gov.hu/cikkek/korhazi-oltopontok-elerhetosege-egeszsegugyi-dolgozok-szamara\n\t\u00a0\nM\u00e1sodik k\u00f6rben\u00a0az id\u0151sotthonokban, bentlak\u00e1sos\u00a0szoci\u00e1lis int\u00e9zm\u00e9nyekben\u00a0\u00e9l\u0151k \u00e9s dolgoz\u00f3k olt\u00e1sa indult meg janu\u00e1r elej\u00e9n.\u00a0Egy nagyobb olt\u00e1si akci\u00f3 keret\u00e9ben janu\u00e1r 28. \u00e9s janu\u00e1r 31. k\u00f6z\u00f6tt\u00a0 a mobil olt\u00f3csoportok a szoci\u00e1lis int\u00e9zm\u00e9nyben oltottak. Azok az id\u0151sek vagy szoci\u00e1lis dolgoz\u00f3k, akik eddig nem \u00e9ltek az olt\u00e1s lehet\u0151s\u00e9g\u00e9vel, de meggondolj\u00e1k magukat az int\u00e9zm\u00e9ny vezet\u00e9s\u00e9n\u00e9l tov\u00e1bbra is jelezhetik e sz\u00e1nd\u00e9kukat. Azokba az int\u00e9zm\u00e9nyekbe, ahol az akut megbeteged\u00e9sek eddig nem tett\u00e9k lehet\u0151v\u00e9 az olt\u00e1st, az olt\u00f3csapatok visszat\u00e9rnek. Az id\u0151sotthonok m\u00e1sodik k\u00f6r\u00f6s olt\u00e1sa is term\u00e9szetesen zajlik.\n\t\u00a0\nHarmadik k\u00f6rben, febru\u00e1r elej\u00e9n elkezd\u0151d\u00f6tt \u00e9s jelenleg is tart a v\u00e9d\u0151olt\u00e1sra regisztr\u00e1lt legid\u0151sebbek olt\u00e1sa. \u0150ket jelenleg a h\u00e1ziorvosok \u00e9rtes\u00edtik. A h\u00e1zirorvosok ebben a kateg\u00f3ri\u00e1ban a praxisokhoz tartoz\u00f3 legid\u0151sebbekt\u0151l indulnak \u00e9letkor szerint lefel\u00e9. A \u00a0beadhat\u00f3 olt\u00e1sokat nagyban korl\u00e1tozza jelenleg a rendelkez\u00e9sre \u00e1ll\u00f3 vakcina. Term\u00e9szetesen a h\u00e1ziorvos d\u00f6nt az id\u0151s ember olthat\u00f3s\u00e1g\u00e1r\u00f3l, \u00e9s az olt\u00e1s helysz\u00edn\u00e9r\u0151l is, ez lehet az id\u0151s ember otthona, vagy az orvosi rendel\u0151 vagy k\u00f3rh\u00e1zi olt\u00f3pont is. Amennyiben k\u00f3rh\u00e1zi olt\u00f3pontra kell mennie valakinek, akkor az t\u00f6rt\u00e9nhet a csal\u00e1d seg\u00edts\u00e9g\u00e9vel vagy ha az\u00a0 nem megoldhat\u00f3, akkor a h\u00e1ziorvos feladata megszervezni a betegsz\u00e1ll\u00edt\u00e1st. K\u00e9rj\u00fck, hogy a megadott id\u0151pontra ( ne sokkal el\u0151bb) \u00e9rkezzenek a k\u00f3rh\u00e1zi olt\u00f3pontra, hogy a tumultust a v\u00e1r\u00f3termekben elker\u00fclj\u00e9k!\n\t\u00a0\nNegyedik k\u00f6rben, febru\u00e1r 10-\u00e9n elkezd\u0151d\u00f6tt\u00a0\u00e9s ma is tart a\u00a060 \u00e9v alatti (18-59 \u00e9v k\u00f6z\u00f6tti) kr\u00f3nikus betegek olt\u00e1sa is a h\u00e1ziorvosokn\u00e1l.\u00a0\u0150ket is a h\u00e1ziorvosok \u00e9rtes\u00edtik. Ennek a c\u00e9lcsoportnak az olt\u00e1sa az AstraZeneca-vakcin\u00e1val t\u00f6rt\u00e9nik, mert ennek a jelenlegi alkalmaz\u00e1si el\u0151irata jelenleg 60 \u00e9v alatt teszi lehet\u0151v\u00e9 az olt\u00e1st. Ebben a korcsoportban egy\u00e9rtelm\u0171en el\u0151nyt \u00e9lveznek a kr\u00f3nikus betegek. A h\u00e1ziorvosok minden h\u00e9ten friss\u00edtett list\u00e1t kapnak a praxisukhoz tartoz\u00f3 regisztr\u00e1lt 18-59 \u00e9v k\u00f6z\u00f6tti p\u00e1ciensekr\u0151l, akiket a NEAK betegell\u00e1t\u00e1si adatokat tartalmaz\u00f3 nyilv\u00e1ntart\u00e1sa szerint diagnosztiz\u00e1ltak illetve vizsg\u00e1ltak a koronav\u00edrus szempontj\u00e1b\u00f3l kock\u00e1zatos kr\u00f3nikus betegs\u00e9g gyan\u00faj\u00e1val. \u00a0A h\u00e1ziorvos felel\u0151ss\u00e9ge az, hogy az olt\u00e1si rend szerint a list\u00e1b\u00f3l val\u00f3ban a kock\u00e1zati kr\u00f3nikus betegs\u00e9ggel jelenleg is k\u00fczd\u0151, \u00e9s vesz\u00e9lyeztetett eg\u00e9szs\u00e9gi \u00e1llapot\u00fa szem\u00e9lyeket r\u00e9szes\u00edtse el\u0151nyben az olt\u00e1sn\u00e1l.\n\n\u00a0\n\u00a0\n\u00a0\n\n"}]