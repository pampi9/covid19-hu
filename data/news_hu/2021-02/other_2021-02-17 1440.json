[{"date": "2021-02-17 14:40", "url": "https://koronavirus.gov.hu/cikkek/orszagos-tisztifoorvos-tanulmanyozzak-kinai-oltoanyag-dokumentaciojat", "h1": "Orsz\u00e1gos tisztif\u0151orvos: tanulm\u00e1nyozz\u00e1k a k\u00ednai olt\u00f3anyag dokument\u00e1ci\u00f3j\u00e1t", "body": "\nA Nemzeti N\u00e9peg\u00e9szs\u00e9g\u00fcgyi K\u00f6zpont (NNK) szakemberei tanulm\u00e1nyozz\u00e1k a kedden Magyarorsz\u00e1gra \u00e9rkezett 550 ezer adag k\u00ednai Sinopharm-olt\u00f3anyag dokument\u00e1ci\u00f3j\u00e1t - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n szerd\u00e1n.\n\n\nM\u00fcller Cec\u00edlia elmondta: k\u00e9s\u0151bb rendelkez\u00e9sre bocs\u00e1tj\u00e1k a vakcina alkalmaz\u00e1si el\u0151irat\u00e1t \u00e9s a betegt\u00e1j\u00e9koztat\u00f3t is. \"Igyeksz\u00fcnk, hogy az NNK min\u00e9l el\u0151bb felszabad\u00edthassa, \u00e9s az olt\u00e1sra v\u00e1r\u00f3k rendelkez\u00e9s\u00e9re bocs\u00e1thassa a v\u00e9d\u0151olt\u00e1st\" - fogalmazott.\n\u00a0\u00a0\u00a0\u00a0Eddig 348 927 embert oltottak be, k\u00f6z\u00fcl\u00fck 134 824 ezren m\u00e1r a m\u00e1sodik v\u00e9d\u0151olt\u00e1st is megkapt\u00e1k. Az olt\u00e1si tervnek megfelel\u0151en folytat\u00f3dnak az olt\u00e1sok. \u00cdgy a regisztr\u00e1lt legid\u0151sebbek olt\u00e1sa az olt\u00f3pontokon a Pfizer- \u00e9s a Szputnyik V vakcin\u00e1val, a h\u00e1ziorvosi rendel\u0151kben pedig a 60 \u00e9v alatti kr\u00f3nikus betegek immuniz\u00e1l\u00e1sa az AstraZeneca k\u00e9sz\u00edtm\u00e9ny\u00e9vel. Emellett t\u00f6bb id\u0151sotthonba is eljutnak az olt\u00f3csoportok \u00e9s ezzel egyid\u0151ben az eg\u00e9szs\u00e9g\u00fcgyi dolgoz\u00f3k m\u00e1sodik k\u00f6r\u00f6s olt\u00e1sa is zajlik - t\u00e1j\u00e9koztatott.\n\u00a0\u00a0\u00a0\u00a0Hozz\u00e1tette: fontos, hogy aki \u00e9rtes\u00edt\u00e9st kap az olt\u00e1sra, az ne mulassza el a lehet\u0151s\u00e9get. Aki pedig m\u00e9g nem tette meg, regisztr\u00e1ljon a vakcinainfo.gov.hu oldalon, hogy tov\u00e1bbra is tervezni tudj\u00e1k az olt\u00e1sok menet\u00e9t.\n\u00a0\u00a0\u00a0\u00a0A szakember jelezte, hogy eddig csak enyhe mell\u00e9khat\u00e1s-reakci\u00f3kr\u00f3l van tudom\u00e1suk a szakembereknek. Ezeket a bejelent\u00e9seket folyamatosan regisztr\u00e1lj\u00e1k, figyelik, hogy ezzel is er\u0151s\u00edts\u00e9k a v\u00e9d\u0151olt\u00e1sba vetett bizalmat, hiszen a j\u00e1rv\u00e1nyb\u00f3l kil\u00e1bal\u00e1s felt\u00e9tele a nagy sz\u00e1mban, r\u00f6vid id\u0151 alatt beadott v\u00e9d\u0151olt\u00e1s.\n\u00a0\u00a0\u00a0\u00a0Mint mondta, \"a j\u00e1rv\u00e1ny nem enged a szor\u00edt\u00e1sb\u00f3l\", az elm\u00falt 24 \u00f3r\u00e1ban 77 250-re n\u0151tt az akt\u00edv fert\u0151z\u00f6ttek, 4014-re a k\u00f3rh\u00e1zban \u00e1poltak \u00e9s 321-re a l\u00e9legeztet\u0151g\u00e9pen l\u00e9v\u0151k sz\u00e1ma. Emellett Szegeden, Sz\u00e9kesfeh\u00e9rv\u00e1ron, Szeksz\u00e1rdon, Szolnokon, Tatab\u00e1ny\u00e1n, Veszpr\u00e9mben, Zalaegerszegen \u00e9s \u00f6t Budapest k\u00f6rny\u00e9ki telep\u00fcl\u00e9sen - T\u00f6k\u00f6l\u00f6n, Biatorb\u00e1gyon, Szigetszentmikl\u00f3son, Budakeszin \u00e9s Sz\u00e1zhalombatt\u00e1n - n\u0151tt a szennyv\u00edzben a v\u00edrus \u00f6r\u00f6k\u00edt\u0151anyag\u00e1nak mennyis\u00e9ge is.\n\u00a0\u00a0\u00a0\u00a0Besz\u00e1molt arr\u00f3l is, hogy folyamatosan vizsg\u00e1lj\u00e1k a koronav\u00edrus mut\u00e1ci\u00f3j\u00e1t is; a brit v\u00edrusvari\u00e1nst 193 mint\u00e1ban mutatt\u00e1k ki itthon, brazil \u00e9s d\u00e9l-afrikai v\u00edrusvari\u00e1ci\u00f3ra azonban m\u00e9g nem bukkantak. A brit mut\u00e1ns nem okoz s\u00falyosabb megbeteged\u00e9st, de a fert\u0151z\u0151k\u00e9pess\u00e9ge nagyobb. A brit v\u00edrusvari\u00e1nst nagyon elt\u00e9r\u0151 \u00e9letkor\u00faakn\u00e1l fedezt\u00e9k fel, a legfiatalabb hat\u00e9ves, a legid\u0151sebb 94 \u00e9ves volt, \u00e9s mind\u00f6ssze nyolc ember eset\u00e9ben igazol\u00f3dott a k\u00fclf\u00f6ldr\u0151l behurcol\u00e1s lehet\u0151s\u00e9ge. Ez azt jelenti, hogy a v\u00edrus brit mut\u00e1ci\u00f3j\u00e1n\u00e1l a k\u00f6z\u00f6ss\u00e9gi terjed\u00e9s figyelhet\u0151 meg - tette hozz\u00e1.\n\u00a0\u00a0\u00a0\u00a0K\u00e9rd\u00e9sekre adott v\u00e1laszaiban M\u00fcller Cec\u00edlia elmondta, a v\u00e9d\u0151olt\u00e1s alapesetben csak k\u00f3rh\u00e1zban (olt\u00f3ponton) vagy a h\u00e1ziorvosi rendel\u0151ben adhat\u00f3 be, de a h\u00e1ziorvos d\u00f6nthet \u00fagy egy p\u00e1ciens \u00e9letkora vagy eg\u00e9szs\u00e9gi \u00e1llapota miatt, hogy \u0151t az otthon\u00e1ban oltja be.\n\u00a0\u00a0\u00a0\u00a0Egyel\u0151re nem tudni arr\u00f3l, hogy az olt\u00e1snak lenne b\u00e1rmif\u00e9le negat\u00edv k\u00f6vetkezm\u00e9nye akkor, ha t\u00fcnetmentes, de fert\u0151z\u00f6tt ember kapja meg. Ha azonban a k\u00e9t olt\u00e1s k\u00f6z\u00f6tt der\u00fcl ki a pozitivit\u00e1s, akkor a m\u00e1sodik d\u00f3zist csak a gy\u00f3gyul\u00e1s ut\u00e1n lehet beadni - mondta.\n\u00a0\u00a0\u00a0\u00a0M\u00fcller Cec\u00edlia k\u00f6z\u00f6lte: b\u0151ven a j\u00e1rv\u00e1nyk\u00fcsz\u00f6b alatt van az influenzafert\u0151z\u00f6ttek sz\u00e1ma, az elm\u00falt h\u00e9ten mind\u00f6ssze 5100 ember fordult influenzaszer\u0171 t\u00fcnettel orvoshoz, \u00e9s a laborat\u00f3riumi vizsg\u00e1latok sem mutatt\u00e1k ki a v\u00edrust, aminek a j\u00e1rv\u00e1ny\u00fcgyi \u00e9s higi\u00e9n\u00e9s szab\u00e1lyok - t\u00e1vols\u00e1gtart\u00e1s, maszkvisel\u00e9s - betart\u00e1sa az oka.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta azt is, hogy a jelenlegi szakaszban 102 k\u00f3rh\u00e1z \u00e9s \u00f6tezer h\u00e1ziorvosi rendel\u0151 v\u00e1lt olt\u00f3pontt\u00e1.\n\nMTI 2021. febru\u00e1r 17.\n\n"}]