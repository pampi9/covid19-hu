[{"date": "2021-02-12 13:41", "url": "https://koronavirus.gov.hu/cikkek/operativ-torzs-128-ember-ellen-intezkedtek-maszkviseles-elmulasztasa-miatt-rendorok", "h1": "Operat\u00edv t\u00f6rzs: 128 ember ellen int\u00e9zkedtek a maszkvisel\u00e9s elmulaszt\u00e1sa miatt a rend\u0151r\u00f6k cs\u00fct\u00f6rt\u00f6k\u00f6n", "body": "\nA maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt 128 emberrel szemben int\u00e9zkedtek a rend\u0151r\u00f6k az elm\u00falt 24 \u00f3r\u00e1ban - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese online sajt\u00f3t\u00e1j\u00e9koztat\u00f3n p\u00e9nteken.\n\n\nKiss R\u00f3bert alezredes k\u00f6z\u00f6lte: 74 ember ellen az\u00e9rt volt sz\u00fcks\u00e9g a fell\u00e9p\u00e9sre, mert megszegt\u00e9k a 10 ezer lakos\u00fan\u00e1l nagyobb telep\u00fcl\u00e9seken a k\u00f6zter\u00fcleti maszkvisel\u00e9sre vonatkoz\u00f3 \u00f6nkorm\u00e1nyzati rendeletet. K\u00f6z\u00fcl\u00fck 7-et figyelmeztettek, 32-en kaptak helysz\u00edni b\u00edrs\u00e1got, 35-\u00f6t feljelentettek.\n\u00a0\u00a0\u00a0\u00a0Elmondta: szab\u00e1lytalan maszkvisel\u00e9s miatt t\u00f6megk\u00f6zleked\u00e9si eszk\u00f6z\u00f6k\u00f6n \u00e9s azok v\u00e1rakoz\u00f3helyein kilenc, \u00fczletekben, bev\u00e1s\u00e1rl\u00f3k\u00f6zpontok ter\u00fclet\u00e9n 45 ember ellen int\u00e9zkedtek.\n\u00a0\u00a0\u00a0\u00a0Az alezredes hozz\u00e1tette, hogy a maszkvisel\u00e9si szab\u00e1lyok megszeg\u00e9se miatt 24 556-szor int\u00e9zkedtek eddig a rend\u0151r\u00f6k.\n\u00a0\u00a0\u00a0\u00a0K\u00f6zl\u00e9se szerint a vend\u00e9gl\u00e1t\u00f3helyek l\u00e1togat\u00e1s\u00e1ra, illetve nyitva tart\u00e1s\u00e1ra vonatkoz\u00f3 korl\u00e1toz\u00e1s miatt h\u00e9t ember ellen int\u00e9zkedtek: a Hajd\u00fa-Bihar megyei Kab\u00e1n a rend\u0151r\u00f6k nyitva tal\u00e1ltak egy italboltot, ahol hat vend\u00e9g iszogatott maszk n\u00e9lk\u00fcl. Vel\u00fck, illetve az \u00fczemeltet\u0151vel szemben j\u00e1rtak el \u00e9s hat h\u00f3napra bez\u00e1ratt\u00e1k az \u00fczletet is - ismertette.\n\u00a0\u00a0\u00a0\u00a0A rend\u0151r\u00f6k 316 embert \u00e9rtek a kij\u00e1r\u00e1si tilalom megszeg\u00e9s\u00e9n, \u00edgy az int\u00e9zked\u00e9s hat\u00e1lya \u00f3ta m\u00e1r 36 833-an s\u00e9rtett\u00e9k meg a korl\u00e1toz\u00e1st. Tov\u00e1bb\u00e1 \u00fajabb 88, \u00f6sszesen 11 627 j\u00e1rm\u0171vezet\u0151 s\u00e9rtette meg a tranzitszab\u00e1lyokat.\n\u00a0\u00a0\u00a0\u00a0Arr\u00f3l is besz\u00e1molt, hogy \u00fajabb 3391 ember ker\u00fclt karant\u00e9nba, \u00edgy jelenleg 22 525 embert \u00e9rint az eg\u00e9szs\u00e9g\u00fcgyi korl\u00e1toz\u00f3 int\u00e9zked\u00e9s.\n\u00a0\u00a0\u00a0\u00a0A rend\u0151r\u00f6k 8796 alkalommal ellen\u0151rizt\u00e9k a karant\u00e9nszab\u00e1lyok betart\u00e1s\u00e1t, illetve 2105-en haszn\u00e1lj\u00e1k az ellen\u0151rz\u00e9shez a mobil alkalmaz\u00e1st - f\u0171zte hozz\u00e1.\n\u00a0\u00a0\u00a0\u00a0M\u00falt \u00e9v tavasza \u00f3ta a rend\u0151rs\u00e9g 530 b\u00fcntet\u0151elj\u00e1r\u00e1st rendelt el a j\u00e1rv\u00e1nnyal \u00f6sszef\u00fcgg\u00e9sben, eddig 103 gyan\u00fas\u00edtottat hallgattak ki - mondta Kiss R\u00f3bert.\n\n\nMTI 2021. febru\u00e1r 12.\n\n"}]