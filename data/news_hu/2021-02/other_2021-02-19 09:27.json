[{"date": "2021-02-19 09:27", "url": "https://koronavirus.gov.hu/cikkek/az-apolok-jelentik-magyar-egeszsegugy-lelket-es-szivet", "h1": "Az \u00e1pol\u00f3k jelentik a magyar eg\u00e9szs\u00e9g\u00fcgy lelk\u00e9t \u00e9s sz\u00edv\u00e9t", "body": "\nAz eg\u00e9szs\u00e9g\u00fcgyi szakdolgoz\u00f3k jelentik a magyar eg\u00e9szs\u00e9g\u00fcgy lelk\u00e9t \u00e9s sz\u00edv\u00e9t - mondta Prof. Dr. K\u00e1sler Mikl\u00f3s, az emberi er\u0151forr\u00e1sok miniszter a magyar \u00e1pol\u00f3k napja alkalm\u00e1b\u00f3l k\u00f6z\u00e9tett vide\u00f3j\u00e1ban.\n\n\nA miniszter kiemelte: az id\u00e9n hetedik esztendeje ezen a napon, febru\u00e1r 19-\u00e9n, Kossuth Zsuzsanna sz\u00fclet\u00e9snapj\u00e1n \u00fcnnepelj\u00fck a magyar \u00e1pol\u00f3k napj\u00e1t. Kossuth Zsuzsanna az odaad\u00f3, emberfeletti szolg\u00e1latnak k\u00f6sz\u00f6nhet\u0151en a magyar \u00e1pol\u00f3k, \u00e9s minden magyar eg\u00e9szs\u00e9g\u00fcgyi dolgoz\u00f3 p\u00e9ldak\u00e9pe - tette hozz\u00e1.\u00a0\u00a0\nA t\u00e1rcavezet\u0151 m\u00e9ltatta a magyar eg\u00e9szs\u00e9g\u00fcgyi szakdolgoz\u00f3k teljes\u00edtm\u00e9ny\u00e9t is. \u0150k jelentik a magyar eg\u00e9szs\u00e9g\u00fcgy lelk\u00e9t \u00e9s sz\u00edv\u00e9t. Nekik k\u00f6sz\u00f6nhetj\u00fck az eg\u00e9szs\u00e9g\u00fcgyi ell\u00e1t\u00f3rendszer zavartalan m\u0171k\u00f6d\u00e9s\u00e9t. K\u00fcl\u00f6n\u00f6sen l\u00e9nyeges szolg\u00e1lat ezekben az id\u0151kben, az eg\u00e9sz vil\u00e1got s\u00fajt\u00f3 j\u00e1rv\u00e1ny idej\u00e9n - hangs\u00falyozta.\n\nA miniszter kit\u00e9rt r\u00e1: a korm\u00e1nynak els\u0151dleges c\u00e9lja, hogy biztos\u00edtsuk az eg\u00e9szs\u00e9g\u00fcgyi szakdolgoz\u00f3k \u00e9s csal\u00e1djaik sz\u00e1m\u00e1ra az anyagi, szellemi \u00e9s erk\u00f6lcsi h\u00e1tteret.\nEml\u00e9keztetett: A korm\u00e1ny t\u00f6bb \u00e9ves \u00e1tfog\u00f3 \u00e1pol\u00f3i b\u00e9remel\u00e9si programot ind\u00edtott, 2022-re egy \u00e1pol\u00f3 \u00e1tlagosan k\u00e9t \u00e9s f\u00e9lszeres\u00e9t fogja keresni annak, mint amennyit 2016 el\u0151tt keresett. Ez a b\u00e9remel\u00e9s \u00f6sszesen 83 ezer \u00e1pol\u00f3t \u00e9s k\u00f6zel 5 ezer v\u00e9d\u0151n\u0151t \u00e9rint - tette hozz\u00e1 a miniszter.\nA t\u00e1rcavezet\u0151 elmondta: az \u00e1pol\u00f3i hivat\u00e1s megbecs\u00fcl\u00e9s\u00e9t szolg\u00e1lja az is, hogy az \u00e1pol\u00f3i p\u00e1ly\u00e1ra k\u00e9sz\u00fcl\u0151 fiatalokat havi 40 ezer forintos \u00e1pol\u00f3i \u00f6szt\u00f6nd\u00edjjal t\u00e1mogatjuk \u00e9s jav\u00edtjuk az \u00e1pol\u00f3k lakhat\u00e1si k\u00f6r\u00fclm\u00e9nyeit is, meg\u00fajulnak orsz\u00e1gszerte a n\u0151v\u00e9rsz\u00e1ll\u00f3k, illetve \u00fajak \u00e9p\u00fclnek.\n\u00d6r\u00f6mmel l\u00e1tjuk, hogy az eg\u00e9szs\u00e9g\u00fcgyi dolgoz\u00f3k - k\u00f6zt\u00fck az \u00e1pol\u00f3k -\u00a0\u00a0d\u00f6nt\u0151 t\u00f6bbs\u00e9ge m\u00e1r \u00e9lt az olt\u00e1s lehet\u0151s\u00e9g\u00e9vel, sokan k\u00f6z\u00fcl\u00fck m\u00e1r a m\u00e1sodik olt\u00e1sukat is megkapt\u00e1k, \u00edgy m\u00e1r biztons\u00e1gban, v\u00e9dettnek tudhatjuk \u00e1pol\u00f3inkat.\nA miniszter b\u00edzik benne, hogy ezeknek a programoknak a seg\u00edts\u00e9g\u00e9vel ki tudnak teljesedni v\u00e1lasztott hivat\u00e1sukban.\n\nKiad\u00f3: Emberi Er\u0151forr\u00e1sok Miniszt\u00e9riuma\n\n"}]