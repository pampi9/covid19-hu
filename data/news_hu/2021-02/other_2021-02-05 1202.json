[{"date": "2021-02-05 12:02", "url": "https://koronavirus.gov.hu/cikkek/schanda-tovabbra-ingyenesen-utazhatnak-vedekezesben-reszt-vevo-egeszsegugyi-szocialis-es", "h1": "Schanda: tov\u00e1bbra is ingyenesen utazhatnak a v\u00e9dekez\u00e9sben r\u00e9szt vev\u0151 eg\u00e9szs\u00e9g\u00fcgyi, szoci\u00e1lis \u00e9s rendv\u00e9delmi dolgoz\u00f3k", "body": "\nKorl\u00e1tlan d\u00edjmentes utaz\u00e1sra jogosultak a helyi \u00e9s helyk\u00f6zi k\u00f6z\u00f6ss\u00e9gi k\u00f6zleked\u00e9sben febru\u00e1r 7. ut\u00e1n is az eg\u00e9szs\u00e9g\u00fcgyben foglalkoztatottak \u00e9s a v\u00e9dekez\u00e9sben k\u00f6zrem\u0171k\u00f6d\u0151 orvos- \u00e9s eg\u00e9szs\u00e9gtudom\u00e1nyi hallgat\u00f3k, szoci\u00e1lis, rendv\u00e9delmi \u00e9s k\u00f6zigazgat\u00e1si dolgoz\u00f3k - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) parlamenti \u00e9s strat\u00e9giai \u00e1llamtitk\u00e1ra p\u00e9nteken az MTI-vel.\n\n\nSchanda Tam\u00e1s hangs\u00falyozta, a korm\u00e1ny sz\u00e1m\u00e1ra az \u00e9let \u00e9s az eg\u00e9szs\u00e9g v\u00e9delme az els\u0151dleges, ez\u00e9rt a koronav\u00edrus-vil\u00e1gj\u00e1rv\u00e1ny k\u00f6vetkezt\u00e9ben elrendelt vesz\u00e9lyhelyzetet \u00e9s a vesz\u00e9lyhelyzetben hozott rendk\u00edv\u00fcli int\u00e9zked\u00e9seket v\u00e1ltozatlanul fenntartja.\n\u00a0\u00a0\u00a0\u00a0Eml\u00e9keztetett, a helyk\u00f6zi \u00e9s helyi t\u00f6megk\u00f6zleked\u00e9si eszk\u00f6z\u00f6ket november eleje \u00f3ta vehetik ig\u00e9nybe menetjegy megv\u00e1s\u00e1rl\u00e1sa n\u00e9lk\u00fcl az eg\u00e9szs\u00e9g\u00fcgyi dolgoz\u00f3k \u00e9s a v\u00e9dekez\u00e9sbe bevont orvosegyetemi hallgat\u00f3k.\n\u00a0\u00a0\u00a0\u00a0A korm\u00e1ny december 16-t\u00f3l jelent\u0151sen kiterjesztette a kedvezm\u00e9nyezettek k\u00f6r\u00e9t: ha a v\u00edrus elleni v\u00e9dekez\u00e9sben vesznek r\u00e9szt, ingyen utazhatnak a szoci\u00e1lis, gyermekj\u00f3l\u00e9ti vagy gyermekv\u00e9delmi szolg\u00e1ltat\u00f3n\u00e1l, int\u00e9zm\u00e9nyben, h\u00e1l\u00f3zatn\u00e1l dolgoz\u00f3k, a k\u00f6zszolg\u00e1lati tisztvisel\u0151k \u00e9s korm\u00e1nytisztvisel\u0151k, a honv\u00e9delmi vagy rendv\u00e9delmi feladatokat ell\u00e1t\u00f3 szervekn\u00e9l jogviszonyban \u00e1ll\u00f3k is - tette hozz\u00e1.\n\u00a0\u00a0\u00a0\u00a0\u00a0Jelezte azt is, a kedvezm\u00e9ny a szem\u00e9lyazonoss\u00e1g igazol\u00e1s\u00e1ra alkalmas okm\u00e1ny \u00e9s a munk\u00e1ltat\u00f3 \u00e1ltal ki\u00e1ll\u00edtott igazol\u00e1s felmutat\u00e1s\u00e1val vehet\u0151 ig\u00e9nybe.\n\u00a0\u00a0\u00a0\u00a0Schanda Tam\u00e1s hozz\u00e1tette, hogy ism\u00e9t meghosszabb\u00edtj\u00e1k a lej\u00e1r\u00f3 okm\u00e1nyok, k\u00f6zt\u00fck az utaz\u00e1si kedvezm\u00e9ny ig\u00e9nybev\u00e9tel\u00e9re jogos\u00edt\u00f3k - p\u00e9ld\u00e1ul a di\u00e1kigazolv\u00e1nyok \u00e9s az ezeket helyettes\u00edt\u0151 igazol\u00e1sok -, \u00e9rv\u00e9nyess\u00e9g\u00e9t.\n\u00a0\u00a0\u00a0\u00a0Az ITM felh\u00edvta a k\u00f6zleked\u00e9si t\u00e1rsas\u00e1gok figyelm\u00e9t, hogy a vesz\u00e9lyhelyzeti el\u0151\u00edr\u00e1sokat v\u00e1ltozatlan form\u00e1ban alkalmazz\u00e1k az ingyenesen \u00e9s kedvezm\u00e9nnyel utaz\u00f3k eset\u00e9ben is.\n\u00a0\u00a0\u00a0\u00a0Guly\u00e1s Gergely Minisztereln\u00f6ks\u00e9get vezet\u0151 miniszter janu\u00e1r 28-\u00e1n a j\u00e1rv\u00e1nyhelyzet alakul\u00e1s\u00e1r\u00f3l sz\u00f3lva k\u00f6z\u00f6lte, a korm\u00e1ny \u00fagy gondolja, hogy a jelenlegi szab\u00e1lyokat fenn kell tartani, \u00e9s ehhez a rendk\u00edv\u00fcli jogrend meghosszabb\u00edt\u00e1sa is sz\u00fcks\u00e9ges. Ezt saj\u00e1t hat\u00e1sk\u00f6rben a korm\u00e1ny 15 napra rendeli majd el febru\u00e1r 7-\u00e9n \u00e9jf\u00e9lt\u0151l, ezt k\u00f6vet\u0151en pedig az Orsz\u00e1ggy\u0171l\u00e9st fogja arra k\u00e9rni, hogy 90 nappal hosszabb\u00edtsa meg a rendk\u00edv\u00fcli jogrendet.\n\nMTI 2021. febru\u00e1r 5.\n\n"}]