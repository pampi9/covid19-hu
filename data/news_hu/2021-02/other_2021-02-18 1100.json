[{"date": "2021-02-18 11:00", "url": "https://koronavirus.gov.hu/cikkek/mit-kell-tudni-regisztralt-legidosebbek-es-60-ev-alatti-kronikus-betegek-oltasarol", "h1": "Mit kell tudni a regisztr\u00e1lt legid\u0151sebbek \u00e9s a 60 \u00e9v alatti kr\u00f3nikus betegek olt\u00e1s\u00e1r\u00f3l?", "body": "\nFebru\u00e1r els\u0151 het\u00e9n elkezd\u0151d\u00f6tt a regisztr\u00e1lt legid\u0151sebbek olt\u00e1sa, ezzel p\u00e1rhuzamosan febru\u00e1r m\u00e1sodik het\u00e9ben megkezd\u0151d\u00f6tt a 60 \u00e9v alatti kr\u00f3nikus betegek olt\u00e1sa is. Az oltand\u00f3kat a h\u00e1ziorvosuk \u00e9rtes\u00edti \u00e9s egyeztet vel\u00fck az olt\u00e1s pontos id\u0151pontj\u00e1r\u00f3l \u00e9s helysz\u00edn\u00e9r\u0151l, amely lehet a k\u00f3rh\u00e1zi olt\u00f3pont, a h\u00e1ziorvosi rendel\u0151, vagy az id\u0151s ember otthona is. Az olt\u00e1sok \u00fctem\u00e9t a rendelkez\u00e9sre \u00e1ll\u00f3 vakcina hat\u00e1rozza meg.\n\nPontosan kiket oltanak most?\nJanu\u00e1r v\u00e9g\u00e9n lez\u00e1rult az eg\u00e9szs\u00e9g\u00fcgyben dolgoz\u00f3k \u00e9s az id\u0151sotthonok, bentlak\u00e1sos szoci\u00e1lis int\u00e9zm\u00e9nyek kamp\u00e1nyszer\u0171 olt\u00e1sa. A m\u00e1sodik olt\u00e1sok bead\u00e1sa \u00e9s az esetlegesen elmaradt els\u0151 olt\u00e1sok ugyanakkor zajlik.\nFebru\u00e1r els\u0151 het\u00e9ben a v\u00e9d\u0151olt\u00e1sra postai \u00faton vagy interneten\u00a0regisztr\u00e1lt legid\u0151sebbeket\u00a0kezdt\u00e9k el oltani. Minden h\u00e1ziorvos megkapta \u00e9s heti friss\u00edt\u00e9ssel megkapja a praxis\u00e1ban eddig regisztr\u00e1lt legid\u0151sebbek list\u00e1j\u00e1t. A lista egyben egy priorit\u00e1si rend is, a praxishoz tartoz\u00f3 legid\u0151sebbt\u0151l halad sorban \u00e9letkor szerint \u00e9s figyelembe veszi az oltand\u00f3 id\u0151s ember dokument\u00e1lt kr\u00f3nikus betegs\u00e9geit is. Teh\u00e1t az \u00e9letkoruk \u00e9s eg\u00e9szs\u00e9gi \u00e1llapotuk alapj\u00e1n legvesz\u00e9lyeztetettebbek vannak a lista elej\u00e9n, a h\u00e1ziorvosnak lehet\u0151leg vel\u00fck kell kezdeni az olt\u00e1st, amelynek helys\u00edzne lehet h\u00e1ziorvosi rendel\u0151, k\u00f3rh\u00e1zi olt\u00f3pont vagy az id\u0151s ember otthona is.\nFebru\u00e1r m\u00e1sodik het\u00e9ben, az AstraZeneca vakcin\u00e1val megkezd\u0151d\u00f6tt a regisztr\u00e1lt 60 \u00e9v alatti kr\u00f3nikus betegek olt\u00e1sa is. A h\u00e1ziorvosok ehhez is list\u00e1t kapnak a praxisukhoz tartoz\u00f3 60 \u00e9v alatti kr\u00f3nikus betegekr\u0151l. \u0150ket is a h\u00e1ziorvosuk \u00e9rtes\u00edti \u00e9s egyeztet vel\u00fck az olt\u00e1s id\u0151pontj\u00e1r\u00f3l \u00e9s helysz\u00edn\u00e9r\u0151l. A h\u00e1ziorvos feladata eld\u00f6nteni, hogy a kr\u00f3nikus betegei k\u00f6z\u00fcl kiket tart indokoltnak els\u0151k\u00e9nt beoltani. A h\u00e1ziorvos felel\u0151ss\u00e9ge az, hogy az olt\u00e1si rend szerint a list\u00e1b\u00f3l val\u00f3ban a kock\u00e1zati kr\u00f3nikus betegs\u00e9ggel jelenleg is k\u00fczd\u0151, \u00e9s vesz\u00e9lyeztetett eg\u00e9szs\u00e9gi \u00e1llapot\u00fa szem\u00e9lyeket r\u00e9szes\u00edtse el\u0151nyben az olt\u00e1sn\u00e1l.\nJavasolt az id\u0151s embereknek a v\u00e9d\u0151olt\u00e1s?\nEgy\u00e9rtelm\u0171en igen, hiszen az id\u0151s kor az egyik legnagyobb kock\u00e1zat a koronav\u00edrus-fert\u0151z\u00e9s s\u00falyos lefoly\u00e1s\u00e1ra. A fert\u0151z\u00e9seket kiv\u00e1lt\u00f3 k\u00f3rokoz\u00f3k, k\u00f6zt\u00fck a v\u00edrusok okozta fert\u0151z\u00e9sek ellen v\u00e9d\u0151olt\u00e1sokkal lehet a leghat\u00e9konyabban v\u00e9dekezni. Ez igaz az \u00faj koronav\u00edrus okozta fert\u0151z\u00e9sekre is.\nKr\u00f3nikus beteg kaphat v\u00e9d\u0151olt\u00e1st?\nIgen. S\u0151t, nekik kifejezetten javasolt az olt\u00e1s, hiszen az id\u0151s kor mellett a kr\u00f3nikus betegs\u00e9gek n\u00f6velik a koronav\u00edrus-fert\u0151z\u00e9s s\u00falyos lefoly\u00e1s\u00e1nak a kock\u00e1zat\u00e1t. Minden esetben az olt\u00f3orvos d\u00f6nt az olthat\u00f3s\u00e1gr\u00f3l, miut\u00e1n kik\u00e9rdezte az oltand\u00f3t \u00e9s megismerte eg\u00e9szs\u00e9gi \u00e1llapot\u00e1t.\nAz olt\u00e1s okozhat koronav\u00edrus-fert\u0151z\u00e9st?\nNem.\nKi \u00e9rtes\u00edti az oltand\u00f3kat?\nJelenleg a h\u00e1ziorvos \u00e9rtes\u00edti a praxis\u00e1hoz tartoz\u00f3 oltand\u00f3kat, hogy ki \u00e9s mikor sz\u00e1m\u00edthat az olt\u00e1sra. A h\u00e1ziorvos d\u00f6nt arr\u00f3l is, hogy az olt\u00e1sra jelentkezett olthat\u00f3 vagy nem olthat\u00f3 (pl.: akut l\u00e1zas betegs\u00e9g eset\u00e9n k\u00e9s\u0151bbre kell halasztani a v\u00e9d\u0151olt\u00e1st).\nH\u00e1ny ember \u00e9s hol kapja meg most az olt\u00e1st?\nAzt, hogy hetente h\u00e1ny embert tudnak\u00a0 olt\u00e1sra megszervezni a h\u00e1ziorvosok az aktu\u00e1lisan rendelkez\u00e9sre \u00e1ll\u00f3 vakcina mennyis\u00e9ge hat\u00e1rozza meg. A h\u00e1ziorvosok a heti feladataikat \u00e9s az elolthat\u00f3 vakcin\u00e1k sz\u00e1m\u00e1r\u00f3l, fajt\u00e1j\u00e1r\u00f3l sz\u00f3l\u00f3 tudnival\u00f3kat a NEAK-t\u00f3l \u00e9s a megyei olt\u00e1si bizotts\u00e1gokt\u00f3l kapj\u00e1k meg.\nMilyen vakcin\u00e1val zajlik most az olt\u00e1s Magyarorsz\u00e1gon? Melyik vakcin\u00e1val kit oltanak? Melyikb\u0151l mikor kell megkapni a 2. olt\u00e1st?\nCsak a hat\u00f3s\u00e1gok \u00e1ltal enged\u00e9lyezett biztons\u00e1gos \u00e9s hat\u00e1sos olt\u00f3anyagokat alkalmazzuk Magyarorsz\u00e1gon.\nMindig a rendelkez\u00e9sre \u00e1ll\u00f3 vakcin\u00e1val zajlik az olt\u00e1s. Jelenleg ezek a k\u00f6vetkez\u0151k:\n\nA Pfizer-vakcin\u00e1n\u00e1l az els\u0151 olt\u00e1st k\u00f6vet\u0151 21. napon kell beadni a m\u00e1sodik olt\u00e1st. Haz\u00e1nkban 18 \u00e9v felett alkalmazz\u00e1k.\nA Moderna-vakcin\u00e1n\u00e1l az els\u0151 olt\u00e1st k\u00f6vet\u0151 a 28. napon kell beadni a m\u00e1sodik olt\u00e1st. 18 \u00e9v felett alkalmazz\u00e1k.\nA Szputnyik-vakcin\u00e1n\u00e1l az els\u0151 olt\u00e1st k\u00f6vet\u0151 a 21. napon kell beadni a m\u00e1sodik olt\u00e1st. A regisztr\u00e1lt id\u0151sebb, kr\u00f3nikus betegs\u00e9ggel nem rendelkez\u0151ket kezdik el vele oltani.\nAz AstraZeneca-vakcin\u00e1n\u00e1l az els\u0151 olt\u00e1st k\u00f6vet\u0151 4. h\u00e9ten kell beadni a m\u00e1sodik olt\u00e1st. Ezzel a vakcin\u00e1val a 60 \u00e9v alatti kr\u00f3nikus betegek olt\u00e1s\u00e1t kezdt\u00e9k.\n\nAz olt\u00f3anyagokat nem lehet felcser\u00e9lni, az els\u0151 \u00e9s a m\u00e1sodik olt\u00e1st ugyanazon olt\u00f3anyaggal kell elv\u00e9gezni. Ha a m\u00e1sodik olt\u00e1st a tervezett id\u0151pontban valamilyen okn\u00e1l fogva nem lehet beadni (pl. akut betegs\u00e9g, akad\u00e1lyoztat\u00e1s eset\u00e9n), akkor az olt\u00f3orvossal megbesz\u00e9lt id\u0151pontban kell bep\u00f3tolni.\nGyakorlati teend\u0151k a v\u00e9d\u0151olt\u00e1s el\u0151tt\nAz \u00fcgyint\u00e9z\u00e9s gyors\u00edt\u00e1sa \u00e9rdek\u00e9ben kinyomtatva, ha teheti kit\u00f6ltve hozza mag\u00e1val a beleegyez\u0151nyilatkozatot.\u00a0https://koronavirus.gov.hu/sites/default/files/sites/default/files/imce/_hozzajarulo_nyilatkozat_vedooltashoz_0.pdf\nGondolja v\u00e9gig, hogy: van-e kr\u00f3nikus betegs\u00e9ge, a k\u00f6zelm\u00faltban volt-e s\u00falyos betegs\u00e9ge (k\u00fcl\u00f6n\u00f6sen az elm\u00falt 3 h\u00f3napban), volt-e az elm\u00falt 2 h\u00e9tben akut megbeteged\u00e9se?\n\u00c9rdemes \u00f6ssze\u00edrni, hogy milyen gy\u00f3gyszereket szed. Amennyiben a k\u00f6zelm\u00faltban immunrendszert gyeng\u00edt\u0151 kezel\u00e9sben r\u00e9szes\u00fclt jelezze azt az olt\u00f3orvosnak.\nA k\u00f3rh\u00e1zi olt\u00f3pontra, orvosi rendel\u0151be vigye mag\u00e1val a szem\u00e9lyazonos\u00edt\u00f3 iratait \u00e9s a TAJ-k\u00e1rty\u00e1j\u00e1t!\nA v\u00e9d\u0151olt\u00e1s el\u0151tt \u2013 a szok\u00e1sos napi ritmus\u00e1nak megfelel\u0151en \u2013 igyon \u00e9s egyen! Amennyiben v\u00e9rv\u00e9telkor, v\u00e9d\u0151olt\u00e1skor vagy injekci\u00f3 bead\u00e1sa kapcs\u00e1n el\u0151fordult m\u00e1r \u00e1jul\u00e1s, akkor az olt\u00e1sra vigyen mag\u00e1val egy palack vizet \u00e9s esetleg sz\u0151l\u0151cukrot! Ezt mindenk\u00e9pp jelezze az olt\u00e1s el\u0151tt az olt\u00f3orvosnak.\nLehet\u0151leg olyan \u00f6lt\u00f6z\u00e9kben \u00e9rkezzen a k\u00f3rh\u00e1zi olt\u00f3pontra vagy rendel\u0151be, amiben k\u00f6nnyen szabadd\u00e1 tudja tenni a felkarj\u00e1t. \u00a0\nHogyan zajlik az olt\u00e1s?\nAz olt\u00f3orvos az olt\u00e1st megel\u0151z\u0151en kik\u00e9rdezi \u00e9s fizik\u00e1lisan megvizsg\u00e1lja az oltand\u00f3 szem\u00e9lyt. Az olt\u00e1s kapcs\u00e1n n\u00e9h\u00e1ny dokumentumot ki kell t\u00f6lteni, pl. hozz\u00e1j\u00e1rul\u00e1si nyilatkozatot.\nAz olt\u00e1st a felkarba adj\u00e1k. Az olt\u00e1st k\u00f6vet\u0151en legal\u00e1bb 15-30 percig a v\u00e9d\u0151olt\u00e1sban r\u00e9szes\u00fclteket meg kell figyelni, hogy esetleg fell\u00e9p-e n\u00e1la olt\u00e1si reakci\u00f3.\nAz els\u0151 olt\u00e1s sor\u00e1n k\u00f6zlik a m\u00e1sodik olt\u00e1s id\u0151pontj\u00e1t is. Az olt\u00e1seml\u00e9keztet\u0151 k\u00e1rty\u00e1n a v\u00e9d\u0151olt\u00e1s nev\u00e9t \u00e9s gy\u00e1rt\u00e1si t\u00e9telsz\u00e1m\u00e1t az olt\u00f3helyen egy\u00e9rtelm\u0171en fel kell t\u00fcntetni. A k\u00e1rty\u00e1t a m\u00e1sodik adag bead\u00e1sakor az oltand\u00f3 szem\u00e9lynek mag\u00e1val kell vinnie, \u00e9s a tov\u00e1bbiakban is meg\u0151rizni!\nMikor alakul ki a v\u00e9detts\u00e9g a koronav\u00edrus ellen?\nA koronav\u00edrus elleni v\u00e9detts\u00e9g kialakul\u00e1s\u00e1hoz \u00e1ltal\u00e1ban k\u00e9t olt\u00e1sra van sz\u00fcks\u00e9g. M\u00e1r az els\u0151 olt\u00e1s is kiv\u00e1lt egy bizonyos v\u00e9detts\u00e9get, de az oltottak teljes v\u00e9delme csak a vakcina m\u00e1sodik adagj\u00e1t k\u00f6vet\u0151en alakul ki, v\u00e1rhat\u00f3an 1-2 h\u00e9ten bel\u00fcl.\nMint minden v\u00e9d\u0151olt\u00e1sn\u00e1l, a COVID-19 fert\u0151z\u00e9s elleni v\u00e9d\u0151olt\u00e1s eset\u00e9ben is el\u0151fordulhat, hogy az nem v\u00e9d meg minden beoltott szem\u00e9lyt, \u00edgy kevesen, de lehetnek olyanok, akik m\u00e9gis megfert\u0151z\u0151dhetnek, azonban az olt\u00e1ssal nagym\u00e9rt\u00e9kben cs\u00f6kkenthet\u0151 a s\u00falyos megbeteged\u00e9s kock\u00e1zata.\nVissza lehet utas\u00edtani az olt\u00e1st, a vakcin\u00e1t?\nAz olt\u00e1s \u00f6nk\u00e9ntes, senki sem k\u00f6telezett a v\u00e9d\u0151olt\u00e1sra. Az olt\u00e1st megel\u0151z\u0151en az oltand\u00f3nak mindig ki kell t\u00f6lteni egy\u00a0hozz\u00e1j\u00e1rul\u00f3 nyilatkozatot.\nKi nem kaphat olt\u00e1st?\nEllenjavallatok id\u0151sek eset\u00e9n:\n\nAkut l\u00e1zas betegs\u00e9g\nA beadand\u00f3 vakcina b\u00e1rmely \u00f6sszetev\u0151j\u00e9vel szembeni s\u00falyos allergi\u00e1s reakci\u00f3\nAz anamn\u00e9zisben s\u00falyos, k\u00f3rh\u00e1zi ell\u00e1t\u00e1st ig\u00e9nyl\u0151 gy\u00f3gyszerrel (pl.penicillin) vagy v\u00e9d\u0151olt\u00e1ssal kapcsolatos anafilaxi\u00e1s reakci\u00f3\nEgy\u00e9b ellenjavallatokat az egyes vakcin\u00e1k alkalmaz\u00e1si el\u0151\u00edr\u00e1sa tartalmazhat, amelyet az olt\u00f3orvosok ismernek \u00e9s aszerint d\u00f6ntenek az olthat\u00f3s\u00e1gr\u00f3l.\n\nA vakcina m\u00e1sodik adagj\u00e1t nem szabad beadni azoknak sem, akik anafilaxi\u00e1s reakci\u00f3t mutattak az els\u0151 olt\u00e1s alkalmaz\u00e1sa sor\u00e1n.\nMilyen olt\u00e1si reakci\u00f3k l\u00e9phetnek fel?\u00a0\nB\u00e1rmelyik v\u00e9d\u0151olt\u00e1s ut\u00e1n jelentkezhet olt\u00e1si reakci\u00f3. Magyarorsz\u00e1gon az eddig beoltottakn\u00e1l - bele\u00e9rtve az id\u0151seket is \u2013 csak n\u00e9h\u00e1ny esetben tapasztaltak enyhe olt\u00e1si reakci\u00f3t.\nA lehets\u00e9ges olt\u00e1si reakci\u00f3kra az olt\u00f3orvos fogja felh\u00edvni a figyelmet. Ezek azonban \u00e1tmeneti reakci\u00f3k, melyek sz\u00f6v\u0151dm\u00e9nyek n\u00e9lk\u00fcl megsz\u0171nnek. A leggyakoribbak: f\u00e1jdalom a bead\u00e1s hely\u00e9n, fejf\u00e1j\u00e1s, hidegr\u00e1z\u00e1s, f\u00e1radts\u00e1g, izomf\u00e1jdalom, l\u00e1z, injekci\u00f3 bead\u00e1si hely\u00e9n jelentkez\u0151 duzzanat. Nagyon ritk\u00e1n el\u0151fordulhat: megnagyobbodott nyirokcsom\u00f3k (h\u00f3nalji nyirokcsom\u00f3 duzzanata, \u00e9rz\u00e9kenys\u00e9ge), rossz k\u00f6z\u00e9rzet, v\u00e9gtagf\u00e1jdalom, \u00e1lmatlans\u00e1g, viszket\u00e9s az injekci\u00f3 bead\u00e1si hely\u00e9n.\nEzek \u00e1ltal\u00e1ban enyh\u00e9k vagy k\u00f6zepesen s\u00falyosak \u00e9s a vakcina bead\u00e1sa ut\u00e1n p\u00e1r napon bel\u00fcl elm\u00falnak.\nA felsorolt reakci\u00f3k enyh\u00edt\u00e9s\u00e9re f\u00e1jdalomcsillap\u00edt\u00f3 \u00e9s / vagy l\u00e1zcsillap\u00edt\u00f3 gy\u00f3gyszerekkel (pl. Paracetamolt tartalmaz\u00f3 term\u00e9kekkel) t\u00fcneti kezel\u00e9s alkalmazhat\u00f3.\nRegisztr\u00e1ltam a v\u00e9d\u0151olt\u00e1sra, de m\u00e9g nem h\u00edvott a h\u00e1ziorvos. \u00c9n mikor ker\u00fcl\u00f6k sorra?\nMindenki sorra fog ker\u00fclni, aki jelentkezett v\u00e9d\u0151olt\u00e1sra. Az olt\u00e1s \u00fctem\u00e9t legink\u00e1bb a rendelkez\u00e9sre \u00e1ll\u00f3 vakcin\u00e1k hat\u00e1rozz\u00e1k meg. A Magyarorsz\u00e1gra \u00e9rkez\u0151 vakcinasz\u00e1ll\u00edtm\u00e1nyok \u00fctem\u00e9ben tudjuk ell\u00e1tni a h\u00e1ziorvosokat olt\u00f3anyaggal, \u00e9s a h\u00e1ziorvosok a praxishoz tartoz\u00f3 priorit\u00e1si lista alapj\u00e1n sorra fogj\u00e1k h\u00edvni a regisztr\u00e1lt betegeiket a k\u00f6vetkez\u0151 hetekben.\nM\u00e9g nem regisztr\u00e1ltam, megtehetem m\u00e9g?\nIgen. A regisztr\u00e1ci\u00f3 folyamatos a\u00a0www.vakcinainfo.gov.hu\u00a0honlapon, vagy az a 60 \u00e9v feletti, aki m\u00e9g nem tette, akkor post\u00e1n is visszak\u00fcldheti a Magyar \u00c1llamkincst\u00e1rhoz a jelentkez\u00e9s\u00e9t. A regisztr\u00e1ltak n\u00e9vsor\u00e1t heti rendszeress\u00e9ggel friss\u00edtj\u00fck \u00e9s tov\u00e1bb\u00edtjuk a h\u00e1ziorvosokhoz.\nAmennyiben valakinek nincsen internetes el\u00e9rhet\u0151s\u00e9ge, az interneten t\u00f6rt\u00e9n\u0151 regisztr\u00e1ci\u00f3ban rokona, ismer\u0151se is ny\u00fajthat seg\u00edts\u00e9get r\u00e9sz\u00e9re, \u00edgy tudnak a leggyorsabban regisztr\u00e1lni.\nA 60 \u00e9v felettiek postai regisztr\u00e1ci\u00f3ja\nAmennyiben a postai k\u00fcldem\u00e9ny esetlegesen nem \u00e9rkezett meg a 60 \u00e9v feletti szem\u00e9lyhez, lehet\u0151s\u00e9g van a lev\u00e9l \u00fajrak\u00fcld\u00e9s\u00e9nek k\u00e9r\u00e9s\u00e9re. Ehhez a Magyar \u00c1llamkincst\u00e1r Nyugd\u00edjfoly\u00f3s\u00edt\u00f3 Igazgat\u00f3s\u00e1g\u00e1t sz\u00fcks\u00e9ges felkeresni az al\u00e1bbi el\u00e9rhet\u0151s\u00e9gek valamelyik\u00e9n:\nTelefonsz\u00e1m:06-80-204-884, e-mail:\u00a0nyufig@allamkincstar.gov.hu\n\u00dcgyf\u00e9lfogad\u00e1si id\u0151: H,K,Cs: 7:30-15:45, Sze: 7:30-18:00, P: 7:30-13:00\nA beazonos\u00edt\u00e1shoz sz\u00fcks\u00e9ges adatok: ell\u00e1t\u00e1s foly\u00f3s\u00edt\u00e1si t\u00f6rzssz\u00e1ma, n\u00e9v, lakc\u00edm, anyja neve, sz\u00fclet\u00e9si id\u0151, TAJ sz\u00e1m.\nAz al\u00e1bbi t\u00e1j\u00e9koztat\u00f3 innen is let\u00f6lthet\u0151:\u00a0Mit kell tudni a regisztr\u00e1lt legid\u0151sebbek \u00e9s a 60 \u00e9v alatti kr\u00f3nikus betegek olt\u00e1s\u00e1r\u00f3l?\n\n"}]