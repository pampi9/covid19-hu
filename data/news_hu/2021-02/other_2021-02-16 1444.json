[{"date": "2021-02-16 14:44", "url": "https://koronavirus.gov.hu/cikkek/az-uzbeg-miniszterelnok-helyettessel-targyalt-orban-viktor", "h1": "Az \u00fczb\u00e9g minisztereln\u00f6k-helyettessel t\u00e1rgyalt Orb\u00e1n Viktor", "body": "\nOrb\u00e1n Viktor minisztereln\u00f6k kedden a Karmelita kolostorban fogadta Sardor Umurzakovot, \u00dczbegiszt\u00e1n minisztereln\u00f6k-helyettes\u00e9t, akivel a koronav\u00edrus-vil\u00e1gj\u00e1rv\u00e1ny elleni v\u00e9dekez\u00e9sr\u0151l \u00e9s a gazdas\u00e1gi kapcsolatok fejleszt\u00e9s\u00e9r\u0151l is t\u00e1rgyalt - k\u00f6z\u00f6lte az MTI-vel Havasi Bertalan, a Minisztereln\u00f6ki Sajt\u00f3irod\u00e1t vezet\u0151 helyettes \u00e1llamtitk\u00e1r.\n\n\nOrb\u00e1n Viktor k\u00f6sz\u00f6netet mondott a j\u00e1rv\u00e1ny elleni k\u00fczdelemben folytatott egy\u00fcttm\u0171k\u00f6d\u00e9s\u00e9rt, melynek keret\u00e9ben tavaly tavasszal \u00dczbegiszt\u00e1n 650 ezer v\u00e9d\u0151maszkot k\u00fcld\u00f6tt Magyarorsz\u00e1gnak, haz\u00e1nk pedig \u00fczb\u00e9g \u00e1llampolg\u00e1roknak seg\u00edtett hazajutni a vil\u00e1gj\u00e1rv\u00e1ny kit\u00f6r\u00e9se ut\u00e1n.\n\u00a0\u00a0\u00a0\u00a0A megbesz\u00e9l\u00e9sen elhangzott: \u00e9rdemes befektetni a magyar-\u00fczb\u00e9g gazdas\u00e1gi kapcsolatok fejleszt\u00e9s\u00e9be. A magyar szerepv\u00e1llal\u00e1sra lehet\u0151s\u00e9g ny\u00edlik a v\u00edzgazd\u00e1lkod\u00e1si, a meg\u00fajul\u00f3 energi\u00e1val \u00f6sszef\u00fcgg\u0151 illetve a villamosenergia-h\u00e1l\u00f3zat korszer\u0171s\u00edt\u00e9si projektekben, valamint az \u00fczb\u00e9g mez\u0151gazdas\u00e1g moderniz\u00e1ci\u00f3j\u00e1ban, p\u00e9ld\u00e1ul \u00e9lelmiszeripari feldolgoz\u00f3 kapacit\u00e1sok ki\u00e9p\u00edt\u00e9s\u00e9vel. \u00dczbegiszt\u00e1n 50 \u00e9ves kutat\u00e1si tapasztalattal rendelkezik a b\u00e9k\u00e9s c\u00e9l\u00fa nukle\u00e1ris energiafelhaszn\u00e1l\u00e1s ter\u00e9n, emellett az orsz\u00e1g a vil\u00e1g hetedik legnagyobb ur\u00e1nkitermel\u0151je. A keddi t\u00e1rgyal\u00e1son kit\u00e9rtek az oktat\u00e1si cserekapcsolatokra is, Orb\u00e1n Viktor eml\u00e9keztetett, hogy 2023 v\u00e9g\u00e9ig Magyarorsz\u00e1g \u00e9vente 100 \u00fczb\u00e9g di\u00e1k sz\u00e1m\u00e1ra aj\u00e1nlott fel \u00f6szt\u00f6nd\u00edjakat itteni tanulm\u00e1nyok folytat\u00e1sa c\u00e9lj\u00e1b\u00f3l.\n\u00a0\u00a0\u00a0\u00a0Sardor Umurzakov a szerdai Magyar-\u00dczb\u00e9g Gazdas\u00e1gi Egy\u00fcttm\u0171k\u00f6d\u00e9si Korm\u00e1nyk\u00f6zi Bizotts\u00e1g 6. t\u00e1rseln\u00f6ki tal\u00e1lkoz\u00f3ja kapcs\u00e1n l\u00e1togatott Budapestre.\n\nMTI 2021. febru\u00e1r 16.\n\n"}]