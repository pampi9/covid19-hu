[{"date": "2021-02-07 09:46", "url": "https://koronavirus.gov.hu/cikkek/itm-februar-22-ig-alkalmazhatok-tavmunka-veszelyhelyzeti-szabalyai", "h1": "ITM: febru\u00e1r 22-ig alkalmazhat\u00f3k a t\u00e1vmunka vesz\u00e9lyhelyzeti szab\u00e1lyai", "body": "\nA korm\u00e1ny a biztons\u00e1gosabb munkav\u00e9gz\u00e9s \u00e9s a munkahelyi eg\u00e9szs\u00e9g\u00fcgyi kock\u00e1zatok cs\u00f6kkent\u00e9se \u00e9rdek\u00e9ben meghosszabb\u00edtja a t\u00e1vmunka szab\u00e1lyainak vesz\u00e9lyhelyzeti alkalmaz\u00e1s\u00e1t is - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) vas\u00e1rnap az MTI-vel.\n\nA k\u00f6zlem\u00e9nyben Bod\u00f3 S\u00e1ndor, a t\u00e1rca foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra kifejtette, a munk\u00e1ltat\u00f3k \u00e9s a munkav\u00e1llal\u00f3k 2021. febru\u00e1r 22-ig a munka t\u00f6rv\u00e9nyk\u00f6nyv\u00e9t\u0151l elt\u00e9r\u0151en \u00e1llapodhatnak meg a t\u00e1vmunk\u00e1r\u00f3l. Az \u00e1tmeneti rendelkez\u00e9s hozz\u00e1j\u00e1rul ahhoz, hogy a v\u00e1llalkoz\u00e1sok a koronav\u00edrus-j\u00e1rv\u00e1ny miatt elrendelt vesz\u00e9lyhelyzetben talpon maradjanak, ezzel v\u00e9di a magyar gazdas\u00e1got \u00e9s munkahelyeket - f\u0171zte hozz\u00e1.\n\u00a0\u00a0\u00a0\u00a0Eml\u00e9keztettek: a korm\u00e1ny c\u00e9lja, hogy min\u00e9l korszer\u0171bb szab\u00e1lyoz\u00e1ssal seg\u00edtse el\u0151 a nem hagyom\u00e1nyos foglalkoztat\u00e1si form\u00e1k terjed\u00e9s\u00e9t.\n\u00a0\u00a0\u00a0\u00a0A j\u00e1rv\u00e1ny els\u0151 hull\u00e1m\u00e1nak tapasztalatai szerint a t\u00e1vmunka sok ter\u00fcleten bev\u00e1lt, egyar\u00e1nt el\u0151ny\u00f6s a v\u00e1llalkoz\u00e1sok \u00e9s a foglalkoztatottak sz\u00e1m\u00e1ra. A t\u00e1vmunk\u00e1ban dolgoz\u00f3k tavaly ny\u00e1r v\u00e9g\u00e9n, \u0151sz elej\u00e9n m\u00e9g mintegy 250 ezres sz\u00e1ma r\u00e9szben a t\u00e1mogat\u00f3 szab\u00e1lyoz\u00e1snak k\u00f6sz\u00f6nhet\u0151en 2020 december\u00e9re 400 ezer f\u00f6l\u00e9 n\u0151tt - \u00e1ll a k\u00f6zlem\u00e9nyben.\n\u00a0\u00a0\u00a0\u00a0A korm\u00e1ny rendelete \u00e9rtelm\u00e9ben a vesz\u00e9lyhelyzet id\u0151tartama alatt a munk\u00e1ltat\u00f3k \u00e9s a munkav\u00e1llal\u00f3k a munka t\u00f6rv\u00e9nyk\u00f6nyve t\u00e1vmunkav\u00e9gz\u00e9sre vonatkoz\u00f3 el\u0151\u00edr\u00e1sait\u00f3l elt\u00e9r\u0151en is meg\u00e1llapodhatnak, ami mindk\u00e9t f\u00e9l \u00e9rdekeinek \u00e9rv\u00e9nyes\u00fcl\u00e9s\u00e9t seg\u00edti. Az el\u0151\u00edr\u00e1s sz\u00e1mos k\u00f6nny\u00edt\u00e9sre teremt lehet\u0151s\u00e9get, \u00edgy a munkav\u00e9gz\u00e9s helye szabadon v\u00e1laszthat\u00f3, a t\u00e1vmunka ak\u00e1r r\u00e9szlegesen, a munkanapok egy r\u00e9sz\u00e9ben is megval\u00f3sulhat.\n\u00a0\u00a0\u00a0\u00a0A munk\u00e1ltat\u00f3 t\u00e1vmunkav\u00e9gz\u00e9s eset\u00e9n k\u00f6lts\u00e9gt\u00e9r\u00edt\u00e9st fizethet, havonta legfeljebb a mindenkori minim\u00e1lb\u00e9r \u00f6sszeg\u00e9nek 10 sz\u00e1zal\u00e9k\u00e1val - 2021-ben teh\u00e1t 16 740 forinttal - j\u00e1rulhat hozz\u00e1 a munkav\u00e1llal\u00f3 kiad\u00e1saihoz. A munk\u00e1ltat\u00f3 k\u00f6teles t\u00e1j\u00e9koztatni a munkav\u00e1llal\u00f3t a munkav\u00e9gz\u00e9shez sz\u00fcks\u00e9ges, eg\u00e9szs\u00e9get nem vesz\u00e9lyeztet\u0151 \u00e9s biztons\u00e1gos munkak\u00f6r\u00fclm\u00e9nyek szab\u00e1lyair\u00f3l, a munkav\u00e1llal\u00f3nak pedig ezek teljes\u00fcl\u00e9s\u00e9re figyelemmel kell megv\u00e1lasztania a munkav\u00e9gz\u00e9s hely\u00e9t - ismertette a t\u00e1rca.\n\u00a0\u00a0\u00a0\u00a0Az ITM szerint a c\u00e9geknek \u00e9rdemes a t\u00e1vmunka mellett d\u00f6nteni\u00fck, ha tev\u00e9kenys\u00e9gi k\u00f6reik, m\u0171k\u00f6d\u00e9si saj\u00e1toss\u00e1gaik ezt lehet\u0151v\u00e9 teszik, \u00e9s az \u00e1t\u00e1ll\u00e1s nem g\u00e1tolja munkav\u00e1llal\u00f3ikat feladataik teljes\u00edt\u00e9s\u00e9ben.\nMTI\n\n"}]