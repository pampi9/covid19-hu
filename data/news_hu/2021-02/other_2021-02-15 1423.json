[{"date": "2021-02-15 14:23", "url": "https://koronavirus.gov.hu/cikkek/operativ-torzs-emelkedett-hetvegi-rendori-intezkedesek-szama", "h1": "Operat\u00edv t\u00f6rzs: emelkedett a h\u00e9tv\u00e9gi rend\u0151ri int\u00e9zked\u00e9sek sz\u00e1ma", "body": "\nNagym\u00e9rt\u00e9kben emelkedett a v\u00e9delmi int\u00e9zked\u00e9sekkel kapcsolatos h\u00e9tv\u00e9gi rend\u0151ri int\u00e9zked\u00e9sek sz\u00e1ma - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a h\u00e9tf\u0151i online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes t\u00e1j\u00e9koztat\u00e1sa szerint a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt a h\u00e9tv\u00e9g\u00e9n 377 emberrel szemben int\u00e9zkedtek a rend\u0151r\u00f6k, k\u00f6z\u00fcl\u00fck 303-an a t\u00edzezer lakosn\u00e1l nagyobb telep\u00fcl\u00e9seken szegt\u00e9k meg a szab\u00e1lyt, \u00f6ten t\u00f6megk\u00f6zleked\u00e9si eszk\u00f6z\u00f6k\u00f6n vagy meg\u00e1ll\u00f3kban, 69-en \u00fczletekben, bev\u00e1s\u00e1rl\u00f3k\u00f6zpontokban.\n\u00a0\u00a0\u00a0\u00a0Hozz\u00e1tette: a h\u00e9tv\u00e9g\u00e9n j\u00f3val t\u00f6bb emberrel szemben kellett int\u00e9zkedni\u00fck a rend\u0151r\u00f6knek a kij\u00e1r\u00e1si tilalom megszeg\u00e9se miatt, mint kor\u00e1bban. A kij\u00e1r\u00e1si tilalom \u00e9s a k\u00f6zter\u00fcleti magatart\u00e1si szab\u00e1lyok, k\u00f6zter\u00fcleti csoportosul\u00e1sok tilalm\u00e1nak megs\u00e9rt\u00e9se miatt 1511 emberrel szemben int\u00e9zkedtek, k\u00f6z\u00fcl\u00fck 15-en a kutyas\u00e9t\u00e1ltat\u00e1s 500 m\u00e9teres k\u00f6rzet\u00e9re vonatkoz\u00f3 szab\u00e1lyt nem tartott\u00e1k be. A jogszab\u00e1ly hat\u00e1lybal\u00e9p\u00e9se \u00f3ta 38 344-en szegt\u00e9k meg a szab\u00e1lyt.\u00a0\u00a0\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre, sz\u00f3rakoz\u00f3helyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 827 rend\u0151ri int\u00e9zked\u00e9sre volt sz\u00fcks\u00e9g, ebb\u0151l 214 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 613-ban pedig az \u00fczletek korl\u00e1tozott nyitvatart\u00e1s\u00e1ra \u00e9s az \u00fczletben tart\u00f3zkod\u00e1sra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0Az alezredes t\u00e1j\u00e9koztat\u00e1sa szerint a h\u00e9tv\u00e9g\u00e9n a vend\u00e9gl\u00e1t\u00f3helyen tart\u00f3zkod\u00e1s tilalm\u00e1ra vonatkoz\u00f3 szab\u00e1lyok megszeg\u00e9se miatt 15 emberrel szemben int\u00e9zkedtek. Elmondta azt is, hogy a Budapesti Rend\u0151r-f\u0151kapit\u00e1nys\u00e1g rend\u0151rei \u00e1llampolg\u00e1ri bejelent\u00e9re ellen\u0151riztek egy IX. ker\u00fcleti, Ferenc k\u00f6r\u00fati helyis\u00e9get, amely kor\u00e1bban vend\u00e9gl\u00e1t\u00f3hely volt. A helyis\u00e9gben 25-en voltak, ellen\u00fck a v\u00e9delmi int\u00e9zked\u00e9sek megszeg\u00e9se miatt szab\u00e1lys\u00e9rt\u00e9si feljelent\u00e9st tettek a rend\u0151r\u00f6k. Mivel a helyis\u00e9g jelenleg Airbnb-rendszerben \u00fczemel, a tulajdonossal szemben k\u00f6zigazgat\u00e1si hat\u00f3s\u00e1gi elj\u00e1r\u00e1st ind\u00edtottak.\n\u00a0\u00a0\u00a0\u00a0A f\u0151v\u00e1ros VII. ker\u00fclet\u00e9ben, az Ak\u00e1cfa utc\u00e1ban \u00e1llampolg\u00e1ri bejelent\u00e9sre ellen\u0151riztek egy \u00e9p\u00fcletet a rend\u0151r\u00f6k, ahol h\u00e1rom lak\u00e1sban is h\u00e1zibulit tartottak, \u00f6sszesen 54 r\u00e9sztvev\u0151vel. Az I. ker\u00fcletben, a Hunyadi utc\u00e1ban ugyancsak \u00e1llampolg\u00e1ri bejelent\u00e9s alapj\u00e1n int\u00e9zkedtek egy h\u00e1zibuli 13 r\u00e9sztvev\u0151j\u00e9vel szemben.\n\u00a0\u00a0\u00a0\u00a0Elmondta azt is, hogy \u00d3zdon a rend\u0151r\u00f6k egy vend\u00e9gl\u00e1t\u00f3helyet tal\u00e1ltak nyitva, ahol n\u00e9gy ember szeszesitalt fogyasztott. A vend\u00e9gl\u00e1t\u00f3helyet hat h\u00f3napra bez\u00e1rt\u00e1k, a szab\u00e1lys\u00e9rt\u0151kkel szemben int\u00e9zkedtek.\n\u00a0\u00a0\u00a0\u00a0A h\u00e9tv\u00e9g\u00e9n a Magyarorsz\u00e1g ter\u00fclet\u00e9n \u00e1tutaz\u00e1s szab\u00e1lyainak megs\u00e9rt\u00e9se miatt 222-szer int\u00e9zkedtek a rend\u0151r\u00f6k, ezzel a tranzitszab\u00e1lyok megszeg\u0151inek sz\u00e1ma 11 850-re emelkedett.\n\u00a0\u00a0\u00a0\u00a0Kiss R\u00f3bert elmondta azt is, hogy a h\u00e9tv\u00e9g\u00e9n 6498 hat\u00f3s\u00e1gi h\u00e1zi karant\u00e9nt rendeltek el, jelenleg 20 718-an vannak hat\u00f3s\u00e1gi h\u00e1zi karant\u00e9nban, k\u00f6z\u00fcl\u00fck 2135-en regisztr\u00e1ltak az online ellen\u0151rz\u00e9sre fejlesztett mobilalkalmaz\u00e1sra. A rend\u0151r\u00f6k 27 997 helysz\u00edni ellen\u0151rz\u00e9st tartottak a hat\u00f3s\u00e1gi h\u00e1zi karant\u00e9nban l\u00e9v\u0151kn\u00e9l a h\u00e9tv\u00e9g\u00e9n.\n\u00a0\u00a0\u00a0\u00a0Az alezredes egy k\u00e9rd\u00e9sre v\u00e1laszolva elmondta: a K\u00e9szenl\u00e9ti Rend\u0151rs\u00e9g Nemzeti Nyomoz\u00f3 Iroda nyomoz\u00f3i t\u00f6bb internetes weboldalt, k\u00f6z\u00f6ss\u00e9gi f\u00f3rumot is azonos\u00edtottak, ahol ismeretlenek koronav\u00edrus elleni \"csodaszereket\" pr\u00f3b\u00e1lnak \u00e9rt\u00e9kes\u00edteni, ennek sor\u00e1n megt\u00e9veszt\u0151 inform\u00e1ci\u00f3kat tesznek k\u00f6zz\u00e9, p\u00e9ld\u00e1ul, hogy a term\u00e9k szigor\u00faan bevizsg\u00e1lt\u00e1k, term\u00e9szetes hat\u00f3anyagokat tartalmaz, vagy hogy hat\u00e9konyan lek\u00fczdi a betegs\u00e9get, annak sz\u00f6v\u0151dm\u00e9nyeit.\n\u00a0\u00a0\u00a0\u00a0Hozz\u00e1tette: a rend\u0151rs\u00e9g megvizsg\u00e1lta ezeket az oldalakat \u00e9s meg\u00e1llap\u00edtott\u00e1k, hogy a \"csodaszerekr\u0151l\" nincs semmilyen ellen\u0151rizhet\u0151 adat, a hivatkozott szakemberek nem l\u00e9teznek, a tudom\u00e1nyos kutat\u00e1sokat semmi nem t\u00e1masztotta al\u00e1. A rend\u0151r\u00f6k b\u0171ncselekm\u00e9ny meg\u00e1llap\u00edt\u00e1sa eset\u00e9n b\u00fcntet\u0151elj\u00e1r\u00e1st ind\u00edtanak.\n\u00a0\u00a0\u00a0\u00a0\"A koronav\u00edrust lek\u00fczd\u0151 b\u00e1rmif\u00e9le csodaszer nem l\u00e9tezik, a v\u00e9d\u0151olt\u00e1sokhoz pedig kiz\u00e1r\u00f3lag az \u00e1llam \u00e1ltal fel\u00fcgyelt \u00faton juthatunk hozz\u00e1\" - jelentette ki.\n\u00a0\u00a0\u00a0\u00a0Kiss R\u00f3bert besz\u00e1mot arr\u00f3l is, hogy v\u00e1ltoztak a Magyarorsz\u00e1gr\u00f3l Rom\u00e1ni\u00e1ba t\u00f6rt\u00e9n\u0151 utaz\u00e1s felt\u00e9telei, az int\u00e9zked\u00e9sek h\u00e9tf\u0151 0 \u00f3r\u00e1t\u00f3l l\u00e9ptek hat\u00e1lyba. Ennek \u00e9rtelm\u00e9ben a Rom\u00e1ni\u00e1ba szem\u00e9lyforgalomban bel\u00e9p\u0151 magyar \u00e1llampolg\u00e1rok hat\u00f3s\u00e1gi h\u00e1zi karant\u00e9nba ker\u00fclnek. A karant\u00e9nk\u00f6telezetts\u00e9g nem vonatkozik arra, aki 24 \u00f3r\u00e1n bel\u00fcl elhagyja Rom\u00e1ni\u00e1t, akinek a tart\u00f3zkod\u00e1sa nem haladja meg a 72 \u00f3r\u00e1t \u00e9s rendelkezik a beutaz\u00e1st megel\u0151z\u0151en 72 \u00f3r\u00e1n\u00e1l nem r\u00e9gebbi, negat\u00edv PCR-teszttel. A karant\u00e9nk\u00f6telezetts\u00e9g arra sem vonatkozik, aki igazolni tudja, hogy az elm\u00falt 90 napban \u00e1tesett a fert\u0151z\u00e9sen \u00e9s a fert\u0151z\u00e9s kimutat\u00e1sa \u00e9s a Rom\u00e1ni\u00e1ba beutaz\u00e1s k\u00f6z\u00f6tt legkevesebb 14 nap telt el. Azok is mentes\u00fclnek a karant\u00e9nk\u00f6telezetts\u00e9g al\u00f3l, akik igazolj\u00e1k, hogy beutaz\u00e1suk el\u0151tt legal\u00e1bb 10 nappal megkapt\u00e1k a koronav\u00edrus elleni v\u00e9d\u0151olt\u00e1st.\n\u00a0\u00a0\u00a0\u00a0V\u00e1ltoztak a Szlov\u00e9ni\u00e1ba beutaz\u00e1s felt\u00e9telei is: a Szlov\u00e9ni\u00e1ba szem\u00e9lyforgalomban beutaz\u00f3 magyar \u00e1llampolg\u00e1rok hat\u00f3s\u00e1gi h\u00e1zi karant\u00e9nba ker\u00fclnek. A karant\u00e9nk\u00f6telezetts\u00e9g nem vonatkozik - a kor\u00e1bban m\u00e1r eml\u00edtetteken k\u00edv\u00fcl - arra, aki ing\u00e1zik \u00e9s rendelkezik 7 napn\u00e1l nem r\u00e9gebbi negat\u00edv PCR-teszttel, \u00e9s a beutaz\u00e1sa nem haladja meg a 14 \u00f3ra id\u0151tartamot. Az is mentes\u00fcl a karant\u00e1n al\u00f3l, aki megkapta a k\u00e9t koronav\u00edrus-elleni olt\u00e1st \u00e9s a Pfizer-BioNTech vakcin\u00e1j\u00e1nak bead\u00e1sa \u00f3ta eltelt 7 nap, a Moderna bead\u00e1sa \u00f3ta 14 nap, az Astra-Zeneca bead\u00e1sa ut\u00e1n pedig 21 nap.\n\u00a0\u00a0\u00a0\u00a0Kiss R\u00f3bert felh\u00edvta a figyelmet arra, hogy a szlov\u00e9n hat\u00f3s\u00e1gok az orsz\u00e1g ter\u00fclet\u00e9n ellen\u0151rzik a beutaz\u00e1si felt\u00e9teleket, ez\u00e9rt a rend\u0151rs\u00e9g azt k\u00e9ri, az emberek a szab\u00e1lyok betart\u00e1s\u00e1val utazzanak.\n\n\nMTI 2021. febru\u00e1r 15.\n\n"}]