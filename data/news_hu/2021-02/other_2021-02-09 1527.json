[{"date": "2021-02-09 15:27", "url": "https://koronavirus.gov.hu/cikkek/orszagos-tisztifoorvos-ettol-hettol-mar-negy-vakcinaval-oltanak", "h1": "Orsz\u00e1gos tisztif\u0151orvos: ett\u0151l a h\u00e9tt\u0151l m\u00e1r n\u00e9gy vakcin\u00e1val is oltanak", "body": "\nEtt\u0151l a h\u00e9tt\u0151l m\u00e1r n\u00e9gy vakcin\u00e1val is oltanak, a f\u0151v\u00e1rosban kezd\u0151dik az orosz Szputnyik V vakcin\u00e1val az olt\u00e1s - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n.\n\n\n\u00a0M\u00fcller Cec\u00edlia elmondta: 560 f\u0151v\u00e1rosi h\u00e1ziorvost k\u00e9rnek arra, hogy v\u00e1lasszanak ki praxisukban \u00f6t embert, aki az olt\u00f3pontokon kapja meg a Szputnyik V olt\u00f3anyagot. A vakcin\u00e1b\u00f3l 2800 adag \u00e1ll most rendelkez\u00e9sre, \u00e9s kr\u00f3nikus betegs\u00e9ggel nem rendelkez\u0151k kaphatj\u00e1k meg - tette hozz\u00e1.\n\u00a0\u00a0\u00a0\u00a0Eml\u00e9keztetett, ebb\u0151l az olt\u00f3anyagb\u00f3l \"nem rendelkez\u00fcnk tetemes mennyis\u00e9ggel\". M\u00e9g decemberben \u00e9rkezett hatezer adag Szputnyik V, ebb\u0151l laborvizsg\u00e1latok ut\u00e1n szabad\u00edtott\u00e1k fel a most beadhat\u00f3 mennyis\u00e9get.\n\u00a0\u00a0\u00a0\u00a0Ebb\u0151l az olt\u00f3anyagb\u00f3l tov\u00e1bbi h\u00faszezer ember beolt\u00e1s\u00e1ra elenged\u0151 mennyis\u00e9g van az orsz\u00e1gban, de ezen t\u00e9telek laborat\u00f3riumi vizsg\u00e1lata m\u00e9g folyamatban van - jelezte.\n\u00a0\u00a0\u00a0\u00a0A h\u00e9ten m\u00e1r nemcsak az olt\u00f3pontokon haszn\u00e1lhatj\u00e1k, hanem a h\u00e1ziorvosok is olthatnak a Pfizer-vakcin\u00e1val, amelyb\u0151l kedden 85 410 adag \u00e9rkezik Magyarorsz\u00e1gra, \u00e9s egy ampulla 5-6 ember beolt\u00e1s\u00e1ra el\u00e9g. A regisztr\u00e1lt beolthat\u00f3k list\u00e1j\u00e1t az orvosok ism\u00e9t megkapj\u00e1k, \u00e9s a rendel\u0151ben kell megszervezni a legid\u0151sebbek olt\u00e1s\u00e1t - mondta a tisztif\u0151orvos.\n\u00a0\u00a0\u00a0\u00a0M\u00fcller Cec\u00edlia k\u00f6z\u00f6lte: szint\u00e9n a h\u00e1ziorvosokn\u00e1l kezd\u0151dik a 18 \u00e9s 60 \u00e9v k\u00f6z\u00f6tti, kr\u00f3nikus betegs\u00e9ggel \u00e9l\u0151k olt\u00e1sa az AstraZeneca vakcin\u00e1j\u00e1val. 2040 h\u00e1ziorvos fog kapni egy-egy ampull\u00e1t ebb\u0151l az olt\u00f3anyagb\u00f3l, amelyb\u0151l t\u00edz-t\u00edz ember beolt\u00e1s\u00e1ra lesz lehet\u0151s\u00e9g. Ebb\u0151l a vakcin\u00e1b\u00f3l cs\u00fct\u00f6rt\u00f6k\u00f6n v\u00e1rhat\u00f3 \u00fajabb sz\u00e1ll\u00edtm\u00e1ny - tette hozz\u00e1.\n\u00a0\u00a0\u00a0\u00a0Az AstraZeneca k\u00e9sz\u00edtm\u00e9ny\u00e9b\u0151l is az id\u0151sebbek olt\u00e1sa kezd\u0151dik, de itt a kr\u00f3nikus eg\u00e9szs\u00e9gi \u00e1llapoton is van hangs\u00faly, hiszen fiatalabb emberek is \u00e9lnek kr\u00f3nikus betegs\u00e9ggel - mondta. Ide sorolta a sz\u00edv- \u00e9s \u00e9rrendszeri, a t\u00fcd\u0151-, a vesebetegs\u00e9ggel \u00e9l\u0151ket, a daganatos \u00e9s a cukorbetegeket vagy a szerv\u00e1t\u00fcltetetteket. Minden esetben a h\u00e1ziorvos szakmai d\u00f6nt\u00e9s\u00e9n m\u00falik, hogy kiket olt be legel\u0151sz\u00f6r ezzel a vakcin\u00e1val - emelte ki M\u00fcller Cec\u00edlia.\n\u00a0\u00a0\u00a0\u00a0Jelezte, hogy cs\u00fct\u00f6rt\u00f6k\u00f6n a Moderna vakcin\u00e1j\u00e1b\u00f3l is \u00e9rkezik 21 600 adag.\n\u00a0\u00a0\u00a0\u00a0Olt\u00e1st eddig 291 396 ember kapott, 110 395-en pedig m\u00e1r valamelyik vakcina m\u00e1sodik d\u00f3zis\u00e1t is megkapt\u00e1k.\n\u00a0\u00a0\u00a0\u00a0M\u00fcller Cec\u00edlia fokozott figyelemre intett mindenkit, mert b\u00e1r a j\u00e1rv\u00e1ny\u00fcgyi adatok javul\u00f3 tendenci\u00e1t mutatnak, az elv\u00e9gzett tesztek \"pozitivit\u00e1si ar\u00e1nya\" n\u0151. Szint\u00e9n n\u0151 a k\u00f3rh\u00e1zban \u00e1poltak \u00e9s a l\u00e9legeztet\u0151g\u00e9pre szorul\u00f3k sz\u00e1ma: k\u00f3rh\u00e1zban 3792 embert \u00e1polnak a koronav\u00edrus sz\u00f6v\u0151dm\u00e9nyeivel \u00f6sszef\u00fcgg\u00e9sben, k\u00f6z\u00fcl\u00fck 304-en l\u00e9legeztet\u0151g\u00e9pen vannak.\n\u00a0\u00a0\u00a0\u00a0Az adatok azt mutatj\u00e1k, hogy a j\u00e1rv\u00e1ny m\u00e1sodik hull\u00e1m\u00e1nak lefel\u00e9 men\u0151 szakasz\u00e1ban megtorpan\u00e1s l\u00e1tszik, \u00e9s sok helyen stagn\u00e1l vagy emelkedik a v\u00edrus \u00f6r\u00f6k\u00edt\u0151anyag\u00e1nak mennyis\u00e9ge a szennyvizekben. \"Ez n\u00e9mi aggodalomra ad okot\" - fogalmazott M\u00fcller Cec\u00edlia.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta, eddig 24 mint\u00e1ban mutatt\u00e1k ki a v\u00edrus brit vari\u00e1ns\u00e1t, a brazil \u00e9s az d\u00e9l-afrikai mut\u00e1nsra pedig m\u00e9g nem bukkantak r\u00e1 itthon.\n\nMTI 2021. febru\u00e1r 9.\n\n"}]