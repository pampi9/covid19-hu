[{"date": "2021-02-04 13:39", "url": "https://koronavirus.gov.hu/cikkek/orban-elindult-gazdasag-ujrainditasi-akcioterv", "h1": "Orb\u00e1n: elindult a gazdas\u00e1g-\u00fajraind\u00edt\u00e1si akci\u00f3terv", "body": "\nA gazdas\u00e1g-\u00fajraind\u00edt\u00e1si akci\u00f3terv r\u00e9szek\u00e9nt d\u00f6nt\u00f6tt a korm\u00e1ny egy \u00faj hitelkonstrukci\u00f3 bevezet\u00e9s\u00e9r\u0151l a j\u00e1rv\u00e1ny miatt bajba ker\u00fclt kis- \u00e9s k\u00f6z\u00e9pv\u00e1llalkoz\u00e1soknak: \u00edgy \u0151k 10 \u00e9vre 10 milli\u00f3 forint erej\u00e9ig kamatmentes k\u00f6lcs\u00f6nt vehetnek ig\u00e9nybe, amelyet csak 3 \u00e9v ut\u00e1n kell elkezdeni t\u00f6rleszteni - jelentette be Orb\u00e1n Viktor minisztereln\u00f6k cs\u00fct\u00f6rt\u00f6k\u00f6n a Magyar Kereskedelmi \u00e9s Iparkamara gazdas\u00e1gi \u00e9vadnyit\u00f3j\u00e1n. A korm\u00e1nyf\u0151 jelezte tov\u00e1bb\u00e1, hogy febru\u00e1r k\u00f6zep\u00e9n ism\u00e9t ind\u00edtanak egy nemzeti konzult\u00e1ci\u00f3t - online form\u00e1ban - a nyit\u00e1s k\u00e9rd\u00e9seir\u0151l.\n\n\nA gazdas\u00e1gv\u00e9delmi int\u00e9zked\u00e9sek el\u00e9rt\u00e9k c\u00e9ljukat, decemberben m\u00e1r ugyanannyian dolgoztak, mint a j\u00e1rv\u00e1ny el\u0151tt\nKifejtette: a j\u00e1rv\u00e1ny el\u0151tt a magyar gazdas\u00e1g rekordokat \u00e9rt el, \u00e1m a koronav\u00edrus-j\u00e1rv\u00e1ny okozta v\u00e1ls\u00e1g - b\u00e1r nem tudta led\u00f6nteni a l\u00e1b\u00e1r\u00f3l - adott \"egy nagy gyomrost\" a gazdas\u00e1gnak, \u00e9s megindult a v\u00e9dekez\u00e9s korszaka.A minisztereln\u00f6k m\u00e9rleget vont a m\u00e1r lez\u00e1rult gazdas\u00e1gv\u00e9delmi akci\u00f3tervr\u0151l, amely - mondta - el\u00e9rte a c\u00e9lj\u00e1t, a munkahelyek megtart\u00e1s\u00e1t, 2020. decemberben ugyanis m\u00e1r ugyanannyian dolgoztak, mint a j\u00e1rv\u00e1ny el\u0151tt, 2019 december\u00e9ben. A foglalkoztatottak sz\u00e1ma \u00fajra el\u00e9rte a 4,5 milli\u00f3t - hangs\u00falyozta, hozz\u00e1t\u00e9ve, hogy a munkan\u00e9lk\u00fclis\u00e9g a harmadik legalacsonyabb az EU-ban.\nA mostani v\u00e1ls\u00e1gkezel\u00e9s a munkahelyv\u00e9delemre \u00e9s az ad\u00f3cs\u00f6kkent\u00e9sre \u00e9p\u00fcl\n\nA gazdas\u00e1gv\u00e9delmi akci\u00f3terv eszk\u00f6zei k\u00f6z\u00f6tt ismertette a korm\u00e1nyf\u0151 a hitelmorat\u00f3rium bevezet\u00e9s\u00e9t - amellyel 3000 milli\u00e1rd forint maradt a csal\u00e1dok \u00e9s a v\u00e1llalkoz\u00f3k zseb\u00e9ben -, valamint a b\u00e9rt\u00e1mogat\u00e1sokat a neh\u00e9z helyzetben l\u00e9v\u0151 \u00e1gazatokn\u00e1l. Elmondta, hogy ezek eset\u00e9ben elengedt\u00e9k a szoci\u00e1lis hozz\u00e1j\u00e1rul\u00e1si ad\u00f3t, \u00e9s fel\u00e9re cs\u00f6kkentett\u00e9k az ipar\u0171z\u00e9si ad\u00f3t, tov\u00e1bb\u00e1 beruh\u00e1z\u00e1si t\u00e1mogat\u00e1st adtak 1434 magyarorsz\u00e1gi v\u00e1llalkoz\u00e1snak, ami 280 ezer munkahely megtart\u00e1s\u00e1hoz \u00e9s t\u00f6bb t\u00edzezer l\u00e9trehoz\u00e1s\u00e1hoz j\u00e1rult hozz\u00e1.\n\u00dagy fogalmazott: a korm\u00e1ny elh\u00e1r\u00edtotta azt a k\u00eds\u00e9rt\u00e9st, hogy a v\u00e1ls\u00e1g idej\u00e9n visszat\u00e9rjen a seg\u00e9ly alap\u00fa gazdas\u00e1gra.\nA magyar v\u00e9delmi int\u00e9zked\u00e9sek eredm\u00e9nyesek, mert k\u00f6vetkezetesek\n\nA minisztereln\u00f6k el\u0151ad\u00e1s\u00e1ban stabilnak nevezte a koronav\u00edrus-j\u00e1rv\u00e1ny miatt elrendelt korl\u00e1toz\u00e1sok rendszer\u00e9t.\nM\u00edg a nyugat-eur\u00f3pai v\u00e1ls\u00e1gkezel\u00e9s id\u0151szakos laz\u00edt\u00e1sokb\u00f3l \u00e9s id\u0151szakos megszor\u00edt\u00e1sokb\u00f3l \u00e1ll - ami sok sz\u00e1z ember \u00e9let\u00e9t is k\u00f6vetelheti -, addig a magyar rendszer a ny\u00e1ri nemzeti konzult\u00e1ci\u00f3nak megfelel\u0151en a k\u00f6z\u00f6sen kialak\u00edtott korl\u00e1toz\u00e1sokra \u00e9p\u00fcl november \u00f3ta - mondta a korm\u00e1nyf\u0151.\nOnline nemzeti konzult\u00e1ci\u00f3 indul a nyit\u00e1s k\u00e9rd\u00e9seir\u0151l\n\nJelezte, hogy febru\u00e1r k\u00f6zep\u00e9n ism\u00e9t ind\u00edtanak egy nemzeti konzult\u00e1ci\u00f3t - online form\u00e1ban - a nyit\u00e1s k\u00e9rd\u00e9seir\u0151l.\n\"A vakcina sz\u00e9les k\u00f6r\u0171 alkalmaz\u00e1sa nyitja meg az \u00faj gazdas\u00e1gi id\u0151szakot\" - jelentette ki Orb\u00e1n Viktor, megism\u00e9telve: a vakcina \u00fcgy\u00e9t a korm\u00e1ny nem tekinti politikai k\u00e9rd\u00e9snek, \"nek\u00fcnk mindegy, hogy a macska fekete vagy feh\u00e9r, csak fogja meg az egeret\".\nH\u00fasv\u00e9tkor m\u00e1r szabadabb \u00e9let\u00fcnk lehet\n\nK\u00f6z\u00f6lte: ha lebonyol\u00edtja a korm\u00e1ny a febru\u00e1ri nemzeti konzult\u00e1ci\u00f3t, akkor \"d\u00f6nt\u00e9sek sz\u00fclethetnek m\u00e1rcius 1-j\u00e9vel \u00e9s \u00e1prilis 1-j\u00e9vel, vagy \u00e1prilis 3-\u00e1val, ami a h\u00fasv\u00e9t\". \"Akkor m\u00e1r biztosan szabadabb \u00e9let\u00fcnk lehet, mint amilyen a mostani, ha addig fegyelmezetten tartjuk a szab\u00e1lyokat\" - fogalmazott.\nA k\u00f6vetkez\u0151 id\u0151szak m\u00e1r a gazdas\u00e1g \u00fajraind\u00edt\u00e1s\u00e1r\u00f3l sz\u00f3l\n\nA gazdas\u00e1g-\u00fajraind\u00edt\u00e1si akci\u00f3tervr\u0151l elmondta, h\u00e1rom \u00fctemben val\u00f3sul meg: az els\u0151 \u00fctem janu\u00e1r 1-j\u00e9t\u0151l \u00e1prilis 1-j\u00e9ig, a m\u00e1sodik \u00e1prilis 1-j\u00e9t\u0151l j\u00falius 1-j\u00e9ig, a harmadik \u00fctem pedig j\u00falius elej\u00e9t\u0151l okt\u00f3berig tart majd.\nA m\u00e1r megind\u00edtott l\u00e9p\u00e9sek k\u00f6z\u00f6tt eml\u00edtette a lak\u00e1s\u00e9p\u00edt\u00e9si \u00e1fa 5 sz\u00e1zal\u00e9kra cs\u00f6kkent\u00e9s\u00e9t, a lak\u00e1sfel\u00faj\u00edt\u00e1sokhoz biztos\u00edtott 6 milli\u00f3 forintos kedvezm\u00e9nyes hitelt - amelyb\u0151l 3 milli\u00f3 forint vissza nem t\u00e9r\u00edtend\u0151 t\u00e1mogat\u00e1s -, a 13. havi nyugd\u00edj vissza\u00e9p\u00edt\u00e9s\u00e9nek megkezd\u00e9s\u00e9t, valamint a 25 \u00e9v alatti fiatalok 2022-t\u0151l bevezetend\u0151 szja-mentess\u00e9g\u00e9t. Az \u00faj lak\u00e1sok \u00e9p\u00edt\u00e9s\u00e9vel kapcsolatban megjegyezte: a c\u00e9l \u00e9vi 40 ezer lak\u00e1s meg\u00e9p\u00edt\u00e9se.\n\n1500 milli\u00e1rd forintos fejleszt\u00e9s indul a fels\u0151oktat\u00e1sban\n\nA gazdas\u00e1g-\u00fajraind\u00edt\u00e1si terv m\u00e1sodik, \u00e1prilist\u00f3l indul\u00f3 \u00fctem\u00e9r\u0151l kifejtette: a k\u00f6z\u00e9ppontban a fels\u0151oktat\u00e1s \u00e1ll majd, Varga Mih\u00e1ly p\u00e9nz\u00fcgyminiszter 1500 milli\u00e1rd forintos fejleszt\u00e9st ir\u00e1nyzott el\u0151. A minisztereln\u00f6k ugyanakkor rem\u00e9li, ez ak\u00e1r 2000 milli\u00e1rd forint is lehet majd. Hozz\u00e1tette: \u00e1prilis 1-j\u00e9ig \"az \u00e1talakulni akar\u00f3 egyetemek\" \u00e1t tudj\u00e1k magukat alak\u00edtani.\n\nNagy fejleszt\u00e9sek j\u00f6nnek a z\u00f6ldgazdas\u00e1gban, a digitaliz\u00e1ci\u00f3ban \u00e9s a vid\u00e9kfejleszt\u00e9sben\n\nA harmadik \u00fctem, a nagy fejleszt\u00e9sek id\u0151szaka j\u00faliusban indul, \u00e9s alapvet\u0151en a z\u00f6ldenergi\u00e1ra, a k\u00f6rforg\u00e1sos gazdas\u00e1g fel\u00e9p\u00edt\u00e9s\u00e9re \u00e9s a gazdas\u00e1g teljes digitaliz\u00e1l\u00e1s\u00e1ra \u00e9p\u00edtenek majd - ismertette a minisztereln\u00f6k.\nHozz\u00e1tette: bizonyos k\u00e9rd\u00e9sekben - a csal\u00e1d hagyom\u00e1nyos \u00e9rt\u00e9keit \u00e9s a migr\u00e1ci\u00f3t illet\u0151en - Magyarorsz\u00e1g er\u0151s ellenl\u00e1basa lesz Br\u00fcsszelnek, bizonyos t\u00e9m\u00e1kban - p\u00e9ld\u00e1ul a z\u00f6ldgazdas\u00e1gban \u00e9s a digitaliz\u00e1ci\u00f3ban - viszont a leger\u0151sebb sz\u00f6vets\u00e9gese.\n\u00a0Az \u00fajraind\u00edt\u00e1si terv fontos l\u00e9p\u00e9s\u00e9nek nevezte tov\u00e1bb\u00e1 a k\u00f6vetkez\u0151 8-10 \u00e9vre sz\u00f3l\u00f3 agr\u00e1r- \u00e9s vid\u00e9kfejleszt\u00e9si strat\u00e9gia els\u0151 p\u00e1ly\u00e1zatainak elind\u00edt\u00e1s\u00e1t.\nFolytatjuk a beruh\u00e1z\u00e1sokra \u00f6sszpontos\u00edt\u00f3 gazdas\u00e1gpolitik\u00e1t\n\nOrb\u00e1n Viktor arr\u00f3l is besz\u00e9lt, a korm\u00e1ny versenyt fut k\u00fclf\u00f6ldi beruh\u00e1z\u00e1sok idehozatal\u00e1\u00e9rt robosztus beruh\u00e1z\u00e1s\u00f6szt\u00f6nz\u00e9si programj\u00e1val.\nMegeml\u00edtette tov\u00e1bb\u00e1, hogy Magyarorsz\u00e1g meg akarja \u0151rizni jelent\u0151s region\u00e1lis poz\u00edci\u00f3j\u00e1t a hagyom\u00e1nyosr\u00f3l az elektromos aut\u00f3kra val\u00f3 \u00e1t\u00e1ll\u00e1sban.\nKit\u00e9rt emellett arra: v\u00e1rakoz\u00e1sa szerint a 2020-as magyar gazdas\u00e1gi visszaes\u00e9s k\u00f6zelebb lesz az 5 sz\u00e1zal\u00e9khoz, mint a 6-hoz.\nEl\u0151ad\u00e1s\u00e1ban v\u00e9g\u00fcl sz\u00f3lt a hazai gazdas\u00e1gban a magyar tulajdoni ar\u00e1ny alakul\u00e1s\u00e1r\u00f3l: az energiaszektorban a 2010-es 29 sz\u00e1zal\u00e9k helyett ma 59 sz\u00e1zal\u00e9k, a bankszektorban 40-r\u0151l 57 sz\u00e1zal\u00e9kra emelkedett, a m\u00e9di\u00e1ban pedig 34 sz\u00e1zal\u00e9kr\u00f3l 55 sz\u00e1zal\u00e9kra n\u0151tt a magyar tulajdoni ar\u00e1ny. Megjegyezte ugyanakkor, hogy a bolti kiskereskedelmi \u00e1gazatban nem siker\u00fclt \u00e1tt\u00f6r\u00e9st el\u00e9rni. \"Fejt\u00f6r\u00e9st okoz mindannyiunknak (...), hogyan lehetne ezen a helyzeten v\u00e1ltoztatni\" - mondta a minisztereln\u00f6k, hozz\u00e1t\u00e9ve: a j\u00f6v\u0151ben 50 sz\u00e1zal\u00e9kn\u00e1l magasabb magyar tulajdoni ar\u00e1nyt szeretn\u00e9nek l\u00e1tni az inform\u00e1ci\u00f3 \u00e9s kommunik\u00e1ci\u00f3 szektor\u00e1ban, az \u00e9p\u00edt\u0151anyag-iparban \u00e9s a vas\u00fatij\u00e1rm\u0171-gy\u00e1rt\u00e1sban is.\n\n\n\n\u00a0\n\n"}]