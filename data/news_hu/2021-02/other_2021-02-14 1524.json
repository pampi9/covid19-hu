[{"date": "2021-02-14 15:24", "url": "https://koronavirus.gov.hu/cikkek/orszagos-tisztifoorvos-no-napi-uj-megbetegedesek-szama-brit-virusmutans-miatt", "h1": "Orsz\u00e1gos tisztif\u0151orvos: n\u0151 a napi \u00faj megbeteged\u00e9sek sz\u00e1ma a brit v\u00edrusmut\u00e1ns miatt", "body": "\nN\u0151 a napi \u00faj koronav\u00edrus-fert\u0151z\u00f6ttek sz\u00e1ma, a n\u00f6veked\u00e9st feltehet\u0151en a v\u00edrus brit mut\u00e1ci\u00f3j\u00e1nak magyarorsz\u00e1gi terjed\u00e9se okozza - mondta az orsz\u00e1gos tisztif\u0151orvos vas\u00e1rnap a k\u00f6zm\u00e9di\u00e1nak.\n\n\nM\u00fcller Cec\u00edlia ismertette, hogy Magyarorsz\u00e1gon eddig 69 esetben azonos\u00edtott\u00e1k a brit mut\u00e1nst, \u00e9s jelenleg is 35 gyan\u00fas esetet vizsg\u00e1lnak.\n\u00a0\u00a0\u00a0\u00a0A brit mut\u00e1ns megbeteg\u00edt\u0151k\u00e9pess\u00e9ge \u00e9s terjed\u00e9si sebess\u00e9ge nagyobb: m\u00edg a tavaly megjelent koronav\u00edrussal fert\u0151z\u00f6ttek k\u00e9t-h\u00e1rom embernek adj\u00e1k \u00e1t a betegs\u00e9get, a brit mut\u00e1nssal fert\u0151z\u00f6ttek n\u00e9gynek - mondta, hozz\u00e1t\u00e9ve: emiatt elk\u00e9pzelhet\u0151, hogy ism\u00e9t gyorsabban terjed majd a v\u00edrus.\n\u00a0\u00a0\u00a0\u00a0Az orsz\u00e1gos tisztif\u0151orvos szerint a j\u00e1rv\u00e1nyb\u00f3l a v\u00e9d\u0151olt\u00e1s a kivezet\u0151 \u00fat, a v\u00e9delmi int\u00e9zked\u00e9seket csak akkor lehet feloldani, ha elegend\u0151 mennyis\u00e9g\u0171 olt\u00f3anyag lesz el\u00e9rhet\u0151, \u00e9s azzal el\u00e9g embert oltanak be.\n\u00a0\u00a0\u00a0\u00a0A Magyarorsz\u00e1gon el\u00e9rhet\u0151 vakcin\u00e1k biztons\u00e1gosak, hat\u00e9konyak, \u00e9s a brit v\u00edrusmut\u00e1ns ellen is v\u00e9delmet ny\u00fajtanak - emelte ki.\n\u00a0\u00a0\u00a0\u00a0Hozz\u00e1tette, hogy a szakemberek minden bejelentetett mell\u00e9khat\u00e1st kivizsg\u00e1lnak.\n\u00a0\u00a0\u00a0\u00a0M\u00fcller Cec\u00edlia besz\u00e9lt arr\u00f3l is, hogy az olt\u00e1si terv szerint el\u0151sz\u00f6r a fert\u0151z\u00e9snek legink\u00e1bb kitetteket \u00e9s a legv\u00e9dtelenebbeket igyekeznek megv\u00e9deni, ez\u00e9rt az els\u0151 k\u00f6rben az eg\u00e9szs\u00e9g\u00fcgyi dolgoz\u00f3kat, a m\u00e1sodik k\u00f6rben pedig a szoci\u00e1lis int\u00e9zm\u00e9nyek lak\u00f3it \u00e9s dolgoz\u00f3it oltott\u00e1k be. Ut\u00f3bbiak olt\u00e1sa a h\u00e9tv\u00e9g\u00e9n is tart: van, ahov\u00e1 el\u0151sz\u00f6r mennek ki oltani, de van, ahov\u00e1 m\u00e1r a m\u00e1sodik d\u00f3zissal \u00e9rkeznek - tette hozz\u00e1.\n\u00a0\u00a0\u00a0\u00a0Azt mondta: rem\u00e9li, hogy h\u00e9tr\u0151l h\u00e9tre egyre t\u00f6bb vakcina lesz Magyarorsz\u00e1gon, \u00e9s a gy\u00e1rt\u00f3k - az olt\u00f3anyag hat\u00e1soss\u00e1g\u00e1t \u00fajabb csoportokon megvizsg\u00e1lva -, kiterjesztik, hogy kiknek adhat\u00f3 be az adott vakcina.\n\u00a0\u00a0\u00a0\u00a0Magyarorsz\u00e1gon az olt\u00f3anyagot csak azok a c\u00e9lcsoportok kapj\u00e1k meg, amelyeket az adott vakcina vonatkoz\u00e1s\u00e1ban m\u00e1r vizsg\u00e1ltak - hangs\u00falyozta M\u00fcller Cec\u00edlia. Ism\u00e9telten felh\u00edvta a figyelmet arra: azt, hogy egy ember adott id\u0151ben az olt\u00e1st megkaphatja-e, mindig a kezel\u0151orvos, az olt\u00f3orvos d\u00f6nti el.\n\nMTI 2021. febru\u00e1r 14.\n\n"}]