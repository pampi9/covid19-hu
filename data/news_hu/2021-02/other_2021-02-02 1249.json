[{"date": "2021-02-02 12:49", "url": "https://koronavirus.gov.hu/cikkek/itm-ket-hettel-tovabb-igenyelheto-kutatasi-fejlesztesi-es-innovacios-bertamogatas", "h1": "ITM: k\u00e9t h\u00e9ttel tov\u00e1bb ig\u00e9nyelhet\u0151 a kutat\u00e1si, fejleszt\u00e9si \u00e9s innov\u00e1ci\u00f3s b\u00e9rt\u00e1mogat\u00e1s ", "body": "\nA korm\u00e1ny 2021. febru\u00e1r 22-ig meghosszabb\u00edtja a koronav\u00edrus miatt elind\u00edtott kutat\u00e1si, fejleszt\u00e9si \u00e9s innov\u00e1ci\u00f3s b\u00e9rt\u00e1mogat\u00e1s (KFI) ig\u00e9nyl\u00e9s\u00e9t - jelentette be kedden\u00a0Bod\u00f3\u00a0S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra. Hozz\u00e1tette: eddig k\u00f6zel 400 munkaad\u00f3 ny\u00fajtott be k\u00e9relmet mintegy 5000 munkav\u00e1llal\u00f3j\u00e1ra, \u00f6sszesen k\u00f6zel 4 milli\u00e1rd forint \u00e9rt\u00e9kben.\n\n\nA miniszt\u00e9rium k\u00f6zlem\u00e9nye hangs\u00falyoztat: a Gazdas\u00e1gv\u00e9delmi akci\u00f3terv egyik fontos eleme a KFI szektor magasan k\u00e9pzett szakembereinek munk\u00e1ban tart\u00e1s\u00e1t szolg\u00e1lja a j\u00e1rv\u00e1nyhelyzetben, hiszen ez elengedhetetlen a gazdas\u00e1g \u00fajraind\u00edt\u00e1s\u00e1hoz.\n\u00a0\u00a0\u00a0\u00a0A KFI b\u00e9rt\u00e1mogat\u00e1st t\u00f6bbek k\u00f6z\u00f6tt m\u00e9rn\u00f6k\u00f6k, kutat\u00f3k, informatikusok, megl\u00e9v\u0151 \u00e9s \u00fajonnan felvett munkav\u00e1llal\u00f3k ut\u00e1n kaphatj\u00e1k a v\u00e1llalkoz\u00e1sok. A lehet\u0151s\u00e9g az \u00f6sszes \u00e1gazatot lefedi, a teljes nemzetgazdas\u00e1g sz\u00e1m\u00e1ra seg\u00edts\u00e9get jelent - eml\u00e9keztet az ITM k\u00f6zlem\u00e9nye.\n\u00a0\u00a0\u00a0\u00a0A programban h\u00e1rom h\u00f3napos id\u0151tartamra biztos\u00edtott t\u00e1mogat\u00e1s egy f\u0151re es\u0151 \u00f6sszege nem haladhatja meg a havi 318 920 forintot. Az \u00edgy meg\u00edt\u00e9lt \u00f6sszeget a munk\u00e1ltat\u00f3 kapja, a t\u00e1mogat\u00e1s fej\u00e9ben \u00e9rintett munkav\u00e1llal\u00f3it legal\u00e1bb h\u00e1rom h\u00f3napig k\u00f6teles tov\u00e1bbfoglalkoztatni, munkab\u00e9r\u00fcket nem cs\u00f6kkentheti.\n\u00a0\u00a0\u00a0\u00a0A legt\u00f6bb munkav\u00e1llal\u00f3 ut\u00e1n Veszpr\u00e9m megy\u00e9b\u0151l, B\u00e1cs-Kiskun megy\u00e9b\u0151l, a f\u0151v\u00e1rosb\u00f3l \u00e9s Pest megy\u00e9b\u0151l \u00e9rkezett be k\u00e9relem. Az ig\u00e9nyl\u0151 v\u00e1llalkoz\u00e1sok f\u0151k\u00e9nt a feldolgoz\u00f3ipar, az inform\u00e1ci\u00f3-kommunik\u00e1ci\u00f3 \u00e9s a szakmai, tudom\u00e1nyos, m\u0171szaki tev\u00e9kenys\u00e9g \u00e1gazatokb\u00f3l ker\u00fclnek ki.\n\u00a0\u00a0\u00a0\u00a0Bod\u00f3\u00a0S\u00e1ndor eml\u00e9keztetett, hogy a nemzetk\u00f6zi kitekint\u00e9sben is egyed\u00fcl\u00e1ll\u00f3 program a koronav\u00edrus-j\u00e1rv\u00e1ny els\u0151 hull\u00e1ma ut\u00e1n k\u00f6zel 23 ezer magasan k\u00e9pzett szakember munkahely\u00e9nek megtart\u00e1s\u00e1hoz j\u00e1rult hozz\u00e1 \u00f6sszesen t\u00f6bb mint 17 milli\u00e1rd forinttal.\n\u00a0\u00a0\u00a0\u00a0A KFI b\u00e9rt\u00e1mogat\u00e1si program r\u00e9szletes dokument\u00e1ci\u00f3ja a munka.hu oldalon \u00e9rhet\u0151 el. A k\u00e9relmeket a munk\u00e1ltat\u00f3 sz\u00e9khelye vagy telephelye szerint illet\u00e9kes megyei vagy f\u0151v\u00e1rosi korm\u00e1nyhivatal foglalkoztat\u00e1si f\u0151oszt\u00e1ly\u00e1hoz lehet beny\u00fajtani 2021. febru\u00e1r 22-ig - h\u00edvta fel a figyelmet az ITM.\n\u00a0\u00a0\u00a0\u00a0A korm\u00e1ny a vesz\u00e9lyhelyzeti int\u00e9zked\u00e9sek nyom\u00e1n hasonl\u00f3k\u00e9ppen meghosszabb\u00edtotta az \u00e1gazati b\u00e9rt\u00e1mogat\u00e1s ig\u00e9nyl\u00e9s\u00e9t 2021. m\u00e1rcius 10-ig. A koronav\u00edrus miatt neh\u00e9z helyzetbe ker\u00fclt turizmus-vend\u00e9gl\u00e1t\u00e1s \u00e9s sz\u00f3rakoztat\u00e1s szektorok munkav\u00e1llal\u00f3inak t\u00e1mogat\u00e1sa \u00edgy a febru\u00e1ri b\u00e9rekre is j\u00e1r.\n\nMTI 2021. febru\u00e1r 2.\n\n"}]