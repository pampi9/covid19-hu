[{"date": "2021-02-04 13:57", "url": "https://koronavirus.gov.hu/cikkek/varga-mihaly-beruhazasok-alapozzak-meg-kovetkezo-evek-novekedeset", "h1": "Varga Mih\u00e1ly: a beruh\u00e1z\u00e1sok alapozz\u00e1k meg a k\u00f6vetkez\u0151 \u00e9vek n\u00f6veked\u00e9s\u00e9t", "body": "\nA beruh\u00e1z\u00e1si r\u00e1ta magas szinten tart\u00e1sa alapozza meg a k\u00f6vetkez\u0151 \u00e9vek n\u00f6veked\u00e9s\u00e9t - hangs\u00falyozta Varga Mih\u00e1ly p\u00e9nz\u00fcgyminiszter cs\u00fct\u00f6rt\u00f6k\u00f6n, a Magyar Kereskedelmi \u00e9s Iparkamara (MKIK) Gazdas\u00e1gi \u00e9vnyit\u00f3 c\u00edm\u0171 f\u00f3rum\u00e1n.\n\n\nHozz\u00e1tette: a j\u00e1rv\u00e1ny idej\u00e9n a magyar gazdas\u00e1gv\u00e9delem els\u0151sorban a beruh\u00e1z\u00e1si r\u00e1ta magas szinten tart\u00e1s\u00e1ra koncentr\u00e1lt, arra, hogy magas maradjon a nemzetgazdas\u00e1gi \u00e9s az \u00e1llami beruh\u00e1z\u00e1sok ar\u00e1nya is. Ez adta az elm\u00falt \u00e9vekben a gazdas\u00e1gi n\u00f6veked\u00e9s jelent\u0151s lend\u00fclet\u00e9t. J\u00f3l l\u00e1that\u00f3, hogy 2020 els\u0151 h\u00e1rom negyed\u00e9v\u00e9ben a nemzetgazdas\u00e1gi beruh\u00e1z\u00e1sokban eur\u00f3pai \u00f6sszevet\u00e9sben a m\u00e1sodik helyen, m\u00edg az \u00e1llami beruh\u00e1z\u00e1sok ar\u00e1ny\u00e1t tekintve az els\u0151 helyen volt a magyar gazdas\u00e1g - mondta.\n\u00a0\u00a0\u00a0\u00a0Kijelentette: ebben van jelent\u0151s el\u0151nye az orsz\u00e1gnak, \u00e9s ez alapozza meg a k\u00f6vetkez\u0151 \u00e9vek n\u00f6veked\u00e9s\u00e9t.\n\u00a0\u00a0\u00a0\u00a0Varga Mih\u00e1ly szerint az idei m\u00e1sodik negyed\u00e9v lesz a fordul\u00f3pont, amikor m\u00e1r k\u00e9tsz\u00e1mjegy\u0171 lesz a gazdas\u00e1gi n\u00f6veked\u00e9s.\n\u00a0\u00a0\u00a0\u00a0A m\u00e1sik fontos c\u00e9lnak a munkahelyek megv\u00e9d\u00e9s\u00e9t \u00e9s a megsz\u0171n\u0151k helyett \u00fajak teremt\u00e9s\u00e9t nevezte, megjegyezve, hogy a decemberi adatok alapj\u00e1n Magyarorsz\u00e1gon az egyik legkedvez\u0151bb a munkan\u00e9lk\u00fclis\u00e9gi r\u00e1ta az uni\u00f3n bel\u00fcl.\n\u00a0\u00a0\u00a0\u00a0R\u00e1mutatott arra, hogy a vil\u00e1gj\u00e1rv\u00e1ny egyszerre okozott eg\u00e9szs\u00e9g\u00fcgyi k\u00e1rokat, \u00e9s gazdas\u00e1gi v\u00e1ls\u00e1got. A visszaes\u00e9s az adatok szerint az 1929-es vil\u00e1gv\u00e1ls\u00e1gn\u00e1l is nagyobb m\u00e9rt\u00e9k\u0171 lett; ami akkor h\u00e1rom \u00e9v alatt k\u00f6vetkezett be, az most h\u00e1rom h\u00e9t alatt.\n\u00a0\u00a0\u00a0\u00a0A magyar gazdas\u00e1gnak is k\u00e9tarc\u00fa \u00e9v volt a tavalyi, 2020 janu\u00e1r-febru\u00e1rj\u00e1ban m\u00e9g a tervezettnek megfelel\u0151en teljes\u00edtett a gazdas\u00e1g, a kor\u00e1bban meghozott gazdas\u00e1gi d\u00f6nt\u00e9sek seg\u00edtett\u00e9k az elm\u00falt \u00e9vek lend\u00fclet\u00e9nek megtart\u00e1s\u00e1t. Hozz\u00e1tette: a magyar korm\u00e1ny idej\u00e9ben l\u00e9pett, 2019 nyar\u00e1n 13+1 pontb\u00f3l \u00e1ll\u00f3 gazdas\u00e1gv\u00e9delmi akci\u00f3terv indult, nagym\u00e9rt\u00e9k\u0171 ad\u00f3cs\u00f6kkent\u00e9st, beruh\u00e1z\u00e1s\u00f6szt\u00f6nz\u00e9st, agr\u00e1rv\u00e1llalati t\u00e1mogat\u00e1st, kutat\u00e1s-fejleszt\u00e9si programot ind\u00edtva.\n\u00a0\u00a0\u00a0\u00a0Felid\u00e9zte, hogy a dinamikus n\u00f6veked\u00e9st a j\u00e1rv\u00e1ny durva f\u00e9kez\u00e9ssel \u00e1ll\u00edtotta meg, a 2020 m\u00e1rciusi visszaes\u00e9s az els\u0151 negyed\u00e9vet is lerontotta, azonban m\u00e9g \u00edgy is 2,2 sz\u00e1zal\u00e9k k\u00f6r\u00fcl n\u0151tt akkor a magyar gazdas\u00e1g. A m\u00e1sodik negyed\u00e9v le\u00e1ll\u00e1sa brut\u00e1lis visszaes\u00e9st hozott, tulajdonk\u00e9ppen satuf\u00e9kr\u0151l besz\u00e9lhet\u00fcnk - fogalmazott Varga Mih\u00e1ly, mivel soha nem esett vissza ilyen m\u00e9rt\u00e9kben, 13,6 sz\u00e1zal\u00e9kkal a gazdas\u00e1g.\n\u00a0\u00a0\u00a0\u00a0J\u00f3 h\u00edrnek nevezte, hogy az elm\u00falt \u00e9vek eredm\u00e9nyes gazdas\u00e1gi l\u00e9p\u00e9sei er\u0151sebb\u00e9 tett\u00e9k a magyar gazdas\u00e1got: a foglalkoztatottak sz\u00e1ma magas maradt, folytat\u00f3dtak a beruh\u00e1z\u00e1sok. Mindezeket a korm\u00e1ny er\u0151teljes k\u00f6lts\u00e9gvet\u00e9si eszk\u00f6z\u00f6kkel t\u00e1mogatta: b\u00e9rt\u00e1mogat\u00e1ssal, versenyk\u00e9pess\u00e9g jav\u00edt\u00f3 beruh\u00e1z\u00e1sokkal, ad\u00f3-, \u00e9s j\u00e1rul\u00e9kcs\u00f6kkent\u00e9sekkel - mondta, hozz\u00e1t\u00e9ve, a visszaes\u00e9s m\u00e1r a harmadik negyed\u00e9vben is lassult. J\u00f3 okkal lehet szerinte felt\u00e9telezni, hogy tavaly az \u00e9v eg\u00e9sz\u00e9ben a v\u00e1rtn\u00e1l kisebb, 5-6 sz\u00e1zal\u00e9k k\u00f6z\u00f6tti volt a gazdas\u00e1gi visszaes\u00e9s.\n\u00a0\u00a0\u00a0\u00a0K\u00f6zl\u00e9se szerint t\u00f6bb mint 4 ezer milli\u00e1rd forintot ford\u00edtottak a k\u00f6lts\u00e9gvet\u00e9sb\u0151l beruh\u00e1z\u00e1sok t\u00e1mogat\u00e1s\u00e1ra, \u00e9s jelent\u0151s volt a gazdas\u00e1gv\u00e9delmi kiad\u00e1sok ar\u00e1nya, jelent\u0151s \u00f6sszeget k\u00f6lt\u00f6ttek a j\u00e1rv\u00e1ny\u00fcgyi v\u00e9dekez\u00e9sre. Plusz mintegy ezermilli\u00e1rd forint volt az \u00e1llamh\u00e1ztart\u00e1sb\u00f3l hi\u00e1nyz\u00f3 \u00f6sszeg a magyar gazdas\u00e1g alacsonyabb teljes\u00edtm\u00e9nye miatt.\n\u00a0\u00a0\u00a0\u00a0A t\u00e1rcavezet\u0151 a magyar \u00e1llamad\u00f3ss\u00e1ggal kapcsolatban lesz\u00f6gezte: k\u00f6lts\u00e9gvet\u00e9si akad\u00e1lya az emberi \u00e9letek v\u00e9delm\u00e9nek, \u00e9s a munkahelyek meg\u0151rz\u00e9s\u00e9nek nem volt, \u00e9s ezut\u00e1n sem lesz. \"A magyar korm\u00e1ny felel\u0151s d\u00f6nt\u00e9st hozott akkor, amikor plusz int\u00e9zked\u00e9sekkel tudta a hum\u00e1n er\u0151forr\u00e1s v\u00e9delm\u00e9t, \u00e9s a munkahelyek megtart\u00e1s\u00e1t-\u00fajrateremt\u00e9s\u00e9t szolg\u00e1lni\"- mondta, hozz\u00e1t\u00e9ve: ez a nemzetk\u00f6zi int\u00e9zm\u00e9nyek \u00e1ltal is javasolt ir\u00e1nyt jelentett. \"Akkor k\u00f6vett\u00fcnk volna el hib\u00e1t, ha ragaszkodunk az elm\u00falt \u00e9vek fegyelmezett fisk\u00e1lis politik\u00e1j\u00e1hoz, \u00e9s nem \u00e9l\u00e9nk\u00edt\u00fcnk, nem t\u00e1mogatunk, nem seg\u00edt\u00fcnk akkor, amikor a legnagyobb baj t\u00f6rt\u00e9nik\" - jelentette ki. Az \u00e1llamad\u00f3ss\u00e1g tov\u00e1bbra is az uni\u00f3s \u00e1tlag alatt van, a hi\u00e1ny pedig uni\u00f3s szinten.\n\u00a0\u00a0\u00a0\u00a0A kil\u00e1t\u00e1sokr\u00f3l elmondta: sok f\u00fcgg a vakcinahelyzett\u0151l, \u00e9s att\u00f3l, hogy hogyan hat a j\u00e1rv\u00e1ny a gazdas\u00e1g eg\u00e9sz\u00e9re. A befektetett energia \u00e9s p\u00e9nz nem v\u00e9sz el szavai szerint, n\u00f6veked\u00e9st fog teremteni. Az orsz\u00e1g m\u00e1r az idei m\u00e1sodik negyed\u00e9vben vissza\u00e1llhat a n\u00f6veked\u00e9si p\u00e1ly\u00e1ra a meghozott int\u00e9zked\u00e9sekkel - mondta.\n\u00a0\u00a0\u00a0\u00a0A j\u00e1rv\u00e1nyid\u0151szak tanuls\u00e1gai k\u00f6z\u00f6tt kiemelte: a glob\u00e1lis l\u00e1ncok s\u00e9r\u00fcl\u00e9kenyek, az ell\u00e1t\u00e1sbiztons\u00e1g kiemelt, ez\u00e9rt d\u00f6nt\u00f6tt a korm\u00e1ny az eg\u00e9szs\u00e9gipari t\u00e1mogat\u00e1si programokr\u00f3l eddig 68 milli\u00e1rd forint \u00e9rt\u00e9kben. A versenyk\u00e9pess\u00e9get jav\u00edt\u00f3 int\u00e9zked\u00e9seket folytatni kell Varga Mih\u00e1ly szerint. Magyarorsz\u00e1g vonz\u00f3 orsz\u00e1g lett, a termel\u00e9si l\u00e1ncban \u00f3ri\u00e1sit l\u00e9pett el\u0151re, ezt a sz\u00e9les\u00edteni kell, magyar term\u00e9kekkel kell lefedni a teljes l\u00e1ncot, ezt a k\u00f6vetkez\u0151 id\u0151szak feladat\u00e1nak nevezte. A fejletts\u00e9gben val\u00f3 tov\u00e1bbl\u00e9p\u00e9shez \u00f6n\u00e1ll\u00f3, \u00e9rt\u00e9kl\u00e1ncokat maga k\u00f6r\u00e9 szervezni k\u00e9pes magyar v\u00e1llalatok \u00e9s m\u00e1rk\u00e1k kellenek. A versenyk\u00e9pess\u00e9g fontos t\u00e9nyez\u0151je az automatiz\u00e1ci\u00f3 lesz, ebben j\u00f3 poz\u00edci\u00f3ban van az orsz\u00e1g. Sz\u00e1m\u00edt\u00e1saik szerint ugyanakkor csaknem 1,5 sz\u00e1zal\u00e9kos n\u00f6veked\u00e9st lehet hozz\u00e1adni a magyar gazdas\u00e1g teljes\u00edtm\u00e9ny\u00e9hez, ha kiterjed a gazdas\u00e1g eg\u00e9sz\u00e9re a digitaliz\u00e1ci\u00f3, automatiz\u00e1ci\u00f3, robotiz\u00e1ci\u00f3.\n\u00a0\u00a0\u00a0\u00a0\u00d6t\u00f6dik tanuls\u00e1gnak a region\u00e1lis gazdas\u00e1gfejleszt\u00e9st emelte ki;, arra van sz\u00fcks\u00e9g, hogy kulcsra k\u00e9sz ipari parkok kialak\u00edt\u00e1s\u00e1val seg\u00edts\u00e9k a beruh\u00e1z\u00e1sok leteleped\u00e9s\u00e9t. A piack\u00e9pes szaktud\u00e1s j\u00e1rul hozz\u00e1 a gazdas\u00e1gi sikerekhez, ebben Magyarorsz\u00e1gnak el\u0151re kell l\u00e9pnie, egyik ter\u00fclete a szakk\u00e9pz\u00e9sben r\u00e9szt vev\u0151k ar\u00e1ny\u00e1nak tov\u00e1bbi n\u00f6vel\u00e9se - \u00f6sszegezte.\n\n\nMTI 2021. febru\u00e1r 4.\n\n"}]