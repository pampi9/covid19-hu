[{"date": "2021-02-25 14:36", "url": "https://koronavirus.gov.hu/cikkek/orvosigazgato-az-oltasra-jogosultak-donto-tobbsege-megjelenik-szent-margit-korhazban", "h1": "Orvosigazgat\u00f3: az olt\u00e1sra jogosultak d\u00f6nt\u0151 t\u00f6bbs\u00e9ge megjelenik a Szent Margit K\u00f3rh\u00e1zban", "body": "\nAz olt\u00e1sra jogosultak d\u00f6nt\u0151 t\u00f6bbs\u00e9ge megjelenik a Szent Margit K\u00f3rh\u00e1zban l\u00e9v\u0151 olt\u00f3ponton - mondta az int\u00e9zm\u00e9ny orvosigazgat\u00f3ja cs\u00fct\u00f6rt\u00f6k\u00f6n a k\u00f6zm\u00e9di\u00e1nak.\n\n\n\u00a0Vir\u00e1g J\u00f3zsef az olt\u00e1s menet\u00e9r\u0151l azt k\u00f6z\u00f6lte, az el\u0151zetes regisztr\u00e1ci\u00f3 alapj\u00e1n a f\u0151v\u00e1rosi \u00e9s a Pest Megyei Korm\u00e1nyhivatal a h\u00e1ziorvosokon kereszt\u00fcl \"deleg\u00e1lja\" az embereket a Szent Margit K\u00f3rh\u00e1zba.\n\u00a0\u00a0\u00a0\u00a0Hozz\u00e1tette, a h\u00e1ziorvosok v\u00e9gzik el az el\u0151zetes vizsg\u00e1latokat \u00e9s a sz\u0171r\u00e9st, illetve \u0151k t\u00e1j\u00e9koztatj\u00e1k a p\u00e1cienseket p\u00e9ld\u00e1ul az olt\u00f3anyagr\u00f3l. V\u00e9g\u00fcl pedig szint\u00e9n a h\u00e1ziorvosok ir\u00e1ny\u00edtj\u00e1k az embereket a megfelel\u0151 olt\u00f3pontra - mondta.\nHa valakit a h\u00e1ziorvos \"kisz\u0171r\", p\u00e9ld\u00e1ul valamilyen t\u00e1rsbetegs\u00e9g miatt, akkor deleg\u00e1lhatnak helyette m\u00e1s valakit - mondta.\n\u00a0\u00a0\u00a0\u00a0Kit\u00e9rt arra is, hogy a k\u00f3rh\u00e1zban a lakosok mellett az eg\u00e9szs\u00e9g\u00fcgyi dolgoz\u00f3kat is oltj\u00e1k, ugyanakkor k\u00fcls\u0151 helysz\u00edneken, mint p\u00e9ld\u00e1ul szakrendel\u0151kben vagy szoci\u00e1lis int\u00e9zm\u00e9nyekben is oltanak.\nVir\u00e1g J\u00f3zsef hangs\u00falyozta, a \"f\u0151szab\u00e1ly\" alapj\u00e1n vakcina nem mehet k\u00e1rba, \u00edgy minden olt\u00f3anyagot felhaszn\u00e1lnak.\n\u00a0\u00a0\u00a0\u00a0A k\u00f6zm\u00e9di\u00e1nak a helysz\u00ednen megsz\u00f3lalt egy, az olt\u00e1son frissen \u00e1tesett csob\u00e1nkai n\u0151, aki arr\u00f3l sz\u00e1molt be, hogy a korm\u00e1nyzati oldalon val\u00f3 regisztr\u00e1ci\u00f3 ut\u00e1n a Pfizer-vakcin\u00e1t kapta meg. Arra a k\u00e9rd\u00e9sre, mi\u00e9rt d\u00f6nt\u00f6tt \u00fagy, hogy regisztr\u00e1l, azt v\u00e1laszolta: \"szeretn\u00e9k \u00e9letben maradni\".\n\nMTI 2021. febru\u00e1r 25.\n\n"}]