[{"date": "2021-02-21 11:17", "url": "https://koronavirus.gov.hu/cikkek/domotor-nagy-az-erdeklodes-az-ujrainditasrol-szolo-konzultacio-irant", "h1": "D\u00f6m\u00f6t\u00f6r: nagy az \u00e9rdekl\u0151d\u00e9s az \u00fajraind\u00edt\u00e1sr\u00f3l sz\u00f3l\u00f3 konzult\u00e1ci\u00f3 ir\u00e1nt", "body": "\nNagy az \u00e9rdekl\u0151d\u00e9s az \u00fajranyit\u00e1sr\u00f3l sz\u00f3l\u00f3 konzult\u00e1ci\u00f3 ir\u00e1nt, szombat estig m\u00e1r 220 ezren t\u00f6lt\u00f6tt\u00e9k ki az online k\u00e9rd\u0151\u00edvet - mondta a Minisztereln\u00f6ki Kabinetiroda parlamenti \u00e1llamtitk\u00e1ra a Kossuth r\u00e1di\u00f3 Vas\u00e1rnapi \u00fajs\u00e1g c\u00edm\u0171 m\u0171sor\u00e1ban.\n\n\nD\u00f6m\u00f6t\u00f6r Csaba kiemelte: az eg\u00e9sz orsz\u00e1got foglalkoztatja, hogy az olt\u00e1si program el\u0151rehaladt\u00e1val milyen \u00fctemben \u00e9s hogyan lehet \u00fajraind\u00edtani az orsz\u00e1got, a gazdas\u00e1got, \u00e9s \u00fagy \u00e1ltal\u00e1ban az \u00e9letet. A konzult\u00e1ci\u00f3 j\u00f3 lehet\u0151s\u00e9g arra, hogy mindenki el is mondja a v\u00e9lem\u00e9ny\u00e9t, \u00e9s a korm\u00e1ny ezt figyelembe is fogja venni.\n\u00a0\u00a0\u00a0\u00a0Kiemelte: vannak kimondottan vit\u00e1s k\u00e9rd\u00e9sei is a konzult\u00e1ci\u00f3nak, p\u00e9ld\u00e1ul az, hogy a v\u00e9detts\u00e9gi igazolv\u00e1nnyal rendelkez\u0151k kapjanak-e felment\u00e9st egyes korl\u00e1toz\u00f3 int\u00e9zked\u00e9sek al\u00f3l. D\u00f6m\u00f6t\u00f6r Csaba hangs\u00falyozta: a d\u00f6nt\u00e9s felel\u0151ss\u00e9ge a korm\u00e1ny\u00e9, de az a helyes, ha a kabinet tov\u00e1bbra is a legsz\u00e9lesebb egyet\u00e9rt\u00e9sre alapozza azokat, a szakemberek javaslataira \u00e9s a magyarok hangj\u00e1ra. Ha ez a kett\u0151 tal\u00e1lkozik, er\u0151s\u00edteni fogja a j\u00e1rv\u00e1ny elleni \u00f6sszefog\u00e1st - fogalmazott.\n\u00a0\u00a0\u00a0\u00a0Az \u00e1llamtitk\u00e1r elmondta: a nagy \u00e9rdekl\u0151d\u00e9st mutatja, hogy eddig egyetlen kor\u00e1bbi konzult\u00e1ci\u00f3ban sem n\u0151tt ilyen gyorsan az internetes kit\u00f6lt\u00e9sek sz\u00e1ma.\n\u00a0\u00a0\u00a0\u00a0D\u00f6m\u00f6t\u00f6r Csaba a korm\u00e1nyzati oldalak elleni kibert\u00e1mad\u00e1sr\u00f3l is besz\u00e9lt, amely k\u00fclf\u00f6ldi \u00e9s belf\u00f6ldi IP-c\u00edmekr\u0151l egyar\u00e1nt zajlott. A hat\u00f3s\u00e1gok megkezdt\u00e9k a sz\u00fcks\u00e9ges vizsg\u00e1latokat, b\u00fcntet\u0151feljelent\u00e9st is tesznek, mert egy ilyen tett nem maradhat k\u00f6vetkezm\u00e9nyek n\u00e9lk\u00fcl - jelentette ki.\n\u00a0\u00a0\u00a0\u00a0Nyilv\u00e1nval\u00f3nak nevezte, hogy a j\u00e1rv\u00e1ny s\u00falyosan \u00e9rintette az eur\u00f3pai gazdas\u00e1got \u00e9s a magyart is \"er\u0151sen oldalba kapta\". Azonban a korm\u00e1ny nem v\u00e1rja meg a j\u00e1rv\u00e1ny v\u00e9g\u00e9t azzal, hogy er\u0151s\u00edtse a gazdas\u00e1got, ez\u00e9rt is d\u00f6nt\u00f6ttek az \u00fajraind\u00edt\u00e1si akci\u00f3tervr\u0151l, ami hozz\u00e1j\u00e1rul a nagyobb n\u00f6veked\u00e9shez.\n\u00a0\u00a0\u00a0\u00a0D\u00f6m\u00f6t\u00f6r Csaba \u00fagy fogalmazott: a j\u00e1rv\u00e1ny elej\u00e9n sokan \"festett\u00e9k a falra a magas munkan\u00e9lk\u00fclis\u00e9g \u00f6rd\u00f6g\u00e9t\", de j\u00f3 d\u00f6nt\u00e9snek bizonyult, hogy a korm\u00e1ny nem a hossz\u00fa t\u00e1v\u00fa seg\u00e9lyez\u00e9si rendszert \"turb\u00f3zta fel\", hanem a megl\u00e9v\u0151 munkahelyeket b\u00e1sty\u00e1zta k\u00f6rbe. Err\u0151l sz\u00f3l a b\u00e9rt\u00e1mogat\u00e1s vagy a hitelt\u00f6rleszt\u00e9si morat\u00f3rium, \u00e9s ezeknek is k\u00f6sz\u00f6nhet\u0151en ma n\u00e9gy \u00e9s f\u00e9l milli\u00f3an dolgoznak Magyarorsz\u00e1gon, annyian, mint a j\u00e1rv\u00e1ny el\u0151tt, \u00e9s lehet ez m\u00e9g t\u00f6bb is - emelte ki az \u00e1llamtitk\u00e1r.\n\u00a0\u00a0\u00a0\u00a0D\u00f6m\u00f6t\u00f6r Csaba r\u00e1mutatott: ez a v\u00e1ls\u00e1gkezel\u00e9s a baloldali politik\u00e1val szemben nem a \"sz\u00edvtelen megszor\u00edt\u00e1sokr\u00f3l\" \u00e9s a munk\u00e1b\u00f3l \u00e9l\u0151k roskad\u00e1sig terhel\u00e9s\u00e9r\u0151l sz\u00f3l. A v\u00e1ls\u00e1g ellen\u00e9re is n\u0151ttek az \u00e1tlagb\u00e9rek, a minim\u00e1lb\u00e9r emel\u00e9s\u00e9r\u0151l is megsz\u00fcletett a meg\u00e1llapod\u00e1s, vissza\u00e9p\u00fcl a 13. havi nyugd\u00edj, valamint j\u00f6v\u0151re a 25 \u00e9v alatti fiatalok is megkapj\u00e1k a j\u00f6vedelemad\u00f3-mentess\u00e9get. Ut\u00f3bbit egy olyan l\u00e9p\u00e9snek nevezte, amit egyetlen korm\u00e1ny sem csin\u00e1lt m\u00e9g Magyarorsz\u00e1gon.\n\u00a0\u00a0\u00a0\u00a0Kit\u00e9rt arra is: a k\u00f6z\u00f6s tehervisel\u00e9sb\u0151l, a j\u00e1rv\u00e1ny elleni k\u00fczdelemb\u0151l az \u00f6nkorm\u00e1nyzatoknak is ki kell venni\u00fck a r\u00e9sz\u00fcket. Azt mondta: a f\u0151v\u00e1rosi \u00f6nkorm\u00e1nyzat l\u00e1that\u00f3an nem szeretn\u00e9 ezt, mik\u00f6zben \"t\u00f6bb mint sz\u00e1zmilli\u00e1rdos \u00f6sszegen cs\u00fccs\u00fcl\", folyamatosan sz\u00e1mon k\u00e9ri a korm\u00e1nyt. D\u00f6m\u00f6t\u00f6r Csaba megjegyezte: az ipar\u0171z\u00e9si ad\u00f3bev\u00e9telek sokkal magasabbak ma, mint 2011-ben voltak, \u00edgy a gazdas\u00e1g teljes\u00edtm\u00e9ny\u00e9nek k\u00f6sz\u00f6nhet\u0151en az \u00f6nkorm\u00e1nyzatok is nagyobb \u00f6sszegb\u0151l gazd\u00e1lkodhatnak, nem besz\u00e9lve arr\u00f3l, hogy az \u00e1llami t\u00e1mogat\u00e1sok 44 sz\u00e1zal\u00e9ka Budapestre \u00e9rkezik.\n\u00a0\u00a0\u00a0\u00a0Sz\u00f3lt a hitelt\u00f6rleszt\u00e9si morat\u00f3riumr\u00f3l is, amely Eur\u00f3p\u00e1ban Magyarorsz\u00e1gon a leghosszabb, 15 h\u00f3napig ny\u00fajt v\u00e9detts\u00e9get, \u00e9s az \u00f6sszesen 2,7 milli\u00f3 hitelszerz\u0151d\u00e9s t\u00f6bb mint a fel\u00e9t \u00e9rinti. A kis- \u00e9s k\u00f6z\u00e9pv\u00e1llalkoz\u00e1soknak sz\u00f3l\u00f3 nulla sz\u00e1zal\u00e9kos t\u00edzmilli\u00f3 forintos hitel pedig azt a c\u00e9lt szolg\u00e1lja, hogy ezek a v\u00e1llalkoz\u00e1sok se vesz\u00edts\u00e9k el dolgoz\u00f3ikat - emelte ki.\n\u00a0\u00a0\u00a0\u00a0Arr\u00f3l, hogy Ujhelyi Istv\u00e1n szocialista eur\u00f3pai parlamenti k\u00e9pvisel\u0151 szombaton egy egymilli\u00e1rd eur\u00f3s uni\u00f3s b\u00e9rt\u00e1mogat\u00e1si forr\u00e1s megp\u00e1ly\u00e1z\u00e1s\u00e1ra sz\u00f3l\u00edtotta fel a korm\u00e1nyt, D\u00f6m\u00f6t\u00f6r Csaba azt mondta: amikor a baloldal v\u00e1ls\u00e1g idej\u00e9n korm\u00e1nyzati poz\u00edci\u00f3ban volt, elvettek egyhavi b\u00e9rt, cs\u00f6kkentett\u00e9k a b\u00e9reket, utc\u00e1ra tettek k\u00f6zalkalmazottakat, \u00e9s a v\u00e9g\u00e9n lett bel\u0151le egy vaskos IMF-hitel.\n\u00a0\u00a0\u00a0\u00a0Azt mondta: lehet vitatkozni arr\u00f3l, hogy mire lenne m\u00e9g sz\u00fcks\u00e9g, de korm\u00e1nyzati int\u00e9zked\u00e9sek az elm\u00falt h\u00f3napokban m\u00e1r bizony\u00edtottak. Azonban ez nem jelenti azt, hogy a j\u00f6v\u0151ben ne sz\u00fcletn\u00e9nek \u00fajabb \u00e9s \u00fajabb d\u00f6nt\u00e9sek - tette hozz\u00e1.\nMTI 2021. febru\u00e1r 21.\n\n"}]