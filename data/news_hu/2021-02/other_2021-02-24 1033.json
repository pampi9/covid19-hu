[{"date": "2021-02-24 10:33", "url": "https://koronavirus.gov.hu/cikkek/varga-mihaly-11-eves-rekordot-ertek-el-tavaly-az-uj-epitesu-lakasok", "h1": "Varga Mih\u00e1ly: 11 \u00e9ves rekordot \u00e9rtek el tavaly az \u00faj \u00e9p\u00edt\u00e9s\u0171 lak\u00e1sok", "body": "\nT\u00f6bb mint 28 ezer \u00faj lak\u00e1s \u00e9p\u00fclt Magyarorsz\u00e1gon 2020-ban, ez 11 \u00e9ves rekordot jelent a v\u00e1ls\u00e1g ellen\u00e9re is.- mondta Varga Mih\u00e1ly p\u00e9nz\u00fcgyminiszter a k\u00f6z\u00f6ss\u00e9gi oldal\u00e1n megjelent r\u00f6vid vide\u00f3\u00fczenet\u00e9ben szerd\u00e1n.\u00a0A gazdas\u00e1g \u00fajraind\u00edt\u00e1s\u00e1t az otthonteremt\u00e9si t\u00e1mogat\u00e1sok is seg\u00edtik.\n\n\nA K\u00f6zponti Statisztikai Hivatal frissen k\u00f6zz\u00e9tett adatait komment\u00e1lva kiemelte: egy \u00e9v alatt 34 sz\u00e1zal\u00e9kkal t\u00f6bb lak\u00e1s \u00e9p\u00fclt. A miniszter kedvez\u0151nek tartja, hogy a n\u00f6veked\u00e9s minden kateg\u00f3ri\u00e1ban, a v\u00e1rosokban, a falvakban egyar\u00e1nt er\u0151teljes volt.\n\u00a0\u00a0\u00a0\u00a0A term\u00e9szetes szem\u00e9lyek \u00e1ltal \u00e9p\u00edtett lak\u00e1sok ar\u00e1nya megk\u00f6zel\u00edtette az 50 sz\u00e1zal\u00e9kot, teh\u00e1t minden m\u00e1sodik lak\u00e1st nem a beruh\u00e1z\u00f3k, hanem a csal\u00e1dok \u00e9p\u00edtett\u00e9k - h\u00edvta fel a figyelmet Varga Mih\u00e1ly.\nAz adatok a t\u00e1rcavezet\u0151 szerint azt mutatj\u00e1k, hogy eredm\u00e9nyes a korm\u00e1ny otthonteremt\u00e9si programja \u00e9s c\u00e9lt \u00e9rnek a k\u00f6lts\u00e9gvet\u00e9si t\u00e1mogat\u00e1sok.\n\u00a0\u00a0\u00a0\u00a0A kabinet azzal sz\u00e1mol, hogy az \u00e9v elej\u00e9n jelent\u0151sen kib\u0151v\u00edtett otthonteremt\u00e9si program, a lak\u00e1s\u00e9p\u00edt\u00e9si \u00e1fa 5 sz\u00e1zal\u00e9kra cs\u00f6kkent\u00e9se \u00e9s a csok ig\u00e9nybev\u00e9tel\u00e9nek b\u0151v\u00edt\u00e9se tov\u00e1bb fogja er\u0151s\u00edteni az \u00e9p\u00edt\u0151ipart \u00e9s hozz\u00e1j\u00e1rul a gazdas\u00e1g \u00fajraind\u00edt\u00e1s\u00e1hoz - mondta.\n\nMTI 2021. febru\u00e1r 24.\n\n"}]