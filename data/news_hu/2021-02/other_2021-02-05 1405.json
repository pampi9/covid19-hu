[{"date": "2021-02-05 14:05", "url": "https://koronavirus.gov.hu/cikkek/szijjarto-peter-szigoritott-hataratlepesrol-egyeztetett-osztrak-kollegajaval", "h1": "Szijj\u00e1rt\u00f3 P\u00e9ter a szigor\u00edtott hat\u00e1r\u00e1tl\u00e9p\u00e9sr\u0151l egyeztetett osztr\u00e1k koll\u00e9g\u00e1j\u00e1val", "body": "\nSzijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter telefonon egyeztett Alexander Schallenberg osztr\u00e1k k\u00fcl\u00fcgyminiszterrel az ing\u00e1z\u00f3 magyarokat is \u00e9rint\u0151, a koronav\u00edrus-j\u00e1rv\u00e1ny miatt Ausztri\u00e1ban elrendelt szigor\u00edtott hat\u00e1r\u00e1tl\u00e9p\u00e9sr\u0151l.\n\n\nP\u00e9nteki Facebook-bejegyz\u00e9s\u00e9ben\u00a0Szijj\u00e1rt\u00f3\u00a0P\u00e9ter azt \u00edrta: az osztr\u00e1k korm\u00e1ny febru\u00e1r 10-t\u0151l szigor\u00edtott hat\u00e1r\u00e1tl\u00e9p\u00e9si rendet vezet be, amely h\u00e1tr\u00e1nyosan \u00e9rinti az Ausztri\u00e1ban dolgoz\u00f3, ez\u00e9rt oda ing\u00e1z\u00f3 magyarokat.\n\u00a0\u00a0\u00a0\u00a0Ismertette: cs\u00fct\u00f6rt\u00f6k\u00f6n telefonon egyeztetett Alexander Schallenberggel. Abban maradtak, hogy a j\u00f6v\u0151 h\u00e9ten \u00f6sszegy\u0171jtik az \u00faj szab\u00e1lyoz\u00e1s k\u00f6vetkezm\u00e9nyeit, \u00e9s azokat a magyar k\u00fcl\u00fcgyminiszter tov\u00e1bb\u00edtja osztr\u00e1k koll\u00e9g\u00e1j\u00e1nak, \"k\u00e9rve t\u0151le, hogy vegye ezeket figyelembe a szab\u00e1lyoz\u00e1s j\u00f6v\u0151je szempontj\u00e1b\u00f3l\".\n\u00a0\u00a0\u00a0\u00a0Szijj\u00e1rt\u00f3\u00a0P\u00e9ter hozz\u00e1tette: t\u00f6bb tiszt\u00e1zand\u00f3 k\u00e9rd\u00e9s van az elv\u00e9gzend\u0151 koronav\u00edrustesztek helysz\u00edn\u00e9vel, t\u00edpus\u00e1val \u00e9s regisztr\u00e1l\u00e1s\u00e1val kapcsolatban, emellett k\u00fcl\u00f6n probl\u00e9m\u00e1t jelent a v\u00e1rakoz\u00e1si id\u0151 tov\u00e1bbi meghosszabbod\u00e1sa.\n\u00a0\u00a0\u00a0\u00a0Hozz\u00e1tette: p\u00e9nteken telefonon egyeztetett \u00c1gh P\u00e9ter, Barcza Attila, Hende Csaba, Moln\u00e1r \u00c1gnes, Nagy Istv\u00e1n, V. N\u00e9meth Zsolt \u00e9s Vigh L\u00e1szl\u00f3 fideszes k\u00e9pvisel\u0151kkel - mivel az \u0151 v\u00e1laszt\u00f3ker\u00fcleteikben \u00e9l\u0151 embereket \u00e9rinti a legink\u00e1bb a szab\u00e1lyoz\u00e1s -, valamint H\u00e1mori Gy\u00f6rgy (Fidesz-KDNP) kapuv\u00e1ri polg\u00e1rmesterrel.\n\u00a0\u00a0\u00a0\u00a0A szerd\u00e1n k\u00f6zz\u00e9tett \u00faj osztr\u00e1k beutaz\u00e1si rendelet szerint az Ausztri\u00e1ba utaz\u00f3knak h\u00e1rom napn\u00e1l nem r\u00e9gebbi negat\u00edv koronav\u00edrustesztet kell felmutatniuk, vagy az orsz\u00e1gba \u00e9rkezve 24 \u00f3r\u00e1n bel\u00fcl teszteltetni\u00fck kell.\n\u00a0\u00a0\u00a0\u00a0Az ing\u00e1z\u00f3knak, a t\u00f6bbi beutaz\u00f3hoz hasonl\u00f3an, hetente egy alkalommal regisztr\u00e1ltatniuk kell magukat, \u00e9s egy h\u00e9tn\u00e9l nem r\u00e9gebbi teszteredm\u00e9nyt is fel kell mutatniuk.\n\nMTI 2021. febru\u00e1r 5.\n\n"}]