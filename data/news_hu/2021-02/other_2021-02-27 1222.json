[{"date": "2021-02-27 12:22", "url": "https://koronavirus.gov.hu/cikkek/tisztifoorvos-minel-elobb-ki-kell-alakitani-lakossag-vedettseget", "h1": "Tisztif\u0151orvos: min\u00e9l el\u0151bb ki kell alak\u00edtani a lakoss\u00e1g v\u00e9detts\u00e9g\u00e9t", "body": "\nMagyarorsz\u00e1gon ism\u00e9telten intenz\u00edven felfut\u00f3 szakaszba ker\u00fclt a koronav\u00edrus-j\u00e1rv\u00e1ny, ez\u00e9rt az olt\u00e1sok seg\u00edts\u00e9g\u00e9vel min\u00e9l el\u0151bb ki kell alak\u00edtani a lakoss\u00e1g v\u00e9detts\u00e9g\u00e9t - mondta az orsz\u00e1gos tisztif\u0151orvos szombaton az MTI-nek.\n\n\n\n\n\n\nM\u00fcller Cec\u00edlia hangs\u00falyozta: gyorsan \u00e9s hat\u00e9konyan szeretn\u00e9k beoltani a vakcin\u00e1\u00e9rt jelentkez\u0151ket. Hangs\u00falyozta, k\u00e9t \u00e9s f\u00e9l milli\u00f3an regisztr\u00e1ltak az olt\u00e1sra \u00e9s azt szeretn\u00e9k, hogy \u0151k h\u00fasv\u00e9t t\u00e1j\u00e9k\u00e1ra legal\u00e1bb az els\u0151 adag vakcin\u00e1t megkaphass\u00e1k.\n\t\t\t\u00a0A tisztif\u0151orvos elmondta, minden adat a koronav\u00edrus-j\u00e1rv\u00e1ny nagyon intenz\u00edv terjed\u00e9s\u00e9t mutatja, ugyanis a fert\u0151z\u00f6ttek \u00e9s az elhunytak sz\u00e1m\u00e1ban is jelent\u0151s emelked\u00e9s tapasztalhat\u00f3.\n\t\t\t\u00a0A koronav\u00edrus-j\u00e1rv\u00e1ny harmadik hull\u00e1m\u00e1t a v\u00edrus azon k\u00fcl\u00f6nb\u00f6z\u0151 vari\u00e1nsai okozhatj\u00e1k, amelyek a kor\u00e1bbiakn\u00e1l sokkal fert\u0151z\u0151k\u00e9pesebbek - fejtette ki.\n\t\t\t\u00a0Kiemelte ugyanakkor, hogy a kor\u00e1bbi id\u0151szakokkal ellent\u00e9tben \"ma m\u00e1r nem vagyunk fegyvertelenek\", Magyarorsz\u00e1gon ugyanis \u00f6tf\u00e9le olt\u00e1s is rendelkez\u00e9sre \u00e1ll, amelyeket nagyon intenz\u00edv programban juttatnak el a lakoss\u00e1ghoz.\n\t\t\tM\u00fcller Cec\u00edlia k\u00f6z\u00f6lte, hogy az olt\u00e1sok bead\u00e1s\u00e1t m\u00e9g ink\u00e1bb fokozni szeretn\u00e9k, mivel az els\u0151 adag vakcina ut\u00e1n is jelent\u0151s fok\u00fa v\u00e9detts\u00e9g alakul ki, amelynek k\u00f6sz\u00f6nhet\u0151en megakad\u00e1lyozhat\u00f3k a s\u00falyos sz\u00f6v\u0151dm\u00e9nyek \u00e9s a hal\u00e1lesetek.\n\t\t\tAz operat\u00edv t\u00f6rzs, az olt\u00e1si munkacsoport \u00e9s a szakmai gr\u00e9miumok is azon dolgoznak, hogy min\u00e9l t\u00f6bb embernek lehet\u0151v\u00e9 tegy\u00e9k az olt\u00e1s felv\u00e9tel\u00e9t - tette hozz\u00e1.\n\t\t\tHangs\u00falyozta, az elm\u00falt h\u00e9ten folytatott szakmai egyeztet\u00e9sek eredm\u00e9nyek\u00e9nt \u00fajra javasolta, hogy a j\u00e1rv\u00e1ny elleni v\u00e9dekez\u00e9st ir\u00e1ny\u00edt\u00f3k felt\u00e9tlen\u00fcl kapj\u00e1k meg a v\u00e9d\u0151olt\u00e1st.\n\t\t\tM\u00fcller Cec\u00edlia kiemelte, hogy az olt\u00e1st k\u00fcl\u00f6n javasolta Orb\u00e1n Viktor minisztereln\u00f6knek is. Fontosnak nevezte, hogy a korm\u00e1nyf\u0151 p\u00e9ld\u00e1t mutasson a lakoss\u00e1gnak, \u00edgy min\u00e9l t\u00f6bben \u00e9ljelenek az olt\u00e1s felv\u00e9tel\u00e9nek lehet\u0151s\u00e9g\u00e9vel, \u00e9rkezzenek azok b\u00e1rhonnan is. Az olt\u00e1sok ugyanis rem\u00e9nyt adnak arra, hogy kev\u00e9s \u00e1ldozattal z\u00e1ruljon a harmadik hull\u00e1m \u00e9s v\u00e9get \u00e9rjen a pand\u00e9mia - jelentette ki.\n\t\t\tAz orsz\u00e1gos tisztif\u0151orvos szerint a j\u00e1rv\u00e1ny elleni v\u00e9dekez\u00e9st ir\u00e1ny\u00edt\u00f3k eg\u00e9szs\u00e9g\u00e9nek v\u00e9delme elengedhetetlen annak \u00e9rdek\u00e9ben, hogy az orsz\u00e1g meg tudjon k\u00fczdeni a harmadik hull\u00e1mmal. Nagyon fontos, hogy a korm\u00e1ny \u00e9s az operat\u00edv t\u00f6rzs tagjai eg\u00e9szs\u00e9gesek maradjanak, ez\u00e9rt felt\u00e9tlen\u00fcl indokolt a mihamarabbi beolt\u00e1suk - tette hozz\u00e1.\n\t\t\tA tisztif\u0151orvos eml\u00e9keztetett arra, hogy az eg\u00e9szs\u00e9g\u00fcgyi dolgoz\u00f3k beolt\u00e1sa mostanra gyakorlatilag lez\u00e1rult, ugyanakkor azoknak, akik ebb\u0151l valamilyen okn\u00e1l fogva kimaradtak, lehet\u0151s\u00e9g\u00fck van a p\u00f3tl\u00e1sra.\n\t\t\tAz id\u0151sotthonok lak\u00f3i \u00e9s dolgoz\u00f3i is jellemz\u0151en megkapt\u00e1k m\u00e1r az els\u0151 olt\u00e1st, a m\u00e1sodik adagok bead\u00e1sa pedig most zajlik - t\u00e1j\u00e9koztatott, majd k\u00f6z\u00f6lte, az olt\u00f3pontokon jelenleg a Pfizer-BioNTech vakcin\u00e1val oltj\u00e1k a 80 \u00e9v feletti lakoss\u00e1got, a Szputnyik V olt\u00e1sokat felhaszn\u00e1lt\u00e1k, azonban a k\u00f6vetkez\u0151 adag felszabad\u00edt\u00e1s\u00e1t k\u00f6vet\u0151en ism\u00e9t el\u00e9rhet\u0151 lesz ez a fajta vakcina is.\n\t\t\tEmellett a h\u00e1ziorvosok a 18-60 \u00e9v k\u00f6z\u00f6tti kr\u00f3nikus megbeteged\u00e9sben szenved\u0151k \u00e9s a regisztr\u00e1lt id\u0151sek olt\u00e1s\u00e1t v\u00e9gzik a brit-sv\u00e9d AstraZeneca \u00e9s a k\u00ednai Sinopharm vakcin\u00e1kkal - tette hozz\u00e1.\n\t\t\t\u00a0\n\t\t\tMTI 2021. febru\u00e1r 27.\n\n\n\n\n\n\n\n\n\n\n"}]