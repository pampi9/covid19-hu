[{"date": "2021-02-27 16:38", "url": "https://koronavirus.gov.hu/cikkek/szlavik-mindent-meg-kell-tenni-azert-hogy-minel-tobben-megkapjak-legalabb-az-elso-oltast", "h1": "Szl\u00e1vik: mindent meg kell tenni az\u00e9rt, hogy min\u00e9l t\u00f6bben megkapj\u00e1k legal\u00e1bb az els\u0151 olt\u00e1st", "body": "\nMeredeken emelkedik az \u00faj koronav\u00edrus-fert\u0151z\u00f6ttek sz\u00e1ma \u00e9s ezzel p\u00e1rhuzamosan n\u0151ni fog a k\u00f3rh\u00e1zba ker\u00fcl\u0151k, s\u0151t az intenz\u00edv oszt\u00e1lyokon kezeltek sz\u00e1ma is - mondta a D\u00e9l-pesti Centrumk\u00f3rh\u00e1z infektol\u00f3gus f\u0151orvosa szombaton a k\u00f6zm\u00e9di\u00e1nak.\n\n\nSzl\u00e1vik J\u00e1nos r\u00e1mutatott arra: Magyarorsz\u00e1gon \u00fagy kezd\u0151d\u00f6tt el a harmadik hull\u00e1m, hogy a m\u00e1sodik v\u00e9get sem \u00e9rt, \u00e9s m\u00e1r itt is terjednek a koronav\u00edrus mut\u00e1ns v\u00e1ltozatai. Hozz\u00e1tette, mivel a mut\u00e1nsok m\u00e1s orsz\u00e1gokban is megemelt\u00e9k a fert\u0151z\u00e9ssz\u00e1mot, ez\u00e9rt arra lehet k\u00f6vetkeztetni, hogy itt is hasonl\u00f3an alakul a j\u00e1rv\u00e1ny. Kit\u00e9rt arra is: ut\u00f3bbi n\u00e9h\u00e1ny h\u00e9tben azt figyelt\u00e9k meg, hogy cs\u00f6kken a s\u00falyos betegek \u00e1tlag\u00e9letkora, gyakrabban ker\u00fcl k\u00f3rh\u00e1zba olyan 40-50 \u00e9ves ember, akinek semmilyen alapbetegs\u00e9ge nem volt. \"A klinikai t\u00fcnetek is n\u00e9mileg s\u00falyosabbak, sokkal gyakrabban \u00e9szlel\u00fcnk l\u00e1zat, k\u00f6h\u00f6g\u00e9st, l\u00e9g\u00fati t\u00fcneteket, ami azt mutatja, hogy a v\u00edrus nem csak abban vesz\u00e9lyes, hogy jobban terjed emberr\u0151l emberre\" - fogalmazott Szl\u00e1vik J\u00e1nos. \u00dagy t\u0171nik, a koronav\u00edrus \u00faj mut\u00e1nsai hat\u00e9konyabban k\u00f6t\u0151dnek az eg\u00e9szs\u00e9ges sejtekhez, \u00edgy nagyobb m\u00e9rt\u00e9kben tudnak elszaporodni a szervezetben, ez\u00e9rt jobban is fert\u0151znek, hiszen t\u00f6bb van bel\u0151l\u00fck a v\u00e9rben vagy a l\u00e9g\u00fati v\u00e1lad\u00e9kban - jegyezte meg az infektol\u00f3gus f\u0151orvos. Szl\u00e1vik J\u00e1nos hangs\u00falyozta: most mindent meg kell tenni az\u00e9rt, hogy min\u00e9l t\u00f6bben, min\u00e9l gyorsabban megkapj\u00e1k legal\u00e1bb az els\u0151 olt\u00e1st, hiszen m\u00e1r ez is - k\u00e9t h\u00e9ttel a bead\u00e1s ut\u00e1n - 60-70 sz\u00e1zal\u00e9kos v\u00e9detts\u00e9get jelent.V\u00e9lem\u00e9nye szerint Magyarorsz\u00e1gon m\u00e1r 2,5 milli\u00f3 ember beolt\u00e1s\u00e1val befoly\u00e1solni lehetne a j\u00e1rv\u00e1nyt, esetleg \u00edgy m\u00e1r cs\u00f6kkenne a fert\u0151z\u00e9ssz\u00e1m. Szerinte mind az \u00f6t, Magyarorsz\u00e1gon el\u00e9rhet\u0151 olt\u00f3anyag hat\u00e9kony \u00e9s biztons\u00e1gos \"\u00e9s mind az \u00f6t alkalmas arra, hogy megakad\u00e1lyozza - szinte 100 sz\u00e1zal\u00e9kban -, hogy az emberek k\u00f3rh\u00e1zba ker\u00fcljenek \u00e9s meghaljanak\". K\u00e9rd\u00e9sre v\u00e1laszolva elmondta azt is, hogy ha valaki Eur\u00f3p\u00e1n k\u00edv\u00fcli ter\u00fcletr\u0151l \u00e9rkezik, akkor a t\u00edznapos karant\u00e9n szigor\u00fa betart\u00e1sa k\u00f6telez\u0151, hiszen \u00edgy meg lehet akad\u00e1lyozni, hogy m\u00e9g jobban elterjedjen a mut\u00e1ns v\u00edrus.\n\u00a0\nMTI 2021. febru\u00e1r 27.\n\n"}]