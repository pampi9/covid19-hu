[{"date": "2021-02-26 09:21", "url": "https://koronavirus.gov.hu/cikkek/szijjarto-marciusban-erkezik-ujabb-500-ezer-kinai-vakcina", "h1": "Szijj\u00e1rt\u00f3: m\u00e1rciusban \u00e9rkezik \u00fajabb 500 ezer k\u00ednai vakcina", "body": "\n\u00dajabb 500 ezer k\u00ednai vakcina \u00e9rkezik Magyarorsz\u00e1gra m\u00e1rciusban - jelentette be a k\u00fclgazdas\u00e1gi \u00e9s k\u00fcl\u00fcgyminiszter p\u00e9nteken k\u00f6z\u00f6ss\u00e9gi oldal\u00e1n, miut\u00e1n telefonon t\u00e1rgyalt Wang Wentao k\u00ednai kereskedelmi miniszterrel.\n\n\nSzijj\u00e1rt\u00f3 P\u00e9ter azt \u00edrta: Wang Wentao tavaly \u00f3ta t\u00f6lti be a kereskedelmi miniszteri posztot K\u00ednban, \u00e9s elmond\u00e1sa szerint \u0151 volt az els\u0151 eur\u00f3pai kereskedelem\u00e9rt is felel\u0151s miniszter, akivel felvette a kapcsolatot.\n\u00a0\u00a0\u00a0\u00a0\"S\u0151t kiemelte, hogy a vil\u00e1gj\u00e1rv\u00e1ny kit\u00f6r\u00e9se \u00f3ta \u00e9n voltam az els\u0151 eur\u00f3pai k\u00fcl\u00fcgyminiszter, aki ell\u00e1togatott K\u00edn\u00e1ba\" - tette hozz\u00e1.\n\u00a0\u00a0\u00a0\u00a0\u00a0\u00a0Szijj\u00e1rt\u00f3 P\u00e9ter k\u00f6z\u00f6lte, mik\u00f6zben a vil\u00e1gkereskedelem tavaly t\u00f6bb mint 9 sz\u00e1zal\u00e9kkal esett vissza, a magyar-k\u00ednai kereskedelmi forgalom 20 sz\u00e1zal\u00e9kkal n\u00f6vekedett.\nTavaly a legt\u00f6bb beruh\u00e1z\u00e1si \u00e9rt\u00e9ket k\u00ednai v\u00e1llalatok hozt\u00e1k Magyarorsz\u00e1gra - emelte ki, hozz\u00e1t\u00e9ve, hogy a tavaly augusztusi k\u00ednai t\u00e1rgyal\u00e1sait k\u00f6vet\u0151en \u00f6t nagy k\u00ednai v\u00e1llalat 105 milli\u00e1rd forintnyi magyarorsz\u00e1gi beruh\u00e1z\u00e1st jelentett be.\nA miniszter \u00fagy \u00e9rt\u00e9kelte, hogy az OTP k\u00ednai piacon t\u00f6rt\u00e9n\u0151 megjelen\u00e9s\u00e9vel \u00fajabb lend\u00fcletet kaptak a k\u00e9t orsz\u00e1g gazdas\u00e1gi kapcsolatai.\n\u00a0\u00a0\u00a0\u00a0Eml\u00e9keztetett, tavaly tavasszal l\u00e9gi h\u00edd j\u00f6tt l\u00e9tre a k\u00e9t orsz\u00e1g k\u00f6z\u00f6tt, amelyen t\u00f6bb mint 100 milli\u00f3 eg\u00e9szs\u00e9g\u00fcgyi v\u00e9dekez\u00e9shez sz\u00fcks\u00e9ges eszk\u00f6zt sz\u00e1ll\u00edtottak Magyarorsz\u00e1gra.\n\"Eur\u00f3p\u00e1ban m\u00e1sodikk\u00e9nt, az Eur\u00f3pai Uni\u00f3ban els\u0151k\u00e9nt mi tudtunk K\u00edn\u00e1b\u00f3l olt\u00f3anyagot v\u00e1s\u00e1rolni\" - h\u00edvta fel a figyelmet Szijj\u00e1rt\u00f3 P\u00e9ter.\n\n\nMTI 2021. febru\u00e1r 26.\n\n"}]