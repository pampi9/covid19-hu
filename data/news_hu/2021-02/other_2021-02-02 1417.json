[{"date": "2021-02-02 14:17", "url": "https://koronavirus.gov.hu/cikkek/gyorgy-istvan-csutortokon-indul-regisztralt-legidosebbek-oltasa-haziorvosoknal-es-korhazi", "h1": "Gy\u00f6rgy Istv\u00e1n: cs\u00fct\u00f6rt\u00f6k\u00f6n indul a regisztr\u00e1lt legid\u0151sebbek olt\u00e1sa a h\u00e1ziorvosokn\u00e1l \u00e9s a k\u00f3rh\u00e1zi olt\u00f3pontokon", "body": "\nCs\u00fct\u00f6rt\u00f6k\u00f6n indul a regisztr\u00e1lt legid\u0151sebbek olt\u00e1sa a h\u00e1ziorvosokn\u00e1l \u00e9s a k\u00f3rh\u00e1zi olt\u00f3pontokon - k\u00f6z\u00f6lte a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra, az olt\u00e1si munkacsoport vezet\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n kedden.\n\n\n\u00a0Gy\u00f6rgy Istv\u00e1n elmondta, hogy az els\u0151 k\u00e9t legvesz\u00e9lyeztetettebb csoport - az eg\u00e9szs\u00e9g\u00fcgyi dolgoz\u00f3k, valamint az id\u0151sotthonokban, szoci\u00e1lis int\u00e9zm\u00e9nyekben dolgoz\u00f3k \u00e9s \u00e9l\u0151k - beolt\u00e1s\u00e1t lez\u00e1rt\u00e1k. Az eg\u00e9szs\u00e9g\u00fcgyi dolgoz\u00f3k els\u00f6pr\u0151 t\u00f6bbs\u00e9g\u00e9t, 93 sz\u00e1zal\u00e9k\u00e1t beoltott\u00e1k, az id\u0151sotthonokban t\u00f6bb mint 82 ezer dolgoz\u00f3 \u00e9s gondozott kapta meg a koronav\u00edrus elleni vakcin\u00e1t.\n\u00a0\u00a0\u00a0\u00a0Hozz\u00e1tette: az id\u0151sotthonok \u00e9s szoci\u00e1lis int\u00e9zm\u00e9nyek eset\u00e9ben 1875 int\u00e9zm\u00e9nyi telephelyen j\u00e1rtak az olt\u00e1si munkacsoportok, 64 helysz\u00ednen kellett elhalasztani az olt\u00e1st, mert fert\u0151z\u00e9s volt az int\u00e9zm\u00e9nyben. Itt is sor fog ker\u00fclni az olt\u00e1sokra - fogalmazott, majd fontos \u00e1llom\u00e1snak nevezte, hogy a vakcina bead\u00e1s\u00e1val a j\u00e1rv\u00e1nynak legink\u00e1bb kitett id\u0151s k\u00f6z\u00f6ss\u00e9gekben alakulhat ki a v\u00e9detts\u00e9g.\u00a0\u00a0\n\u00a0\u00a0\u00a0\u00a0Hangs\u00falyozta: azok is megkaphatj\u00e1k a vakcin\u00e1t, akik ebben a k\u00e9t csoportban kor\u00e1bban nem k\u00e9rt\u00e9k, de k\u00e9s\u0151bb jelzik az ig\u00e9ny\u00fcket.\n\u00a0\u00a0\u00a0\u00a0Az \u00e1llamtitk\u00e1r megk\u00f6sz\u00f6nte az olt\u00e1si munkacsoportok munk\u00e1j\u00e1t, azt mondta, n\u00e9lk\u00fcl\u00fck nem tudt\u00e1k volna eredm\u00e9nyesen lez\u00e1rni az olt\u00e1si programnak ezt a szakasz\u00e1t, de az int\u00e9zm\u00e9nyvezet\u0151knek \u00e9s dolgoz\u00f3iknak, valamint a korm\u00e1nyhivataloknak is k\u00f6sz\u00f6netet mondott, ami\u00e9rt seg\u00edtett\u00e9k a lebonyol\u00edt\u00e1st.\u00a0\u00a0\n\u00a0\u00a0\u00a0\u00a0A h\u00e9ten kezd\u0151d\u0151 \u00faj olt\u00e1si szakasszal \u00f6sszef\u00fcgg\u00e9sben hangs\u00falyozta: az \u00e9rintetteket m\u00e1r v\u00e9lhet\u0151en \u00e9rtes\u00edtette is a h\u00e1ziorvosuk, de kedden vagy szerd\u00e1n keresni fogja \u0151ket.\n\u00a0\u00a0\u00a0\u00a0\"Sajnos a rendelkez\u00e9sre \u00e1ll\u00f3 vakcina megk\u00f6ti a kez\u00fcnket\" - fogalmazott Gy\u00f6rgy Istv\u00e1n, utalva arra, hogy vas\u00e1rnap a v\u00e1rtn\u00e1l j\u00f3val kevesebb vakcina \u00e9rkezett Magyarorsz\u00e1gra.\n\u00a0\u00a0\u00a0\u00a0Ismertette: p\u00e9nteken t\u00f6bb mint 5 ezer praxisba kik\u00fcldt\u00e9k a h\u00e1ziorvosoknak azokat a list\u00e1kat, amelyek a vakcin\u00e1ra regisztr\u00e1lt legid\u0151sebbek adatait tartalmazz\u00e1k. K\u00f6z\u00fcl\u00fck 6-6 embert kell a h\u00e1ziorvosoknak kiv\u00e1lasztaniuk, \u0151k sz\u00e1ll\u00edthat\u00f3k \u00e9s a megyei, illetve v\u00e1rosi k\u00f3rh\u00e1zi olt\u00f3pontokon kaphatj\u00e1k meg a Pfizer \u00e9s a BioNTech \u00e1ltal k\u00f6z\u00f6sen kifejlesztett olt\u00f3anyagot. Az olt\u00e1s id\u0151pontj\u00e1t a h\u00e1ziorvos szervezi meg; a sz\u00e1ll\u00edt\u00e1st vagy betegsz\u00e1ll\u00edt\u00f3 seg\u00edts\u00e9g\u00e9vel oldj\u00e1k meg, vagy ami enn\u00e9l c\u00e9lszer\u0171bb az \u00e1llamtitk\u00e1r szerint, a csal\u00e1dtagok seg\u00edts\u00e9g\u00e9vel egy\u00e9nileg. Mintegy 30 ezer id\u0151s embert tudnak beoltani cs\u00fct\u00f6rt\u00f6kt\u0151l kezd\u0151d\u0151en - mondta.\n\n\u00a0\u00a0\u00a0\u00a0Vas\u00e1rnap 10 800 Moderna-vakcina \u00e9rkezett 18 ezer helyett, ezt tudj\u00e1k kiosztani - k\u00f6z\u00f6lte Gy\u00f6rgy Istv\u00e1n, aki szerint emiatt csak 1080 praxis fog kapni 1-1 ampull\u00e1t, egy ampulla 10 ember, teh\u00e1t ez t\u00f6bb mint 10 ezer ember beolt\u00e1s\u00e1t teszi lehet\u0151v\u00e9. Hangs\u00falyozta: k\u00e9rik a h\u00e1ziorvosokat, hogy tarts\u00e1k a list\u00e1n szerepl\u0151 olt\u00e1si sorrendet, de orvosi k\u00e9rd\u00e9s, hogyan haladnak a list\u00e1n.\n\u00a0\u00a0\u00a0\u00a0A vakcin\u00e1kat sz\u00e1ll\u00edt\u00f3 j\u00e1rm\u0171vek minden megy\u00e9be elindultak, a megyei korm\u00e1nyhivatalokhoz \u00e9rkeznek, ahonnan a j\u00e1r\u00e1si n\u00e9peg\u00e9szs\u00e9g\u00fcgyi oszt\u00e1lyok veszik \u00e1t \u00e9s az olt\u00f3anyagot az influenzavakcin\u00e1kkal egyez\u0151 m\u00f3don kapj\u00e1k meg a h\u00e1ziorvosok - mondta.\n\u00a0\u00a0\u00a0\u00a0A h\u00e1ziorvosokat arra k\u00e9rt\u00e9k, hogy \u00e9rtes\u00edts\u00e9k azt a praxishoz tartoz\u00f3 10 embert a legid\u0151sebbek k\u00f6z\u00fcl, aki megkaphatja az olt\u00e1st. Egy\u00fattal eln\u00e9z\u00e9st k\u00e9rt, ami\u00e9rt a kevesebb be\u00e9rkezett vakcina miatt nem a h\u00e9t m\u00e1sodik fel\u00e9ben, hanem csak p\u00e1r nappal k\u00e9s\u0151bb vagy a j\u00f6v\u0151 h\u00e9ten kaphatj\u00e1k meg az \u00e9rtes\u00edtettek az olt\u00e1st.\n\u00a0\u00a0\u00a0\u00a0Gy\u00f6rgy Istv\u00e1n hangs\u00falyozta: \u00e9rkezik hamarosan \u00fajabb Moderna-sz\u00e1ll\u00edtm\u00e1ny, amelyet azoknak a praxisoknak tudnak biztos\u00edtani, amelyeknek a mostani eloszt\u00e1sban nem jut. Az id\u0151sekt\u0151l azt k\u00e9rte, hogy nyugodjanak meg azok, akiket most nem kerestek, mindenkire sor fog ker\u00fclni. A vakcina mennyis\u00e9g\u00e9t\u0151l f\u00fcgg\u0151en haladunk el\u0151re - mondta.\n\u00a0\u00a0\u00a0\u00a0Besz\u00e9lt arr\u00f3l is, kaptak olyan jelz\u00e9st, hogy egy id\u0151s ember telefon\u00e1lt a h\u00e1ziorvos\u00e1nak, \u00e9rdekl\u0151dve arr\u00f3l, szerepel-e az oltand\u00f3k list\u00e1j\u00e1n \u00e9s nem volt azon felt\u00fcntetve. Gy\u00f6rgy Istv\u00e1n szerint el\u0151fordulhat ilyen, mert elk\u00e9pzelhet\u0151, hogy a list\u00e1n az addig be\u00e9rkezett \u00e9s feldolgozott adatok szerepelnek. Az olt\u00e1si munkacsoport vezet\u0151je szerint mindenkinek a neve el fog jutni a h\u00e1ziorvoshoz, ha regisztr\u00e1lt, bizonyos, hogy a k\u00f6vetkez\u0151 olt\u00e1si list\u00e1ban benne lesz.\n\u00a0\u00a0\u00a0\u00a0Gy\u00f6rgy Istv\u00e1n kit\u00e9rt arra, hogy ahogy egyre t\u00f6bb vakcin\u00e1hoz jut Magyarorsz\u00e1g, szeretn\u00e9nek eljutni oda, hogy 7300 olt\u00f3helyen tudjanak oltani.\n\u00a0\u00a0\u00a0\u00a0Az eg\u00e9sz orsz\u00e1g beolt\u00e1sa \u00f3ri\u00e1si logisztikai feladatot ig\u00e9nyel, nagy szervez\u0151 munk\u00e1ra, de f\u0151leg t\u00fcrelemre van sz\u00fcks\u00e9g - fogalmazott.\n\nMTI 2021. febru\u00e1r 2.\n\n"}]