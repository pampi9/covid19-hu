[{"date": "2021-02-23 17:44", "url": "https://koronavirus.gov.hu/cikkek/orban-viktor-egyeztetese-az-egeszsegugyi-tudomanyos-tanaccsal-most-ovatosnak-kell-lenni", "h1": "Orb\u00e1n Viktor egyeztet\u00e9se az Eg\u00e9szs\u00e9g\u00fcgyi Tudom\u00e1nyos Tan\u00e1ccsal: most \u00f3vatosnak kell lenni", "body": "\nH\u00e1rom napos j\u00e1rv\u00e1ny\u00fcgyi szak\u00e9rt\u0151i konzult\u00e1ci\u00f3sorozata keret\u00e9ben els\u0151k\u00e9nt az Eg\u00e9szs\u00e9g\u00fcgyi Tudom\u00e1nyos Tan\u00e1cs (ETT) eln\u00f6ks\u00e9g\u00e9vel t\u00e1rgyalt Orb\u00e1n Viktor minisztereln\u00f6k kedd d\u00e9lut\u00e1n Budapesten, a Karmelita kolostorban - t\u00e1j\u00e9koztatta az MTI-t Havasi Bertalan, a minisztereln\u00f6k sajt\u00f3f\u0151n\u00f6ke. A korm\u00e1nyf\u0151 a tan\u00e1cskoz\u00e1s ut\u00e1n Facebook-vide\u00f3j\u00e1ban azt mondta: \u00f3vatoss\u00e1gra intenek a szakemberek.\n\n\nA t\u00e1rgyal\u00e1son r\u00e9szt vett Mandl J\u00f3zsef, az ETT eln\u00f6ke, Wittmann Tibor aleln\u00f6k, Csala Mikl\u00f3s, a tan\u00e1cs titk\u00e1ra valamint a test\u00fclet tov\u00e1bbi tagjai: D\u00f3czi Tam\u00e1s, Po\u00f3r Gyula, S\u00f3tonyi P\u00e9ter \u00e9s V\u00f6r\u00f6s Attila professzorok.\n\u00a0\u00a0\u00a0\u00a0A minisztereln\u00f6k a k\u00f6z\u00f6ss\u00e9gi oldal\u00e1n k\u00f6zz\u00e9tett vide\u00f3ban az egyeztet\u00e9s ut\u00e1n azt mondta: kedden, szerd\u00e1n \u00e9s cs\u00fct\u00f6rt\u00f6k\u00f6n folytat konzult\u00e1ci\u00f3kat j\u00e1rv\u00e1ny\u00fcgyi szakemberekkel.\nAz Eg\u00e9szs\u00e9g\u00fcgyi Tudom\u00e1nyos Tan\u00e1cs tagjai kedden azt mondt\u00e1k, hogy \"a j\u00e1rv\u00e1ny harmadik hull\u00e1m\u00e1nak felfut\u00f3 szakasz\u00e1ban vagyunk, \u00f3vatosnak kell lenn\u00fcnk, mindent meg kell tenn\u00fcnk, hogy vakcin\u00e1b\u00f3l min\u00e9l t\u00f6bb \u00e9rkezzen Magyarorsz\u00e1gra, \u00e9s min\u00e9l t\u00f6bben beoltass\u00e1k magukat\".\n\u00a0\u00a0\u00a0\u00a0A minisztereln\u00f6k szerint arra a k\u00e9rd\u00e9sre, hogy kell-e, lehet-e m\u00e1r nyitni, a korl\u00e1toz\u00e1sokat el lehet-e mozd\u00edtani, ink\u00e1bb \u00f3vatos, elutas\u00edt\u00f3 v\u00e1laszt adtak. Majd ha magasabb lesz a beoltottak sz\u00e1ma, akkor j\u00f6n el ennek az ideje - ismertette a tan\u00e1cskoz\u00e1son elhangzottakat a minisztereln\u00f6k.\nHozz\u00e1tette: a konzult\u00e1ci\u00f3k szerd\u00e1n folytat\u00f3dnak.\n\nMTI 2021. febru\u00e1r 23.\n\n"}]