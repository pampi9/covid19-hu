[{"date": "2021-02-15 19:30", "url": "https://koronavirus.gov.hu/cikkek/domotor-ha-baloldalon-mulna-bertamogatas-hitelmoratorium-es-vedekezest-szolgalo-szabalyok", "h1": "D\u00f6m\u00f6t\u00f6r: ha a baloldalon m\u00falna, a b\u00e9rt\u00e1mogat\u00e1s, a hitelmorat\u00f3rium \u00e9s a v\u00e9dekez\u00e9st szolg\u00e1l\u00f3 szab\u00e1lyok is megsz\u0171nn\u00e9nek", "body": "\nHa a baloldalon m\u00falna, febru\u00e1r v\u00e9g\u00e9n megsz\u0171nne a b\u00e9rt\u00e1mogat\u00e1s, a hitelmorat\u00f3rium \u00e9s megsz\u0171nn\u00e9nek a v\u00e9dekez\u00e9st szolg\u00e1l\u00f3 szab\u00e1lyok is - jelentette ki a Minisztereln\u00f6ki Kabinetiroda parlamenti \u00e1llamtitk\u00e1ra.\n\n\nD\u00f6m\u00f6t\u00f6r Csaba a k\u00f6z\u00f6ss\u00e9gi oldal\u00e1ra h\u00e9tf\u0151n feltett vide\u00f3ban azt mondta, mivel a j\u00e1rv\u00e1ny nem m\u00falt el, a korm\u00e1nyp\u00e1rtok a vesz\u00e9lyhelyzet meghosszabb\u00edt\u00e1s\u00e1ra tettek javaslatot, de a h\u00e9tf\u0151i orsz\u00e1ggy\u0171l\u00e9si szavaz\u00e1son a baloldali ellenz\u00e9k nem t\u00e1mogatta a s\u00fcrg\u0151s t\u00e1rgyal\u00e1sba v\u00e9telt. Ett\u0151l f\u00fcggetlen\u00fcl a korm\u00e1nyp\u00e1rtok azon lesznek, hogy mihamarabb meg lehessen hosszabb\u00edtani a vesz\u00e9lyhelyzetet - f\u0171zte hozz\u00e1.\n\u00a0\u00a0\u00a0\u00a0Az \u00e1llamtitk\u00e1r \u00fagy fogalmazott, az m\u00e1r l\u00e1tszik, hogy a baloldal visszat\u00e9rt ahhoz a politik\u00e1hoz, amelynek l\u00e9nyege: \"min\u00e9l rosszabb a korm\u00e1nynak \u00e9s az orsz\u00e1gnak, nekik ann\u00e1l jobb\".\n\u00a0\u00a0\u00a0\u00a0Hangs\u00falyozta, hogy ez a politika \u00e9ppen annyira felel\u0151tlen, mint amennyire \u00e9rz\u00e9ketlen. \"\u00c9rz\u00e9ketlen arra, hogy a gyors d\u00f6nt\u00e9seken most ember\u00e9letek \u00e9s munkahelyek m\u00falnak\" - mondta.\n\u00a0\u00a0\u00a0\u00a0D\u00f6m\u00f6t\u00f6r Csaba szerint ilyenkor der\u00fcl ki, hogy a nehezebb id\u0151szakokban kire lehet sz\u00e1m\u00edtani \u00e9s kire nem. \"A baloldalra nem lehet, most sem\" - jegyezte meg.\nMTI 2021. febru\u00e1r 15.\n\n"}]