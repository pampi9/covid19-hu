[{"date": "2021-02-26 13:39", "url": "https://koronavirus.gov.hu/cikkek/operativ-torzs-megkezdodott-az-utazasi-szabalyok-szigoritasanak-elokeszitese", "h1": "Operat\u00edv t\u00f6rzs: megkezd\u0151d\u00f6tt az utaz\u00e1si szab\u00e1lyok szigor\u00edt\u00e1s\u00e1nak el\u0151k\u00e9sz\u00edt\u00e9se", "body": "\nOrb\u00e1n Viktor minisztereln\u00f6k felk\u00e9r\u00e9s\u00e9re megkezd\u0151d\u00f6tt az utaz\u00e1si szab\u00e1lyok, hat\u00e1rforgalom-ellen\u0151rz\u00e9si rendelkez\u00e9sek szigor\u00edt\u00e1s\u00e1nak el\u0151k\u00e9sz\u00edt\u00e9se, tekintettel az eg\u00e9sz Eur\u00f3p\u00e1t \u00e9rint\u0151 koronav\u00edrus-j\u00e1rv\u00e1ny harmadik hull\u00e1m\u00e1ra - jelentette be a j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a p\u00e9nteki online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes jelezte, hogy a d\u00f6nt\u00e9sekr\u0151l a k\u00e9s\u0151bbiekben adnak t\u00e1j\u00e9koztat\u00e1st.\n\u00a0\u00a0\u00a0\u00a0K\u00f6z\u00f6lte, hogy cs\u00fct\u00f6rt\u00f6k\u00f6n a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt 130 emberrel szemben int\u00e9zkedtek a rend\u0151r\u00f6k, \u00edgy a vonatkoz\u00f3 korm\u00e1nyrendelet szeptember 21-ei hat\u00e1lyba l\u00e9p\u00e9se \u00f3ta 26 612 rend\u0151ri int\u00e9zked\u00e9s t\u00f6rt\u00e9nt a maszkvisel\u00e9si szab\u00e1lyok figyelmen k\u00edv\u00fcl hagy\u00e1sa miatt.\nKiss R\u00f3bert elmondta, hogy cs\u00fct\u00f6rt\u00f6k\u00f6n 94 ember szegte meg a t\u00edzezer lakos\u00fan\u00e1l nagyobb telep\u00fcl\u00e9seken az \u00f6nkorm\u00e1nyzati rendeletekben elrendelt maszkvisel\u00e9si szab\u00e1lyokat, k\u00f6z\u00fcl\u00fck hat embert figyelmeztettek, 43-an helysz\u00edni b\u00edrs\u00e1got kaptak, 45 ember ellen szab\u00e1lys\u00e9rt\u00e9si feljelent\u00e9st tettek.\n\u00a0\u00a0\u00a0\u00a0Tizenn\u00e9gyen t\u00f6megk\u00f6zleked\u00e9si eszk\u00f6z\u00f6n vagy annak v\u00e1rakoz\u00f3hely\u00e9n, 22-en pedig \u00fczletben, bev\u00e1s\u00e1rl\u00f3k\u00f6zpontban nem viselt\u00e9k a v\u00e9d\u0151eszk\u00f6zt.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 korl\u00e1toz\u00f3 szab\u00e1lyok megszeg\u00e9se miatt a jogszab\u00e1ly hat\u00e1lybal\u00e9p\u00e9se \u00f3ta 835 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 214-szer az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 621 esetben pedig az \u00fczletek korl\u00e1tozott nyitvatart\u00e1s\u00e1ra, az ott-tart\u00f3zkod\u00e1sra vonatkoz\u00f3 szab\u00e1lyokat nem tartott\u00e1k be - sorolta az alezredes.\n\u00a0\u00a0\u00a0\u00a0Kiss R\u00f3bert k\u00f6zl\u00e9se szerint szab\u00e1lys\u00e9rt\u00e9s miatt cs\u00fct\u00f6rt\u00f6k\u00f6n k\u00e9t vend\u00e9gl\u00e1t\u00f3helyet z\u00e1rtak be: egy XIX. ker\u00fcleti s\u00f6r\u00f6z\u0151ben h\u00e1rom ember, a B\u00e1cs-Kiskun megyei Zsan\u00e1n egy b\u00fcf\u00e9ben k\u00e9t ember tart\u00f3zkodott.\nAz elm\u00falt napon 422 emberrel szemben int\u00e9zkedtek a kij\u00e1r\u00e1si \u00e9s a k\u00f6zter\u00fcleti magatart\u00e1si szab\u00e1lyok megs\u00e9rt\u00e9se miatt, ezzel 42 831-re emelkedett a rend\u0151ri int\u00e9zked\u00e9sek sz\u00e1ma a kij\u00e1r\u00e1si tilalom, illetve a kij\u00e1r\u00e1si korl\u00e1toz\u00e1s ellen\u0151rz\u00e9se \u00f3ta.\n\u00a0\u00a0\u00a0\u00a0Kiss R\u00f3bert besz\u00e1molt arr\u00f3l is, hogy a f\u0151v\u00e1ros VII. ker\u00fclet\u00e9ben k\u00e9t lak\u00e1sban is h\u00e1zibulit tartottak 55 k\u00fclf\u00f6ldi \u00e9s egy magyar \u00e1llampolg\u00e1r r\u00e9szv\u00e9tel\u00e9vel. A szervez\u0151kkel szemben k\u00f6zigazgat\u00e1si elj\u00e1r\u00e1st kezdem\u00e9nyeztek, a r\u00e9sztvev\u0151ket feljelentett\u00e9k, illetve megb\u00edrs\u00e1golt\u00e1k.\n\u00a0\u00a0\u00a0\u00a0Az alezredes k\u00f6z\u00f6lte: febru\u00e1r 28-\u00e1ra egy mag\u00e1nszem\u00e9ly egy k\u00f6z\u00f6ss\u00e9gi oldalon gy\u00fclekez\u00e9sre h\u00edvja fel a lakoss\u00e1got. Hangs\u00falyozta, hogy rendezv\u00e9nyt, gy\u0171l\u00e9st szervezni, tartani, annak helysz\u00edn\u00e9n tart\u00f3zkodni tilos. A r\u00e9sztvev\u0151k a csoportosul\u00e1ssal saj\u00e1t \u00e9s m\u00e1sok eg\u00e9szs\u00e9g\u00e9t vesz\u00e9lyeztethetik, ez\u00e9rt Kiss R\u00f3bert mindenkit arra k\u00e9rt, hogy tartsa be a v\u00e9delmi int\u00e9zked\u00e9seket.\n\u00a0\u00a0\u00a0\u00a0A Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat \u00e9rint\u0151 korl\u00e1toz\u00e1sokr\u00f3l sz\u00f3lva azt mondta, a tranzitszab\u00e1lyok megs\u00e9rt\u00e9se miatt cs\u00fct\u00f6rt\u00f6k\u00f6n 62 alkalommal l\u00e9ptek fel, a tavaly szeptember \u00f3ta tart\u00f3 ellen\u0151rz\u00e9seken a szab\u00e1lyokat be nem tart\u00f3kkal szemben eddig 12 476-szer int\u00e9zkedtek.\nA hat\u00f3s\u00e1gi h\u00e1zi karant\u00e9nban l\u00e9v\u0151ket cs\u00fct\u00f6rt\u00f6k\u00f6n 11 913 esetben ellen\u0151rizt\u00e9k a rend\u0151r\u00f6k. Aznap 6261 ilyen korl\u00e1toz\u00f3 int\u00e9zked\u00e9st rendeltek el, jelenleg 35 303-an vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 3195-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat.\n\nMTI 2021. febru\u00e1r 26.\n\n"}]