[{"date": "2021-02-09 15:40", "url": "https://koronavirus.gov.hu/cikkek/maruzsa-biztonsaggal-megtarthatok-az-idei-erettsegi-vizsgak", "h1": "Maruzsa: biztons\u00e1ggal megtarthat\u00f3k az idei \u00e9retts\u00e9gi vizsg\u00e1k", "body": "\nA kor\u00e1bban kialak\u00edtott \u00f3vint\u00e9zked\u00e9sek mellett a tavaszi \u00e9retts\u00e9gi vizsg\u00e1k \u00edr\u00e1sbeli \u00e9s sz\u00f3beli r\u00e9szei is biztons\u00e1ggal megtarthat\u00f3k lesznek - k\u00f6z\u00f6lte az Emberi Er\u0151forr\u00e1sok Miniszt\u00e9rium\u00e1nak (Emmi) k\u00f6znevel\u00e9si \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n.\n\n\nMaruzsa Zolt\u00e1n eml\u00e9keztetett: a vizsg\u00e1kat 2020 \u0151sz\u00e9n is siker\u00fclt probl\u00e9mamentesen megszervezni t\u00f6bb t\u00edzezer tanul\u00f3 sz\u00e1m\u00e1ra.\n\u00a0\u00a0\u00a0\u00a0\"Egy teremben legfeljebb t\u00edz f\u0151 jelenl\u00e9t\u00e9ben az \u00edr\u00e1sbeli vizsg\u00e1k biztons\u00e1gosan lebonyol\u00edthat\u00f3k, a sz\u00f3beli vizsg\u00e1k pedig ugyancsak kell\u0151 t\u00e1vols\u00e1gtart\u00e1s mellett megszervezhet\u0151k\" - fogalmazott az \u00e1llamtitk\u00e1r.\n\u00a0\u00a0\u00a0\u00a0Megjegyezte, tavaly tavasszal csaknem 80 ezer, \u0151sszel 30 ezer tanul\u00f3 \u00e9retts\u00e9gizett le \u00fagy, hogy sehol nem alakult ki fert\u0151z\u0151 g\u00f3c, \u00e9s a vizsg\u00e1kon az elm\u00falt \u00e9vek \u00e1tlag\u00e1nak megfelel\u0151 eredm\u00e9nyek sz\u00fclettek.\n\u00a0\u00a0\u00a0\u00a0Kit\u00e9rt arra is, az \u00e9retts\u00e9gi \"t\u00e9m\u00e1ja\" nagyon vonz\u00f3, sokan megsz\u00f3lalnak \u00e9s javaslatokat fogalmaznak meg, k\u00f6z\u00fcl\u00fck n\u00e9h\u00e1nyan a bizonytalans\u00e1got k\u00e9rik sz\u00e1mon a t\u00e1rc\u00e1n, annak ellen\u00e9re, hogy sokf\u00e9le javaslat nem a korm\u00e1nyt\u00f3l sz\u00e1rmazik.\n\u00a0\u00a0\u00a0\u00a0Az \u00e1llamtitk\u00e1r hangs\u00falyozta, minden tapasztalatot sz\u00edvesen fogadnak, de nem k\u00e9sz\u00fclnek v\u00e1ltoztat\u00e1sra. \"Van kell\u0151 tapasztalatunk \u00e9s biztosan tudjuk, hogy az \u00e9retts\u00e9git biztons\u00e1gosan le lehet bonyol\u00edtani\" - fogalmazott.\n\u00a0\u00a0\u00a0\u00a0A jelentkez\u00e9s elindult, a vizsg\u00e1kkal kapcsolatos minden technikai inform\u00e1ci\u00f3 megtal\u00e1lhat\u00f3 az Oktat\u00e1si Hivatal honlapj\u00e1n - tette hozz\u00e1.\n\u00a0\u00a0\u00a0\u00a0Maruzsa Zolt\u00e1n meger\u0151s\u00edtette, az \u00e9retts\u00e9gire felk\u00e9sz\u00edt\u00e9s \u00e9rdek\u00e9ben egy\u00e9ni \u00e9s csoportos konzult\u00e1ci\u00f3k jelenl\u00e9ti form\u00e1ban - az alapvet\u0151 eg\u00e9szs\u00e9gv\u00e9delmi szab\u00e1lyokat betartva - tov\u00e1bbra is szervezhet\u0151k a k\u00f6z\u00e9piskol\u00e1k megfelel\u0151 \u00e9vfolyamain. A k\u00f6znevel\u00e9s\u00e9rt felel\u0151s \u00e1llamtitk\u00e1r ez\u00e9rt arra k\u00e9rte az int\u00e9zm\u00e9nyeket, hogy k\u00fcl\u00f6n\u00f6sen a k\u00f6zismereti t\u00e1rgyakb\u00f3l biztos\u00edtsanak lehet\u0151s\u00e9get a konzult\u00e1ci\u00f3kra a v\u00e9gz\u0151s tanul\u00f3knak.\n\u00a0\u00a0\u00a0\u00a0A janu\u00e1rban, valamint a febru\u00e1rban megtartott k\u00f6z\u00e9pfok\u00fa felv\u00e9teli \u00edr\u00e1sbeli vizsg\u00e1kr\u00f3l sz\u00f3lva elmondta, az 535 helysz\u00ednen lebonyol\u00edtott vizsg\u00e1k els\u0151 p\u00f3tnapj\u00e1n 935, a m\u00e1sodikon pedig 193-an vizsg\u00e1ztak le.\n\u00a0\u00a0\u00a0\u00a0Kiemelte, 2020-ban 73 188, 2021-ben 76 633 felv\u00e9teliz\u0151 jelentkezett ezekre a vizsg\u00e1kra, a tavalyi 2 sz\u00e1zal\u00e9kr\u00f3l id\u00e9n 1,6 sz\u00e1zal\u00e9kra cs\u00f6kkent a vizsg\u00e1n meg nem jelentek sz\u00e1ma. A betegs\u00e9gt\u0151l val\u00f3 f\u00e9lelem nem befoly\u00e1solta a vizsg\u00e1z\u00f3kat, a fiatalok megb\u00edztak a v\u00e9delmi int\u00e9zked\u00e9sekben - tette hozz\u00e1.\n\u00a0\u00a0\u00a0\u00a0A vizsgadolgozatok 90 sz\u00e1zal\u00e9kos feldolgozotts\u00e1ga alapj\u00e1n m\u00e1r l\u00e1tni lehet, hogy az el\u0151z\u0151 \u00e9vekhez nagyon hasonl\u00f3 eredm\u00e9nyek sz\u00fclettek, \u00e9vfolyamonk\u00e9nt \u00e9s tant\u00e1rgyank\u00e9nt mind\u00f6ssze k\u00e9t-h\u00e1rom pontos ingadoz\u00e1s volt m\u00e9rhet\u0151 a kor\u00e1bbi adatokhoz k\u00e9pest - mondta Maruzsa Zolt\u00e1n. A visszajelz\u00e9sek alapj\u00e1n id\u00e9n a matematika k\u00f6nnyebb, a magyar nehezebb volt a 2020-as vizsgasorhoz k\u00e9pest, az adatok szerint azonban a matematika \u00e1tlagpont a 4., a 6., \u00e9s a 8. \u00e9vfolyamosok k\u00f6r\u00e9ben is alacsonyabb lett, mint a magyar \u00e1tlagpont.\n\u00a0\u00a0\u00a0\u00a0A nyolcadikosok a megszerezhet\u0151 100 pontb\u00f3l \u00e1tlagosan 47,2 pontot szereztek, ezen bel\u00fcl a magyar nyelv \u00e1tlageredm\u00e9nye 24,4, a matematik\u00e1\u00e9 22,7 pont lett, ami nagyj\u00e1b\u00f3l megfelel a kor\u00e1bbi eredm\u00e9nyeknek - ismertette Maruzsa Zolt\u00e1n. A negyedik \u00e9s hatodik \u00e9vfolyamosok valamivel magasabb \u00e1tlageredm\u00e9nyeket \u00e9rtek el: a k\u00e9t t\u00e1rgyb\u00f3l a negyedikesek \u00e1tlageredm\u00e9nye 63,2, a hatodikosok\u00e9 58,7 pont lett, el\u0151bbiek magyarb\u00f3l 35,3, matematik\u00e1b\u00f3l 27,8, m\u00edg ut\u00f3bbiak 31,3, illetve 27,3 pontot \u00e9rtek el.\n\u00a0\u00a0\u00a0\u00a0Ennek alapj\u00e1n elmondhat\u00f3, hogy a felv\u00e9teli vizsg\u00e1k sikeresek voltak \u00e9s az \u00e1tlageredm\u00e9nyek nem romlottak, ami mutatja, hogy a k\u00f6znevel\u00e9si rendszer a j\u00e1rv\u00e1ny\u00fcgyi helyzet ellen\u00e9re is eredm\u00e9nyesen l\u00e1tta el feladat\u00e1t az elm\u00falt h\u00f3napokban - fogalmazott az \u00e1llamtitk\u00e1r.\n\u00a0\u00a0\u00a0\u00a0Maruzsa Zolt\u00e1n besz\u00e1molt arr\u00f3l, hogy a k\u00f6z\u00e9pfok\u00fa oktat\u00e1si int\u00e9zm\u00e9nyek kilencedik \u00e9s magasabb \u00e9vfolyamain m\u00e1rcius 1-j\u00e9ig tov\u00e1bbra is digit\u00e1lis munkarendben tanulnak a di\u00e1kok, az \u00e1ltal\u00e1nos iskol\u00e1kban \u00e9s az \u00f3vod\u00e1kban pedig jelenl\u00e9ti oktat\u00e1s marad \u00e9rv\u00e9nyben.\n\u00a0\u00a0\u00a0\u00a0Janu\u00e1rban \u00e9s febru\u00e1rban kifejezetten alacsony volt az elrendelt j\u00e1rv\u00e1ny\u00fcgyi int\u00e9zked\u00e9sek sz\u00e1ma, h\u00e9tf\u0151n 73 \u00f3vod\u00e1ban \u00e9s 115 iskol\u00e1ban volt rendk\u00edv\u00fcli sz\u00fcnet, az \u00e9rintett alapfok\u00fa oktat\u00e1si int\u00e9zm\u00e9nyekben jellemz\u0151en egy-egy oszt\u00e1ly tanult tantermen k\u00edv\u00fcli digit\u00e1lis oktat\u00e1sban - ismertette Maruzsa Zolt\u00e1n.\n\u00a0\u00a0\u00a0\u00a0Hozz\u00e1tette, a hi\u00e1nyz\u00e1sok ar\u00e1nya elmaradt az elm\u00falt \u00e9vekben szok\u00e1sost\u00f3l, ami azt jelenti, hogy a koronav\u00edrus elleni v\u00e9dekez\u00e9s az egy\u00e9b betegs\u00e9gek val\u00f3sz\u00edn\u0171s\u00e9g\u00e9t is cs\u00f6kkentette.\n\u00a0\u00a0\u00a0\u00a0A koronav\u00edrus elleni vakcin\u00e1r\u00f3l sz\u00f3lva a k\u00f6znevel\u00e9si \u00e1llamtitk\u00e1r arra k\u00e9rte az oktat\u00e1si int\u00e9zm\u00e9nyek vezet\u0151it \u00e9s pedag\u00f3gusait, hogy regisztr\u00e1ljanak a v\u00e9delmet jelent\u0151 olt\u00e1sra, elegend\u0151 olt\u00f3anyag rendelkez\u00e9sre \u00e1ll\u00e1sa eset\u00e9n pedig azonnal elkezdik az \u00e9rintettek beolt\u00e1s\u00e1t.\n\u00a0\u00a0\u00a0\u00a0A k\u00f6znevel\u00e9sben dolgoz\u00f3 195 ezer pedag\u00f3gus \u00e9s a nevel\u00e9st-oktat\u00e1st k\u00f6zvetlen\u00fcl seg\u00edt\u0151 szakember k\u00f6z\u00fcl eddig valamivel t\u00f6bb mint 51 ezren k\u00e9rt\u00e9k a vakcin\u00e1t, a 60 \u00e9v feletti pedag\u00f3gusok mintegy 55 sz\u00e1zal\u00e9ka jelezte m\u00e1r az ig\u00e9ny\u00e9t az olt\u00e1sra - k\u00f6z\u00f6lte Maruzsa Zolt\u00e1n.\n\nMTI 2021. febru\u00e1r 9\n\n"}]