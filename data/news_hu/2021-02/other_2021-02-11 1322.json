[{"date": "2021-02-11 13:22", "url": "https://koronavirus.gov.hu/cikkek/kormanyinfo-vedettseget-igazolo-okmany-bevezeteserol-dontott-kormany", "h1": "Korm\u00e1nyinf\u00f3: v\u00e9detts\u00e9get igazol\u00f3 okm\u00e1ny bevezet\u00e9s\u00e9r\u0151l d\u00f6nt\u00f6tt a korm\u00e1ny ", "body": "\nCs\u00fct\u00f6rt\u00f6k\u00f6n \u00e1tl\u00e9pi a koronav\u00edrus ellen beoltottak sz\u00e1ma a 300 ezret - k\u00f6z\u00f6lte a Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6ki sajt\u00f3t\u00e1j\u00e9koztat\u00f3j\u00e1n.\u00a0Guly\u00e1s\u00a0Gergely azt is bejelentette: a korm\u00e1ny d\u00f6nt\u00f6tt arr\u00f3l, hogy a magyar \u00e1llam v\u00e9detts\u00e9get igazol\u00f3 okm\u00e1nyt vezet be, amelyet azok kaphatnak meg, akiket beoltottak a koronav\u00edrus ellen vagy bizony\u00edtottan \u00e1testek a betegs\u00e9gen. Szentkir\u00e1lyi Alexandra korm\u00e1nysz\u00f3viv\u0151 pedig arr\u00f3l sz\u00e1molt be, hogy j\u00f6v\u0151 h\u00e9ten indul az online konzult\u00e1ci\u00f3 az \u00e9let \u00fajraind\u00edt\u00e1s\u00e1r\u00f3l.\n\nFolytat\u00f3dik a regisztr\u00e1lt legid\u0151sebbek olt\u00e1sa ezen a h\u00e9ten is\n\u00a0\u00a0\u00a0\u00a0Szerd\u00e1ig 294 624 embert oltottak be, t\u00f6bb mint 117 ezren pedig m\u00e1r a m\u00e1sodik olt\u00e1st is megkapt\u00e1k - ismertette\u00a0Guly\u00e1s\u00a0Gergely.\n\u00a0\u00a0\u00a0\u00a0Elmondta: az eg\u00e9szs\u00e9g\u00fcgyi dolgoz\u00f3k - akiknek k\u00f6zel 80 sz\u00e1zal\u00e9ka beoltatta mag\u00e1t -, valamint az id\u0151sotthonokban \u00e9s a bentlak\u00e1sos szoci\u00e1lis int\u00e9zm\u00e9nyekben \u00e9l\u0151k olt\u00e1sa ut\u00e1n m\u00falt h\u00e9ten megkezd\u0151d\u00f6tt a v\u00e9d\u0151olt\u00e1sra regisztr\u00e1lt legid\u0151sebbek olt\u00e1sa h\u00e1ziorvosokn\u00e1l \u00e9s k\u00f3rh\u00e1zakban.\n\u00a0\u00a0\u00a0\u00a0Az ehhez sz\u00fcks\u00e9ges, 2964 h\u00e1ziorvoshoz eljuttatott Pfizer vakcin\u00e1k k\u00f6r\u00fclbel\u00fcl 30 ezer id\u0151s ember olt\u00e1s\u00e1t teszik lehet\u0151v\u00e9 - t\u00e1j\u00e9koztatott.\n\u00a0\u00a0\u00a0\u00a0A n\u00e9gy kijel\u00f6lt budapesti olt\u00f3ponton a Szputnyik vakcin\u00e1val kezdik el oltani cs\u00fct\u00f6rt\u00f6k\u00f6n \u00e9s p\u00e9nteken a kr\u00f3nikus betegs\u00e9ggel nem rendelkez\u0151, 75 \u00e9v alattiakat - k\u00f6z\u00f6lte\u00a0Guly\u00e1s\u00a0Gergely.\nMegkezd\u0151d\u00f6tt a 60 \u00e9v alatti kr\u00f3nikus betegek olt\u00e1sa \n\n\u00a0\u00a0\u00a0\u00a0Hozz\u00e1tette, hogy a h\u00e1ziorvosok AstraZeneca vakcin\u00e1val is oltanak 60 \u00e9v alatti kr\u00f3nikus betegeket.\n\u00a0\u00a0\u00a0\u00a0Jelezte, a v\u00e1rt vakcinasz\u00e1ll\u00edtm\u00e1nyok ismeret\u00e9ben a j\u00f6v\u0151 h\u00e9ten folytat\u00f3dhat a legid\u0151sebbek, tov\u00e1bb\u00e1 a 60 \u00e9v alatti kr\u00f3nikus betegek olt\u00e1sa, az olt\u00f3csapatok pedig visszat\u00e9rnek abba a n\u00e9h\u00e1ny szoci\u00e1lis int\u00e9zm\u00e9nybe, ahol el kellett halasztani az olt\u00e1st.\nBr\u00fcsszelb\u0151l kev\u00e9s vakcina \u00e9rkezik \u00e9s az is lassan\n\n\u00a0\u00a0\u00a0\u00a0Arr\u00f3l is besz\u00e1molt a miniszter, hogy az EU-s vakcinabeszerz\u00e9s - amelyb\u0151l Magyarorsz\u00e1g 19,7 milli\u00f3 adagot k\u00f6t\u00f6tt le - m\u00e9g mindig viszonylag lassan zajlik.\n\u00a0\u00a0\u00a0\u00a0Megjegyezte, az Eur\u00f3pai Bizotts\u00e1g vezet\u0151je szerd\u00e1n elismerte, a beszerz\u00e9sn\u00e9l hib\u00e1kat k\u00f6vettek el. Hozz\u00e1tette: Magyarorsz\u00e1g az EU-t\u00f3l is azt k\u00e9rte, a j\u00f6v\u0151re n\u00e9zve gyors\u00edtsa fel a vakcinasz\u00e1ll\u00edtm\u00e1nyokat, amire a br\u00fcsszeli test\u00fclet \u00edg\u00e9retet tett\nAz uni\u00f3s beszerz\u00e9sen t\u00fal is v\u00e1s\u00e1rolunk vakcin\u00e1kat, hogy miel\u0151bb fel lehessen oldani a korl\u00e1toz\u00e1sokat\n\n\u00a0\u00a0\u00a0\u00a0A lek\u00f6t\u00f6tt 2 milli\u00f3 adag orosz vakcin\u00e1b\u00f3l febru\u00e1rban 200 ezret v\u00e1r Magyarorsz\u00e1g, a k\u00ednai olt\u00f3anyagb\u00f3l pedig v\u00e1rhat\u00f3an j\u00f6v\u0151 h\u00e9ten \u00e9rkezik meg az els\u0151, 500 ezres sz\u00e1ll\u00edtm\u00e1ny. Ut\u00f3bbit a n\u00e9peg\u00e9szs\u00e9g\u00fcgyi k\u00f6zpontnak m\u00e9g meg kell vizsg\u00e1lnia - f\u0171zte hozz\u00e1, azt is kiemelve, hogy a k\u00ednai vakcin\u00e1val a vil\u00e1gon m\u00e1r t\u00f6bb mint 30 milli\u00f3 embert oltottak be, p\u00e9ld\u00e1ul D\u00e9lvid\u00e9ken \u00e9l\u0151 magyarok is kaptak bel\u0151le.\n\u00a0\u00a0\u00a0\u00a0A korm\u00e1ny tov\u00e1bbi olt\u00f3anyaggy\u00e1rt\u00f3kkal is t\u00e1rgyal, \u00e9s \"az\u00e9rt is kell mindenhonnan vakcin\u00e1t szerezni, hogy az \u00e9let a lehet\u0151 leghamarabb a norm\u00e1lis ker\u00e9kv\u00e1g\u00e1sba visszat\u00e9rjen - hangs\u00falyozta..\n\nEur\u00f3pa t\u00f6bb orsz\u00e1g\u00e1ban m\u00e1r a harmadik hull\u00e1m zajlik, a brit v\u00edrusmut\u00e1ns gyorsan terjed, t\u00f6bb embert fert\u0151z\n\u00a0\u00a0\u00a0A Minisztereln\u00f6ks\u00e9g vezet\u0151je \u00fagy \u00e9rt\u00e9kelt: Magyarorsz\u00e1gon a k\u00f6vetkezetes, november 11. \u00f3ta v\u00e1ltozatlan szab\u00e1lyok mellett zajl\u00f3 v\u00e9dekez\u00e9snek k\u00f6sz\u00f6nhet\u0151en siker\u00fclt megf\u00e9kezni a koronav\u00edrus-j\u00e1rv\u00e1ny m\u00e1sodik hull\u00e1m\u00e1t, de az adatok egy ideje nem mutatnak tov\u00e1bbi cs\u00f6kken\u00e9st, Eur\u00f3pa t\u00f6bb orsz\u00e1g\u00e1ban pedig m\u00e1r a harmadik hull\u00e1mmal n\u00e9znek szembe.\n\u00a0\u00a0\u00a0\u00a0A brit v\u00edrusmut\u00e1ns l\u00e9nyegesen gyorsabban terjed, Magyarorsz\u00e1gon is megjelent, itt is a fert\u0151z\u00e9s gyorsabb terjed\u00e9s\u00e9t eredm\u00e9nyezi, ez\u00e9rt fenn\u00e1ll a betegsz\u00e1m n\u00f6veked\u00e9s\u00e9nek lehet\u0151s\u00e9ge - k\u00f6z\u00f6lte.\nV\u00e9detts\u00e9get igazol\u00f3 okm\u00e1nyt kapnak majd a beoltottak\n\u00a0\u00a0\u00a0Guly\u00e1s\u00a0Gergely bejelentette: a korm\u00e1ny d\u00f6nt\u00f6tt arr\u00f3l, hogy a magyar \u00e1llam v\u00e9detts\u00e9get igazol\u00f3 okm\u00e1nyt vezet be, amelyet azok kaphatnak meg, akiket beoltottak a koronav\u00edrus ellen vagy bizony\u00edtottan \u00e1testek a betegs\u00e9gen.\u00a0\u00a0\u00a0\u00a0\n\u00a0\u00a0\u00a0\u00a0A miniszter k\u00f6z\u00f6lte: ilyen okm\u00e1nyt kaphat, aki m\u00e1r megkapta a koronav\u00edrus elleni m\u00e1sodik olt\u00e1s is.\n\u00a0\u00a0\u00a0\u00a0T\u00e1j\u00e9koztat\u00e1sa szerint ebben az esetben az okm\u00e1ny \u00e9rv\u00e9nyess\u00e9gi id\u0151t nem tartalmaz majd, hanem a m\u00e1sodik olt\u00e1s bead\u00e1s\u00e1nak id\u0151pontj\u00e1t r\u00f6gz\u00edti, hiszen - mint mondta - az egyes vakcin\u00e1k \u00e1ltal ny\u00fajtott v\u00e9detts\u00e9g hossz\u00e1r\u00f3l m\u00e9g nincsen pontos inform\u00e1ci\u00f3, legal\u00e1bb f\u00e9l \u00e9ves v\u00e9detts\u00e9get val\u00f3sz\u00edn\u0171s\u00edtenek, de lehet, hogy ez egy \u00e9v vagy ak\u00e1r enn\u00e9l hosszabb id\u0151 is lehet.\n\u00a0\u00a0\u00a0\u00a0Guly\u00e1s\u00a0Gergely hozz\u00e1tette: szint\u00e9n v\u00e9detts\u00e9get igazol\u00f3 okm\u00e1nyt kaphat az, aki a koronav\u00edrusb\u00f3l felgy\u00f3gyultnak min\u0151s\u00fcl.\n\u00a0\u00a0\u00a0\u00a0Ebben az esetben az igazolv\u00e1ny \u00e9rv\u00e9nyess\u00e9g\u00e9nek kezdete lehet a k\u00f3rh\u00e1zb\u00f3l t\u00f6rt\u00e9n\u0151 elbocs\u00e1jt\u00e1s napja, vagy a pozit\u00edv PCR-teszt ut\u00e1ni els\u0151 negat\u00edv PCR-teszt id\u0151pontja, vagy az els\u0151 pozit\u00edv PCR-tesztet k\u00f6vet\u0151 tizedik nap - k\u00f6z\u00f6lte.\n\u00a0\u00a0\u00a0\u00a0Elmondta azt is: az okm\u00e1nyhoz jut\u00e1s harmadik lehet\u0151s\u00e9ge - amely az el\u0151z\u0151 kett\u0151vel szemben nem ingyenes, hanem k\u00f6lts\u00e9gt\u00e9r\u00edt\u00e9s ellen\u00e9ben vezet\u0151 ig\u00e9nybe -, ha valaki hiteles\u00edtett laborban v\u00e9gzett v\u00e9rvizsg\u00e1lat \u00e1ltal igazolja az antitestek jelenl\u00e9t\u00e9t. Ebben az esetben az igazolv\u00e1ny \u00e9rv\u00e9nyess\u00e9gi ideje a vizsg\u00e1latt\u00f3l sz\u00e1m\u00edtott 4 h\u00f3nap.\u00a0\u00a0\u00a0\u00a0\n\u00a0\u00a0\u00a0\u00a0\n\"Azt rem\u00e9lj\u00fck, hogy az okm\u00e1ny is hozz\u00e1j\u00e1rulhat ahhoz, hogy az \u00e9let miel\u0151bb a norm\u00e1lis ker\u00e9kv\u00e1g\u00e1sba t\u00e9rjen vissza\" - mondta a miniszter, aki ugyanakkor jelezte, hogy a korm\u00e1ny egyel\u0151re nem d\u00f6nt\u00f6tt arr\u00f3l, milyen jogosults\u00e1gokkal j\u00e1r majd az okm\u00e1ny.\n\u00a0\u00a0\u00a0\u00a0Mint mondta: azt k\u00f6nny\u0171 volt bel\u00e1tni, hogy ha valaki olt\u00e1s kap, akkor ennek a hivatalos hat\u00f3s\u00e1g el\u0151tti igazol\u00e1sa elengedhetetlen, illetve a m\u00e1r megbetegedettek \u00e9s meggy\u00f3gyultak eset\u00e9ben szint\u00e9n indokolt, hogy a v\u00e9detts\u00e9get okm\u00e1ny igazolja.\nJ\u00f6v\u0151 h\u00e9ten indul az online nemzeti konzult\u00e1ci\u00f3 az \u00e9let \u00fajraind\u00edt\u00e1s\u00e1r\u00f3l\n\n\u00a0\u00a0\u00a0\u00a0Szentkir\u00e1lyi Alexandra, korm\u00e1nysz\u00f3viv\u0151 arr\u00f3l sz\u00e1molt be, hogy j\u00f6v\u0151 h\u00e9ten indul az online konzult\u00e1ci\u00f3 az \u00e9let \u00fajraind\u00edt\u00e1s\u00e1r\u00f3l, \u00e9s a korm\u00e1ny d\u00f6nt\u00f6tt az ehhez sz\u00fcks\u00e9ges forr\u00e1s biztos\u00edt\u00e1s\u00e1r\u00f3l \u00e9s a technikai lebonyol\u00edt\u00e1sr\u00f3l.\n\u00a0\u00a0\u00a0\u00a0Elmondta: a konzult\u00e1ci\u00f3 a m\u00e1r ismert vakcinainfo.gov.hu fel\u00fcleten kereszt\u00fcl zajlik majd. Hozz\u00e1tette: n\u00e9h\u00e1ny napon bel\u00fcl elv\u00e9gzik a sz\u00fcks\u00e9ges technikai v\u00e1ltoztat\u00e1sokat, hogy ki lehessen t\u00f6lteni a k\u00e9rd\u0151\u00edvet.\n\u00a0\u00a0\u00a0\u00a0A korm\u00e1nysz\u00f3viv\u0151 arra b\u00edztatott mindenkit, hogy min\u00e9l t\u00f6bben mondj\u00e1k el v\u00e9lem\u00e9ny\u00fcket, hiszen - hangs\u00falyozta - a j\u00e1rv\u00e1ny\u00fcgyi szakemberek \u00e1ll\u00e1spontja mellett, a korm\u00e1ny az emberek v\u00e9lem\u00e9ny\u00e9re is ugyan\u00fagy sz\u00e1m\u00edt.\n\u00a0\u00a0\u00a0\u00a0Eml\u00e9keztetett: tavaly is \u00edgy t\u00f6rt\u00e9nt, amikor a j\u00e1rv\u00e1ny elleni v\u00e9dekez\u00e9sr\u0151l k\u00e9rdezte a korm\u00e1ny az embereket, \u00e9s siker\u00fclt kialak\u00edtani azokat egyet\u00e9rt\u00e9si pontokat, amelyek ment\u00e9n november \u00f3ta nagyon k\u00f6vetkezetesen zajlik a v\u00e9dekez\u00e9s.\nA konzult\u00e1ci\u00f3 d\u00f6nti el, hogy mik\u00e9nt ind\u00edtjuk \u00fajra az \u00e9letet\n\n\u00a0\u00a0\u00a0\u00a0Guly\u00e1s Gergely k\u00e9rd\u00e9sre arr\u00f3l, hogy M\u00fcller Cec\u00edlia orsz\u00e1gos tisztif\u0151orvos szerint a j\u00e1rv\u00e1ny s\u00falyosbod\u00e1s\u00e1ra kell sz\u00e1m\u00edtani, mik\u00f6zben az ellenz\u00e9k nyit\u00e1st k\u00f6vetel, azt mondta: az\u00e9rt tartj\u00e1k fontosnak a konzult\u00e1ci\u00f3t az \u00e9let \u00fajraind\u00edt\u00e1s\u00e1r\u00f3l, hogy megismerj\u00e9k az emberek v\u00e9lem\u00e9ny\u00e9t, mi az, amit m\u00e9g elfogadhat\u00f3nak tartanak \u00e9s mi az, amit nem.\n\u00a0\u00a0\u00a0\u00a0Mindenkit biztatnak a r\u00e9szv\u00e9telre, \u00e9s ezt k\u00f6vet\u0151en tudnak majd \u00e1ll\u00e1st foglalni - jegyezte meg a miniszter.\nFelgyors\u00edtottuk a b\u00e9rt\u00e1mogat\u00e1sok kifizet\u00e9s\u00e9t a vend\u00e9gl\u00e1t\u00e1sban \u00e9s a turizmusban\n\u00a0\u00a0\u00a0Guly\u00e1s Gergely a gazdas\u00e1gra r\u00e1t\u00e9rve besz\u00e1molt arr\u00f3l, hogy felgyors\u00edtott\u00e1k a b\u00e9rt\u00e1mogat\u00e1sok kifizet\u00e9s\u00e9t. Elmondta: az ig\u00e9nyelt b\u00e9rt\u00e1mogat\u00e1s \u00f6sszege 40 milli\u00e1rd forint, ebb\u0151l a korm\u00e1nyhivatalok meg\u00edt\u00e9ltek k\u00f6zel 36 milli\u00e1rdot, \u00e9s szerd\u00e1ig az \u00e1llam kifizette az \u00f6sszeg 99 sz\u00e1zal\u00e9k\u00e1t, 35,5 milli\u00e1rdot.\u00a0\u00a0\u00a0\u00a0\n\u00a0\u00a0\u00a0\u00a0A miniszter k\u00f6sz\u00f6netet mondott a korm\u00e1nyhivatalok dolgoz\u00f3inak, akik megfesz\u00edtett munk\u00e1val lehet\u0151v\u00e9 tett\u00e9k, hogy egy h\u00e9t alatt minden h\u00e1tral\u00e9kot ledolgozzanak, \u00e9s ezt seg\u00edtette az el\u0151finansz\u00edroz\u00e1sr\u00f3l sz\u00f3l\u00f3 korm\u00e1nyd\u00f6nt\u00e9s is.\nA gazdas\u00e1gv\u00e9delmi int\u00e9zked\u00e9sek eredm\u00e9nyesek voltak, decemberben m\u00e1r t\u00f6bben dolgoztak, mint a j\u00e1rv\u00e1ny el\u0151tt\n\n\u00a0\u00a0\u00a0\u00a0Guly\u00e1s Gergely nagy eredm\u00e9nyk\u00e9nt sz\u00e1molt be arr\u00f3l, hogy a decemberi adatok szerint t\u00f6bben dolgoztak 2020-ban Magyarorsz\u00e1gon, mint 2019 december\u00e9ben, amikor a koronav\u00edrusnak \"m\u00e9g nyoma sem volt\" Eur\u00f3p\u00e1ban. Hozz\u00e1tette: 4,5 milli\u00f3 a foglalkoztatottak sz\u00e1ma, a munkan\u00e9lk\u00fclis\u00e9gi mutat\u00f3 pedig az EU-ban a harmadik legalacsonyabb Magyarorsz\u00e1gon.\nA gazdas\u00e1gi-\u00fajraind\u00edt\u00e1si akci\u00f3terv els\u0151 \u00fctem\u00e9r\u0151l\n\n\u00a0\u00a0\u00a0\u00a0A gazdas\u00e1gi \u00fajraind\u00edt\u00e1si akci\u00f3terv janu\u00e1r 1-j\u00e9t\u0151l \u00e1prilis 1-j\u00e9ig zajl\u00f3 r\u00e9sz\u00e9r\u0151l sz\u00f3lva fontosnak nevezte a lak\u00e1s\u00e9p\u00edt\u00e9si \u00e1fa 5 sz\u00e1zal\u00e9kra cs\u00f6kkent\u00e9s\u00e9t, a\u00a0\u00a0lak\u00e1sfel\u00faj\u00edt\u00e1si t\u00e1mogat\u00e1st, valamint a 13. havi nyugd\u00edj els\u0151 negyed\u00e9nek febru\u00e1ri k\u00e9zbes\u00edt\u00e9s\u00e9t. \u00a0\u00a0\u00a0\u00a0Hangs\u00falyozta: a jobboldali \u00e9s a baloldali v\u00e1ls\u00e1gkezel\u00e9s k\u00f6z\u00f6tti k\u00fcl\u00f6nbs\u00e9g, hogy a baloldal a v\u00e1ls\u00e1g idej\u00e9n elvette a 13. havi nyugd\u00edjat, a mostani korm\u00e1ny viszont \u00fagy gondolja, hogy egy v\u00e1ls\u00e1g is lehet\u0151s\u00e9g ennek a juttat\u00e1snak a visszaad\u00e1s\u00e1ra, ezzel is b\u0151v\u00edtve a fogyaszt\u00e1st \u00e9s \u00e9rt\u00e9kelve az id\u0151s embereknek azt a \"v\u00e9gtelen b\u00e9ket\u0171r\u00e9s\u00e9t\", amivel az elm\u00falt 10 h\u00f3nap neh\u00e9zs\u00e9geit elviselt\u00e9k.\n\u00a0\u00a0\u00a0\u00a0 K\u00f6z\u00f6lte: a 25 \u00e9v alatti fiataloknak 2022. janu\u00e1r 1-j\u00e9t\u0151l nem kell szem\u00e9lyi j\u00f6vedelemad\u00f3t fizetni\u00fck, ami gyakorlatilag 16 sz\u00e1zal\u00e9kos b\u00e9remel\u00e9st jelent sz\u00e1mukra, \u00e9s a korm\u00e1ny rem\u00e9nyei szerint n\u00f6veli a foglalkoztatotts\u00e1got \u00e9s a legfiatalabb munkav\u00e1ll\u00f3k b\u00e9r\u00e9t.\n\u00a0\u00a0\u00a0\u00a0Az \u00faj int\u00e9zked\u00e9sek k\u00f6z\u00fcl kiemelte, hogy t\u00edz \u00e9vre 10 milli\u00f3 forintos kamatmentes hitelt kaphatnak a legkisebb v\u00e1llalkoz\u00e1sok.\n\nA fels\u0151oktat\u00e1s, a digitaliz\u00e1ci\u00f3, a z\u00f6ldenergia, az agr\u00e1r- \u00e9s a vid\u00e9kfejleszt\u00e9s a gazdas\u00e1g-\u00fajraind\u00edt\u00e1si akci\u00f3terv tov\u00e1bbi l\u00e9p\u00e9sei k\u00f6z\u00f6tt\n\n\u00a0\u00a0\u00a0\u00a0Elmondta: a gazdas\u00e1gi \u00fajraind\u00edt\u00e1si akci\u00f3terv \u00e1prilist\u00f3l indul\u00f3 m\u00e1sodik \u00fctem\u00e9nek k\u00f6z\u00e9ppontj\u00e1ban a fels\u0151oktat\u00e1s \u00e1ll, az EU helyre\u00e1ll\u00edt\u00e1si alapj\u00e1b\u00f3l Magyarorsz\u00e1g mintegy 1500 milli\u00e1rd forintot az egyetemek \u00e9s a fels\u0151oktat\u00e1s fejleszt\u00e9s\u00e9re ford\u00edt.\n\u00a0\u00a0\u00a0\u00a0Emellett - folytatta - nagy fejleszt\u00e9sek indulnak, r\u00e9szben a helyre\u00e1ll\u00edt\u00e1si alapb\u00f3l, r\u00e9szben magyar k\u00f6lts\u00e9gvet\u00e9si forr\u00e1sokb\u00f3l, r\u00e9szben a most indul\u00f3 uni\u00f3s k\u00f6lts\u00e9gvet\u00e9sb\u0151l, amelyek a z\u00f6ld energi\u00e1ra, a k\u00f6rforg\u00e1sos gazdas\u00e1g fel\u00e9p\u00edt\u00e9s\u00e9re \u00e9s a gazdas\u00e1g teljes digitaliz\u00e1l\u00e1s\u00e1ra \u00e9p\u00fclnek.\n\u00a0\u00a0\u00a0\u00a0Hozz\u00e1tette: a 8-10 \u00e9vre sz\u00f3l\u00f3 agr\u00e1r- \u00e9s a vid\u00e9kfejleszt\u00e9si start\u00e9gi\u00e1t is elfogadt\u00e1k, megkezd\u0151dik az els\u0151 p\u00e1ly\u00e1zatok elind\u00edt\u00e1sa.\n\u00a0\u00a0\u00a0\u00a0\u00dagy \u00f6sszegzett: ezek azok a gazdas\u00e1gpolitikai int\u00e9zked\u00e9sek, amelyek hozz\u00e1j\u00e1rulhatnak ahhoz, hogy ne csak az \u00e9let induljon \u00fajra Magyarorsz\u00e1gon - ahogy ezt az olt\u00f3anyagok b\u0151s\u00e9ge lehet\u0151v\u00e9 teszi -, hanem a gazdas\u00e1g is, \u00e9s az orsz\u00e1g visszat\u00e9rjen arra a n\u00f6veked\u00e9si p\u00e1ly\u00e1ra, amelyen a 2010 ut\u00e1ni 8-9 \u00e9vben a rendszerv\u00e1ltoztat\u00e1s \u00f3ta a legjobban teljes\u00edtett.\n\nMinden hat\u00e9kony \u00e9s biztons\u00e1gos vakcin\u00e1ra sz\u00fcks\u00e9g van\n\u200b\n\u00a0\u00a0\u00a0\u00a0Ujhelyi Istv\u00e1n szocialista EP-k\u00e9pvisel\u0151 felvet\u00e9s\u00e9r\u0151l, miszerint az Orb\u00e1n-korm\u00e1ny is felel\u0151s az uni\u00f3 elhib\u00e1zott k\u00f6zponti vakcinabeszerz\u00e9se miatt, azt mondta: egy r\u00e9gi rossz reflex jelenik meg.\n\u00a0\u00a0\u00a0\u00a0Annak idej\u00e9n a szocialist\u00e1k Moszkv\u00e1t nem mert\u00e9k szidni, most Br\u00fcsszel az, amely semmilyen kritik\u00e1val nem illethet\u0151. Maga az Eur\u00f3pai Bizotts\u00e1g eln\u00f6ke ismerte be, hogy nem k\u00e9sz\u00fcltek fel kell\u0151k\u00e9ppen a vakcinabeszerz\u00e9sekre. A m\u00e1r elk\u00f6vetett hib\u00e1kat a bizotts\u00e1g nem tudja j\u00f3v\u00e1tenni, de sokat tud tenni annak \u00e9rdek\u00e9ben, hogy a vakcinabeszerz\u00e9s felgyorsuljon - mutatott r\u00e1.\n\u00a0\u00a0\u00a0\u00a0Ujhelyi Istv\u00e1n nyilatkozata eg\u00e9sz egyszer\u0171en komolytalan - \u00e9rt\u00e9kelt, hozz\u00e1t\u00e9ve: ahol a magyar korm\u00e1ny t\u00e1rgyalt, ott k\u00e9zzel foghat\u00f3 eredm\u00e9nyek vannak, m\u00e9g \u00fagy is, hogy a t\u00e1rgyal\u00e1sok l\u00e9nyegesen k\u00e9s\u0151bb kezd\u0151dtek.\n\u00a0\u00a0\u00a0\u00a0Arr\u00f3l, hogy a Szputnyik V vakcina 5700 forintos \u00e1r\u00e1hoz k\u00e9pest a Sinofarm k\u00ednai vakcina mennyibe ker\u00fcl, elmondta: az\u00a0\u00a0l\u00e9nyegesen dr\u00e1g\u00e1bb, 10 ezer forint felett van.\n\u00a0\u00a0\u00a0\u00a0Az\u00e9rt m\u00e1sodlagos az \u00e1r, mert a v\u00edrus tavaly napi 12 milli\u00e1rd forint k\u00e1rt okozott a gazdas\u00e1gnak, ehhez k\u00e9pest b\u00e1rmilyen dr\u00e1ga a vakcina a j\u00f3zan \u00e9sz hat\u00e1rain bel\u00fcl, a magyar gazdas\u00e1gnak m\u00e9g mindig olcs\u00f3bb - k\u00f6z\u00f6lte.\n\u00a0\u00a0\u00a0\u00a0A k\u00e9rd\u00e9sre, hogy a DK, a P\u00e1rbesz\u00e9d, az MSZP \u00e9s a Momentum tiltakozik az orosz vakcin\u00e1val val\u00f3 olt\u00e1s miatt, azt v\u00e1laszolta: szemben ezen p\u00e1rtok gondolkod\u00e1s\u00e1val Magyarorsz\u00e1g szuver\u00e9n \u00e1llam, megvannak a saj\u00e1t hat\u00f3s\u00e1gai, \u00e9s azok kell\u0151en alapos ellen\u0151rz\u00e9st folytatnak.\n\u00a0\u00a0\u00a0\u00a0A vakcin\u00e1t enged\u00e9lyezt\u00e9k, \u00e9s erre minden tag\u00e1llamnak joga van - r\u00f6gz\u00edtette.\u00a0\u00a0\u00a0\nAz olt\u00e1sra regisztr\u00e1ltak sz\u00e1ma meghaladja a k\u00e9tmilli\u00f3t - k\u00f6z\u00f6lte egy m\u00e1sik k\u00e9rd\u00e9sre, megjegyezve: \u00fagy gondolj\u00e1k, meghaladja majd\u00a0\u00a0a h\u00e1rom-n\u00e9gy milli\u00f3t is.\n\u00a0\u00a0\u00a0\u00a0Ha k\u00e9tmilli\u00f3 regisztr\u00e1ltr\u00f3l besz\u00e9lnek, optimista forgat\u00f3k\u00f6nyv szerint ennyi ember m\u00e1rcius v\u00e9g\u00e9ig beolthat\u00f3, de mire mindenkit beoltanak, az m\u00e1jusig is eltarthat - mondta.\nHa valaki nem k\u00edv\u00e1nja mag\u00e1t a felk\u00edn\u00e1lt vakcin\u00e1val beoltatni, ahogy lesz m\u00e1s olt\u00f3anyag, sorra ker\u00fcl - f\u0171zte hozz\u00e1, hangs\u00falyozva: ha el\u0151\u00e1ll az a helyzet, hogy k\u00e9t-h\u00e1romf\u00e9le olt\u00f3anyag van, lehet v\u00e1lasztani, de most kev\u00e9s az vakcina.\nAz MSZP kezdem\u00e9nyez\u00e9s\u00e9r\u0151l, miszerint 10 ezer forintos utalv\u00e1nyt adn\u00e1nak mindenkinek, aki beoltatja mag\u00e1t, azt mondta: k\u00f6zp\u00e9nzb\u0151l v\u00e1s\u00e1rolj\u00e1k az olt\u00f3anyagot, \u00e9s ingyenes az olt\u00e1s. Ehhez k\u00e9pest azt k\u00f6vetelni, hogy m\u00e9g p\u00e9nzt is adjanak azoknak, akik a dr\u00e1g\u00e1n beszerzett olt\u00e1st ingyen megkapj\u00e1k, t\u00falmegy a j\u00f3zan \u00e9sz hat\u00e1rain. Az MSZP v\u00e9delm\u00e9re azt hozta fel, hogy ez \"tizedolyan bolond\" javaslat, mint a Momentum\u00e9, amely 100 ezer forintot javasolt.\n\u00a0Arra, hogy t\u00f6bb \u00f6nkorm\u00e1nyzat saj\u00e1t hat\u00e1sk\u00f6rben laz\u00edtott a maszkvisel\u00e9s szab\u00e1lyain, \u00fagy reag\u00e1lt: az\u00e9rt telep\u00edtett\u00e9k ezeket a jogk\u00f6r\u00f6ket hozz\u00e1juk, mert \u0151k hivatottak meg\u00edt\u00e9lni adott helyen, mi indokolt. Tiszteletben tartj\u00e1k az \u00f6nkorm\u00e1nyzatok d\u00f6nt\u00e9s\u00e9t - jelezte.\n\u00a0\u00a0Besz\u00e1molt arr\u00f3l is, hogy a kabinet v\u00e1rhat\u00f3an k\u00e9t h\u00e9t m\u00falva d\u00f6nt egy esetleges nyit\u00e1sr\u00f3l, a v\u00edruskezel\u00e9st \u00e9rint\u0151 nemzeti konzult\u00e1ci\u00f3 eredm\u00e9nye, valamint az aktu\u00e1lis fert\u0151z\u00f6tts\u00e9gi adatok f\u00fcggv\u00e9ny\u00e9ben.\n\u00a0\u00a0\u00a0\u00a0K\u00e9rd\u00e9sre k\u00f6z\u00f6lte azt is: a korm\u00e1nytagok azut\u00e1n kaphatnak vakcin\u00e1t, hogy lez\u00e1rult a 60 \u00e9vesn\u00e9l id\u0151sebbek olt\u00e1sa, kiv\u00e9ve az enn\u00e9l id\u0151sebb korm\u00e1nytagokat.\n\u00a0\u00a0\u00a0\u00a0A miniszter visszautas\u00edtotta, hogy a magyar korm\u00e1ny uni\u00f3s deleg\u00e1ltja r\u00e9szt vehetett volna a k\u00f6z\u00f6s vakcinabeszerz\u00e9s folyamat\u00e1ban, mint fogalmazott, Sz\u00f3cska Mikl\u00f3s csup\u00e1n t\u00e1j\u00e9koztat\u00e1st kapott a test\u00fcletben, a beszerz\u00e9st a bizotts\u00e1g int\u00e9zte.\n\u00a0\u00a0\u00a0\u00a0Az Eur\u00f3pai Bizotts\u00e1g eln\u00f6k\u00e9nek kijelent\u00e9s\u00e9re, miszerint a bizotts\u00e1g nem engedhet a vakcin\u00e1k min\u0151s\u00e9gi norm\u00e1j\u00e1b\u00f3l, Guly\u00e1s Gergely \u00fagy reag\u00e1lt: norm\u00e1lis hat\u00f3s\u00e1g, korm\u00e1ny, nemzetk\u00f6zi szervezet nem \u00e1ll\u00edt olyat, hogy nem biztons\u00e1gos, nem ellen\u0151rz\u00f6tt vakcin\u00e1val lehet oltani. Sz\u00e1mos orsz\u00e1g haszn\u00e1lja ugyanakkor az uni\u00f3 \u00e1ltal m\u00e9g nem enged\u00e9lyezett olt\u00f3anyagokat, \u00e9s itt sem mer\u00fclhet fel k\u00e9ts\u00e9g, hogy a legmagasabb v\u00e9detts\u00e9get k\u00edv\u00e1nj\u00e1k biztos\u00edtani a polg\u00e1raiknak. \u0150k l\u00e9nyegesen jobban \u00e1llnak az olt\u00e1sban - jegyezte meg.\n\u00a0\u00a0\u00a0\u00a0K\u00e9rd\u00e9sre sz\u00f3lt arr\u00f3l is: v\u00e1rhat\u00f3an a hat\u00e1rnyit\u00e1s val\u00f3sulhat meg legk\u00e9s\u0151bb a j\u00e1rv\u00e1nyhelyzet ok\u00e1n, annak ellen\u00e9re, hogy minden orsz\u00e1gnak a turizmus \u00fajraind\u00edt\u00e1sa az \u00e9rdeke.\n\u00a0\u00a0\u00a0\u00a0Arr\u00f3l is besz\u00e9lt, arra senki nem tud garanci\u00e1t v\u00e1llalni, hogy az olt\u00f3ponton az el\u0151zetes jelz\u00e9snek megfelel\u0151 vakcina lesz.\n\u00a0\u00a0\u00a0\u00a0Nagyobb mennyis\u00e9g\u0171 vakcina rendelkez\u00e9sre \u00e1ll\u00e1sa eset\u00e9n az eg\u00e9szs\u00e9g\u00fcgy teljes int\u00e9zm\u00e9nyrendszer\u00e9t fel tudj\u00e1k haszn\u00e1lni olt\u00f3pontok kialak\u00edt\u00e1s\u00e1ra - tette hozz\u00e1.\n\u00a0\u00a0\u00a0\u00a0Az ipar\u0171z\u00e9si ad\u00f3 kompenz\u00e1ci\u00f3ja \u00fcgy\u00e9ben elmondta: a j\u00f6v\u0151 h\u00e9ten a megyei jog\u00fa v\u00e1rosok polg\u00e1rmestereivel k\u00e9sz\u00fcl egyeztetni.\n\u00a0\u00a0\u00a0\u00a0A kis- \u00e9s k\u00f6z\u00e9pv\u00e1llalkoz\u00e1sok 10 milli\u00f3 forintos, kamatmentes hitel\u00e9r\u0151l azt k\u00f6z\u00f6lte: a k\u00f6lcs\u00f6n felhaszn\u00e1l\u00e1s\u00e1ban semmilyen megk\u00f6t\u00e9s nincs, a c\u00e9l pedig az, hogy a hitelfelv\u00e9tel a legolcs\u00f3bb legyen.\n\u00a0\u00a0\u00a0\u00a0Arra a k\u00e9rd\u00e9sre, hogy a korm\u00e1ny t\u00e1mogatja-e Budapest turisztikai \u00fajranyit\u00e1si csomagj\u00e1t, azt felelte: az j\u00f3 ir\u00e1ny\u00fa, de kis l\u00e9p\u00e9s. Hozz\u00e1tette: az \u00e1llami \u00e9s \u00f6nkorm\u00e1nyzati tulajdon\u00fa, vend\u00e9gl\u00e1t\u00f3ipari c\u00e9lra b\u00e9relt ingatlanok b\u00e9rleti d\u00edja elenged\u00e9s\u00e9nek lehet\u0151s\u00e9g\u00e9r\u0151l sz\u00f3l\u00f3 int\u00e9zked\u00e9s mellett a korm\u00e1ny tov\u00e1bbi seg\u00edts\u00e9gny\u00fajt\u00e1sra k\u00e9sz\u00fcl.\n\u00a0\u00a0\u00a0\u00a0Guly\u00e1s Gergely k\u00e9rd\u00e9sre v\u00e1laszolva k\u00f6z\u00f6lte: fogyaszt\u00f3v\u00e9delmi vizsg\u00e1lat folyik a Nemzetk\u00f6zi Olt\u00f3k\u00f6zponttal szemben, mert \u00fagy fogadtak el el\u0151legeket a koronav\u00edrus elleni olt\u00e1sra, hogy semmilyen vakcina nem \u00e1ll rendelkez\u00e9s\u00fckre. Hangs\u00falyozta: \u00e1llami olt\u00e1s van, ami ingyenes, \u00e9s minden ezen k\u00edv\u00fcl szervezett olt\u00e1s sz\u00e1mtalan vesz\u00e9lyt hordoz mag\u00e1ban, mind az olt\u00f3anyag ellen\u0151rizhet\u0151s\u00e9ge, mind az esetleges vissza\u00e9l\u00e9sekkel kapcsolatosan.\n\u00a0\u00a0\u00a0\u00a0A tisztif\u0151orvos Hadh\u00e1zy \u00c1kos f\u00fcggetlen k\u00e9pvisel\u0151nek v\u00e9letlen\u00fcl elk\u00fcld\u00f6tt level\u00e9vel kapcsolatban, k\u00e9rd\u00e9sre v\u00e1laszolva Guly\u00e1s Gergely azt mondta, a lev\u00e9lb\u0151l \u00e9ppen az olvashat\u00f3 ki, hogy M\u00fcller Cec\u00edlia arra utas\u00edtotta munkat\u00e1rsait: rendes indokot kell f\u0171zni ahhoz, ha nem azonnal, hanem a rendelkez\u00e9sre \u00e1ll\u00f3 meghosszabb\u00edtott id\u0151ben teljes\u00edtik az adatig\u00e9nyl\u00e9st.\nMTI\n\u00a0\n\n"}]