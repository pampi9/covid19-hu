[{"date": "2021-02-27 08:07", "url": "https://koronavirus.gov.hu/cikkek/izer-norbert-marciusban-jar-munkaltatoi-adomentesseg", "h1": "Izer Norbert: m\u00e1rciusban is j\u00e1r a munk\u00e1ltat\u00f3i ad\u00f3mentess\u00e9g", "body": "\nM\u00e1rciusban is j\u00e1r a munk\u00e1ltat\u00f3i ad\u00f3mentess\u00e9g a turizmus, a vend\u00e9gl\u00e1t\u00e1s \u00e9s a szabadid\u0151 \u00e1gazatban, amellyel egyre t\u00f6bb v\u00e1llalkoz\u00f3 \u00e9l, az ad\u00f3elenged\u00e9s 130 ezer dolgoz\u00f3 munk\u00e1j\u00e1nak megtart\u00e1s\u00e1t seg\u00edtette - mondta Izer Norbert az MTI-nek.\n\n\nA P\u00e9nz\u00fcgyminiszt\u00e9rium ad\u00f3\u00fcgyek\u00e9rt felel\u0151s \u00e1llamtitk\u00e1ra kijelentette: az ad\u00f3\u00fcgyi k\u00f6nny\u00edt\u00e9s a gazdas\u00e1g \u00fajraind\u00edt\u00e1s\u00e1nak egyik legsikeresebb m\u00f3dozata lehet - hangs\u00falyozta.\n\u00a0\u00a0\u00a0\u00a0Az int\u00e9zked\u00e9s eredm\u00e9nyess\u00e9g\u00e9t m\u00e1r most igazolja, hogy egy h\u00f3nap alatt t\u00f6bb mint \u00f6tezerrel, 17 700-ra n\u0151tt a munk\u00e1ltat\u00f3i ad\u00f3mentess\u00e9get ig\u00e9nybe vev\u0151 v\u00e1llalkoz\u00e1sok sz\u00e1ma. Novemberhez k\u00e9pest decemberben a megv\u00e9dett \u00e1ll\u00e1shelyek sz\u00e1ma is n\u0151tt, hiszen 13 ezerrel t\u00f6bb munkav\u00e1llal\u00f3 ut\u00e1n \u00e9rv\u00e9nyes\u00edtett\u00e9k a munk\u00e1ltat\u00f3k az ad\u00f3mentess\u00e9get - ismertette az \u00e1llamtitk\u00e1r.\n\u00a0\u00a0\u00a0\u00a0\u00d6t havi munk\u00e1ltat\u00f3i ad\u00f3mentess\u00e9get kaptak a vend\u00e9gl\u00e1t\u00e1sban \u00e9s a szabadid\u0151s \u00e1gazatban tev\u00e9kenyked\u0151k, a sz\u00e1ll\u00e1shely-szolg\u00e1ltat\u00f3k, az utaz\u00e1sszervez\u0151k, \u00e9s a mag\u00e1ntulajdon\u00fa buszos v\u00e1llalkoz\u00f3k - mondta az \u00e1llamtitk\u00e1r.\n\u00a0\u00a0\u00a0\u00a0A v\u00e1llalkoz\u00e1soknak nem kell megfizetni\u00fck 2020. november\u00e9t\u0151l 2021. m\u00e1rcius v\u00e9g\u00e9ig a munkav\u00e1llal\u00f3k ut\u00e1ni szoci\u00e1lis hozz\u00e1j\u00e1rul\u00e1si ad\u00f3t, szakk\u00e9pz\u00e9si hozz\u00e1j\u00e1rul\u00e1st, a rehabilit\u00e1ci\u00f3s hozz\u00e1j\u00e1rul\u00e1s ar\u00e1nyos \u00f6sszeg\u00e9t, valamint a szem\u00e9lyi jelleg\u0171 kifizet\u00e9sek ut\u00e1n a kiv\u00e1t.\n\u00a0\u00a0\u00a0\u00a0Az ad\u00f3\u00fcgyi k\u00f6nny\u00edt\u00e9s els\u0151dleges c\u00e9lja az volt, hogy a kij\u00e1r\u00e1si korl\u00e1toz\u00e1sokkal legink\u00e1bb \u00e9rintett c\u00e9gek minden egyes \u00e1ll\u00e1shely\u00e9nek megv\u00e9d\u00e9s\u00e9hez seg\u00edts\u00e9get ny\u00fajtson. Mindemellett makrogazdas\u00e1gi szempontb\u00f3l sem elhanyagolhat\u00f3 az int\u00e9zked\u00e9s hat\u00e1sa. Fontos szerep\u00fck lesz ezen \u00e1gazatoknak a gazdas\u00e1g \u00fajraindul\u00e1s\u00e1ban, ez\u00e9rt versenyk\u00e9pess\u00e9gi szempontb\u00f3l is fontos \u00e9s sz\u00fcks\u00e9ges a t\u00e1mogat\u00e1s - hangs\u00falyozta Izer Norbert.\n\u00a0\u00a0\u00a0\u00a0Az \u00e1llamtitk\u00e1r eml\u00e9keztetett, hogy a kedvezm\u00e9ny ig\u00e9nybev\u00e9tele a lehet\u0151 legegyszer\u0171bb m\u00f3don t\u00f6rt\u00e9nik, csak be kell jel\u00f6lni a havi ad\u00f3- \u00e9s j\u00e1rul\u00e9kbevall\u00e1sban az erre a c\u00e9lra kialak\u00edtott mez\u0151ket. Legk\u00f6zelebb, m\u00e1rcius 12-ig, a febru\u00e1ri id\u0151szakra vonatkoz\u00f3 bevall\u00e1st kell elk\u00fcldeni az ad\u00f3hivatalnak - jegyezte meg.\n\u00a0\u00a0\u00a0\u00a0Izer Norbert kit\u00e9rt arra is, hogy az \u00e1gazati ad\u00f3kedvezm\u00e9ny nem veszhet el. Ha a v\u00e1llalkoz\u00f3 a bevall\u00e1s\u00e1ban elfelejtette \u00e9rv\u00e9nyes\u00edteni a mentess\u00e9get, de az ig\u00e9nybev\u00e9tel felt\u00e9telei fenn\u00e1lltak, akkor \u00f6nellen\u0151rz\u00e9ssel m\u00f3dos\u00edthatja bevall\u00e1s\u00e1t.\n\nMTI 2021. febru\u00e1r 27.\n\n"}]