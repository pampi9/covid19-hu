[{"date": "2021-02-01 16:02", "url": "https://koronavirus.gov.hu/cikkek/szijjarto-28-milliard-forintbol-fejleszt-hydro-szekesfehervari-gyara", "h1": "Szijj\u00e1rt\u00f3: 2,8 milli\u00e1rd forintb\u00f3l fejleszt a Hydro sz\u00e9kesfeh\u00e9rv\u00e1ri gy\u00e1ra", "body": "\n\u00a0A Hydro Extrusion Hungary Kft. sz\u00e9kesfeh\u00e9rv\u00e1ri gy\u00e1ra 2,8 milli\u00e1rd forintb\u00f3l fejleszt, a k\u00e9t beruh\u00e1z\u00e1shoz a korm\u00e1ny 950 milli\u00f3s t\u00e1mogat\u00e1st biztos\u00edt - jelentette be a k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n, Sz\u00e9kesfeh\u00e9rv\u00e1ron.\u00a0A korm\u00e1ny a koronav\u00edrus-j\u00e1rv\u00e1ny alatt is folytatja a munkahelymegtart\u00e1sra \u00e9s a beruh\u00e1z\u00e1sokra \u00f6sszpontos\u00edt\u00f3 gazdas\u00e1gpolitik\u00e1j\u00e1t.\n\u00a0\n\n\nSzijj\u00e1rt\u00f3\u00a0P\u00e9ter a t\u00e1mogat\u00f3i okirat \u00e1tad\u00e1s\u00e1t k\u00f6vet\u0151en azt mondta, \u00fajabb, az elektromos aut\u00f3iparhoz kapcsol\u00f3d\u00f3 beruh\u00e1z\u00e1sokr\u00f3l van sz\u00f3, amelyekkel egyr\u00e9szt 1500 munkahelyet megv\u00e9denek, m\u00e1sr\u00e9szt \u00f6tven \u00fajat l\u00e9trehoznak. Jelezte: mind a kapacit\u00e1sb\u0151v\u00edt\u0151, mind a technol\u00f3giai fejleszt\u00e9s azt mutatja, hogy a sz\u00e9kesfeh\u00e9rv\u00e1ri gy\u00e1r a Hydro glob\u00e1lis h\u00e1l\u00f3zat\u00e1n bel\u00fcli, az \u00faj befektet\u00e9sek\u00e9rt v\u00edvott versenyt megnyerte.\n\u00a0\u00a0\u00a0\u00a0A miniszter k\u00f6z\u00f6lte, hogy Eur\u00f3pa egyik legnagyobb alum\u00edniumsajtol\u00f3 \u00fczem\u00e9ben \u00faj gener\u00e1ci\u00f3s elektromos aut\u00f3khoz fognak magas hozz\u00e1adott \u00e9rt\u00e9k\u0171, megmunk\u00e1lt alkatr\u00e9szeket el\u0151\u00e1ll\u00edtani. Kiemelte: a gy\u00e1r jelent\u0151s\u00e9g\u00e9t mutatja, hogy a Land Rover, a Jaguar \u00e9s a Tesla is alkalmazza a feh\u00e9rv\u00e1ri m\u00e9rn\u00f6k\u00f6k \u00e1ltal kidolgozott elj\u00e1r\u00e1sok alapj\u00e1n gy\u00e1rtott szerkezeti elemeket.\n\u00a0\u00a0\u00a0\u00a0Szijj\u00e1rt\u00f3\u00a0P\u00e9ter hangs\u00falyozta, hogy Magyarorsz\u00e1g \"az aut\u00f3ipar elektromobilit\u00e1sra \u00e9p\u00fcl\u0151 \u00faj vil\u00e1g\u00e1ban \u00e9lszerepl\u0151 lett, mik\u00f6zben a tradicion\u00e1lis aut\u00f3iparban is z\u00e1szl\u00f3shaj\u00f3k voltunk Eur\u00f3p\u00e1ban\". P\u00e9ldak\u00e9nt eml\u00edtette, hogy a vil\u00e1g legnagyobb j\u00e1rm\u0171akkumul\u00e1tor gy\u00e1rt\u00f3kapacit\u00e1sa j\u00f6n l\u00e9tre haz\u00e1nkban a m\u00falt h\u00e9ten bejelentett iv\u00e1ncsai beruh\u00e1z\u00e1ssal.\n\u00a0\u00a0\u00a0\u00a0A miniszter megeml\u00edtette, hogy a szak\u00e9rt\u0151k becsl\u00e9sei szerint 2030-ra t\u00edzszeres\u00e9re n\u0151 az elektromos aut\u00f3k sz\u00e1ma, vagyis lesz ig\u00e9ny mind az akkumul\u00e1torokra, mind a Sz\u00e9kesfeh\u00e9rv\u00e1ron el\u0151\u00e1ll\u00edtott alum\u00ednium term\u00e9kekre.\n\u00a0\u00a0\u00a0\u00a0Vargha Tam\u00e1s, a t\u00e9rs\u00e9g fideszes orsz\u00e1ggy\u0171l\u00e9si k\u00e9pvisel\u0151je \u00f6r\u00f6m\u00e9nek adott hangot amiatt, hogy a sz\u00e9kesfeh\u00e9rv\u00e1ri c\u00e9gek a j\u00e1rv\u00e1ny idej\u00e9n is a fejl\u0151d\u00e9st tartj\u00e1k szem el\u0151tt \u00e9s \u00e9lnek a korm\u00e1nyt\u00e1mogat\u00e1s lehet\u0151s\u00e9g\u00e9vel. Mint mondta, a pand\u00e9mia id\u0151szak\u00e1ban mintegy kilenc milli\u00e1rd forintnyi beruh\u00e1z\u00e1s val\u00f3sult meg eddig a v\u00e1rosban.\n\u00a0\u00a0\u00a0\u00a0Frank Iepema, a Hydro Extrusion Hungary Kft. \u00fcgyvezet\u0151 igazgat\u00f3ja arr\u00f3l besz\u00e9lt, hogy a g\u00e9pj\u00e1rm\u0171iparnak egyre ink\u00e1bb az er\u0151s \u00e9s k\u00f6nny\u0171 alum\u00ednium profilokra van sz\u00fcks\u00e9ge, \u00e9ppen ez\u00e9rt fektetnek be a high-tech term\u00e9kek gy\u00e1rt\u00e1s\u00e1ba.\n\u00a0\u00a0\u00a0\u00a0A nyilv\u00e1nos c\u00e9gadatok szerint a Hydro Extrusion Hungary Kft. 2019-ben 327 milli\u00f3 eur\u00f3s (akkori \u00e9rt\u00e9ken 108 milli\u00e1rd forint) nett\u00f3 \u00e1rbev\u00e9telt \u00e9rt el, ad\u00f3zott eredm\u00e9nye m\u00ednusz 215 ezer eur\u00f3 (70 milli\u00f3 forint) volt. A 2018-as \u00fczleti \u00e9vben a c\u00e9g 338 milli\u00f3 eur\u00f3s (akkori \u00e9rt\u00e9ken 109 milli\u00e1rd forint) nett\u00f3 \u00e1rbev\u00e9tel mellett 3,681 milli\u00f3 eur\u00f3s (1,185 milli\u00e1rd forint) vesztes\u00e9get realiz\u00e1lt.\nMTI 2021. febru\u00e1r 1.\n\n"}]