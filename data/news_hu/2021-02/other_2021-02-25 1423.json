[{"date": "2021-02-25 14:23", "url": "https://koronavirus.gov.hu/cikkek/jarvany-elleni-vedekezesrol-es-ketoldalu-kapcsolatokrol-targyalt-orban-viktor-torokorszag", "h1": " A j\u00e1rv\u00e1ny elleni v\u00e9dekez\u00e9sr\u0151l \u00e9s a k\u00e9toldal\u00fa kapcsolatokr\u00f3l is t\u00e1rgyalt Orb\u00e1n Viktor T\u00f6r\u00f6korsz\u00e1g k\u00fcl\u00fcgyminiszter\u00e9vel", "body": "\nOrb\u00e1n Viktor minisztereln\u00f6k cs\u00fct\u00f6rt\u00f6k\u00f6n a Karmelita kolostorban t\u00e1rgyalt Mevlut Cavusoglu t\u00f6r\u00f6k k\u00fcl\u00fcgyminiszterrel - t\u00e1j\u00e9koztatta az MTI-t Havasi Bertalan, a Minisztereln\u00f6ki Sajt\u00f3iroda vezet\u0151je.\n\n\nA t\u00f6r\u00f6k k\u00fcl\u00fcgyminiszter magyar koll\u00e9g\u00e1ja, Szijj\u00e1rt\u00f3 P\u00e9ter megh\u00edv\u00e1s\u00e1ra hivatalos l\u00e1togat\u00e1st tesz Magyarorsz\u00e1gon.\n\u00a0\u00a0\u00a0\u00a0Az Orb\u00e1n Viktorral folytatott megbesz\u00e9l\u00e9sen megvitatt\u00e1k a t\u00f6r\u00f6k-magyar kapcsolatok minden aspektus\u00e1t, \u00e9s eszmecser\u00e9t folytattak az aktu\u00e1lis glob\u00e1lis \u00e9s region\u00e1lis k\u00e9rd\u00e9sekr\u0151l. Emellett tapasztalatot cser\u00e9ltek a koronav\u00edrus-j\u00e1rv\u00e1ny elleni v\u00e9dekez\u00e9sr\u0151l. Orb\u00e1n Viktor t\u00e1j\u00e9koztatta vend\u00e9g\u00e9t arr\u00f3l, hogy Magyarorsz\u00e1g sikeresen, nagy mennyis\u00e9gben szerez be vakcin\u00e1t, ez\u00e9rt az olt\u00e1sban jobban \u00e1ll az EU-tag\u00e1llamok t\u00f6bbs\u00e9g\u00e9n\u00e9l.\n\u00a0\u00a0\u00a0\u00a0Sz\u00f3ba ker\u00fclt a Gazdas\u00e1g-\u00fajraind\u00edt\u00e1si Akci\u00f3terv is, melynek keret\u00e9ben a magyar korm\u00e1ny b\u00e9rt\u00e1mogat\u00e1ssal, hitelmorat\u00f3riummal, ad\u00f3cs\u00f6kkent\u00e9sekkel, kisv\u00e1llalkoz\u00f3i ingyenhitellel seg\u00edti a v\u00e1ls\u00e1gb\u00f3l val\u00f3 kil\u00e1bal\u00e1st - mondta Havasi Bertalan.\nA t\u00f6r\u00f6k k\u00fcl\u00fcgyminiszt\u00e9rium t\u00e1j\u00e9koztat\u00e1sa szerint Mevlut Cavusoglu budapesti l\u00e1togat\u00e1sa el\u0151k\u00e9sz\u00edt\u00e9se a T\u00f6r\u00f6korsz\u00e1g-Magyarorsz\u00e1g Magas Szint\u0171 Strat\u00e9giai Egy\u00fcttm\u0171k\u00f6d\u00e9si Tan\u00e1cs idei \u00f6t\u00f6dik ankarai \u00fcl\u00e9s\u00e9nek is, melyen Recep Tayyip Erdogan t\u00f6r\u00f6k \u00e1llamf\u0151 \u00e9s Orb\u00e1n Viktor eln\u00f6k\u00f6l majd.\nMTI 2021. febru\u00e1r 25.\n\n"}]