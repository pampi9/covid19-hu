[{"date": "2021-02-23 12:55", "url": "https://koronavirus.gov.hu/cikkek/pm-januarban-sokkal-jobban-nottek-bevetelek-mint-az-allamhaztartas-kiadasai", "h1": "PM: janu\u00e1rban sokkal jobban n\u0151ttek a bev\u00e9telek, mint az \u00e1llamh\u00e1ztart\u00e1s kiad\u00e1sai", "body": "\nA bev\u00e9telek csaknem 10 sz\u00e1zal\u00e9kos \u00e9s a kiad\u00e1sok 5 sz\u00e1zal\u00e9kot k\u00f6zel\u00edt\u0151 n\u00f6veked\u00e9se eredm\u00e9nyek\u00e9nt janu\u00e1rban 198,8 milli\u00e1rd forintos t\u00f6bblettel z\u00e1rt az \u00e1llamh\u00e1ztart\u00e1s \u00f6nkorm\u00e1nyzatok n\u00e9lk\u00fcl sz\u00e1molt \u00fagynevezett k\u00f6zponti alrendszere - er\u0151s\u00edtette meg kedden r\u00e9szletes jelent\u00e9s\u00e9ben a P\u00e9nz\u00fcgyminiszt\u00e9rium (PM).\u00a0A j\u00e1rv\u00e1ny\u00fcgyi v\u00e9dekez\u00e9shez biztos\u00edtott forr\u00e1sok mintegy 60 milli\u00e1rd forintot tettek ki janu\u00e1rban,\u00a0a k\u00f6lts\u00e9gvet\u00e9s tov\u00e1bbra is marad\u00e9ktalanul biztos\u00edtja a j\u00e1rv\u00e1ny elleni v\u00e9dekez\u00e9shez \u00e9s a gazdas\u00e1g \u00fajraind\u00edt\u00e1s\u00e1hoz sz\u00fcks\u00e9ges forr\u00e1sokat.\n\n\u00a0\nA k\u00f6zponti k\u00f6lts\u00e9gvet\u00e9s 180,5 milli\u00e1rd forintos, az elk\u00fcl\u00f6n\u00edtett \u00e1llami p\u00e9nzalapok 22,4 milli\u00e1rd forintos t\u00f6bbletet, a t\u00e1rsadalombiztos\u00edt\u00e1s p\u00e9nz\u00fcgyi alapjai pedig 4,1 milli\u00e1rd forintos hi\u00e1nyt k\u00f6nyveltek el. A t\u00f6bblet kialakul\u00e1sa az \u00e9ves egyenleg \u00e9ven bel\u00fcli szezon\u00e1lis lefut\u00e1s\u00e1val magyar\u00e1zhat\u00f3 - tette hozz\u00e1 a PM jelent\u00e9se.\n\u00a0\u00a0\u00a0\u00a0A miniszt\u00e9rium t\u00e1j\u00e9koztat\u00f3ja hangs\u00falyozza: a jelenlegi becsl\u00e9sek szerint ebben az \u00e9vben a GDP 6,5 sz\u00e1zal\u00e9k\u00e1nak megfelel\u0151 uni\u00f3s m\u00f3dszertan szerint sz\u00e1molt \u00e1llamh\u00e1ztart\u00e1si hi\u00e1ny v\u00e1rhat\u00f3.\n\u00a0\u00a0\u00a0\u00a0A janu\u00e1r havi 2254,9 milli\u00e1rd forint bev\u00e9tel az egy \u00e9vvel kor\u00e1bbihoz k\u00e9pest 203,0 milli\u00e1rd forinttal, 9,9 sz\u00e1zal\u00e9kkal n\u0151tt. A kiad\u00e1sok 2056,1 milli\u00e1rd forintot tettek ki, 94,6 milli\u00e1rd forinttal, 4,8 sz\u00e1zal\u00e9kkal haladt\u00e1k meg az el\u0151z\u0151 \u00e9v azonos h\u00f3napj\u00e1nak teljes\u00edt\u00e9s\u00e9t.\n\u00a0\u00a0\u00a0\u00a0Tavaly janu\u00e1rban 90,4 milli\u00e1rd forint volt a k\u00f6zponti alrendszer t\u00f6bblete, amib\u0151l a k\u00f6zponti k\u00f6lts\u00e9gvet\u00e9s 40,8 milli\u00e1rd forinttal, a t\u00e1rsadalombiztos\u00edt\u00e1si alapok 23,9 milli\u00e1rd forinttal, az elk\u00fcl\u00f6n\u00edtett alapok 25,7 milli\u00e1rd forinttal r\u00e9szesedtek.\n\u00a0\u00a0\u00a0\u00a0A j\u00e1rv\u00e1ny\u00fcgyi v\u00e9dekez\u00e9shez biztos\u00edtott forr\u00e1sok mintegy 60 milli\u00e1rd forintot tettek ki janu\u00e1rban - t\u00e1j\u00e9koztatott a P\u00e9nz\u00fcgyminiszt\u00e9rium \u00e9s hozz\u00e1tett\u00e9k: a k\u00f6lts\u00e9gvet\u00e9s tov\u00e1bbra is marad\u00e9ktalanul biztos\u00edtja a j\u00e1rv\u00e1ny elleni v\u00e9dekez\u00e9shez \u00e9s a gazdas\u00e1g \u00fajraind\u00edt\u00e1s\u00e1hoz sz\u00fcks\u00e9ges forr\u00e1sokat.\n\u00a0\u00a0\u00a0\u00a0Janu\u00e1rban az \u00e1ltal\u00e1nos forgalmi ad\u00f3b\u00f3l 584,5 milli\u00e1rd forint bev\u00e9tele keletkezett a k\u00f6lts\u00e9gvet\u00e9snek, ami az egy \u00e9vvel kor\u00e1bbi bev\u00e9telt 47,6 milli\u00e1rd forinttal, 8,9 sz\u00e1zal\u00e9kkal haladta meg. A j\u00f6ved\u00e9ki ad\u00f3b\u00f3l sz\u00e1rmaz\u00f3 bev\u00e9tel 107,4 milli\u00e1rd forintot tett ki, ami 8,9 milli\u00e1rd forinttal, 9,0 sz\u00e1zal\u00e9kkal t\u00f6bb az egy \u00e9vvel kor\u00e1bbin\u00e1l. A doh\u00e1nyterm\u00e9kekre kivetett j\u00f6ved\u00e9ki ad\u00f3bev\u00e9tel 23,8 sz\u00e1zal\u00e9kkal n\u0151tt. A szem\u00e9lyi j\u00f6vedelemad\u00f3b\u00f3l sz\u00e1rmaz\u00f3 bev\u00e9tel janu\u00e1rban 267,2 milli\u00e1rd forint volt, a magasabb b\u00e9rki\u00e1raml\u00e1s miatt 15,5 milli\u00e1rd forinttal, 6,2 sz\u00e1zal\u00e9kkal magasabb az egy \u00e9vvel kor\u00e1bbi \u00f6sszegn\u00e9l.\n\u00a0\u00a0\u00a0\u00a0Az uni\u00f3s programok bev\u00e9telei m\u00e9rlegsoron 2021 els\u0151 h\u00f3napj\u00e1ban 17,1 milli\u00e1rd forint bev\u00e9tel keletkezett, ami az \u00e9ves el\u0151ir\u00e1nyzat 1,5 sz\u00e1zal\u00e9k\u00e1t teszi ki. A kifizet\u00e9sek 258,9 milli\u00e1rd forintra r\u00fagtak, ez az \u00e9ves el\u0151ir\u00e1nyzat 16,2 sz\u00e1zal\u00e9k\u00e1t jelenti.\n\u00a0\u00a0\u00a0\u00a0A t\u00e1rsadalombiztos\u00edt\u00e1si alapok bev\u00e9telei 1,5 sz\u00e1zal\u00e9kkal 554 milli\u00e1rd forintra n\u0151ttek, a szoci\u00e1lis hozz\u00e1j\u00e1rul\u00e1si ad\u00f3b\u00f3l \u00e9s j\u00e1rul\u00e9kokb\u00f3l befolyt \u00f6sszeg azonban a nyugd\u00edjalapban 5,9 sz\u00e1zal\u00e9kkal, az eg\u00e9szs\u00e9gbiztos\u00edt\u00e1si alapban pedig 2,7 sz\u00e1zal\u00e9kkal elmaradt az egy \u00e9vvel kor\u00e1bbit\u00f3l. A nyugd\u00edj kiad\u00e1sok 4,4 sz\u00e1zal\u00e9kkal, az eg\u00e9szs\u00e9gbiztos\u00edt\u00e1si alap kiad\u00e1sai 10,4 sz\u00e1zal\u00e9kkal n\u0151ttek, ezen bel\u00fcl a gy\u00f3gy\u00edt\u00f3 megel\u0151z\u0151 ell\u00e1t\u00e1sra ford\u00edtott \u00f6sszeg \u00e9s a t\u00e1pp\u00e9nz kifizet\u00e9s 17,7, illetve 17,5 sz\u00e1zal\u00e9kkal meghaladta a tavaly janu\u00e1rit.\n\u00a0\u00a0\u00a0\u00a0A k\u00f6lts\u00e9gvet\u00e9si szervek kiad\u00e1sai m\u00e9rlegsoron 445,5 milli\u00e1rd forint, 7,8 sz\u00e1zal\u00e9kkal nagyobb kiad\u00e1s teljes\u00fclt, mint tavaly janu\u00e1rban. A szem\u00e9lyi juttat\u00e1sokra \u00e9s a munkaad\u00f3kat terhel\u0151 j\u00e1rul\u00e9kokra kifizetett \u00f6sszeg 290,2 milli\u00e1rd forintot tett ki, 13,6 milli\u00e1rd forinttal n\u0151tt. A szakmai fejezeti kezel\u00e9s\u0171 el\u0151ir\u00e1nyzatok kiad\u00e1sai m\u00e9rlegsoron 340,1 milli\u00e1rd forint kiad\u00e1s teljes\u00fclt, 126,5 milli\u00e1rd forinttal magasabb volt, mint tavaly janu\u00e1rban. Ebb\u0151l 42,0 milli\u00e1rd forintot a Modern v\u00e1rosok program keret\u00e9ben utaltak ki \u00e9s 15,4 milli\u00e1rd forintot a koronav\u00edrus-j\u00e1rv\u00e1ny k\u00f6vetkezt\u00e9ben sz\u00fcks\u00e9gess\u00e9 v\u00e1lt versenyk\u00e9pess\u00e9g-n\u00f6vel\u0151 t\u00e1mogat\u00e1sokra.\n\u00a0\u00a0\u00a0\u00a0A k\u00f6zponti k\u00f6lts\u00e9gvet\u00e9s ad\u00f3ss\u00e1ga az \u00e9v els\u0151 h\u00f3napj\u00e1ban 252,2 milli\u00e1rd forinttal cs\u00f6kkent \u00e9s janu\u00e1r v\u00e9g\u00e9n 36 432 milli\u00e1rd forinton \u00e1llt. A nett\u00f3 forintkibocs\u00e1t\u00e1s 124,5 milli\u00e1rd forinttal j\u00e1rult hozz\u00e1 a cs\u00f6kken\u00e9shez, amit az okozott, hogy az \u00e9v elej\u00e9n lej\u00e1rt nett\u00f3 690,3 milli\u00e1rd forint \u00f6sszeg\u0171 likvidit\u00e1si rep\u00f3 \u00e1llom\u00e1nyt, csak r\u00e9szben kompenz\u00e1lta a k\u00f6lts\u00e9gvet\u00e9s hi\u00e1ny\u00e1nak finansz\u00edroz\u00e1sa \u00e9rdek\u00e9ben megval\u00f3sult 485,3 milli\u00e1rd forint \u00f6sszeg\u0171 nett\u00f3 k\u00f6tv\u00e9nykibocs\u00e1t\u00e1s. A forint \u00e1rfolyam\u00e1nak az elm\u00falt \u00e9v v\u00e9g\u00e9hez k\u00e9pest bek\u00f6vetkezett er\u0151s\u00f6d\u00e9se, az ad\u00f3ss\u00e1g deviz\u00e1ban fenn\u00e1ll\u00f3 r\u00e9sz\u00e9nek forintban sz\u00e1m\u00edtott nyilv\u00e1ntart\u00e1si \u00e9rt\u00e9k\u00e9t 132,6 milli\u00e1rd forinttal cs\u00f6kkentette - der\u00fcl ki a P\u00e9nz\u00fcgyminiszt\u00e9rium t\u00e1j\u00e9koztat\u00f3j\u00e1b\u00f3l.\n\nMTI 2021. febru\u00e1r 23.\n\n"}]