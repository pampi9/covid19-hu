[{"date": "2021-02-07 15:56", "url": "https://koronavirus.gov.hu/cikkek/orszagos-tisztifoorvos-most-van-itt-az-ideje-az-oltakozasnak", "h1": "Orsz\u00e1gos tisztif\u0151orvos: most van itt az ideje az oltakoz\u00e1snak!", "body": "\nA kiegyens\u00falyozott magyar j\u00e1rv\u00e1ny\u00fcgyi adatok ellen\u00e9re sem szabad h\u00e1trad\u0151lni, most van itt az ideje az oltakoz\u00e1snak - hangs\u00falyozta az orsz\u00e1gos tisztif\u0151orvos vas\u00e1rnap a k\u00f6zm\u00e9di\u00e1nak nyilatkozva.\u00a0Besz\u00e1molt tov\u00e1bb\u00e1 arr\u00f3l, hogy a Nemzeti N\u00e9peg\u00e9szs\u00e9g\u00fcgyi K\u00f6zpontban (NNK) j\u00f3 eredm\u00e9nnyel lez\u00e1rult az orosz vakcina, a Szputnyik V vizsg\u00e1lata, \u00edgy mostant\u00f3l ez az olt\u00f3anyag is haszn\u00e1lhat\u00f3 Magyarorsz\u00e1gon a kor\u00e1bban m\u00e1r enged\u00e9lyezett Pfizer-BioNTech, Moderna \u00e9s AstraZeneca olt\u00f3anyagai mellett.\n\n\u00a0 M\u00fcller Cec\u00edlia elmondta, hogy Magyarorsz\u00e1gon mintegy t\u00edz napja nagyon hasonl\u00f3ak a j\u00e1rv\u00e1ny\u00fcgyi adatok, p\u00e9ldak\u00e9nt eml\u00edtve, hogy szombaton 1370 embern\u00e9l mutatt\u00e1k ki a koronav\u00edrus-fert\u0151z\u00e9st, \u00e9s 64-en \u00e9let\u00fcket vesztett\u00e9k, k\u00f3rh\u00e1zban 3578 beteget \u00e1polnak \u00e9s 291-en vannak l\u00e9legeztet\u0151g\u00e9pen.\n\u00a0\u00a0\u00a0\u00a0Az esetsz\u00e1mok stagn\u00e1l\u00e1sa mellett a szennyv\u00edzben m\u00e9rt adatok ugyanakkor azt mutatj\u00e1k, hogy \"n\u00e9melyik helyen bizonyos enyhe fok\u00fa emelked\u00e9s\" indult - h\u00edvta fel a figyelmet.\n\u00a0\u00a0\u00a0\u00a0M\u00fcller Cec\u00edlia szerint a \"kiegyens\u00falyozottnak t\u0171n\u0151\" magyar adatok ellen\u00e9re sem szabad h\u00e1trad\u0151lni, - mint fogalmazott - \"\u00e9ppen most van itt az ideje annak, hogy oltakozzunk\". A tisztif\u0151orvos azt is fontosnak nevezte, hogy min\u00e9l t\u00f6bben \u00e9s min\u00e9l gyorsabban oltass\u00e1k be magukat.\n\u00a0\u00a0\u00a0\u00a0Besz\u00e1molt arr\u00f3l, hogy a Nemzeti N\u00e9peg\u00e9szs\u00e9g\u00fcgyi K\u00f6zpontban (NNK) j\u00f3 eredm\u00e9nnyel lez\u00e1rult az orosz vakcina, a Szputnyik V vizsg\u00e1lata, \u00edgy mostant\u00f3l ez az olt\u00f3anyag is haszn\u00e1lhat\u00f3 Magyarorsz\u00e1gon a kor\u00e1bban m\u00e1r enged\u00e9lyezett Pfizer-BioNTech, Moderna \u00e9s AstraZeneca olt\u00f3anyagai mellett.\n\u00a0\u00a0\u00a0\u00a0Magyarorsz\u00e1g a Szputnyik V-b\u0151l egymilli\u00f3 ember beolt\u00e1s\u00e1hoz elegend\u0151 vakcin\u00e1t v\u00e1r \u00e9s tov\u00e1bbi 2,5 milli\u00f3 ember vakcin\u00e1ci\u00f3j\u00e1hoz sz\u00fcks\u00e9ges Sinopharm-v\u00e9d\u0151olt\u00e1st K\u00edn\u00e1b\u00f3l.\n\u00a0\u00a0\u00a0\u00a0Az orsz\u00e1gos tisztif\u0151orvos a k\u00fcl\u00f6nf\u00e9le vakcin\u00e1k m\u0171k\u00f6d\u00e9si mechanizmus\u00e1t is ismertetve kiemelte: b\u00e1rmelyik vakcina jobb, mint an\u00e9lk\u00fcl vesz\u00e9lyben \u00e9lni, \u00e9s az olt\u00f3anyagok sz\u00e9les palett\u00e1ja nagyobb lehet\u0151s\u00e9get biztos\u00edt. Legfontosabb c\u00e9lnak els\u0151k\u00e9nt a legesend\u0151bbek megv\u00e9d\u00e9s\u00e9t, a s\u00falyos megbeteged\u00e9sek \u00e9s hal\u00e1loz\u00e1sok sz\u00e1m\u00e1nak cs\u00f6kkent\u00e9s\u00e9t nevezte.\n\u00a0\u00a0\u00a0\u00a0Az orsz\u00e1gos tisztif\u0151orvos kifejtette: \"szerencse a szerencs\u00e9tlens\u00e9gben\", hogy a koronav\u00edrus ellen \"b\u00e1rmely technol\u00f3gi\u00e1val\" k\u00e9sz\u00fclt vakcina hat\u00e1sos tud lenni.\n\u00a0\u00a0\u00a0\u00a0Ezzel szemben p\u00e9ldak\u00e9nt id\u00e9zte fel a influenza H1N1-vari\u00e1ns\u00e1t, amely ellen csak a teljesen inaktiv\u00e1lt v\u00edrust tartalmaz\u00f3 vakcina m\u0171k\u00f6d\u00f6tt hat\u00e9konyan, mint amilyen a magyar olt\u00f3anyag volt. A koronav\u00edrus ellen a k\u00ednai Sinopharm-olt\u00f3anyag haszn\u00e1l ilyen mechanizmust - jelezte.\n\u00a0\u00a0\u00a0\u00a0Az orsz\u00e1gos tisztif\u0151orvos szerint \"kiz\u00e1r\u00f3lag orvosi javallatra\" el\u0151fordulhat, hogy az orvos el\u0151nyben r\u00e9szes\u00edti az egyik vakcin\u00e1t a m\u00e1sikkal szemben a betege sz\u00e1m\u00e1ra.\n\u00a0\u00a0\u00a0\u00a0M\u00fcller Cec\u00edlia jelezte azt is, hogy eddig 286 379 embert oltottak be az els\u0151 adag vakcin\u00e1val, t\u00f6bb mint 105 ezren a m\u00e1sodikban is r\u00e9szes\u00fcltek.\n\u00a0\u00a0\u00a0\u00a0Eml\u00e9keztetett arra, hogy a h\u00e1rom olt\u00e1si kamp\u00e1nyb\u00f3l kett\u0151 m\u00e1r lez\u00e1rult: az eg\u00e9szs\u00e9g\u00fcgyi dolgoz\u00f3k, valamint a szoci\u00e1lis int\u00e9zm\u00e9nyek lak\u00f3inak, dolgoz\u00f3inak - t\u00f6bb mint 80 ezer ember - olt\u00e1sa megt\u00f6rt\u00e9nt.\n\u00a0\u00a0\u00a0\u00a0Elkezd\u0151d\u00f6tt a legid\u0151sebbek olt\u00e1si kamp\u00e1nya is, amelyben nagy m\u00e9rt\u00e9kben t\u00e1maszkodnak a h\u00e1ziorvosok seg\u00edts\u00e9g\u00e9re, akik nagyon pozit\u00edv tapasztalatokat szereztek. A tisztif\u0151orvos egy\u00fattal ennek kapcs\u00e1n k\u00f6sz\u00f6netet mondott a h\u00e1ziorvosoknak, az \u00f6nkorm\u00e1nyzatoknak \u00e9s a betegsz\u00e1ll\u00edt\u00f3knak is.\n\nMTI\n\n"}]