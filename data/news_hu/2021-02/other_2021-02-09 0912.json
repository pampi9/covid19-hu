[{"date": "2021-02-09 09:12", "url": "https://koronavirus.gov.hu/cikkek/itm-valsagallonak-bizonyult-hazai-kiskereskedelem", "h1": "ITM: v\u00e1ls\u00e1g\u00e1ll\u00f3nak bizonyult a hazai kiskereskedelem", "body": "\nA drasztikus tavaszi visszaes\u00e9st ledolgozva 2020-ban az egy \u00e9vvel kor\u00e1bbival l\u00e9nyeg\u00e9ben azonos teljes\u00edtm\u00e9nyt ny\u00fajtott a kiskereskedelmi \u00e1gazat, az internetes \u00e9s csomagk\u00fcld\u0151 \u00e9rt\u00e9kes\u00edt\u00e9s \u00e9ves forgalma tavaly m\u00falta fel\u00fcl el\u0151sz\u00f6r az ezermilli\u00e1rd forintot. A m\u00falt \u00e9v fontos tanuls\u00e1ga, hogy a kiskereskedelem a legnehezebb k\u00f6r\u00fclm\u00e9nyek k\u00f6z\u00f6tt is k\u00e9pes megb\u00edzhat\u00f3an garant\u00e1lni a magyar csal\u00e1dok folyamatos ell\u00e1t\u00e1s\u00e1t - sz\u00f6gezte le keddi k\u00f6zlem\u00e9ny\u00e9ben az Innov\u00e1ci\u00f3s \u00e9s Technol\u00f3giai Miniszt\u00e9rium (ITM).\n\n\nAz \u00e1gazat teljes\u00edtm\u00e9nye 2010-hez k\u00e9pest \u00f6sszesen mintegy 40 sz\u00e1zal\u00e9kkal n\u0151tt 2020 v\u00e9g\u00e9re. 2013 nyar\u00e1r\u00f3l tavaly m\u00e1rciusig, 81 h\u00f3napon \u00e1t t\u00f6retlen\u00fcl b\u0151v\u00fclt a kiskereskedelmi forgalom. A koronav\u00edrus-j\u00e1rv\u00e1ny \u00e1prilisban jelent\u0151sen, t\u00f6bb mint t\u00edz sz\u00e1zal\u00e9kkal vetette vissza a szektor teljes\u00edtm\u00e9ny\u00e9t. B\u00e1r a kor\u00e1bbi \u00e9vekre jellemz\u0151 dinamika megszakadt, a napi fogyaszt\u00e1si cikkeket - \u00e9lelmiszert, tiszt\u00e1lkod\u00e1si szereket, gy\u00f3gyszert - \u00e1rus\u00edt\u00f3 \u00fczletek forgalma \u0151szt\u0151l havi szinten 2-3 sz\u00e1zal\u00e9kkal emelkedett. A n\u00f6veked\u00e9st a tart\u00f3s fogyaszt\u00e1si cikkek \u00e9s az \u00fczemanyag forgalm\u00e1nak visszaes\u00e9se, az elhalasztott beszerz\u00e9sek, utaz\u00e1sok fogt\u00e1k vissza - \u00e1llap\u00edtotta meg a miniszt\u00e9rium elemz\u00e9se.\n\u00a0\u00a0\u00a0\u00a0Az \u00e1tmeneti lef\u00e9kez\u0151d\u00e9st els\u0151sorban nem a h\u00e1ztart\u00e1sok forr\u00e1shi\u00e1nyos helyzete okozta, hiszen az anyagi lehet\u0151s\u00e9geiket meghat\u00e1roz\u00f3 k\u00e9t f\u0151 t\u00e9nyez\u0151 kedvez\u0151en alakult - mutatott r\u00e1 az ITM.\n\u00a0\u00a0\u00a0\u00a0A foglalkoztatottak sz\u00e1ma 2020 m\u00e1sodik fel\u00e9ben ism\u00e9t el\u00e9rte a 4,5 milli\u00f3t. A tavaly \u00e9v v\u00e9g\u00e9re 2019-hez k\u00e9pest n\u00e9gyezerrel t\u00f6bben dolgoztak az els\u0151dleges munkaer\u0151piacon. A koronav\u00edrus-v\u00e1ls\u00e1g ellen\u00e9re a magyar munkan\u00e9lk\u00fclis\u00e9gi mutat\u00f3 tov\u00e1bbra is az egyik legalacsonyabb az Eur\u00f3pai Uni\u00f3ban. A re\u00e1lkeresetek 2013 eleje \u00f3ta t\u00f6retlen\u00fcl emelkednek. A b\u00e9rek a m\u00falt \u00e9vtized eleje \u00f3ta megk\u00e9tszerez\u0151dtek, jelent\u0151sen jav\u00edtva a csal\u00e1dok \u00e9letmin\u0151s\u00e9g\u00e9t. A magyar emberek a bizonytalan kil\u00e1t\u00e1sok \u00e9s a fert\u0151z\u00e9si kock\u00e1zatok minim\u00e1lisra szor\u00edt\u00e1sa miatt d\u00f6nthettek \u00fagy, hogy a nem napi ig\u00e9nyek kiel\u00e9g\u00edt\u00e9s\u00e9hez sz\u00fcks\u00e9ges v\u00e1s\u00e1rl\u00e1sokat k\u00e9s\u0151bbre halasztj\u00e1k. Az \u00e1gazat teljes\u00edtm\u00e9ny\u00e9t lass\u00edtotta az is, hogy a kevesebb mozg\u00e1s, utaz\u00e1s miatt sokkal ritk\u00e1bban tankoltunk a benzinkutakon.\n\u00a0\u00a0\u00a0\u00a0A k\u00f6zlem\u00e9ny Cseresny\u00e9s P\u00e9ter kereskedelempolitik\u00e1\u00e9rt \u00e9s fogyaszt\u00f3v\u00e9delem\u00e9rt felel\u0151s \u00e1llamtitk\u00e1rt id\u00e9zte, aki\u00a0\u00a0kiemelte: \"a magyar kiskereskedelem a zavartalan ell\u00e1t\u00e1s felt\u00e9teleinek biztos\u00edt\u00e1s\u00e1ban is v\u00e1ls\u00e1g\u00e1ll\u00f3nak bizonyult. A p\u00e1nikv\u00e1s\u00e1rl\u00e1sok n\u00e9h\u00e1ny tavaszi h\u00e9tre korl\u00e1toz\u00f3d\u00f3 id\u0151szak\u00e1ban sem volt p\u00e9lda tart\u00f3s \u00e1ruhi\u00e1nyra, nem tal\u00e1lkoztunk \u00fcres polcokkal. A napi fogyaszt\u00e1si cikkek \u00e9s gy\u00f3gyszerek mindig el\u00e9rhet\u0151ek voltak az \u00fczletekben \u00e9s a patik\u00e1kban. A kereskedelemben dolgoz\u00f3kat emiatt ugyan\u00fagy k\u00f6sz\u00f6net \u00e9s h\u00e1la illeti meg, mint az eg\u00e9szs\u00e9g\u00fcgyi v\u00e9dekez\u00e9s els\u0151 vonal\u00e1ban harcol\u00f3kat.\"\n\u00a0\u00a0\u00a0\u00a0Tavaly jelent\u0151sen felgyorsult az internetes \u00e9s csomagk\u00fcld\u0151 \u00e9rt\u00e9kes\u00edt\u00e9s t\u00e9rnyer\u00e9se. Az elektronikus kereskedelem \u00e9ves teljes\u00edtm\u00e9nye els\u0151 alkalommal m\u00falta fel\u00fcl az ezermilli\u00e1rd forintot. A webshopok novemberben 137 milli\u00e1rd forintos havi teljes\u00edtm\u00e9nnyel d\u00f6nt\u00f6ttek t\u00f6rt\u00e9nelmi rekordot. Az online \u00e9rt\u00e9kes\u00edt\u00e9s forintos\u00edtott \u00e9ves teljes\u00edtm\u00e9nye 2018-hoz k\u00e9pest k\u00e9tszeres\u00e9re, 2016-hoz viszony\u00edtva h\u00e1rom \u00e9s f\u00e9lszeres\u00e9re n\u0151tt. Az e-kereskedelem kor\u00e1bban 6-7 sz\u00e1zal\u00e9kos r\u00e9szar\u00e1nya a teljes forgalomb\u00f3l 2020-ban 9 sz\u00e1zal\u00e9khoz k\u00f6zel\u00edtett.\n\u00a0\u00a0\u00a0\u00a0Az ITM a j\u00e1rv\u00e1nyhelyzetre tekintettel m\u00e1r febru\u00e1r v\u00e9g\u00e9n fokozott fogyaszt\u00f3v\u00e9delmi ellen\u0151rz\u00e9st rendelt el. A kor\u00e1bbi \u00e9vek 700-900 ellen\u0151rz\u00e9s\u00e9hez k\u00e9pest tavaly \u00f6sszesen 1500 web\u00e1ruh\u00e1zat vizsg\u00e1ltak a szakemberek. A 2019-es mintegy 6 milli\u00f3 forinthoz k\u00e9pest k\u00f6zel 22 milli\u00f3 forint fogyaszt\u00f3v\u00e9delmi b\u00edrs\u00e1got szabtak ki az online kereskedelem ter\u00fclet\u00e9n. A folyamatos hat\u00f3s\u00e1gi jelenl\u00e9tnek k\u00f6sz\u00f6nhet\u0151en az ism\u00e9telt jogs\u00e9rt\u00e9sek ar\u00e1nya a kor\u00e1bbi \u00e9vek 54 sz\u00e1zal\u00e9kos \u00e1tlag\u00e1r\u00f3l 18 sz\u00e1zal\u00e9kra cs\u00f6kkent - t\u00e1j\u00e9koztatott a miniszt\u00e9rium.\n\n\nMTI 2021. febru\u00e1r 9.\n\n"}]