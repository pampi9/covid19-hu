[{"date": "2021-02-17 11:27", "url": "https://koronavirus.gov.hu/cikkek/nem-oltjak-soron-kivul-semelyik-elelmiszer-aruhaz-raktarosait", "h1": "Nem oltj\u00e1k soron k\u00edv\u00fcl semelyik \u00e9lelmiszer-\u00e1ruh\u00e1z rakt\u00e1rosait", "body": "\nF\u00e9lre\u00e9rthet\u0151 h\u00edrek jelentek meg a sajt\u00f3ban. Nem oltj\u00e1k soron k\u00edv\u00fcl semelyik \u00e9lelmiszer-\u00e1ruh\u00e1z rakt\u00e1rosait, az olt\u00e1s az olt\u00e1si terv szerint t\u00f6rt\u00e9nik - k\u00f6z\u00f6lte a Koronav\u00edrus Sajt\u00f3k\u00f6zpont szerd\u00e1n az MTI-vel.\n\n\u00a0\nAz olt\u00e1si terv szerint els\u0151k\u00e9nt az eg\u00e9szs\u00e9g\u00fcgyben dolgoz\u00f3k, m\u00e1sodik k\u00f6rben a bentlak\u00e1sos szoci\u00e1lis int\u00e9zm\u00e9nyek lak\u00f3i \u00e9s dolgoz\u00f3i, harmadik k\u00f6rben a regisztr\u00e1lt legid\u0151sebbek, negyedik k\u00f6rben a regisztr\u00e1lt 60 \u00e9v alatti kr\u00f3nikus betegek olt\u00e1sa kezd\u0151d\u00f6tt meg, \u00e9s tart jelenleg is Magyarorsz\u00e1gon - \u00edrt\u00e1k.\n\u00a0\u00a0\u00a0\u00a0A k\u00f6zlem\u00e9ny szerint az olt\u00e1si tervben val\u00f3ban szerepel a kritikus infrastrukt\u00far\u00e1ban dolgoz\u00f3k olt\u00e1sa, \u00e9s a magyar emberek ell\u00e1t\u00e1s\u00e1nak biztons\u00e1ga szempontj\u00e1b\u00f3l elengedhetetlen\u00fcl sz\u00fcks\u00e9ges logisztikai munkat\u00e1rsak felm\u00e9r\u00e9se is megt\u00f6rt\u00e9nik, de ez nem azt jelenti, hogy b\u00e1rkit k\u00f6z\u00fcl\u00fck soron k\u00edv\u00fcl oltan\u00e1nak.\n\u00a0\u00a0\u00a0\u00a0A sajt\u00f3k\u00f6zpont mindenkit arra k\u00e9r, hogy regisztr\u00e1ljon a\u00a0www.vakcinainfo.gov.hu\u00a0oldalon, \u00e9s \u00e9ljen az olt\u00e1s lehet\u0151s\u00e9g\u00e9vel.\n\nMTI 2021. febru\u00e1r 17.\n\n"}]