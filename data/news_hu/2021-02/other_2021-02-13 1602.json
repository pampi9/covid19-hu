[{"date": "2021-02-13 16:02", "url": "https://koronavirus.gov.hu/cikkek/tobb-olyan-weboldalt-talalt-rendorseg-ahol-fertozes-elleni-csodaszert-arulnak-csalok", "h1": "T\u00f6bb olyan weboldalt is tal\u00e1lt a rend\u0151rs\u00e9g, ahol fert\u0151z\u00e9s elleni \"csodaszert\" \u00e1rulnak csal\u00f3k", "body": "\nA K\u00e9szenl\u00e9ti Rend\u0151rs\u00e9g Nemzeti Nyomoz\u00f3 Iroda Kiberb\u0171n\u00f6z\u00e9s Elleni F\u0151oszt\u00e1ly\u00e1nak nyomoz\u00f3i az ut\u00f3bbi hetekben t\u00f6bb olyan weboldalt \u00e9s f\u00f3rumot is azonos\u00edtottak, ahol ismeretlen csal\u00f3k koronav\u00edrus elleni \"csodaszereket\" pr\u00f3b\u00e1lnak meg \u00e9rt\u00e9kes\u00edteni.\n\n\u00a0\nK\u00e9szenl\u00e9ti Rend\u0151rs\u00e9g Nemzeti Nyomoz\u00f3 Iroda szombaton azt k\u00f6z\u00f6lte a police.hu honlapon, hogy a min\u00e9l nagyobb haszon el\u00e9r\u00e9se \u00e9rdek\u00e9ben a b\u0171n\u00f6z\u0151k \u00fagy \u00e1ll\u00edtj\u00e1k be ezeket a \"gy\u00f3gyszereket\", mint amelyek szigor\u00fa bevizsg\u00e1l\u00e1sokon estek \u00e1t.\n\u00a0\u00a0\u00a0\u00a0A nagyobb hiteless\u00e9g el\u00e9r\u00e9se \u00e9rdek\u00e9ben az elk\u00f6vet\u0151k gyakran szak\u00e9rt\u0151ket sz\u00f3laltatnak meg, st\u00fadi\u00f3besz\u00e9lget\u00e9seket imit\u00e1lnak \u00e9s tudom\u00e1nyosnak l\u00e1tsz\u00f3 tanulm\u00e1nyokra is hivatkoznak a hirdet\u00e9seik sor\u00e1n.\n\u00a0\u00a0\u00a0\u00a0Hozz\u00e1tett\u00e9k, k\u00f6zelebbr\u0151l megvizsg\u00e1lva ezeket az oldalakat azonban hamar kider\u00fcl, hogy a hangzatos le\u00edr\u00e1sokon t\u00fal sem az eml\u00edtett szerekr\u0151l, sem azok terjeszt\u0151ir\u0151l nem tal\u00e1lhat\u00f3 semmilyen ellen\u0151rizhet\u0151 adat, a megsz\u00f3laltatott szak\u00e9rt\u0151k val\u00f3j\u00e1ban nem l\u00e9tez\u0151 szem\u00e9lyek, a tudom\u00e1nyos kutat\u00e1sok pedig sosem t\u00f6rt\u00e9ntek meg.\n\u00a0\u00a0\u00a0\u00a0\"A b\u0171n\u00f6z\u0151k egyed\u00fcli c\u00e9lja ezekkel a hirdet\u00e9sekkel, hogy min\u00e9l t\u00f6bb \u00e1llampolg\u00e1rt\u00f3l csaljanak ki p\u00e9nzt, \u00e9s ha v\u00e9g\u00fcl k\u00fcldenek is valamilyen term\u00e9ket, annak forr\u00e1s\u00e1r\u00f3l \u00e9s az abban l\u00e9v\u0151 hat\u00f3anyagok \u00f6sszet\u00e9tel\u00e9r\u0151l \u00e9s hat\u00e1s\u00e1r\u00f3l semmilyen ellen\u0151rizhet\u0151 adat nem \u00e1llap\u00edthat\u00f3 meg\" - \u00edrta a rend\u0151rs\u00e9g.\n\u00a0\u00a0\u00a0\u00a0Hangs\u00falyozt\u00e1k, hogy a kibernyomoz\u00f3k a b\u0171ncselekm\u00e9ny gyan\u00faj\u00e1t megalapoz\u00f3 oldalak felder\u00edt\u00e9se eset\u00e9n mindig nyomoz\u00e1st ind\u00edtanak az \u00fczemeltet\u0151k azonos\u00edt\u00e1sa \u00e9s felel\u0151ss\u00e9gre von\u00e1sa c\u00e9lj\u00e1b\u00f3l, valamint felveszik a kapcsolatot a t\u00e1rhelyszolg\u00e1ltat\u00f3kkal a weboldalak internetr\u0151l t\u00f6rt\u00e9n\u0151 miel\u0151bbi elt\u00e1vol\u00edt\u00e1sa \u00e9rdek\u00e9ben.\n\u00a0\u00a0\u00a0\u00a0A Budapesti Rend\u0151r-f\u0151kapit\u00e1nys\u00e1g (BRFK) cs\u00fct\u00f6rt\u00f6k\u00f6n szint\u00e9n a police.hu oldalon k\u00f6z\u00f6lte, hogy t\u00f6bb sz\u00e1z milli\u00f3 forint \u00e9rt\u00e9k\u0171, gy\u00f3gyszerk\u00e9nt hirdetett, de Magyarorsz\u00e1gon nem enged\u00e9lyezett term\u00e9ket foglaltak le, amelyeket Merkely B\u00e9la, a Semmelweis Egyetem rektor\u00e1nak nev\u00e9vel vissza\u00e9lve rekl\u00e1moztak.\n\nMTI 2021. febru\u00e1r 13.\n\n"}]