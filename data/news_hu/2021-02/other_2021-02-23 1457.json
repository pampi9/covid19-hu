[{"date": "2021-02-23 14:57", "url": "https://koronavirus.gov.hu/cikkek/gyorgy-istvan-magyarorszag-egyre-erosebb-vedettseggel-nez-jarvany-harmadik-hullama-ele", "h1": "Gy\u00f6rgy Istv\u00e1n: Magyarorsz\u00e1g egyre er\u0151sebb v\u00e9detts\u00e9ggel n\u00e9z a j\u00e1rv\u00e1ny harmadik hull\u00e1ma el\u00e9", "body": "\nMagyarorsz\u00e1g egyre er\u0151sebb v\u00e9detts\u00e9ggel n\u00e9z a j\u00e1rv\u00e1ny harmadik hull\u00e1ma el\u00e9: a lakoss\u00e1g \u00e1toltotts\u00e1ga m\u00e1r az eur\u00f3pai uni\u00f3s \u00e1tlag felett van, \u00e9s a h\u00e9ten t\u00f6bb mint 800 ezerre n\u0151het a beoltottak sz\u00e1ma - mondta a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n kedden.\n\n\nGy\u00f6rgy Istv\u00e1n, aki egyben az olt\u00e1si munkacsoport vezet\u0151je is, besz\u00e1molt arr\u00f3l, hogy a m\u00falt heti t\u00f6bb mint 170 ezer els\u0151- \u00e9s m\u00e1sodik k\u00f6r\u00f6s olt\u00e1ssal m\u00e1r 457 ezern\u00e9l is t\u00f6bben kapt\u00e1k meg az olt\u00e1st, k\u00f6z\u00fcl\u00fck mintegy 206 ezren a m\u00e1sodik vakcin\u00e1t is.\n\u00a0\u00a0\u00a0\u00a0Utalt arra, hogy az emberek beolt\u00e1sa az olt\u00e1si rendnek megfelel\u0151en zajlik, \u00fctem\u00e9t a rendelkez\u00e9sre \u00e1ll\u00f3 vakcina mennyis\u00e9ge \u00e9s t\u00edpusa hat\u00e1rozza meg. Az eg\u00e9szs\u00e9g\u00fcgyben dolgoz\u00f3k beolt\u00e1sa gyakorlatilag megt\u00f6rt\u00e9nt, megy\u00e9nk\u00e9nt n\u00e9h\u00e1ny sz\u00e1zan lehetnek, akik m\u00e9g nem kapt\u00e1k meg a vakcin\u00e1t, ig\u00e9ny\u00fcket tov\u00e1bbra is jelezhetik a megyei k\u00f3rh\u00e1zaknak.\n\u00a0\u00a0\u00a0\u00a0Az id\u0151sotthonok, bentlak\u00e1sos szoci\u00e1lis int\u00e9zm\u00e9nyek lak\u00f3inak, dolgoz\u00f3inak beolt\u00e1sa is megt\u00f6rt\u00e9nt, t\u00f6bb mint 84 ezren kaptak olt\u00e1st, k\u00f6z\u00fcl\u00fck 77 ezer embernek a m\u00e1sodik adagot is beadt\u00e1k - k\u00f6z\u00f6lte Gy\u00f6rgy Istv\u00e1n, hozz\u00e1t\u00e9ve, hogy akik nem k\u00e9rtek olt\u00e1st, meggondolhatj\u00e1k magukat, ezt az int\u00e9zm\u00e9nyvezet\u0151knek kell jelezni\u00fck.\n\u00a0\u00a0\u00a0\u00a0Az \u00e1llamtitk\u00e1r kiemelte, hogy tov\u00e1bbra is k\u00e9t nagy kock\u00e1zati csoport kamp\u00e1nyszer\u0171 beolt\u00e1sa folyik p\u00e1rhuzamosan: a regisztr\u00e1lt legid\u0151sebbek\u00e9 a k\u00f3rh\u00e1zi olt\u00f3pontokon \u00e9s a h\u00e1ziorvosokn\u00e1l, valamint a 18-59 \u00e9ves regisztr\u00e1lt kr\u00f3nikus betegek\u00e9.\n\u00a0\u00a0\u00a0\u00a0\"Ennek a k\u00e9t kock\u00e1zati csoportnak az olt\u00e1sa az e heti olt\u00e1si terv szerint folytat\u00f3dik, hiszen mindenk\u00e9ppen az a c\u00e9l, hogy a regisztr\u00e1lt legid\u0151sebbek \u00e9s a kr\u00f3nikus betegek is olt\u00e1st kapjanak, \u0151k vannak legink\u00e1bb kit\u00e9ve a koronav\u00edrus s\u00falyos, ak\u00e1r hal\u00e1los sz\u00f6v\u0151dm\u00e9nyeinek\" - fogalmazott.\n\u00a0\u00a0\u00a0\u00a0Gy\u00f6rgy Istv\u00e1n hangs\u00falyozta, a k\u00f6vetkez\u0151 napokban \"hatalmas l\u00e9p\u00e9st tudunk tenni az olt\u00e1sban\" a k\u00ednai vakcin\u00e1nak k\u00f6sz\u00f6nhet\u0151en. A Sinopharm olt\u00f3anyag\u00e1val megrakott teheraut\u00f3k kedd hajnalban elindultak Budapestr\u0151l a korm\u00e1nyhivatalokba, onnan az olt\u00f3anyagok h\u00e1ziorvosokhoz ker\u00fclnek.\n\u00a0\u00a0\u00a0\u00a0\"Most el\u0151sz\u00f6r minden h\u00e1ziorvosnak jut a vakcin\u00e1b\u00f3l, \u00e1tlagosan praxisonk\u00e9nt 55 embert tudnak beoltani\" - k\u00f6z\u00f6lte. Hozz\u00e1f\u0171zte, azt k\u00e9rik a h\u00e1ziorvosokt\u00f3l, hogy m\u00e9g mindig a regisztr\u00e1lt legid\u0151sebbeket olts\u00e1k be ezzel, hiszen olyan, k\u00f6nnyen kezelhet\u0151 vakcin\u00e1r\u00f3l van sz\u00f3, amelyet az id\u0151sek ak\u00e1r az otthonukban is megkaphatnak, ha azt elhagyni nem tudj\u00e1k.\n\nGy\u00f6rgy Istv\u00e1n jelezte: a k\u00f6vetkez\u0151 napokban a h\u00e1ziorvosok 275 ezer regisztr\u00e1lt id\u0151s embert tudnak beoltani a k\u00ednai Sinopharm \u00e9s 41 750 hatvan \u00e9v alatti kr\u00f3nikus beteget az AstraZeneca k\u00e9sz\u00edtm\u00e9ny\u00e9vel, a k\u00f3rh\u00e1zi olt\u00f3pontokon pedig 52 ezer regisztr\u00e1lt id\u0151s ember kaphatja meg a Pfizer vakcin\u00e1j\u00e1t.\n\u00a0\u00a0\u00a0\u00a0\"Ez 368 ezer ember olt\u00e1s\u00e1t jelenti, de ehhez az sz\u00fcks\u00e9ges, hogy a beh\u00edvottak el is menjenek az olt\u00e1sra\" - mutatott r\u00e1. Kiemelte, hogy a h\u00e9ten 25 ezer m\u00e1sodik olt\u00e1s is esed\u00e9kes.\n\u00a0\u00a0\u00a0\u00a0Az \u00e1llamtitk\u00e1r kit\u00e9rt arra, hogy a h\u00e9ten 25-r\u0151l 66-ra n\u00f6velt\u00e9k a k\u00f6zponti olt\u00f3pontok sz\u00e1m\u00e1t. Arra k\u00e9rte az ezekre olt\u00e1sra beh\u00edvottakat, hogy pontosan a megadott id\u0151pontban \u00e9rkezzenek. Helyenk\u00e9nt ugyanis nagyobb t\u00f6meget, v\u00e1rakoz\u00e1st eredm\u00e9nyez, hogy egyes berendeltek egy-m\u00e1sf\u00e9l \u00f3r\u00e1val kor\u00e1bban j\u00f6nnek.\nGy\u00f6rgy Istv\u00e1n arra biztatott mindenkit, hogy regisztr\u00e1ljon az olt\u00e1sra, tov\u00e1bb\u00e1 a jelentkez\u00e9sben seg\u00edtse id\u0151s, beteg hozz\u00e1tartoz\u00f3it.\u00a0Regisztr\u00e1ci\u00f3:\u00a0https://vakcinainfo.gov.hu/\n\u00a0\u00a0\u00a0\u00a0\"Mindenki, aki regisztr\u00e1lt, sorra fog ker\u00fclni, a h\u00e1ziorvosok hetente friss\u00fcl\u0151 list\u00e1b\u00f3l dolgoznak, \u0151k azok, akik \u00e9rtes\u00edtik az oltand\u00f3kat, k\u00e9rj\u00fck mindenki t\u00fcrelm\u00e9t\" - mondta.\n\nK\u00f6z\u00f6lte, hogy a h\u00e1ziorvosok adminisztrat\u00edv seg\u00edts\u00e9get fognak kapni a beoltand\u00f3k beh\u00edv\u00e1s\u00e1hoz, ehhez valamennyi \u00f6nkorm\u00e1nyzat polg\u00e1rmester\u00e9t megkeresik.\n\u00a0\u00a0\u00a0\u00a0Az \u00e1llamtitk\u00e1r azt hangoztatta, hogy az olt\u00e1s \u00e9letet menthet, a Magyarorsz\u00e1gon el\u00e9rhet\u0151 vakcin\u00e1k mindegyike biztons\u00e1gos, k\u00e9pes v\u00e9detts\u00e9get adni a v\u00edrusfert\u0151z\u00e9s ellen, \"minden ezzel ellent\u00e9tes h\u00edresztel\u00e9ssel szemben ez a keleti vakcin\u00e1kra is igaz\".\n\u00a0\u00a0\u00a0\u00a0\"A j\u00f3 olt\u00e1s az, ami m\u00e1r a v\u00e1llunkban van\" - id\u00e9zte az \u00e1llamtitk\u00e1r Merkely B\u00e9l\u00e1t, a Semmelweis Egyetem rektor\u00e1t, aki a napokban kapta meg a v\u00e9d\u0151olt\u00e1st.\nAz \u00e1llamtitk\u00e1r kiemelte, a v\u00e9d\u0151olt\u00e1snak nagy szerepe van a v\u00e9dekez\u00e9sben az\u00e9rt is, mert Magyarorsz\u00e1gon is megjelent \u00e9s k\u00f6z\u00f6ss\u00e9gben terjed a koronav\u00edrus brit mut\u00e1ci\u00f3ja, amely t\u00f6bb embert k\u00e9pes megfert\u0151zni \u00e9s \u00edgy t\u00f6bben szorulnak k\u00f3rh\u00e1zi kezel\u00e9sre.\n\u00a0\u00a0\u00a0\u00a0Gy\u00f6rgy Istv\u00e1n v\u00e9gezet\u00fcl k\u00f6sz\u00f6netet mondott azoknak, akik b\u00e1rmilyen form\u00e1ban seg\u00edtik az olt\u00e1si folyamat z\u00f6kken\u0151mentes lebonyol\u00edt\u00e1s\u00e1t.\n\nMTI 2021. febru\u00e1r 23.\n\n"}]