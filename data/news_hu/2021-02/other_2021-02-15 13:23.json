[{"date": "2021-02-15 13:23", "url": "https://koronavirus.gov.hu/cikkek/orban-viktor-az-ujrainditas-feltetele-vakcina", "h1": "Orb\u00e1n Viktor: Az \u00fajraind\u00edt\u00e1s felt\u00e9tele a vakcina", "body": "\nMagyarorsz\u00e1gnak minden olt\u00f3anyagra sz\u00fcks\u00e9ge van, mert a koronav\u00edrus elleni olt\u00e1s menti meg az \u00e9letet \u00e9s a munkahelyeket; az eur\u00f3pai vakcinaell\u00e1t\u00e1s bizonytalans\u00e1gai mellett Magyarorsz\u00e1gon m\u00e1jus v\u00e9g\u00e9ig 3,5 milli\u00f3val t\u00f6bb embert tudnak beoltani, mint egy hasonl\u00f3 m\u00e9ret\u0171 EU-s orsz\u00e1g, amely csak nyugati vakcin\u00e1val olt - jelentette ki a minisztereln\u00f6k h\u00e9tf\u0151n az Orsz\u00e1ggy\u0171l\u00e9s idei els\u0151 \u00fcl\u00e9s\u00e9n.\n\n\nA magyar v\u00e9delmi int\u00e9zked\u00e9sek k\u00f6vetkezetesek\nOrb\u00e1n Viktor napirend el\u0151tt hangs\u00falyozta, a kabinet november \u00f3ta nem v\u00e1ltoztatott a v\u00e9delmi int\u00e9zked\u00e9seken, ez\u00e9rt siker\u00fclt a j\u00e1rv\u00e1nyt keretek k\u00f6z\u00e9 szor\u00edtani. Ahol folyamatosan v\u00e1ltoztatt\u00e1k a l\u00e9p\u00e9seket, hatalmas er\u0151vel \u00e9ledt fel a harmadik hull\u00e1m - jegyezte meg.\nA v\u00edrusmut\u00e1ci\u00f3k miatt emelked\u0151 tendencia j\u00f6het, Eur\u00f3p\u00e1ban m\u00e1r a harmadik hull\u00e1m zajlik\n\nR\u00e1mutatott ugyanakkor: a j\u00e1rv\u00e1nyadatok eg\u00e9sz Eur\u00f3p\u00e1ban, \u00edgy Magyarorsz\u00e1gon is n\u00f6veked\u00e9st mutatnak. Itthon a j\u00e1rv\u00e1nyg\u00f6rbe 10 napja nem cs\u00f6kken, a m\u00e1sodik hull\u00e1m lefel\u00e9 tart\u00f3 szakasza megtorpant, v\u00e9lhet\u0151en a rag\u00e1lyosabb v\u00edrusmut\u00e1ci\u00f3 miatt ism\u00e9t emelked\u0151 tendencia j\u00f6het. Ez\u00e9rt sz\u00fcks\u00e9g van az Orsz\u00e1ggy\u0171l\u00e9st\u0151l kapott felhatalmaz\u00e1s meghosszabb\u00edt\u00e1s\u00e1ra \u00e9s az eddigi szab\u00e1lyok szigor\u00fa, k\u00f6vetkezetes betart\u00e1s\u00e1ra.\nAzon, dolgozunk, hogy er\u0151sebben j\u00f6jj\u00fcnk ki a j\u00e1rv\u00e1nyb\u00f3l, mint ahogy belement\u00fcnk\n\nAz \u00fajranyit\u00e1s \u00fcgy\u00e9ben \u00fagy fogalmazott: a korm\u00e1ny nemcsak a \"z\u00e1rva t\u00e1bl\u00e1t\" akarja \u00e1tford\u00edtani, hanem \u00fajra akarja ind\u00edtani a gazdas\u00e1got, az eg\u00e9sz polg\u00e1ri t\u00e1rsadalmi \u00e9letet. \"Azt akarjuk, hogy er\u0151sebben j\u00f6jj\u00fcnk ki a j\u00e1rv\u00e1nyb\u00f3l, mint ahogy belement\u00fcnk\" - hangoztatta.\nMinden hat\u00e1sos \u00e9s biztons\u00e1gos vakcin\u00e1ra sz\u00fcks\u00e9g van\n\nAz \u00fajraind\u00edt\u00e1s felt\u00e9tel\u00e9nek a vakcin\u00e1t nevezte a korm\u00e1nyf\u0151, mert an\u00e9lk\u00fcl nem lehet meg\u00e1ll\u00edtani a v\u00edrust.\nEz\u00e9rt tartja a legfontosabb mai feladatnak min\u00e9l t\u00f6bb vakcina gyors beszerz\u00e9s\u00e9t. \"Nek\u00fcnk minden olyan vakcina j\u00f3, amely biztons\u00e1gos, \u00e9s amellyel a vil\u00e1gon m\u00e1r t\u00f6bb milli\u00f3 embert beoltottak\" - jelentette ki.\nAz orosz vakcin\u00e1r\u00f3l elmondta: 3 h\u00f3nap alatt 1 milli\u00f3 ember olt\u00e1s\u00e1ra elegend\u0151 olt\u00f3anyag \u00e9rkezik Magyarorsz\u00e1gra. A k\u00ednai vakcina \u00fcgy\u00e9ben pedig arr\u00f3l t\u00e1j\u00e9koztatott, hogy 2,5 milli\u00f3 ember beolt\u00e1s\u00e1ra el\u00e9g vakcin\u00e1t v\u00e1s\u00e1rolnak.\n\u00cdgy Magyarorsz\u00e1gon m\u00e1r 5 hat\u00e9kony \u00e9s biztons\u00e1gos vakcin\u00e1nak van enged\u00e9lye, ami a t\u00f6meges olt\u00e1s megkezd\u00e9s\u00e9nek kulcsa - \u00f6sszegzett.\nA br\u00fcsszeli vakcinabeszerz\u00e9s lass\u00fa\n\nAz eur\u00f3pai vakcinell\u00e1t\u00e1s bizonytalans\u00e1gai mellett is biztosan kijelenthet\u0151: a magyarok m\u00e1jus v\u00e9g\u00e9ig 3,5 milli\u00f3val t\u00f6bb embert tudnak beoltani, mint egy olyan, hasonl\u00f3 m\u00e9ret\u0171 EU-s orsz\u00e1g, amely csak nyugati vakcin\u00e1kra t\u00e1maszkodik - mondta a minisztereln\u00f6k, aki re\u00e1lis es\u00e9lyt l\u00e1t arra, hogy \u00e1prilis elej\u00e9re a beoltottak sz\u00e1ma meghaladja a 2 milli\u00f3t, vagyis minden 60 \u00e9vn\u00e9l id\u0151sebb regisztr\u00e1lt megkapja az olt\u00e1st.\nFelfog\u00e1sa szerint Magyarorsz\u00e1gnak minden olt\u00f3anyagra sz\u00fcks\u00e9ge van, mert az olt\u00e1s menti meg az \u00e9leteket \u00e9s a munkahelyeket. Hozz\u00e1tette, nem szabadna a vakcin\u00e1b\u00f3l politikai k\u00e9rd\u00e9st csin\u00e1lni, \"nem a vakcina ter\u00fclet\u00e9n kell bizonygatni az amerikaiak \u00e9s a br\u00fcsszeliek ir\u00e1nti elk\u00f6telezetts\u00e9get\".\n\nAz \u00e9let \u00fajraind\u00edt\u00e1s\u00e1r\u00f3l sz\u00f3l\u00f3 nemzeti konzult\u00e1ci\u00f3r\u00f3l\n\nJelezte, a nyit\u00e1sr\u00f3l online konzult\u00e1ci\u00f3 indul, 7 k\u00e9rd\u00e9sben k\u00e9rik ki az emberek v\u00e9lem\u00e9ny\u00e9t.\n\nA gazdas\u00e1gv\u00e9delmi int\u00e9zked\u00e9sek eredm\u00e9nyesek voltak, siker\u00fclt meg\u0151rizni a munkahelyeket\n\nA gazdas\u00e1gi helyzetr\u0151l azt k\u00f6z\u00f6lte: a korm\u00e1nyzati v\u00e1ls\u00e1gkezel\u00e9s l\u00e9nyege a munkahelymegv\u00e9d\u00e9s volt, ez\u00e9rt hitelmorat\u00f3riumot vezettek be, b\u00e9rt\u00e1mogat\u00e1ssal seg\u00edtik a bajbajutott v\u00e1llalkoz\u00e1sokat, a neh\u00e9z helyzetbe ker\u00fclt \u00e1gazatokban \u00e1tv\u00e1llalj\u00e1k a b\u00e9rek fel\u00e9t, elengedt\u00e9k a szoci\u00e1lis hozz\u00e1j\u00e1rul\u00e1si ad\u00f3t, \u00e9s fel\u00e9re cs\u00f6kkentett\u00e9k az ipar\u0171z\u00e9si ad\u00f3t - sorolta, a c\u00e9lzott b\u00e9rt\u00e1mogat\u00e1sr\u00f3l pedig hangs\u00falyozta: mintegy 80 milli\u00e1rd forintb\u00f3l 250 ezer munkahelyet siker\u00fclt megv\u00e9deni. Kiemelte azt is: beruh\u00e1z\u00e1si t\u00e1mogat\u00e1st adtak 1434 v\u00e1llalkoz\u00e1snak, ami 280 ezer munkahely megtart\u00e1s\u00e1t, l\u00e9trehoz\u00e1s\u00e1t seg\u00edtette el\u0151.\nA gazdas\u00e1gv\u00e9delmi int\u00e9zked\u00e9seket eredm\u00e9nyeseknek nevezte, mert decemberben ugyanannyian dolgoztak, mint a j\u00e1rv\u00e1ny el\u0151tt, a munkan\u00e9lk\u00fcliek ar\u00e1nya pedig a harmadik legalacsonyabb az EU-ban.\nA gazdas\u00e1g-\u00fajraind\u00edt\u00e1si akci\u00f3terv h\u00e9t l\u00e9p\u00e9s\u00e9r\u0151l\n\nA minisztereln\u00f6k meger\u0151s\u00edtette: amint lesz el\u00e9g vakcina, hozz\u00e1kezdenek a korl\u00e1toz\u00e1sok fokozatos enyh\u00edt\u00e9s\u00e9hez.\nA korm\u00e1ny gazdas\u00e1g-\u00fajraind\u00edt\u00e1si akci\u00f3tervet ind\u00edtott - folytatta -, a kabinet meggy\u0151z\u0151d\u00e9se, hogy a gazdas\u00e1got munkahelyteremt\u00e9ssel, ad\u00f3cs\u00f6kkent\u00e9ssel, beruh\u00e1z\u00e1st\u00e1mogat\u00e1ssal kell \u00fajraind\u00edtani.\nAz akci\u00f3terv h\u00e9t l\u00e9p\u00e9se: a lak\u00e1s\u00e9p\u00edt\u00e9si \u00e1fa 5 sz\u00e1zal\u00e9kra cs\u00f6kkent\u00e9se, a lak\u00e1sfel\u00faj\u00edt\u00e1si program, a bajbajutott v\u00e1llalkoz\u00e1sok b\u00e9rt\u00e1mogat\u00e1sa, az orvosb\u00e9remel\u00e9si program, a 13. havi nyugd\u00edj vissza\u00e9p\u00edt\u00e9se, a 25 \u00e9v alattiak szja-mentess\u00e9ge \u00e9s kamatmentes \u00fajraind\u00edt\u00e1si gyorsk\u00f6lcs\u00f6n biztos\u00edt\u00e1sa - 10 milli\u00f3 forintig - a legkisebb v\u00e1llalkoz\u00e1soknak - ismertette.\nAz akci\u00f3terv ezeket k\u00f6vet\u0151 l\u00e9p\u00e9se egy nagy\u00edv\u0171 beruh\u00e1z\u00e1st\u00e1mogat\u00e1si program, amelyet az EU-val k\u00f6z\u00f6sen finansz\u00edroznak, \u00e9s amelynek legnagyobb nyertese a fels\u0151oktat\u00e1s lesz, megval\u00f3sul az orsz\u00e1g legnagyobb egyetemfejleszt\u00e9si terve 1500-2000 milli\u00e1rd forintos befektet\u00e9ssel - k\u00f6z\u00f6lte.\n\nA mai v\u00e1ls\u00e1gkezel\u00e9s logik\u00e1ja m\u00e1s, mint 2010 el\u0151tt volt\n\nOrb\u00e1n Viktor hangs\u00falyozta, a mai v\u00e1ls\u00e1gkezel\u00e9s logik\u00e1ja m\u00e1s, mint 2010 el\u0151tt volt: a mostani nemzeti jelleg\u0171, nem az emberekkel fizetteti meg a v\u00e1ls\u00e1g \u00e1r\u00e1t, szemben a 2010 el\u0151tti vil\u00e1ggal, amikor a v\u00e1ls\u00e1gok \u00e1r\u00e1t f\u0151k\u00e9nt a nyugd\u00edjasokkal fizettett\u00e9k meg.\nA 13. havi nyugd\u00edj vissza\u00e9p\u00edt\u00e9s\u00e9r\u0151l megjegyezte: k\u00f6teless\u00e9g anyagilag is megbecs\u00fclni azokat, akik egy \u00e9let munk\u00e1j\u00e1val fel\u00e9p\u00edtett\u00e9k az orsz\u00e1got.\nA 25 \u00e9v alattiak szja-mentess\u00e9g\u00e9t \u00fagy komment\u00e1lta: a korm\u00e1ny fontosnak tartja, hogy minden fiatal a saj\u00e1t l\u00e1b\u00e1ra tudjon \u00e1llni, el tudja kezdeni az \u00f6n\u00e1ll\u00f3 \u00e9let\u00e9t.\nA korm\u00e1nyf\u0151 \u00fagy \u00f6sszegzett: Magyarorsz\u00e1g egy er\u0151s orsz\u00e1g, ez\u00e9rt \u00e1llta j\u00f3l a sarat a j\u00e1rv\u00e1ny idej\u00e9n.\n\n\nFokozatosan kivezetj\u00fck a korl\u00e1toz\u00e1sokat \u00e9s \u00fajraind\u00edtjuk a gazdas\u00e1got\n\nV\u00e9g\u00fcl elmondta, a korm\u00e1ny az elk\u00f6vetkez\u0151 h\u00f3napokban h\u00e1rom nagy \u00fcgy\u00f6n fog dolgozni: v\u00e9gigviszi a t\u00f6meges olt\u00e1si akci\u00f3t; a konzult\u00e1ci\u00f3 ut\u00e1n - az emberek v\u00e9lem\u00e9ny\u00e9t figyelembe v\u00e9ve - fokozatosan, kell\u0151 \u00f3vatoss\u00e1ggal kivezeti a korl\u00e1toz\u00e1sokat; \u00e9s \u00fajraind\u00edtja a gazdas\u00e1got.\nA minisztereln\u00f6k rem\u00e9li, az orsz\u00e1g er\u0151sebb lesz a j\u00e1rv\u00e1ny ut\u00e1n, mint el\u0151tte volt.\nOrb\u00e1n Viktor arra k\u00e9rte a k\u00e9pvisel\u0151ket, p\u00e1rt\u00e1ll\u00e1sra tekintet n\u00e9lk\u00fcl t\u00e1mogass\u00e1k a korm\u00e1ny v\u00e1ls\u00e1gkezel\u0151 \u00e9s gazdas\u00e1gi \u00fajraind\u00edt\u00e1si akci\u00f3terv\u00e9t.\n\n"}]