[{"date": "2021-02-25 16:11", "url": "https://koronavirus.gov.hu/cikkek/orszagos-tisztifoorvos-husvetra-minden-regisztraltat-szeretnenek-beoltani", "h1": "Orsz\u00e1gos tisztif\u0151orvos: h\u00fasv\u00e9tra minden regisztr\u00e1ltat szeretn\u00e9nek beoltani", "body": "\nSzeretn\u00e9k felgyors\u00edtani az olt\u00e1sok \u00fctem\u00e9t, a c\u00e9l, hogy h\u00fasv\u00e9tig mindenki megkapja az olt\u00f3anyagot, aki el\u0151zetesen regisztr\u00e1lt r\u00e1 - k\u00f6z\u00f6lte az orsz\u00e1gos tisztif\u0151orvos\u00a0\u00a0a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n cs\u00fct\u00f6rt\u00f6k\u00f6n.\n\n\nM\u00fcller Cec\u00edlia azt mondta, az olt\u00f3anyag-sz\u00e1ll\u00edtm\u00e1nyok be\u00e9rkez\u00e9se \u00fctem\u00e9nek \u00e9s az olt\u00f3csoportok tev\u00e9kenys\u00e9g\u00e9nek k\u00f6sz\u00f6nhet\u0151en minden re\u00e1lis es\u00e9ly megvan arra, hogy a regisztr\u00e1ltakat a h\u00fasv\u00e9t k\u00f6r\u00fcli id\u0151szakra beolts\u00e1k.\n\u00a0\u00a0\u00a0\u00a0Kifejtette, a v\u00e9d\u0151olt\u00e1si munkacsoport folyamatosan vizsg\u00e1lja a szakmai \u00fajdons\u00e1gokat \u00e9s m\u00e1s orsz\u00e1gok tapasztalatait, hogy gyors\u00edtani lehessen a hazai olt\u00e1sok bead\u00e1s\u00e1t.\n\u00a0\u00a0\u00a0\u00a0Ezzel kapcsolatban megjegyezte: az izraeli eg\u00e9szs\u00e9g\u00fcgyi miniszt\u00e9rium a napokban arr\u00f3l adott ki k\u00f6zlem\u00e9nyt, hogy m\u00e1r az els\u0151 olt\u00e1s 75 sz\u00e1zal\u00e9kos v\u00e9detts\u00e9get biztos\u00edt. (Izraelben alapvet\u0151en a Pfizer vakcin\u00e1j\u00e1val oltanak.) Emellett r\u00e9szletesen elemzik a vakcina bead\u00e1s\u00e1nak k\u00f6vetkezm\u00e9nyeit: az olt\u00e1s t\u00f6bb 90 sz\u00e1zal\u00e9kkal cs\u00f6kkenti a megbeteged\u00e9s es\u00e9ly\u00e9t, \u00e9s a betegs\u00e9g s\u00falyoss\u00e1ga miatti k\u00f3rh\u00e1zi kezel\u00e9sek sz\u00e1m\u00e1t - mondta. Az ottani tapasztalatok szerint - id\u00e9zte a k\u00f6zlem\u00e9nyt - 98,9 sz\u00e1zal\u00e9kkal kisebb az hal\u00e1loz\u00e1s vesz\u00e9lye.\n\u00a0\u00a0\u00a0\u00a0M\u00fcller Cec\u00edlia besz\u00e1molt arr\u00f3l is, hogy kontrollcsoport-vizsg\u00e1latok szerint az AstraZeneca vakcin\u00e1j\u00e1nak bead\u00e1sa eset\u00e9n 63 sz\u00e1zal\u00e9kos az olt\u00e1s hat\u00e1soss\u00e1ga, ha az els\u0151 \u00e9s a m\u00e1sodik d\u00f3zis k\u00f6z\u00f6tt n\u00e9gy h\u00e9t telik el, de ha legal\u00e1bb hat h\u00e9t, akkor ez a sz\u00e1m m\u00e1r 73 sz\u00e1zal\u00e9k.\n\u00a0\u00a0\u00a0\u00a0M\u00fcller Cec\u00edlia elmondta, Magyarorsz\u00e1gon \u00e1tl\u00e9pte a f\u00e9lmilli\u00f3t a beoltottak sz\u00e1ma, ami \"nagy sz\u00e1m ahhoz k\u00e9pest, hogy heroikus k\u00fczdelmet kell folytatni az olt\u00f3anyag\u00e9rt\".\nRegisztr\u00e1ci\u00f3 v\u00e9d\u0151olt\u00e1sra:\u00a0https://vakcinainfo.gov.hu/\n\u00a0\u00a0\u00a0\u00a0A szakember kiemelte, a koronav\u00edrus-j\u00e1rv\u00e1ny harmadik hull\u00e1m\u00e1nak er\u0151teljes emelked\u00e9s\u00e9t mutatj\u00e1k a j\u00e1rv\u00e1ny\u00fcgyi adatok, a v\u00edrus brit mut\u00e1ci\u00f3ja miatt exponenci\u00e1lisan emelkedik a fert\u0151z\u00f6ttek sz\u00e1ma.\n\u00a0\u00a0\u00a0\u00a0Az elm\u00falt napon 4385-tel n\u0151tt az \u00faj fert\u0151z\u00f6ttek sz\u00e1ma, ugyancsak magas az akt\u00edv fert\u0151z\u00f6ttek\u00e9 (84 061), ezzel egy\u00fctt pedig n\u00f6vekszik azok sz\u00e1ma, akik k\u00f3rh\u00e1zi ell\u00e1t\u00e1sra szorulnak. Jelenleg 4836 embert kezelnek k\u00f3rh\u00e1zban, k\u00f6z\u00fcl\u00fck 411-en szorulnak l\u00e9legeztet\u0151g\u00e9pre.\n\u00a0\u00a0\u00a0\u00a0Ezek az adatok arr\u00f3l tan\u00faskodnak, hogy a harmadik hull\u00e1m felmen\u0151 szakasz\u00e1ban vagyunk - mondta, hozz\u00e1t\u00e9ve: ezt az esetsz\u00e1memelked\u00e9st csak \u00fagy lehet megt\u00f6rni, m\u00e9rs\u00e9kelni \u00e9s megford\u00edtani, ha az egy\u00e9ni \u00e9s a csoportos v\u00e9delmet \"nagym\u00e9rt\u00e9kben fokozzuk\". Ehhez a legjobb eszk\u00f6z - a higi\u00e9n\u00e9s szab\u00e1lyok betart\u00e1sa mellett - a v\u00e9d\u0151olt\u00e1s - emelte ki a tisztif\u0151orvos.\n\nMTI 2021. febru\u00e1r 25.\n\n"}]