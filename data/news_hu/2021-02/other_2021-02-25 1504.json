[{"date": "2021-02-25 15:04", "url": "https://koronavirus.gov.hu/cikkek/orban-viktor-v4-egyeztetesen-majd-az-eu-csucson-vesz-reszt", "h1": "Orb\u00e1n Viktor V4-egyeztet\u00e9sen, majd az EU-cs\u00facson vesz r\u00e9szt", "body": "\nMegkezd\u0151d\u00f6tt a visegr\u00e1di orsz\u00e1gok (V4) minisztereln\u00f6keinek online egyeztet\u00e9se, amely megel\u0151zi a 27 uni\u00f3s tagorsz\u00e1g \u00e1llam- \u00e9s korm\u00e1nyf\u0151inek szint\u00e9n videokonferencia form\u00e1j\u00e1ban megszervezett k\u00e9tnapos cs\u00facstal\u00e1lkoz\u00f3j\u00e1t - t\u00e1j\u00e9koztatta az MTI-t Havasi Bertalan, a minisztereln\u00f6k sajt\u00f3f\u0151n\u00f6ke cs\u00fct\u00f6rt\u00f6k d\u00e9lut\u00e1n.\n\n\n\u00a0Az Eur\u00f3pai Uni\u00f3 \u00e1llam-, illetve korm\u00e1nyf\u0151it t\u00f6m\u00f6r\u00edt\u0151 Eur\u00f3pai Tan\u00e1cs tagjai cs\u00fct\u00f6rt\u00f6k\u00f6n kezd\u0151d\u0151 k\u00e9tnapos, videokonferencia keret\u00e9ben tervezett cs\u00facstal\u00e1lkoz\u00f3jukon a koronav\u00edrus okozta vil\u00e1gj\u00e1rv\u00e1ny alakul\u00e1s\u00e1r\u00f3l \u00e9s az eg\u00e9szs\u00e9g\u00fcgyi vesz\u00e9lyekre val\u00f3 felk\u00e9sz\u00fclts\u00e9gr\u0151l tartanak megbesz\u00e9l\u00e9st, tov\u00e1bb\u00e1 megvitatj\u00e1k a biztons\u00e1g \u00e9s v\u00e9delem k\u00e9rd\u00e9seit, valamint a d\u00e9li szomsz\u00e9ds\u00e1ggal fenn\u00e1ll\u00f3 kapcsolatokat.\n\u00a0\u00a0\u00a0\u00a0Havasi Bertalan eml\u00e9keztetett: mik\u00f6zben az uni\u00f3s tag\u00e1llamok k\u00f6r\u00e9ben egyre nagyobb az el\u00e9gedetlens\u00e9g \u00e9s a felh\u00e1borod\u00e1s a nyugati vakcinasz\u00e1ll\u00edtm\u00e1nyok hi\u00e1nya \u00e9s sorozatos k\u00e9sleked\u00e9se miatt, a magyar korm\u00e1ny m\u00e1s utat v\u00e1lasztott; a lehet\u0151 legt\u00f6bb vakcin\u00e1t szerzi be a lehet\u0151 legt\u00f6bb forr\u00e1sb\u00f3l. \u00cdgy 3,5 milli\u00f3val t\u00f6bb embert tud beoltani, mint egy hasonl\u00f3 m\u00e9ret\u0171 EU-tagorsz\u00e1g. Minden olt\u00e1s j\u00f3, ami hat\u00e9kony, biztons\u00e1gos \u00e9s megv\u00e9di az emberek \u00e9let\u00e9t - ism\u00e9telte meg a magyar korm\u00e1nyzati \u00e1ll\u00e1spontot a sajt\u00f3f\u0151n\u00f6k.\n\n\n"}]