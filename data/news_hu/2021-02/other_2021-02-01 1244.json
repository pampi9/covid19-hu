[{"date": "2021-02-01 12:44", "url": "https://koronavirus.gov.hu/cikkek/szijjarto-magyarorszag-tomegevel-vedte-meg-munkahelyeket", "h1": "Szijj\u00e1rt\u00f3: Magyarorsz\u00e1g t\u00f6meg\u00e9vel v\u00e9dte meg a munkahelyeket", "body": "\nA\u00a0koronav\u00edrus-j\u00e1rv\u00e1ny miatt kialakult neh\u00e9zs\u00e9gek ellen\u00e9re Magyarorsz\u00e1g t\u00f6meg\u00e9vel v\u00e9dte meg a munkahelyeket - jelentette ki a k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n Budapesten, a faipari term\u00e9keket gy\u00e1rt\u00f3 Falco Zrt. kapacit\u00e1sb\u0151v\u00edt\u0151 beruh\u00e1z\u00e1s\u00e1t bejelent\u0151 sajt\u00f3t\u00e1j\u00e9koztat\u00f3n.\n\n\nSzijj\u00e1rt\u00f3 P\u00e9ter szerint a magyar munkahelyeket a beruh\u00e1z\u00e1s\u00f6szt\u00f6nz\u00e9sre \u00e9p\u00edt\u0151 gazdas\u00e1gstrat\u00e9gia mentette meg. A korm\u00e1ny ennek megfelel\u0151en 1,2 milli\u00e1rd forinttal j\u00e1rul hozz\u00e1 a Falco 8,2 milli\u00e1rd forintos fejleszt\u00e9s\u00e9hez, amely t\u00f6bb mint 300 alkalmazott \u00e1ll\u00e1s\u00e1t tartja fenn - tette hozz\u00e1.\n\u00a0\u00a0\u00a0\u00a0A t\u00e1rcavezet\u0151 szerint a Falco Zrt.-nek is k\u00f6sz\u00f6nhet\u0151, hogy az osztr\u00e1k anyav\u00e1llalat Magyarorsz\u00e1got v\u00e1lasztotta. A Kronospar, amelyhez a Falco 2007-ben csatlakozott, 24 \u00e1llamban 40 gy\u00e1rat m\u0171k\u00f6dtet, \u00edgy ez a befektet\u00e9s is er\u0151s nemzetk\u00f6zi versenyben d\u0151lt el. Ausztria a harmadik legjelent\u0151sebb befektet\u0151 Magyarorsz\u00e1gon, t\u00f6bb mint 2 ezer v\u00e1llalatuk 75 ezer munkav\u00e1llal\u00f3t foglalkoztat belf\u00f6ld\u00f6n - tette hozz\u00e1.\n\u00a0\u00a0\u00a0\u00a0Szijj\u00e1rt\u00f3 P\u00e9ter a korm\u00e1nyzati strat\u00e9gia sikerek\u00e9nt \u00e9rt\u00e9kelte azt is, hogy az ENSZ n\u00e9h\u00e1ny napja k\u00f6zz\u00e9tett adatai szerint 2020-ban a k\u00fclf\u00f6ldi beruh\u00e1z\u00e1sok vil\u00e1gszinten 42 sz\u00e1zal\u00e9kkal cs\u00f6kkentek, Magyarorsz\u00e1gon viszont 140 sz\u00e1zal\u00e9kkal b\u0151v\u00fcltek.\n\u00a0\u00a0\u00a0\u00a0A miniszter a kil\u00e1bal\u00e1s folytat\u00e1s\u00e1t az olt\u00e1sok felgyors\u00edt\u00e1s\u00e1t\u00f3l rem\u00e9li. Sajn\u00e1latosnak nevezte, hogy az uni\u00f3s vakcinabeszerz\u00e9s kudarcba fulladt, mivel \u00edgy Eur\u00f3pa tov\u00e1bbra sem l\u00e9legezhet f\u00f6l, a magyar gazdas\u00e1gnak pedig minden nap 10-15 milli\u00e1rd forintos vesztes\u00e9get okoz a lez\u00e1r\u00e1s. M\u00e1s orsz\u00e1gok p\u00e9ld\u00e1ja ugyanakkor arra int, hogy a meggondolatlan laz\u00edt\u00e1s m\u00e9g mindig s\u00falyos k\u00f6vetkezm\u00e9nyekkel j\u00e1r - figyelmeztetett.\n\u00a0\u00a0\u00a0\u00a0Az \u00e1llami t\u00e1mogat\u00e1st a Falco Zrt. \u00fcgyvezet\u0151 igazgat\u00f3ja k\u00f6sz\u00f6nte meg a rendezv\u00e9nyen. Nov\u00e1k Tibor kifejtette, hogy a falemezgy\u00e1rt\u00e1s rendk\u00edv\u00fcl t\u0151keig\u00e9nyes ipar\u00e1g, \u00e9s k\u00f6nnyen kieshet a piacr\u00f3l az, aki lemarad. A c\u00e9g 2007 \u00f3ta 49 milli\u00e1rd forintot k\u00f6lt\u00f6tt fejleszt\u00e9sekre. A korm\u00e1ny a kor\u00e1bbi beruh\u00e1z\u00e1sokhoz is t\u00f6bb milli\u00e1rd forinttal j\u00e1rult hozz\u00e1 - hangs\u00falyozta a c\u00e9gvezet\u0151.\n\n\nMTI 2021. febru\u00e1r 1.\n\n"}]