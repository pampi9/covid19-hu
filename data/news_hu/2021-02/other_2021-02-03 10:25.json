[{"date": "2021-02-03 10:25", "url": "https://koronavirus.gov.hu/cikkek/bodo-sandor-kormany-tavaly-15-millio-munkavallalonak-nyujtott-segitseget", "h1": "Bod\u00f3 S\u00e1ndor: a korm\u00e1ny tavaly 1,5 milli\u00f3 munkav\u00e1llal\u00f3nak ny\u00fajtott seg\u00edts\u00e9get", "body": "\nA korm\u00e1ny tavaly a Gazdas\u00e1gv\u00e9delmi akci\u00f3terv r\u00e9szek\u00e9nt 280 ezer munk\u00e1ltat\u00f3n kereszt\u00fcl mintegy 1,5 milli\u00f3 munkav\u00e1llal\u00f3nak ny\u00fajtott t\u00e1mogat\u00e1st - mondta a Demokrat\u00e1nak adott, szerd\u00e1n megjelent interj\u00faban az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra.\u00a0\n\n\nBod\u00f3 S\u00e1ndor hozz\u00e1tette, ennek is k\u00f6sz\u00f6nhet\u0151, hogy 2020-ban a\u00a0koronav\u00edrus-j\u00e1rv\u00e1ny ellen\u00e9re is 300 ezer alatt maradt az \u00e1ll\u00e1skeres\u0151k sz\u00e1ma, a munkan\u00e9lk\u00fclis\u00e9gi r\u00e1ta pedig az egyik legalacsonyabb a kontinensen.\n\u00a0\u00a0\u00a0\u00a0Kiemelte, ebb\u0151l a szempontb\u00f3l Eur\u00f3pai m\u00e9rc\u00e9vel m\u00e9rve N\u00e9metorsz\u00e1g, Lengyelorsz\u00e1g, Csehorsz\u00e1g \u00e9s M\u00e1lta mellett Magyarorsz\u00e1g bizonyult a legsikeresebbnek a v\u00edrusv\u00e1ls\u00e1g kezel\u00e9s\u00e9ben.\n\u00a0\u00a0\u00a0\u00a0A K\u00f6zponti Statisztikai Hivatal adatai szerint t\u00f6bb mint 4,5 milli\u00f3 ember dolgozik Magyarorsz\u00e1gon.\n\u00a0\u00a0\u00a0\u00a0Az \u00e1llamtitk\u00e1r felid\u00e9zte, hogy a legnehezebb id\u0151szak, amikor a v\u00edrus sokkolta a munkaer\u0151piacot, 2020 tavasz v\u00e9g\u00e9re, ny\u00e1r elej\u00e9re tehet\u0151, akkor a mostanin\u00e1l 150 ezerrel, 4 370 000-re cs\u00f6kkent a foglalkoztatottak sz\u00e1ma. A foglalkoztat\u00e1si szint a Gazdas\u00e1gv\u00e9delmi Akci\u00f3terv int\u00e9zked\u00e9seinek k\u00f6sz\u00f6nhet\u0151en azonban ny\u00e1r v\u00e9g\u00e9t\u0151l folyamatosan emelkedni kezdett, \u00e9s decemberre a munk\u00e1ban \u00e1ll\u00f3k sz\u00e1ma \u00fajra el\u00e9rte a 4,5 milli\u00f3t. Ez a mutat\u00f3 pedig a szezonalit\u00e1s hat\u00e1s\u00e1ra tavasszal tov\u00e1bb emelkedhet, a mez\u0151gazdas\u00e1gi munk\u00e1k \u00e9s a k\u00fclt\u00e9ri \u00e9p\u00edtkez\u00e9sek indul\u00e1sa miatt - mondta Bod\u00f3 S\u00e1ndor.\n\u00a0\u00a0\u00a0\u00a0A korm\u00e1ny \u00e1ltal 2021-ben tervezett 3000 milli\u00e1rd forint \u00e9rt\u00e9k\u0171 \u00e1llami, f\u0151k\u00e9nt \u00e9p\u00edt\u0151ipari beruh\u00e1z\u00e1sokr\u00f3l az \u00e1llamtitk\u00e1r elmondta, hogy az\u00e9rt az \u00e9p\u00edt\u0151ipari beruh\u00e1z\u00e1s-t\u00e1mogat\u00e1s a f\u0151 ir\u00e1ny, mert ez egy gyors reag\u00e1l\u00e1s\u00fa \u00e1gazat, amely azonnal tud munkahelyeket teremteni.\n\u00a0\u00a0\u00a0\u00a0Ugyanakkor a kutat\u00e1s-fejleszt\u00e9st szolg\u00e1l\u00f3 befektet\u00e9sekre is felh\u00edvta a figyelmet, amelyek ak\u00e1r m\u00e1r a k\u00f6zelj\u00f6v\u0151ben t\u00f6bbsz\u00f6r\u00f6sen is megt\u00e9r\u00fclhetnek. Ez\u00e9rt ind\u00edtott\u00e1k \u00fajra janu\u00e1rt\u00f3l a fejleszt\u0151m\u00e9rn\u00f6k\u00f6k, kutat\u00f3k, informatikusok c\u00e9lzott b\u00e9rt\u00e1mogat\u00e1si programj\u00e1t, amelyre febru\u00e1r 8-ig v\u00e1rj\u00e1k az ig\u00e9nyl\u00e9seket. A gazdas\u00e1g \u00fajraind\u00edt\u00e1s\u00e1hoz n\u00e9lk\u00fcl\u00f6zhetetlenek a magas hozz\u00e1adott \u00e9rt\u00e9ket teremt\u0151, tehets\u00e9ges \u00e9s kreat\u00edv szakemberek - fogalmazott az \u00e1llamtitk\u00e1r.\u00a0\u00a0\n\u00a0\u00a0\u00a0\u00a0Bod\u00f3 S\u00e1ndor arra k\u00e9rd\u00e9sre, hogy mi a legfontosabb elt\u00e9r\u00e9s a szocialista korm\u00e1ny 2008/2009-es v\u00e1ls\u00e1gkezel\u00e9se, \u00e9s a Fidesz-KDNP vezet\u00e9s\u0171 kabinet mostani gazdas\u00e1gi int\u00e9zked\u00e9sei k\u00f6z\u00f6tt, elmondta, hogy a baloldali korm\u00e1nyok ad\u00f3emel\u00e9seket, megszor\u00edt\u00e1sokat hajtottak v\u00e9gre, elvettek egy havi b\u00e9rt \u00e9s nyugd\u00edjat, 2010-re pedig k\u00f6r\u00fclbel\u00fcl egymilli\u00f3 magyar embernek nem volt munk\u00e1ja. Ezzel szemben a mostani korm\u00e1ny a munkahelyek meg\u0151rz\u00e9s\u00e9t, ezen kereszt\u00fcl a gazdas\u00e1g talpra \u00e1ll\u00edt\u00e1s\u00e1t tartja kulcsfontoss\u00e1g\u00fanak. Ez\u00e9rt d\u00f6nt\u00f6ttek \u00fagy, hogy seg\u00e9lyez\u00e9s helyett a munkahelyek v\u00e9delm\u00e9vel, \u00fajak teremt\u00e9s\u00e9vel, a beruh\u00e1z\u00e1sok \u00f6szt\u00f6nz\u00e9s\u00e9vel \u0151rizik meg a munkaalap\u00fa t\u00e1rsadalom \u00e9s gazdas\u00e1g ki\u00e9p\u00edt\u00e9s\u00e9ben az elm\u00falt \u00e9vtizedben el\u00e9rt eredm\u00e9nyeket - jelentette ki az \u00e1llamtitk\u00e1r.\n\nMTI 2021. febru\u00e1r 3.\n\n"}]