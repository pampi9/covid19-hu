[{"date": "2021-02-05 09:10", "url": "https://koronavirus.gov.hu/cikkek/orban-mi-tamadunk-virus-vedekezik", "h1": "Orb\u00e1n: mi t\u00e1madunk, a v\u00edrus v\u00e9dekezik", "body": "\nFordul\u00f3pont k\u00f6vetkezett be a koronav\u00edrus-j\u00e1rv\u00e1nyban: eddig \"a v\u00edrus t\u00e1madott, mi pedig v\u00e9dekezt\u00fcnk\", most viszont \"mi t\u00e1madunk, a v\u00edrus pedig v\u00e9dekezik\" - mondta\u00a0Orb\u00e1n\u00a0Viktor minisztereln\u00f6k p\u00e9nteken a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\nM\u00e1rcius elej\u00e9re el\u00e9rhet\u0151, hogy a beoltottak \u00e9s a fert\u0151z\u00e9sen \u00e1tesettek sz\u00e1ma meghaladja az egymilli\u00f3t\n\nUgyanakkor azok sz\u00e1ma, akik m\u00e1r legal\u00e1bb egy olt\u00e1st kaptak, p\u00e9ntek hajnalban 264 530 volt, akik pedig m\u00e1r a m\u00e1sodik d\u00f3zist is megkapt\u00e1k, mintegy 92 ezren vannak - ismertette.\nOrb\u00e1n Viktor arr\u00f3l is besz\u00e9lt, ha minden a tervek szerint halad, m\u00e1rcius elej\u00e9re el\u00e9rhet\u0151, hogy a legal\u00e1bb egyszer beoltottak \u00e9s a fert\u0151z\u00e9sen m\u00e1r \u00e1tesettek sz\u00e1ma meghaladja az egymilli\u00f3t. M\u00e1rcius 15-\u00e9re pedig minden 60 \u00e9v f\u00f6l\u00f6ttit, aki regisztr\u00e1lt, nagy val\u00f3sz\u00edn\u0171s\u00e9ggel beoltanak - k\u00f6z\u00f6lte, hozz\u00e1t\u00e9ve, hogy \u00edgy \u00e1prilis elej\u00e9re m\u00e1r megk\u00f6zel\u00edt\u0151leg k\u00e9tmilli\u00f3an lesznek beoltva. S\u0151t - folytatta -, ha a k\u00ednai vakcin\u00e1t is haszn\u00e1lni tudj\u00e1k, akkor \u00e1prilis elej\u00e9n a beoltottak \u00e9s a hat h\u00f3napn\u00e1l nem r\u00e9gebben megfert\u0151z\u0151d\u00f6ttek egy\u00fcttes sz\u00e1ma meghaladja a k\u00e9tmilli\u00f3t.\nMinden hat\u00e1sos \u00e9s biztons\u00e1gos vakcin\u00e1ra sz\u00fcks\u00e9g van\n\nEzek az adatok \"a nagy val\u00f3sz\u00edn\u0171s\u00e9ggel bek\u00f6vetkez\u0151\" vakcinasz\u00e1ll\u00edtm\u00e1nyokra \u00e9p\u00fclnek - mondta, jelezve, hogy tal\u00e1n a j\u00f6v\u0151 h\u00e9ten m\u00e1r orosz vakcin\u00e1val is oltanak, \u00e9s \"a k\u00ednai vakcina is \u00e9rkezik\", arr\u00f3l azonban m\u00e9g ellen\u0151rz\u0151 vizsg\u00e1latokat v\u00e9geznek a magyar hat\u00f3s\u00e1gok. J\u00f3 h\u00edrnek nevezte ugyanakkor, hogy Szerbi\u00e1ban, ahol mind az orosszal, mind a k\u00ednaival oltanak, a tapasztalatok megnyugtat\u00f3ak.\nSz\u00f3lt arr\u00f3l is, hogy a vil\u00e1gban zajlik a gy\u00f3gyszergy\u00e1rt\u00f3k csat\u00e1ja is, ami a potenci\u00e1lis betegeknek ellenszenves. Megjegyezte: a nyilatkozatok alapj\u00e1n meg tudja mondani, melyik magyar parlamenti k\u00e9pvisel\u0151 sz\u00f3lal meg p\u00e9ld\u00e1ul amerikai vagy orosz \u00e9rdekek mellett.\nAzt a felfog\u00e1st azonban j\u00e1rv\u00e1ny idej\u00e9n elfogadhatatlannak tartja, amely szerint ha nem siker\u00fcl a v\u00e1ls\u00e1gkezel\u00e9s, akkor az a korm\u00e1nyra n\u00e9zve negat\u00edv. \"A baloldal itt t\u00fals\u00e1gosan messzire ment, \u00e1tl\u00e9pett olyan hat\u00e1rokat, amelyeket emberiess\u00e9gi okokb\u00f3l (...) nem szabadna\" - jelentette ki.\n\n\n\n\n\n\n\nOrb\u00e1n Viktor - minisztereln\u00f6ki interj\u00fa (J\u00f3 reggelt, Magyarorsz\u00e1g! - febru\u00e1r 5.) | M\u00e9diaKlikk\nmediaklikk.hu\nHallgassa vissza Orb\u00e1n Viktor minisztereln\u00f6k \u00far febru\u00e1r 5-i Kossuth R\u00e1di\u00f3 - J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban elhangzott interj\u00faj\u00e1t!\n\n\n\n\nA br\u00fcsszeli vakcinabeszerz\u00e9s teljesen kisz\u00e1m\u00edthatatlan \u00e9s kev\u00e9s vakcina \u00e9rkezik\nA minisztereln\u00f6k az uni\u00f3s vakcinabeszerz\u00e9st lass\u00fanak nevezte, aminek a j\u00f3indulat\u00fa olvasata, hogy a br\u00fcsszeli b\u00fcrokrat\u00e1k min\u00e9l olcs\u00f3bban akartak olt\u00f3anyagot beszerezni, \u00e1m \"nek\u00fcnk (...) a p\u00e9nz nem l\u00e9nyegtelen, de az \u00e9lethez k\u00e9pest m\u00e1sodlagos\".\nFebru\u00e1r k\u00f6zep\u00e9t\u0151l online konzult\u00e1ci\u00f3 indul a nyit\u00e1s k\u00e9rd\u00e9seir\u0151l\nAz \u00faj koronav\u00edrus-adatokr\u00f3l a korm\u00e1nyf\u0151 kifejtette: az \u00faj fert\u0151z\u00f6ttek sz\u00e1ma 1576, meghalt 98, javar\u00e9szt id\u0151s \u00e9s kr\u00f3nikus betegs\u00e9gben szenved\u0151 magyar, k\u00f3rh\u00e1zban 3638 koronav\u00edrus-megbetegedett fekszik, l\u00e9legeztet\u0151g\u00e9pen pedig 302-en vannak. Az elm\u00falt h\u00e1rom-n\u00e9gy nap adatai alapj\u00e1n a minisztereln\u00f6k r\u00e1mutatott: a helyzet javul\u00e1sa meg\u00e1llt, stagn\u00e1l\u00e1s, n\u00e9mi roml\u00e1s l\u00e1tszik.\nElmondta tov\u00e1bb\u00e1, \u00e9rzi, hogy mindenki szeretn\u00e9 visszakapni a r\u00e9gi \u00e9let\u00e9t, \u00e9s meg\u00e9rti a vend\u00e9gl\u00e1t\u00f3sok, sz\u00e1llod\u00e1sok elkesered\u00e9s\u00e9t, nyom\u00e1sgyakorl\u00e1s\u00e1t is. \u00c1m k\u00fcl\u00f6n\u00f6sen az elm\u00falt n\u00e9h\u00e1ny nap adatai azt mutatj\u00e1k, hogy \u00f3vatosan, tervezetten kell haladni - h\u00edvta fel a figyelmet.\nA korm\u00e1ny febru\u00e1r k\u00f6zepe \u00e9s m\u00e1rcius eleje k\u00f6z\u00f6tt egy online konzult\u00e1ci\u00f3 form\u00e1j\u00e1ban k\u00e9ri ki az emberek v\u00e9lem\u00e9ny\u00e9t a nyit\u00e1s k\u00e9rd\u00e9seir\u0151l - k\u00f6z\u00f6lte.\nK\u00e9rd\u00e9sre megjegyezte: nem tartja \u00f6rd\u00f6gt\u0151l val\u00f3nak, hogy a m\u00e1r v\u00e9detteknek valamivel gyorsabb nyit\u00e1st tegyenek lehet\u0151v\u00e9, de ez a konzult\u00e1ci\u00f3 eredm\u00e9ny\u00e9n m\u00falik.\nA k\u00f6vetkez\u0151 id\u0151szak m\u00e1r a gazdas\u00e1g \u00fajraind\u00edt\u00e1s\u00e1r\u00f3l sz\u00f3l\n\nA gazdas\u00e1gr\u00f3l sz\u00f3lva hangs\u00falyozta: miut\u00e1n m\u00e1r \u00e9rkezett vakcina, a v\u00e9dekez\u00e9s \u00e1tadta a hely\u00e9t a gazdas\u00e1g \u00fajraind\u00edt\u00e1s\u00e1nak.\nA gazdas\u00e1gv\u00e9delmet \u00fagy \u00e9rt\u00e9kelte: siker\u00fclt megv\u00e9deni a munkahelyeket, 2020 december\u00e9ben kicsivel m\u00e9g t\u00f6bben is dolgoztak, mint egy \u00e9vvel kor\u00e1bban.\nA gazdas\u00e1g-\u00fajraind\u00edt\u00e1si akci\u00f3terv els\u0151 int\u00e9zked\u00e9seit pedig m\u00e1r meg is l\u00e9pt\u00e9k, ezt k\u00f6vet\u0151en \u00e1prilis elej\u00e9n meghozz\u00e1k azokat a d\u00f6nt\u00e9seket, amelyek els\u0151sorban a fels\u0151oktat\u00e1s, kutat\u00e1s-fejleszt\u00e9s \u00e1talak\u00edt\u00e1s\u00e1r\u00f3l sz\u00f3lnak majd, \"1500-2000 milli\u00e1rd forintr\u00f3l besz\u00e9l\u00fcnk\" - v\u00e1zolta fel a korm\u00e1nyf\u0151.\nIsmertette tov\u00e1bb\u00e1, hogy j\u00falius elej\u00e9n meghirdetik azokat a nagy fejleszt\u00e9seket, amelyek a teljes magyar energiarendszer korszer\u0171s\u00edt\u00e9s\u00e9r\u0151l, a z\u00f6ldgazdas\u00e1g, a k\u00f6rforg\u00e1sos gazdas\u00e1g ki\u00e9p\u00edt\u00e9s\u00e9r\u0151l, valamint egy teljesen \u00faj agr\u00e1r- \u00e9s vid\u00e9kfejleszt\u00e9si program elind\u00edt\u00e1s\u00e1r\u00f3l sz\u00f3lnak.\nOrb\u00e1n Viktor v\u00e1rakoz\u00e1sa szerint ezekkel a d\u00f6nt\u00e9sekkel 2021 j\u00f3 es\u00e9llyel egy p\u00e9ld\u00e1tlanul sikeres \u00fajraind\u00edt\u00e1si \u00e9v lesz.\nFelgyorsul a b\u00e9rt\u00e1mogat\u00e1sok kifizet\u00e9se a vend\u00e9gl\u00e1t\u00e1sban, turizmusban\n\nA vend\u00e9gl\u00e1t\u00f3ipar b\u00e9rt\u00e1mogat\u00e1s\u00e1r\u00f3l azt mondta, a kifizet\u00e9s val\u00f3ban b\u00fcrokratikusan \u00e9s lassan haladt, nem volt szerencs\u00e9s az eredetileg elgondolt ut\u00f3finansz\u00edroz\u00e1si rendszer, ez\u00e9rt megv\u00e1ltoztatt\u00e1k, el\u0151legben fizetnek, \u00e9s ut\u00f3lag sz\u00e1molnak majd el. \u00cdgy j\u00f3 es\u00e9ly van arra, hogy az \u00e9rintettek febru\u00e1rban minden nekik j\u00e1r\u00f3 t\u00e1mogat\u00e1st k\u00e9zhez kapjanak - k\u00f6z\u00f6lte.\n10 milli\u00f3 forintos kamatmentes hitelt kaphatnak a legkisebb v\u00e1llalkoz\u00e1sok\n\nBesz\u00e1molt arr\u00f3l a kis- \u00e9s k\u00f6z\u00e9pv\u00e1llalkoz\u00e1soknak indul\u00f3 programr\u00f3l is, amely 10 \u00e9vre sz\u00f3l\u00f3, 10 milli\u00f3 forintos, kamatmentes hitel foly\u00f3s\u00edt\u00e1s\u00e1t teszi lehet\u0151v\u00e9 \u00fagy, hogy 3 \u00e9vig nem kell elkezdeni t\u00f6rleszteni.\nA csal\u00e1dt\u00e1mogat\u00e1sok k\u00f6lts\u00e9gvet\u00e9si \u00f6sszege 2,5-szeres\u00e9re n\u0151tt, 2010-hez k\u00e9pest a\n\nA friss demogr\u00e1fiai adatokat a minisztereln\u00f6k \u00fagy komment\u00e1lta: az elm\u00falt t\u00edz \u00e9vben Magyarorsz\u00e1g nagy eredm\u00e9nyeket \u00e9rt el \"az \u00f6ntudatra \u00e9bred\u00e9s \u00e9s az \u00f6nbecs\u00fcl\u00e9s ter\u00fclet\u00e9n\". T\u00f6bb a h\u00e1zass\u00e1g, t\u00f6bb gyermeket v\u00e1llalnak, \u00e9s a nem k\u00edv\u00e1nt gyermekek sz\u00e1ma is lecs\u00f6kkent - sorolta, \u00fagy \u00e9rt\u00e9kelve: \"jobb \u00e1llapotban vagyunk mi, magyarok, mint voltunk t\u00edz \u00e9vvel ezel\u0151tt\".\nJelezte, hogy a csal\u00e1dt\u00e1mogat\u00e1sok k\u00f6lts\u00e9gvet\u00e9si \u00f6sszege 2010-hez k\u00e9pest a 2,5-szeres\u00e9re n\u0151tt, \u00e9s k\u00fcl\u00f6n\u00f6sen fontosnak nevezte a munk\u00e1hoz k\u00f6t\u00f6tt t\u00e1mogat\u00e1st. \"\u00dagy l\u00e1tom, a cig\u00e1ny honfit\u00e1rsainknak is rendk\u00edv\u00fcl fontos, hogy munk\u00e1hoz kapcsoltan kaphatnak gyermeknevel\u00e9si t\u00e1mogat\u00e1sokat\" - tette hozz\u00e1 a korm\u00e1nyf\u0151, kiemelve, hogy ez n\u00f6velte a t\u00e1rsadalmi koh\u00e9zi\u00f3t.\nOrb\u00e1n Viktor r\u00e1mutatott: ha a korm\u00e1ny 2010-ben nem vezette volna be a mostani csal\u00e1dt\u00e1mogat\u00e1si rendszert, 115 ezerrel kevesebb gyermek sz\u00fcletett volna az elm\u00falt t\u00edz \u00e9vben.\n\n\n\u00a0\n\u00a0\n\n"}]