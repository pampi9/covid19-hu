[{"date": "2021-02-26 08:59", "url": "https://koronavirus.gov.hu/cikkek/varga-mihaly-ujabb-egeszsegipari-beruhazasok-indulnak-tobb-mint-5-milliard-forintbol", "h1": "Varga Mih\u00e1ly: \u00fajabb eg\u00e9szs\u00e9gipari beruh\u00e1z\u00e1sok indulnak t\u00f6bb mint 5 milli\u00e1rd forintb\u00f3l", "body": "\nT\u00f6bb mint 5 milli\u00e1rd forintb\u00f3l indulnak \u00fajabb eg\u00e9szs\u00e9gipari beruh\u00e1z\u00e1sok Magyarorsz\u00e1gon, amelyekhez a v\u00e1llalkoz\u00e1sok t\u00f6bb mint 3,8 milli\u00e1rd forintnyi t\u00e1mogat\u00e1st kapnak - mondta a p\u00e9nz\u00fcgyminiszter p\u00e9nteken a Facebookra felt\u00f6lt\u00f6tt vide\u00f3j\u00e1ban, miut\u00e1n al\u00e1\u00edrta a h\u00e1rom \u00e9rintett c\u00e9g t\u00e1mogat\u00e1si szerz\u0151d\u00e9s\u00e9t.\n\n\nVarga\u00a0Mih\u00e1ly k\u00f6z\u00f6lte, mindh\u00e1rom c\u00e9g magas hozz\u00e1adott \u00e9rt\u00e9k\u0171 beruh\u00e1z\u00e1st val\u00f3s\u00edt meg.\n\u00a0\u00a0\u00a0\u00a0A Metris3D Kft. 1,1 milli\u00e1rd forintos beruh\u00e1z\u00e1s\u00e1val gumikeszty\u0171k gy\u00e1rt\u00e1sa indul el hazai alapanyagb\u00f3l Kiskunf\u00e9legyh\u00e1z\u00e1n. A Podiart Kft. 1 milli\u00e1rd forintos beruh\u00e1z\u00e1s\u00e1val 3D nyomtat\u00e1ssal el\u0151\u00e1ll\u00edtott orvosi seg\u00e9deszk\u00f6z\u00f6ket fejlesztenek majd Vecs\u00e9sen. A Zorinvest Kft. csaknem 3 milli\u00e1rd forintos beruh\u00e1z\u00e1s\u00e1nak k\u00f6sz\u00f6nhet\u0151en pedig fokozott fert\u0151z\u00e9s vesz\u00e9lyben haszn\u00e1lhat\u00f3 berendez\u00e9sek el\u0151\u00e1ll\u00edt\u00e1sa kezd\u0151dhet meg Budakeszin.\n\u00a0\u00a0\u00a0\u00a0Varga\u00a0Mih\u00e1ly elmondta, az \u00fajakkal egy\u00fctt m\u00e1r 49 szerz\u0151d\u00e9s sz\u00fcletett az Eg\u00e9szs\u00e9gipari T\u00e1mogat\u00e1si Programon bel\u00fcl, \u00e9s 70 milli\u00e1rd forintnyi beruh\u00e1z\u00e1s val\u00f3sulhat meg.\n\u00a0\u00a0\u00a0\u00a0\"A j\u00e1rv\u00e1ny harmadik hull\u00e1ma el\u0151tt \u00e1llunk, az eg\u00e9szs\u00e9gipari beruh\u00e1z\u00e1sok teh\u00e1t t\u00f6bb oldalr\u00f3l is Magyarorsz\u00e1g \u00e9rdekeit szolg\u00e1lj\u00e1k: egyr\u00e9szt er\u0151s\u00edtik haz\u00e1nk \u00f6nell\u00e1t\u00e1s\u00e1t, \u00faj munkahelyeket teremtenek \u00e9s hozz\u00e1 tudnak j\u00e1rulni ahhoz, hogy a gazdas\u00e1g sikeresen \u00fajrainduljon\" - fogalmazott a p\u00e9nz\u00fcgyminiszter.\n\nMTI 2021. febru\u00e1r 26.\n\n"}]