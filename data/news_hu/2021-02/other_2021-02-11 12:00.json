[{"date": "2021-02-11 12:00", "url": "https://koronavirus.gov.hu/cikkek/varga-mihaly-megalakult-fenntarthato-gazdasagfeheredesert-felelos-bizottsag", "h1": "Varga Mih\u00e1ly: megalakult a Fenntarthat\u00f3 Gazdas\u00e1gfeh\u00e9red\u00e9s\u00e9rt Felel\u0151s Bizotts\u00e1g", "body": "\nMegalakult a Fenntarthat\u00f3 Gazdas\u00e1gfeh\u00e9red\u00e9s\u00e9rt Felel\u0151s Bizotts\u00e1g - jelentette be a Facebook oldal\u00e1n cs\u00fct\u00f6rt\u00f6k\u00f6n Varga Mih\u00e1ly p\u00e9nz\u00fcgyminiszter.\n\n\nMint k\u00f6z\u00f6lte a megb\u00edz\u00f3levelet \u00e1tadta a bizotts\u00e1g eln\u00f6ks\u00e9g\u00e9nek, Izer Norbert ad\u00f3\u00fcgyek\u00e9rt felel\u0151s \u00e9s Sors L\u00e1szl\u00f3 Nemzeti Ad\u00f3- \u00e9s V\u00e1mhivatal vezet\u00e9s\u00e9\u00e9rt felel\u0151s \u00e1llamtitk\u00e1rnak.\n\u00a0\u00a0\u00a0\u00a0\u00a0A miniszter k\u00f6z\u00f6lte, hogy tov\u00e1bbi ad\u00f3cs\u00f6kkent\u00e9sekhez sz\u00fcks\u00e9ges forr\u00e1sok el\u0151teremt\u00e9s\u00e9t, vagyis m\u00e9g nagyobb gazdas\u00e1gi feh\u00e9red\u00e9st v\u00e1r a most megalak\u00edtott bizotts\u00e1gt\u00f3l. N\u00e9gy konkr\u00e9t ter\u00fcleten k\u00e9rt el\u0151rel\u00e9p\u00e9st. \u00cdgy azt v\u00e1rja, hogy er\u0151s\u00edts\u00e9k a munkav\u00e1llal\u00f3k v\u00e9delm\u00e9t a feketefoglalkoztat\u00e1ssal szemben, \u00e9s n\u00f6velj\u00e9k a tisztess\u00e9ges v\u00e1llalkoz\u00f3k v\u00e9delm\u00e9t az ad\u00f3csal\u00e1sok \u00e9s a c\u00e9gtemet\u0151k visszaszor\u00edt\u00e1s\u00e1val. Ezek mellett pedig fel kell sz\u00e1molni a sz\u00e1mlamentess\u00e9get t\u00f6bbek k\u00f6z\u00f6tt az \u00e9p\u00edt\u0151iparban \u00e9s a g\u00e9pj\u00e1rm\u0171-jav\u00edt\u00e1sn\u00e1l, a miniszter tov\u00e1bb\u00e1 azt is v\u00e1rja, hogy \u00f6szt\u00f6n\u00f6zz\u00e9k az elektronikus fizet\u00e9sek elterjed\u00e9s\u00e9t.\n\u00a0\u00a0\u00a0\u00a0Az Eur\u00f3pai Bizotts\u00e1g felm\u00e9r\u00e9se szerint az ad\u00f3elker\u00fcl\u00e9s elleni k\u00fczdelemben N\u00e9metorsz\u00e1got, Ausztri\u00e1t \u00e9s D\u00e1ni\u00e1t is megel\u0151zi Magyarorsz\u00e1g. Az ir\u00e1ny teh\u00e1t j\u00f3, a munk\u00e1t folytatni kell - z\u00e1rta bejegyz\u00e9s\u00e9t Varga Mih\u00e1ly p\u00e9nz\u00fcgyminiszter.\n\n\nMTI 2021. febru\u00e1r 11.\n\n"}]