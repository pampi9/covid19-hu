[{"date": "2021-02-06 10:05", "url": "https://koronavirus.gov.hu/cikkek/ogyei-foigazgato-az-orosz-vakcina-megbizhato", "h1": "OGY\u00c9I f\u0151igazgat\u00f3: az orosz vakcina megb\u00edzhat\u00f3", "body": "\nAz orosz vakcina megb\u00edzhat\u00f3 \u00e9s biztons\u00e1gos, egy kisebb adaggal m\u00e1r ak\u00e1r a j\u00f6v\u0151 h\u00e9ten meg tudja kezdeni vele Magyarorsz\u00e1g az olt\u00e1st - err\u0151l az Orsz\u00e1gos Gy\u00f3gyszer\u00e9szeti \u00e9s \u00c9lelmez\u00e9s-eg\u00e9szs\u00e9g\u00fcgyi Int\u00e9zet f\u0151igazgat\u00f3ja besz\u00e9lt az M1 aktu\u00e1lis csatorn\u00e1n szombat reggel.\n\nSzentiv\u00e1nyi M\u00e1ty\u00e1s elmondta: a brit orvosi szaklap, a Lancet \u00e1ltal is biztons\u00e1gosnak \u00e9s mintegy 92 sz\u00e1zal\u00e9kos hat\u00e9konys\u00e1g\u00fanak tartott olt\u00f3anyaggal kapcsolatban a magyar hat\u00f3s\u00e1gok a szer biztons\u00e1goss\u00e1g\u00e1t, hat\u00e9konys\u00e1g\u00e1t \u00e9s min\u0151s\u00e9g\u00e9t vizsg\u00e1lj\u00e1k. Hozz\u00e1tette: a mell\u00e9khat\u00e1sai kezelhet\u0151k, nem okoznak nagyobb probl\u00e9m\u00e1t.\nIsmertette: minden mag\u00e1ra valamit is ad\u00f3 fejleszt\u0151 igyekszik rangos lapban publik\u00e1lni az eredm\u00e9nyeit, a Lancet is ennek sz\u00e1m\u00edt. A brit orvosi szaklapban publik\u00e1lt eredm\u00e9nyek pedig azt igazolj\u00e1k, hogy a vakcin\u00e1ban meg lehet b\u00edzni.\n\nA f\u0151igazgat\u00f3 hangs\u00falyozta: a Szputnyik V vakcina ugyanolyan hat\u00e9konys\u00e1g\u00fa, mint a nyugati vakcin\u00e1k, a Pfizer\u00e9 vagy a Modern\u00e1\u00e9. Hozz\u00e1tette: a vakcina 60 \u00e9v felett is biztons\u00e1gos, ebben a koroszt\u00e1lyban is 92 sz\u00e1zal\u00e9kos hat\u00e9konys\u00e1got mutatott \u00e9s 85 \u00e9ves volt a legid\u0151sebb, akit oltottak vele.\nB\u00e1r r\u00f6vidt\u00e1v\u00fa ismereteink vannak minden vakcin\u00e1r\u00f3l, az bizonyos, hogy kialak\u00edt egy immunit\u00e1st, de j\u00f3 okunk van b\u00edzni abban is, hogy a v\u00edrus tov\u00e1bbad\u00e1s\u00e1t is megakad\u00e1lyozza - fogalmazott Szentiv\u00e1nyi M\u00e1ty\u00e1s, aki szerint nagyobb biztons\u00e1got ny\u00fajt a vakcina, mint az, ha valaki \u00e1tesik a fert\u0151z\u00e9sen.\nAz olt\u00f3anyag eur\u00f3pai enged\u00e9lyez\u00e9s\u00e9vel kapcsolatban azt hangs\u00falyozta: az Eur\u00f3pai Uni\u00f3s is k\u00e9t-h\u00e1rom h\u00f3napot ad mag\u00e1nak egy olt\u00f3anyag enged\u00e9lyez\u00e9s\u00e9re, ez ny\u00e1r elej\u00e9re t\u00f6rt\u00e9nhet meg. Hozz\u00e1tette: ez nem befoly\u00e1solja a magyar olt\u00e1sokat, Magyarorsz\u00e1gon m\u00e1r megvan az enged\u00e9ly \u00e9s megkezd\u0151dhetnek az olt\u00e1sok ak\u00e1r m\u00e1r a j\u00f6v\u0151 h\u00e9ten is.\nBesz\u00e9lt arr\u00f3l is, hogy Szerbi\u00e1ban m\u00e1r haszn\u00e1lj\u00e1k az olt\u00f3anyagot \u00e9s j\u00f3k a tapasztalataik, a szernek kev\u00e9s mell\u00e9khat\u00e1s\u00e1t tapasztalt\u00e1k.\nA f\u0151igazgat\u00f3 szerint az, hogy Magyarorsz\u00e1g le tudott k\u00f6tni egy nagyobb kontingenst a Szputnyik V-b\u0151l, fokozott biztons\u00e1got jelenthet a magyar emberek sz\u00e1m\u00e1ra.\nArra reag\u00e1lva, hogy Angela Merkel n\u00e9met kancell\u00e1r is s\u00fcrgette az orosz vakcina eur\u00f3pai enged\u00e9lyez\u00e9s\u00e9t, a f\u0151igazgat\u00f3 azt mondta: minden felel\u0151s politikus \u00fagy gondolkodik ma, hogy min\u00e9l t\u00f6bbf\u00e9le vakcina \u00e1ll a rendelkez\u00e9s\u00e9re, ann\u00e1l nagyobb biztons\u00e1gban \u00e9rezheti orsz\u00e1g\u00e1t.\n\nMTI\n\n"}]