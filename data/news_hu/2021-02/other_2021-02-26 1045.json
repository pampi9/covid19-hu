[{"date": "2021-02-26 10:45", "url": "https://koronavirus.gov.hu/cikkek/itm-allamtitkar-kormany-minden-elkovet-munkahelyek-megtartasaert-ujak-letrehozasaert", "h1": "ITM-\u00e1llamtitk\u00e1r: a korm\u00e1ny minden elk\u00f6vet a munkahelyek megtart\u00e1s\u00e1\u00e9rt, \u00fajak l\u00e9trehoz\u00e1s\u00e1\u00e9rt", "body": "\nA korm\u00e1ny minden elk\u00f6vet a munkahelyek megtart\u00e1s\u00e1\u00e9rt, \u00fajak l\u00e9trehoz\u00e1s\u00e1\u00e9rt - hangs\u00falyozta Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra p\u00e9nteken az M1 aktu\u00e1lis csatorn\u00e1n a K\u00f6zponti Statisztikai Hivatal p\u00e9nteken k\u00f6zz\u00e9tett adatait komment\u00e1lva.\n\n\nFelh\u00edvta a figyelmet arra, hogy a Eur\u00f3pai Uni\u00f3 valamennyi tag\u00e1llam\u00e1ban janu\u00e1r elsej\u00e9t\u0151l megv\u00e1ltozott a sz\u00e1m\u00edt\u00e1s m\u00f3dszertana, ennek egyik l\u00e9nyeges eleme, hogy a gyesen \u00e9s gyeden l\u00e9v\u0151ket is munkav\u00e1llal\u00f3k\u00e9nt tartj\u00e1k sz\u00e1mon. Az \u00faj m\u00f3dszertannal k\u00e9sz\u00fcl\u0151 sz\u00e1madatok a kor\u00e1bbi id\u0151szakhoz t\u00f6rt\u00e9n\u0151 viszony\u00edt\u00e1sban zavart okozhatnak.\n\u00a0\u00a0\u00a0\u00a0Bod\u00f3 S\u00e1ndor elmondta, Magyarorsz\u00e1gon janu\u00e1rban 4 milli\u00f3 537 ezren dolgoztak, a munkan\u00e9lk\u00fclis\u00e9g 5 sz\u00e1zal\u00e9kos volt, ugyanakkor a mostani helyzetben j\u00f3 adat a 71,1 sz\u00e1zal\u00e9kos foglalkoztat\u00e1si r\u00e1ta.\n\u00a0\u00a0\u00a0\u00a0Kiemelte, hogy a november-janu\u00e1r k\u00f6z\u00f6tti id\u0151szakban a foglalkoztatottak sz\u00e1ma 4 milli\u00f3 601 ezer, a munkan\u00e9lk\u00fclis\u00e9gi r\u00e1ta 4,3 sz\u00e1zal\u00e9kos volt.\n\u00a0Megjegyezte, hogy a k\u00f6zfoglalkoztatottak sz\u00e1ma az el\u0151z\u0151 id\u0151szakhoz k\u00e9pest 10 ezerrel kevesebb, a k\u00fclf\u00f6ldi telephelyeken dolgoz\u00f3k sz\u00e1ma 36 ezerrel cs\u00f6kkent.\n\u00a0\u00a0\u00a0\u00a0Bod\u00f3 S\u00e1ndor jelezte, hogy az \u00e1gazatokn\u00e1l nincs jelent\u0151sebb v\u00e1ltoz\u00e1s, az infokommunik\u00e1ci\u00f3, a tudom\u00e1nyos \u00e1gazat, az \u00e9p\u00edt\u0151ipar, a kereskedelem egy r\u00e9sze, a p\u00e9nz\u00fcgyi szektor tartja mag\u00e1t, itt nincs l\u00e9tsz\u00e1mcs\u00f6kken\u00e9s. A legnehezebb helyzetben van a turizmus, vend\u00e9gl\u00e1t\u00e1s, sz\u00e1ll\u00edt\u00e1s, rakt\u00e1roz\u00e1s \u00e1gazat.\n\u00a0\u00a0\u00a0\u00a0Elmondta, a m\u00e1r elind\u00edtott programokat kell menedzselni. A programok c\u00e9lir\u00e1nyosak, p\u00e9ldak\u00e9nt eml\u00edtette, hogy a 25 \u00e9v alattiak sz\u00e1m\u00e1ra, a 8 \u00e1ltal\u00e1nos iskolai v\u00e9gzetts\u00e9ggel rendelkez\u0151knek sz\u00f3l\u00f3 programban eddig 5-6 ezerre tehet\u0151 a t\u00e1mogat\u00e1st ig\u00e9nybe vev\u0151k sz\u00e1ma, ami havi 100 ezer forint 6 h\u00f3napon kereszt\u00fcl. A legnagyobb program az \u00e1gazati b\u00e9rt\u00e1mogat\u00e1s, 110 ezer f\u00f6l\u00f6tt van azoknak a sz\u00e1ma, akik t\u00e1mogat\u00e1sban r\u00e9szes\u00fcltek. Fontos a kutat\u00e1s-fejleszt\u00e9s-innov\u00e1ci\u00f3 seg\u00edt\u00e9se, ahol magasan k\u00e9pzett munkaer\u0151 megtart\u00e1s\u00e1ban tudnak seg\u00edteni, hogy a jelenlegi tud\u00e1s min\u00e9l el\u0151bb a gy\u00e1rt\u00f3szalagokon is megjelenjen - mondta Bod\u00f3 S\u00e1ndor.\n\n\nMTI 2021. febru\u00e1r 26.\n\n"}]