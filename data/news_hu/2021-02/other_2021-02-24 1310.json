[{"date": "2021-02-24 13:10", "url": "https://koronavirus.gov.hu/cikkek/operativ-torzs-kedden-397-emberrel-szemben-intezkedtek-kijarasi-tilalom-megsertese-miatt", "h1": "Operat\u00edv t\u00f6rzs: kedden 397 emberrel szemben int\u00e9zkedtek a kij\u00e1r\u00e1si tilalom megs\u00e9rt\u00e9se miatt", "body": "\nA rend\u0151r\u00f6k 397 emberrel szemben int\u00e9zkedtek a kij\u00e1r\u00e1si \u00e9s a k\u00f6zter\u00fcleti magatart\u00e1si szab\u00e1lyok megs\u00e9rt\u00e9se miatt kedden - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a szerdai online sajt\u00f3t\u00e1j\u00e9koztat\u00f3n.\n\n\nKiss R\u00f3bert rend\u0151r alezredes elmondta, ezzel 42 064-re emelkedett a rend\u0151ri int\u00e9zked\u00e9sek sz\u00e1ma a kij\u00e1r\u00e1si tilalom, illetve a kij\u00e1r\u00e1si korl\u00e1toz\u00e1s ellen\u0151rz\u00e9se \u00f3ta.\n\u00a0\u00a0\u00a0\u00a0Sz\u00f3lt arr\u00f3l, hogy a rend\u0151r\u00f6k a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt az elm\u00falt 24 \u00f3r\u00e1ban 119 emberrel szemben int\u00e9zkedtek. A fell\u00e9p\u00e9sre 92 ember eset\u00e9ben az\u00e9rt volt sz\u00fcks\u00e9g, mert nem tettek eleget a 10 ezer lakos\u00fan\u00e1l nagyobb telep\u00fcl\u00e9seken a k\u00f6zter\u00fcleti maszkvisel\u00e9sre vonatkoz\u00f3 \u00f6nkorm\u00e1nyzati rendeletben foglaltaknak. K\u00f6z\u00fcl\u00fck 13 embert figyelmeztettek, 46 embert helysz\u00edni b\u00edrs\u00e1ggal b\u00fcntettek, 33 ember ellen pedig szab\u00e1lys\u00e9rt\u00e9si feljelent\u00e9st tettek.\n\u00a0\u00a0\u00a0\u00a0Tov\u00e1bbi 7 emberrel szemben az\u00e9rt int\u00e9zkedtek, mert a t\u00f6megk\u00f6zleked\u00e9sben, 20-szal szemben pedig az\u00e9rt, mert \u00fczletben, bev\u00e1s\u00e1rl\u00f3k\u00f6zpontban nem viselt\u00e9k a v\u00e9d\u0151eszk\u00f6zt.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 834 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 214-szer az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 620 esetben pedig az \u00fczletek korl\u00e1tozott nyitva tart\u00e1s\u00e1ra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0Kedden egyetlen vend\u00e9gl\u00e1t\u00f3hely ideiglenes bez\u00e1rat\u00e1s\u00e1ra sem volt sz\u00fcks\u00e9g; a vend\u00e9gl\u00e1t\u00f3helyekre janu\u00e1r 30-a \u00f3ta vonatkoz\u00f3 szigor\u00fabb szab\u00e1lyokat nem s\u00e9rtett\u00e9k meg az elm\u00falt napon.\n\u00a0\u00a0\u00a0\u00a0Az alezredes k\u00fcl\u00f6n felh\u00edvta a figyelmet arra, hogy a vesz\u00e9lyhelyzet idej\u00e9n alkalmazand\u00f3 v\u00e9delmi int\u00e9zked\u00e9sek m\u00e1sodik \u00fctem\u00e9r\u0151l sz\u00f3l\u00f3, jelenleg is hat\u00e1lyban l\u00e9v\u0151 korm\u00e1nyrendelet r\u00f6gz\u00edti a rendezv\u00e9nyek megtart\u00e1s\u00e1nak tilalm\u00e1t. A szab\u00e1lyoz\u00e1s c\u00e9lja a koronav\u00edrus terjed\u00e9s\u00e9nek g\u00e1tl\u00e1sa, k\u00f6z\u00f6ss\u00e9gi terjed\u00e9s\u00e9nek megakad\u00e1lyoz\u00e1sa \u00e9s a v\u00e9dekez\u00e9s sikeres folytat\u00e1sa - mondta.\n\u00a0\u00a0\u00a0\u00a0Hozz\u00e1tette, rendezv\u00e9nyt, gy\u0171l\u00e9st tartani \u00e9s szervezni, illetve annak helysz\u00edn\u00e9n tart\u00f3zkodni tilos. A jogszab\u00e1lyi tilt\u00e1s mellett arra is r\u00e1mutatott, a csoportosul\u00e1ssal, gy\u00fclekez\u00e9ssel a r\u00e9sztvev\u0151k vesz\u00e9lynek tehetik ki a saj\u00e1t eg\u00e9szs\u00e9g\u00fcket \u00e9s m\u00e1sok\u00e9t is, ez\u00e9rt mindenkit arra k\u00e9rt, hogy tartsa be a v\u00e9delmi szab\u00e1lyokat.\u00a0\u00a0\n\u00a0\u00a0\u00a0\u00a0Kedden is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyok megs\u00e9rt\u00e9se miatt 49 alkalommal l\u00e9ptek fel. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 12 349-szer int\u00e9zkedtek.\n\u00a0\u00a0\u00a0\u00a0A hat\u00f3s\u00e1gi h\u00e1zi karant\u00e9nban l\u00e9v\u0151ket kedden 10 255 esetben ellen\u0151rizt\u00e9k szem\u00e9lyesen a rend\u0151r\u00f6k. Aznap 5098 ilyen korl\u00e1toz\u00f3 int\u00e9zked\u00e9st rendeltek el, jelenleg 27 737-en vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 2710-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - k\u00f6z\u00f6lte az alezredes.\n\u00a0\u00a0\u00a0\u00a0Ismertette azt is: a hat\u00e1r\u00e1tkel\u0151kn\u00e9l j\u00f3 \u00fctemben halad a forgalom, de a teherforgalomban \u00c1rt\u00e1ndn\u00e1l 2 \u00f3r\u00e1s, Csengersim\u00e1n\u00e1l 3 \u00f3r\u00e1s v\u00e1rakoz\u00e1sra kell sz\u00e1m\u00edtani.\n\n\n"}]