[{"date": "2021-02-03 07:01", "url": "https://koronavirus.gov.hu/cikkek/felgyorsul-bertamogatasok-kifizetese-vendeglatasban-turizmusban", "h1": "Felgyorsul a b\u00e9rt\u00e1mogat\u00e1sok kifizet\u00e9se a vend\u00e9gl\u00e1t\u00e1sban, turizmusban", "body": "\nA korm\u00e1ny c\u00e9lja, hogy a v\u00edrusv\u00e1ls\u00e1g miatt neh\u00e9z helyzetbe ker\u00fclt v\u00e1llalkoz\u00e1sok talpon marad\u00e1s\u00e1t seg\u00edtve megv\u00e9dje dolgoz\u00f3ik munkahelyeit. A korm\u00e1ny d\u00f6nt\u00e9st hozott arr\u00f3l, hogy a folyamatos kifizet\u00e9sek felgyors\u00edt\u00e1sa \u00e9rdek\u00e9ben az \u00e9rintett szektorok v\u00e1llalkoz\u00e1sai ut\u00f3finansz\u00edroz\u00e1s helyett ezent\u00fal el\u0151leg form\u00e1j\u00e1ban juthatnak hozz\u00e1 a b\u00e9rt\u00e1mogat\u00e1shoz. Az int\u00e9zked\u00e9s lehet\u0151v\u00e9 teszi, hogy az ig\u00e9nyelt forr\u00e1sok min\u00e9l el\u0151bb eljussanak a v\u00e1llalkoz\u00e1sok sz\u00e1ml\u00e1ira. A kifizet\u00e9s egy \u00f6sszegben t\u00f6rt\u00e9nik, novemberig visszamen\u0151legesen.\n\n\nAz \u00e1gazati b\u00e9rt\u00e1mogat\u00e1st a turizmus, vend\u00e9gl\u00e1t\u00e1s, szabadid\u0151 szektorokban m\u0171k\u00f6d\u0151, a tev\u00e9kenys\u00e9g\u00fcket a j\u00e1rv\u00e1ny terjed\u00e9s\u00e9nek lass\u00edt\u00e1sa \u00e9rdek\u00e9ben sz\u00fcneteltetni, visszafogni k\u00e9nytelen c\u00e9gek ig\u00e9nyelhetik. A t\u00e1mogat\u00e1st eddig t\u00f6bb mint 100 ezer munkav\u00e1llal\u00f3ra k\u00e9rt\u00e9k a munk\u00e1ltat\u00f3k \u00f6sszesen 28 milli\u00e1rd forint \u00e9rt\u00e9kben.\nTeh\u00e1t a korm\u00e1nyzati seg\u00edts\u00e9get a j\u00f6v\u0151ben nem az ig\u00e9nyl\u00e9ssel \u00e9rintett h\u00f3napot k\u00f6vet\u0151en, azaz ut\u00f3finansz\u00edroz\u00e1ssal teljes\u00edtik, hanem a p\u00e1ly\u00e1z\u00f3k helyzet\u00e9nek k\u00f6nny\u00edt\u00e9se \u00e9rdek\u00e9ben m\u00e1r az aktu\u00e1lis h\u00f3nap elej\u00e9n meg\u00e9rkezik a c\u00e9gekhez a munkav\u00e1llal\u00f3k\u00a0b\u00e9rt\u00e1mogat\u00e1sa.\u00a0Ez azt jelenti, hogy a v\u00e1llalkoz\u00e1sok el\u0151re hozz\u00e1jutnak a p\u00e9nzhez. Az elsz\u00e1mol\u00e1si rendszer pedig \u00fagy v\u00e1ltozik, hogy a b\u00e9rek kifizet\u00e9s\u00e9t, illetve a dolgoz\u00f3 megtart\u00e1s\u00e1t az \u00e9rintett h\u00f3napot k\u00f6vet\u0151en ellen\u0151rzik. Ezzel biztos\u00edtja a korm\u00e1ny, hogy a munkahelyek v\u00e9delme ne jelentsen indokolatlan megterhel\u00e9st a h\u00e1zhozsz\u00e1ll\u00edt\u00e1s mellett is jelent\u0151s m\u00e9rt\u00e9k\u0171 vesztes\u00e9geket elk\u00f6nyvel\u0151 v\u00e1llalkoz\u00e1soknak.\nA vesz\u00e9lyhelyzeti int\u00e9zked\u00e9sekkel egy\u00fctt az ig\u00e9nyl\u00e9s hat\u00e1rideje is meghosszabbodott 2021. m\u00e1rcius 10-ig.\nKapcsol\u00f3d\u00f3 jogszab\u00e1lyt l\u00e1sd Magyar K\u00f6zl\u00f6ny 16. sz\u00e1m (2021.febu\u00e1r 2.)\nKorm\u00e1ny 43/2021. (II. 2.) Korm. rendelete a vesz\u00e9lyhelyzet ideje alatt egyes gazdas\u00e1gv\u00e9delmi int\u00e9zked\u00e9sekr\u0151l sz\u00f3l\u00f3 485/2020. (XI. 10.) Korm. rendelet m\u00f3dos\u00edt\u00e1s\u00e1r\u00f3l \n\n"}]