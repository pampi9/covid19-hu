[{"date": "2021-02-16 13:19", "url": "https://koronavirus.gov.hu/cikkek/operativ-torzs-mar-otfele-oltoanyag-all-rendelkezesre-magyarorszagon", "h1": "Operat\u00edv t\u00f6rzs: m\u00e1r \u00f6tf\u00e9le olt\u00f3anyag \u00e1ll rendelkez\u00e9sre Magyarorsz\u00e1gon", "body": "\n\u00a0Meg\u00e9rkezett az els\u0151 vakcinasz\u00e1ll\u00edtm\u00e1ny K\u00edn\u00e1b\u00f3l, ezzel m\u00e1r \u00f6tf\u00e9le olt\u00f3anyag \u00e1ll rendelkez\u00e9sre Magyarorsz\u00e1gon - k\u00f6z\u00f6lte a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi oszt\u00e1lyvezet\u0151je az operat\u00edv t\u00f6rzs nev\u00e9ben a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi, online sajt\u00f3t\u00e1j\u00e9koztat\u00f3j\u00e1n.\n\n\nGalg\u00f3czi \u00c1gnes elmondta, a kedden \u00e9rkezett 550 ezer adag olt\u00f3anyag 275 ezer ember olt\u00e1s\u00e1ra el\u00e9g. Ezzel a k\u00e9sz\u00edtm\u00e9nnyel akkor kezd\u0151dhetnek meg az olt\u00e1sok, ha a Nemzeti N\u00e9peg\u00e9szs\u00e9g\u00fcgyi K\u00f6zpont elv\u00e9gzi a sz\u00fcks\u00e9ges vizsg\u00e1latokat \u00e9s az olt\u00f3anyag felhaszn\u00e1l\u00e1s\u00e1ra enged\u00e9lyt ad.\n\u00a0\u00a0\u00a0\u00a0A k\u00ednai vakcin\u00e1val a h\u00e1ziorvosi k\u00f6rzetekben \"tal\u00e1lkozhatnak\" az oltand\u00f3k - tette hozz\u00e1.\n\u00a0\u00a0\u00a0\u00a0Az oszt\u00e1lyvezet\u0151 r\u00e1mutatott, ezzel a vakcin\u00e1val egy\u00fctt m\u00e1r \u00f6t t\u00edpus\u00fa olt\u00f3anyag van Magyarorsz\u00e1gon annak \u00e9rdek\u00e9ben, hogy min\u00e9l gyorsabban, min\u00e9l t\u00f6bb ember kaphassa meg az olt\u00e1st.\n\u00a0\u00a0\u00a0\u00a0Kit\u00e9rt arra, a h\u00e9ten k\u00e9t \u00fctemben j\u00f6n a Pfizer/BioNTech 102 960 adag olt\u00f3anyag-sz\u00e1ll\u00edtm\u00e1nya: az els\u0151 m\u00e1r kedden meg\u00e9rkezett a k\u00f3rh\u00e1zi olt\u00f3pontokra, a t\u00f6bbit szerd\u00e1ra v\u00e1rj\u00e1k.\n\u00a0\u00a0\u00a0\u00a0Galg\u00f3czi \u00c1gnes sz\u00f3lt arr\u00f3l, hogy az e heti olt\u00e1si terv szerint a regisztr\u00e1lt legid\u0151sebbek olt\u00e1sa az olt\u00f3pontokon a Pfizer- \u00e9s a Szputnyik, a 60 \u00e9v alatti regisztr\u00e1lt kr\u00f3nikus betegek olt\u00e1sa a h\u00e1ziorvosoknak biztos\u00edtott AstraZeneca-vakcin\u00e1val folytat\u00f3dik.\n\u00a0\u00a0\u00a0\u00a0Az \"olt\u00f3csapatok\" visszat\u00e9rnek a szoci\u00e1lis int\u00e9zm\u00e9nyekbe \u00e9s folyamatos az eg\u00e9szs\u00e9g\u00fcgyi dolgoz\u00f3k olt\u00e1sa is - jegyezte meg.\n\u00a0\u00a0\u00a0\u00a0Az oszt\u00e1lyvezet\u0151 azt k\u00e9rte, az olt\u00f3anyagokr\u00f3l csak megb\u00edzhat\u00f3 forr\u00e1sokb\u00f3l t\u00e1j\u00e9koz\u00f3djanak, \u00e9s \u00e9ljenek a v\u00e9d\u0151olt\u00e1s lehet\u0151s\u00e9g\u00e9vel.\n\u00a0\u00a0\u00a0\u00a0Galg\u00f3czi \u00c1gnes k\u00e9rd\u00e9sekre v\u00e1laszolva elmondta: a v\u00e9d\u0151olt\u00e1s bead\u00e1s\u00e1t k\u00e9rd\u0151\u00edv kit\u00f6lt\u00e9se \u00e9s az olt\u00e1sra \u00e9rkez\u0151 fizik\u00e1lis vizsg\u00e1lata el\u0151zi meg. Az oltand\u00f3nak minden, az olt\u00e1st esetlegesen befoly\u00e1sol\u00f3 k\u00f6r\u00fclm\u00e9nyr\u0151l t\u00e1j\u00e9koztatnia kell az olt\u00f3orvost.\n\u00a0\u00a0\u00a0\u00a0A szakember kit\u00e9rt arra is, hogy minden, laborat\u00f3rium \u00e1ltal v\u00e9gzett PCR-vizsg\u00e1latr\u00f3l jelent\u00e9st kell tenni a hat\u00f3s\u00e1goknak a j\u00e1rv\u00e1ny alakul\u00e1s\u00e1nak k\u00f6vet\u00e9se \u00e9rdek\u00e9ben.\n\u00a0\u00a0\u00a0\u00a0Az oszt\u00e1lyvezet\u0151 k\u00f6sz\u00f6netet mondott a h\u00e1ziorvosoknak az olt\u00e1si programban val\u00f3 r\u00e9szv\u00e9tel\u00e9rt. Szavai szerint ahogy egyre t\u00f6bb vakcina lesz el\u00e9rhet\u0151 Magyarorsz\u00e1gon, \u00fagy lesz egyre nagyobb sz\u00fcks\u00e9g a munk\u00e1jukra, amelyben seg\u00edts\u00e9get kapnak a megyei kollegi\u00e1lis vezet\u0151kt\u0151l, illetve a megyei vakcinabizotts\u00e1gokt\u00f3l is.\n\u00a0\u00a0\u00a0\u00a0Galg\u00f3czi \u00c1gnes a j\u00e1rv\u00e1ny\u00fcgyi adatokr\u00f3l elmondta, hogy az elm\u00falt 24 \u00f3r\u00e1ban 823-mal emelkedett a beazonos\u00edtott fert\u0151z\u00f6ttek sz\u00e1ma, ezzel egy\u00fctt a j\u00e1rv\u00e1ny kezdete \u00f3ta 389 622 embern\u00e9l mutatt\u00e1k ki a koronav\u00edrust.\n\u00a0\u00a0\u00a0\u00a0Elhunyt 85, t\u00f6bbs\u00e9g\u00e9ben id\u0151s, kr\u00f3nikus beteg, \u00edgy az elhunytak sz\u00e1ma 13 837-re emelkedett - f\u0171zte hozz\u00e1.\nBesz\u00e1molt arr\u00f3l, hogy k\u00f3rh\u00e1zban 3979 embert kezelnek a fert\u0151z\u00e9s miatt, k\u00f6z\u00fcl\u00fck 318-an szorulnak g\u00e9pi l\u00e9legeztet\u00e9sre.\n\n\n"}]