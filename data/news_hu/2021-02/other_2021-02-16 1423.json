[{"date": "2021-02-16 14:23", "url": "https://koronavirus.gov.hu/cikkek/az-orszaggyules-elott-veszelyhelyzeti-intezkedesek-meghosszabbitasa", "h1": "Az Orsz\u00e1ggy\u0171l\u00e9s el\u0151tt a vesz\u00e9lyhelyzeti int\u00e9zked\u00e9sek meghosszabb\u00edt\u00e1sa", "body": "\nA korm\u00e1ny el\u0151terjeszt\u00e9s\u00e9re az Orsz\u00e1ggy\u0171l\u00e9s ma kezdte t\u00e1rgyalni a koronav\u00edrus-j\u00e1rv\u00e1ny miatt elrendelt vesz\u00e9lyhelyzet meghosszabb\u00edt\u00e1s\u00e1t, amelynek c\u00e9lja a a j\u00e1rv\u00e1ny elleni hat\u00e9kony v\u00e9dekez\u00e9s biztos\u00edt\u00e1sa, a magyar emberek \u00e9let\u00e9nek \u00e9s eg\u00e9szs\u00e9g\u00e9nek megv\u00e9d\u00e9se, valamint a gazdas\u00e1gi k\u00e1rok m\u00e9rs\u00e9kl\u00e9se \u00e9s a munkahelyek meg\u0151rz\u00e9se. A javaslatr\u00f3l j\u00f6v\u0151 h\u00e9ten lesz szavaz\u00e1s.\n\n\nA korm\u00e1ny nev\u00e9ben\u00a0V\u00f6lner P\u00e1l, az Igazs\u00e1g\u00fcgyi Miniszt\u00e9rium parlamenti \u00e1llamtitk\u00e1ra ismertette a t\u00f6rv\u00e9nyjavaslatot. Expoz\u00e9j\u00e1ban kifejtette: a javaslat c\u00e9lja, hogy a korm\u00e1ny \u00e1ltal elrendelt vesz\u00e9lyhelyzet kihirdet\u00e9s\u00e9vel egyet\u00e9rtve az az\u00f3ta meghozott \u00f6sszes int\u00e9zked\u00e9st meger\u0151s\u00edtse \u00e9s meghosszabb\u00edtsa hat\u00e1lyukat.\n\u00a0\u00a0\u00a0\u00a0Hangs\u00falyozta, hogy j\u00e1rv\u00e1ny\u00fcgyi szak\u00e9rt\u0151k szerint indokolt a koronav\u00edrus-j\u00e1rv\u00e1ny miatt hozott korl\u00e1toz\u00f3 int\u00e9zked\u00e9sek tov\u00e1bbi fenntart\u00e1sa, mivel a m\u00e1sodik hull\u00e1m lefel\u00e9 tart\u00f3 szakasza megtorpant.\nA laz\u00edt\u00e1s ideje m\u00e9g nem j\u00f6tt el, de a korm\u00e1ny rem\u00e9li, ez sincs m\u00e1r olyan messze - fogalmazott az \u00e1llamtitk\u00e1r.\n\u00a0\u00a0\u00a0\u00a0K\u00f6z\u00f6lte: a korm\u00e1ny mindent megtesz, hogy min\u00e9l t\u00f6bb vakcina \u00e1lljon rendelkez\u00e9sre,\u00a0 elkedz\u0151dhessen a t\u00f6meges olt\u00e1s \u00e9s \u00edgy a korl\u00e1toz\u00e1sokat is fel lehetne oldani. A gazdas\u00e1g \u00fajraind\u00edt\u00e1s\u00e1ban is az a c\u00e9l, hogy a leggyorsabbak k\u00f6z\u00f6tt legyen az orsz\u00e1g - mondta.\nV\u00f6lner P\u00e1l a t\u00f6rv\u00e9nyjavaslatot ismertetve arr\u00f3l is besz\u00e1molt, a 90 napra biztos\u00edtott parlamenti felhatalmaz\u00e1s meghat\u00e1roz\u00e1sakor az ind\u00edtv\u00e1ny figyelemmel van arra, hogy a korm\u00e1ny int\u00e9zked\u00e9seit t\u00f6bb rendelet tartalmazza. A felhatalmaz\u00e1s a kabinet j\u00f6v\u0151ben meghozand\u00f3 int\u00e9zked\u00e9seire is vonatkozik - tette hozz\u00e1.\nA javaslat egy\u00e9rtelm\u0171v\u00e9 teszi ugyanakkor - folytatta az \u00e1llamtitk\u00e1r -, hogy a felhatalmaz\u00e1s 90 nap el\u0151tt is visszavonhat\u00f3, az Orsz\u00e1ggy\u0171l\u00e9s pedig hat\u00e1lyon k\u00edv\u00fcl is helyezheti azt.\n\u00a0\u00a0\u00a0\u00a0Az el\u0151terjeszt\u00e9s kimondja tov\u00e1bb\u00e1, hogy az Orsz\u00e1ggy\u0171l\u00e9s meger\u0151s\u00edti a javaslat hat\u00e1lybal\u00e9p\u00e9s\u00e9ig megalkotott, rendk\u00edv\u00fcli int\u00e9zked\u00e9seket tartalmaz\u00f3 korm\u00e1nyrendeletet, ez\u00e1ltal \"az Orsz\u00e1ggy\u0171l\u00e9s elismeri a korm\u00e1ny eddigi, a j\u00e1rv\u00e1ny megf\u00e9kez\u00e9se \u00e9rdek\u00e9ben tett l\u00e9p\u00e9seit\" - k\u00f6z\u00f6lte.\n\u00a0\u00a0\u00a0\u00a0Megjegyezte, hogy vesz\u00e9lyhelyzet idej\u00e9n id\u0151k\u00f6zi v\u00e1laszt\u00e1s vagy n\u00e9pszavaz\u00e1s nem tarthat\u00f3, az elj\u00e1r\u00e1si hat\u00e1rid\u0151k megszakadnak, az elmaradt v\u00e1laszt\u00e1sok id\u0151pontj\u00e1t pedig a vesz\u00e9lyhelyzet megsz\u0171n\u00e9s\u00e9t k\u00f6vet\u0151 15 napon bel\u00fcl ki kel t\u0171zni.\n\nA korm\u00e1nyp\u00e1rtok t\u00e1mogatj\u00e1k a javaslatot, a baloldali p\u00e1rtok\u00a0 - az eddigi nyilatkozataik alapj\u00e1n\u00a0 - v\u00e1rhat\u00f3an nem szavazz\u00e1k meg azt. A javaslatr\u00f3l j\u00f6v\u0151 h\u00e9ten szavaz az Orsz\u00e1ggy\u0171l\u00e9s.\n\nA j\u00e1rv\u00e1ny miatt a korm\u00e1ny, majd a parlament a j\u00e1rv\u00e1ny els\u0151 hull\u00e1ma sor\u00e1n is elrendelte a vesz\u00e9lyhelyzetet, amely az els\u0151 hull\u00e1m lecseng\u00e9s\u00e9vel 2020. j\u00fanius 18-\u00e1n sz\u0171nt meg. Majd a m\u00e1sodik hull\u00e1m sor\u00e1n a korm\u00e1ny november 4-t\u0151l vissza\u00e1ll\u00edtotta a\u00a0rendk\u00edv\u00fcli jogrendet,\u00a0\u00fajra kihirdette a vesz\u00e9lyhelyzetet, amit az Orsz\u00e1ggy\u0171l\u00e9s 90 napra meghosszabb\u00edtott. Ez az\u00e9rt fontos, mert a rendk\u00edv\u00fcli jogrend gyors cselekv\u00e9st tesz lehet\u0151v\u00e9\u00a0a korm\u00e1ny sz\u00e1m\u00e1ra. A vesz\u00e9lyhelyzettel kihirdetett\u00a0v\u00e9delmi int\u00e9zked\u00e9seket a korm\u00e1ny febru\u00e1r 1-ig,\u00a0majd legut\u00f3bbi d\u00f6nt\u00e9s\u00e9vel m\u00e1rcius 1-ig\u00a0meghosszabb\u00edtotta, mert a \u00a0magyar j\u00e1rv\u00e1ny\u00fcgyi adatok ugyan biztat\u00f3ak, de\u00a0sz\u00e1mos eur\u00f3pai orsz\u00e1gban m\u00e1r a harmadik hull\u00e1m jeleit \u00e9szlelik, ism\u00e9t n\u0151 a fert\u0151z\u00e9sek sz\u00e1ma, \u00e9s gyorsan fert\u0151z a brit v\u00edrusmut\u00e1ns.\n\n"}]