[{"date": "2021-02-21 16:18", "url": "https://koronavirus.gov.hu/cikkek/orszagos-tisztifoorvos-jarvany-harmadik-hullamanak-felszallo-szakaszaban-jarunk", "h1": "Orsz\u00e1gos tisztif\u0151orvos: a j\u00e1rv\u00e1ny harmadik hull\u00e1m\u00e1nak felsz\u00e1ll\u00f3 szakasz\u00e1ban j\u00e1runk", "body": "\nA koronav\u00edrus-j\u00e1rv\u00e1ny harmadik hull\u00e1m\u00e1nak felsz\u00e1ll\u00f3 szakasz\u00e1ban j\u00e1runk - nyilatkozta az orsz\u00e1gos tisztif\u0151orvos a k\u00f6zm\u00e9di\u00e1nak vas\u00e1rnap.\n\n\nM\u00fcller Cec\u00edlia elmondta: a m\u00e1sodik hull\u00e1m lefele men\u0151 szakasza a k\u00f6zelm\u00faltban megtorpant, \u00e9s err\u0151l a magasabb szintr\u0151l indul a harmadik hull\u00e1m. A napi ezres esetsz\u00e1m egyik napr\u00f3l a m\u00e1sikra dupl\u00e1j\u00e1ra n\u0151tt, most pedig m\u00e1r majdnem h\u00e1romezer \u00faj fert\u0151z\u00f6ttet - szombaton 2912 \u00faj pozit\u00edv esetet - regisztr\u00e1lnak - emelte ki. Emiatt tart a megbeteged\u00e9sek sz\u00e1m\u00e1nak exponenci\u00e1lis n\u00f6veked\u00e9s\u00e9t\u0151l, ami nagyobb terhet r\u00f3hat az eg\u00e9szs\u00e9g\u00fcgyi int\u00e9zm\u00e9nyekre - f\u0171zte hozz\u00e1.\n\u00a0\u00a0\u00a0\u00a0Az orsz\u00e1gos tisztif\u0151orvos hangs\u00falyozta: ez\u00e9rt \u00e1ll\u00edtott\u00e1k be \u00fajra a sz\u0171r\u0151buszokat, hogy min\u00e9l gyorsabban v\u00e9gezhess\u00e9k el a h\u00e1ziorvosok \u00e1ltal kezdem\u00e9nyezett sz\u0171r\u0151vizsg\u00e1latokat egy-egy gyan\u00fas megbeteged\u00e9s eset\u00e9ben.\n\u00a0\u00a0\u00a0\u00a0M\u00fcller Cec\u00edlia arr\u00f3l is besz\u00e9lt, hogy a szakemberek szerint a felfut\u00e1st az \u00faj, nagyobb fert\u0151z\u0151k\u00e9pess\u00e9g\u0171 v\u00edrusvari\u00e1nsok megjelen\u00e9se okozza. A brit mut\u00e1nsb\u00f3l, aminek a megbeteg\u00edt\u0151 k\u00e9pess\u00e9ge 70 sz\u00e1zal\u00e9kkal magasabb a kor\u00e1bbin\u00e1l, Magyarorsz\u00e1gon 322 esetet detekt\u00e1ltak - mondta. Kiemelte: a brit mut\u00e1nsn\u00e1l a szakemberek szerint az olt\u00f3anyagok hat\u00e1sosak, a brazil \u00e9s a d\u00e9l-afrikai v\u00e1ltozatokn\u00e1l azonban err\u0151l nincs m\u00e9g el\u00e9g tapasztalat.\n\u00a0\u00a0\u00a0\u00a0M\u00fcller Cec\u00edlia t\u00e1j\u00e9koztat\u00e1sa szerint a j\u00f6v\u0151 h\u00e9ten sok ember olt\u00e1s\u00e1ra ny\u00edlik lehet\u0151s\u00e9g, \u00e9s azt k\u00e9rte az emberekt\u0151l, hogy ha a h\u00e1ziorvosuk keresi \u0151ket emiatt, menjenek el beoltani magukat. K\u00f6z\u00f6lte: Magyarorsz\u00e1gon m\u00e1r \u00f6tf\u00e9le v\u00e9d\u0151olt\u00e1ssal \u00e9lhet a lakoss\u00e1g, amelyek k\u00f6z\u00fcl mindegyik 70 sz\u00e1zal\u00e9k feletti hat\u00e9konys\u00e1g\u00fa. A nyugati vakcin\u00e1k mellett mindk\u00e9t keletit, az orosz \u00e9s a k\u00ednait is sok milli\u00f3 ember megkapta - tette hozz\u00e1.\n\u00a0\u00a0\u00a0\u00a0Az \u00fajonnan enged\u00e9lyezett k\u00ednai Sinopharm-vakcin\u00e1b\u00f3l a h\u00e1ziorvosok \u00e1tlagosan 55 v\u00e9d\u0151olt\u00e1st kapnak, a mennyis\u00e9g a praxis \u00f6sszet\u00e9tel\u00e9t\u0151l f\u00fcgg. Ez a v\u00e9d\u0151olt\u00e1s el\u00f6lt, inaktiv\u00e1lt v\u00edrust tartalmaz teljes eg\u00e9sz\u00e9ben az \u00f6r\u00f6k\u00edt\u0151anyaggal, a feh\u00e9rj\u00e9vel \u00e9s a burokkal, amivel er\u0151teljes immunv\u00e1laszt v\u00e1lt ki - ismertette.\n\u00a0\u00a0\u00a0\u00a0Az orsz\u00e1gos tisztif\u0151orvos megjegyezte: a magyar vakcinafejleszt\u00e9s is ezt a technol\u00f3gi\u00e1t v\u00e1lasztotta, hiszen azon t\u00fal, hogy \u00edgy az immunv\u00e1lasz er\u0151teljesebb \u00e9s ak\u00e1r hosszabban tart\u00f3 lehet, ha v\u00e1ltozik a v\u00edrus, ez a technol\u00f3gia k\u00e9s\u0151bb nagyobb mozg\u00e1steret enged. Ak\u00e1r n\u00e9h\u00e1ny h\u00f3nap alatt adapt\u00e1lj\u00e1k az olt\u00f3anyagot egy \u00faj vari\u00e1nsra - tette hozz\u00e1.\n\u00a0\u00a0\u00a0\u00a0M\u00fcller Cec\u00edlia elmondta: a Sinopharm-vakcina K\u00edn\u00e1b\u00f3l n\u00e9gy gy\u00e1rt\u00e1si t\u00e9telben \u00e9rkezett \u00e9s az Orsz\u00e1gos Gy\u00f3gyszer\u00e9szeti \u00e9s \u00c9lelmez\u00e9s-eg\u00e9szs\u00e9g\u00fcgyi Int\u00e9zet (OGY\u00c9I) vesz\u00e9lyhelyzeti enged\u00e9lyez\u00e9s\u00e9t k\u00f6vet\u0151en a Nemzeti N\u00e9peg\u00e9szs\u00e9g\u00fcgyi K\u00f6zpontnak (NNK) gy\u00e1rt\u00e1si t\u00e9telenk\u00e9nt kell felszabad\u00edt\u00e1st v\u00e9geznie.\n\u00a0\u00a0\u00a0\u00a0Ez azt jelenti, hogy a gy\u00e1rt\u00f3 \u00e1ltal k\u00fcld\u00f6tt dokument\u00e1ci\u00f3t minden esetben \u00f6ssze kell vetni egy t\u0151le f\u00fcggetlen vizsg\u00e1lat eredm\u00e9ny\u00e9vel. Ut\u00f3bbihoz volt sz\u00fcks\u00e9g a k\u00ednai vakcina eset\u00e9ben hi\u00e1nyp\u00f3tl\u00e1sra \u00e9s csak ezut\u00e1n enged\u00e9lyezt\u00e9k a hat\u00f3s\u00e1gok az emberi felhaszn\u00e1l\u00e1st - mondta M\u00fcller Cec\u00edlia.\n\nMTI 2021. febru\u00e1r 21.\n\n"}]