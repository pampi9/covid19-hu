[{"date": "2021-02-28 16:55", "url": "https://koronavirus.gov.hu/cikkek/galgoczi-cel-hogy-minel-tobben-megkapjak-az-elso-oltast", "h1": "Galg\u00f3czi: c\u00e9l, hogy min\u00e9l t\u00f6bben megkapj\u00e1k az els\u0151 olt\u00e1st", "body": "\nMin\u00e9l t\u00f6bb embernek akarj\u00e1k beadni az els\u0151 koronav\u00edrus elleni olt\u00e1st, ez\u00e9rt v\u00e1ltozik a Pfizer-Biontech \u00e9s az AstraZeneca vakcin\u00e1ja eset\u00e9ben a m\u00e1sodik olt\u00e1s id\u0151pontja - k\u00f6z\u00f6lte Galg\u00f3czi \u00c1gnes, a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi oszt\u00e1lyvezet\u0151je az M1 aktu\u00e1lis csatorn\u00e1n vas\u00e1rnap.\n\n\nKifejtette: az olt\u00e1si strat\u00e9gia eddig az volt, hogy - az alkalmaz\u00e1si el\u0151iratnak megfelel\u0151en - minden esetben betartott\u00e1k az els\u0151 \u00e9s a m\u00e1sodik olt\u00e1s k\u00f6z\u00f6tti id\u0151intervallumot. Mostant\u00f3l - annak \u00e9rdek\u00e9ben, hogy megakad\u00e1lyozz\u00e1k a v\u00edrus terjed\u00e9s\u00e9t -, igyekeznek min\u00e9l t\u00f6bb embernek beadni az els\u0151 olt\u00e1st, hiszen m\u00e1r az is ad egy alapv\u00e9delmet a fert\u0151z\u00e9s ellen.\n\u00a0\u00a0\u00a0\u00a0Ismertet\u00e9se szerint a klinikai, tudom\u00e1nyos \u00e9s szakmai ismeretek alapj\u00e1n igyekeznek kitolni a m\u00e1sodik olt\u00e1s id\u0151pontj\u00e1t. A Pfizer vakcin\u00e1n\u00e1l a 21. napr\u00f3l a 35. napra tolj\u00e1k a m\u00e1sodik olt\u00e1st. Az AstraZeneca vakcin\u00e1n\u00e1l az alkalmaz\u00e1si el\u0151irat szerinti maxim\u00e1lis id\u0151tartamot kihaszn\u00e1lva, a 12. h\u00e9ten adj\u00e1k be a m\u00e1sodik vakcin\u00e1t. A Moderna, valamint az orosz \u00e9s a k\u00ednai vakcin\u00e1k eset\u00e9ben egyel\u0151re nem v\u00e1ltoztatnak a k\u00e9t olt\u00e1s k\u00f6z\u00f6tti olt\u00e1si s\u00e9m\u00e1n.\n\u00a0\u00a0\u00a0\u00a0Galg\u00f3czi \u00c1gnes azt mondta: b\u00edznak abban, hogy m\u00e1r az els\u0151 olt\u00e1s bead\u00e1s\u00e1val kialak\u00edthat\u00f3 lesz olyan v\u00e9delem, amely megakad\u00e1lyozza a fert\u0151z\u00e9s terjed\u00e9s\u00e9t. \u00cdgy tal\u00e1n tavasz v\u00e9g\u00e9re, ny\u00e1r elej\u00e9re olyan \u00e1toltotts\u00e1got \u00e9rnek el, ami val\u00f3ban v\u00e9delmet jelent a k\u00f6z\u00f6ss\u00e9gnek. M\u00e1r t\u00f6bb mint 670 ezer embert oltottak be Magyarorsz\u00e1gon. Az NNK oszt\u00e1lyvezet\u0151je \u00fagy tapasztalja, hogy n\u00f6vekszik az olt\u00e1s ir\u00e1nti bizalom.\n\u00a0\u00a0\u00a0\u00a0Elmondta: eddig h\u00e1rom nagyobb, a brit, a d\u00e9l-afrikai \u00e9s a brazil mut\u00e1nst\u00edpust azonos\u00edtottak. Ezek a fert\u0151z\u00e9s terjed\u00e9s\u00e9ben, illetve a v\u00edrus tulajdons\u00e1gaiban hoztak jelent\u0151s v\u00e1ltoz\u00e1st. Ezek k\u00f6z\u00fcl Magyarorsz\u00e1gon eddig a brazil mut\u00e1nst nem azonos\u00edtott\u00e1k. M\u00e1r a d\u00e9l-afrikai mut\u00e1nst is kimutatt\u00e1k, m\u00edg a brit mut\u00e1ci\u00f3t, m\u00e1r t\u00f6bb mint 400 embern\u00e9l azonos\u00edtott\u00e1k, az m\u00e1r k\u00f6z\u00f6ss\u00e9gben is terjed Magyarorsz\u00e1gon. Mivel a brit mut\u00e1ns gyorsabban terjed, a k\u00f6vetkez\u0151 id\u0151szakban v\u00e1rhat\u00f3an tov\u00e1bb fog emelkedni az \u00faj fert\u0151z\u00f6ttek \u00e9s a k\u00f3rh\u00e1zban kezeltek sz\u00e1ma is - k\u00f6z\u00f6lte.\n\u00a0\u00a0\u00a0\u00a0Kit\u00e9rt arra is, hogy jelenleg az orsz\u00e1g legt\u00f6bb nagyv\u00e1ros\u00e1ban stagn\u00e1l a szennyv\u00edzben a koronav\u00edrus \u00f6r\u00f6k\u00edt\u0151anyag\u00e1nak koncentr\u00e1ci\u00f3ja, Salg\u00f3tarj\u00e1nban \u00e9s Szombathelyen m\u00e9rtek emelked\u00e9st. A szennyv\u00edzmint\u00e1kban is kimutatt\u00e1k a brit mut\u00e1nst - tette hozz\u00e1.\n\u00a0\u00a0\u00a0\u00a0A szakember ezzel egy\u00fctt kiemelte, hogy a t\u00f6bbi mut\u00e1ci\u00f3 behurcol\u00e1sa megakad\u00e1lyozhat\u00f3 azzal, ha minim\u00e1lisra szor\u00edtj\u00e1k az utaz\u00e1sokat. Folyamatosan figyelemmel k\u00eds\u00e9rik a j\u00e1rv\u00e1ny\u00fcgyi helyzetet \u00e9s az esetsz\u00e1moknak megfelel\u0151en, sz\u00fcks\u00e9g eset\u00e9n tov\u00e1bbi int\u00e9zked\u00e9seket vezetnek be - tette hozz\u00e1.\n\u00a0\u00a0\u00a0\u00a0Galg\u00f3czi \u00c1gnes kiemelte: most a fegyelmezetts\u00e9g a legfontosabb, hogy tov\u00e1bbra is mindenki betartsa a j\u00e1rv\u00e1ny\u00fcgyi szab\u00e1lyokat. A kontaktusok sz\u00e1m\u00e1nak korl\u00e1toz\u00e1s\u00e1val cs\u00f6kkenthet\u0151 a j\u00e1rv\u00e1ny terjed\u00e9se. Emellett azt k\u00e9rte, aki regisztr\u00e1lt, \u00e9s \u00e9rtes\u00edti az orvos, mindenk\u00e9ppen \u00e9ljen az olt\u00e1s lehet\u0151s\u00e9g\u00e9vel. \u00cdgy lehet meg\u00e1ll\u00edtani a harmadik hull\u00e1m felfut\u00e1s\u00e1t - \u00e9rt\u00e9kelt.\n\nMTI 2021. febru\u00e1r 28.\n\n"}]