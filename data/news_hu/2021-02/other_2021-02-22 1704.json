[{"date": "2021-02-22 17:04", "url": "https://koronavirus.gov.hu/cikkek/megadta-haz-felhatalmazast-veszelyhelyzeti-rendeletek-hosszabbitasara", "h1": "Megadta a H\u00e1z a felhatalmaz\u00e1st a vesz\u00e9lyhelyzeti rendeletek hosszabb\u00edt\u00e1s\u00e1ra", "body": "\nMegszavazta az Orsz\u00e1ggy\u0171l\u00e9s h\u00e9tf\u0151n a koronav\u00edrus-vil\u00e1gj\u00e1rv\u00e1ny elleni v\u00e9dekez\u00e9sr\u0151l sz\u00f3l\u00f3 t\u00f6rv\u00e9nyjavaslatot, felhatalmazva ezzel a korm\u00e1nyt a vesz\u00e9lyhelyzetben alkotott rendeletei hat\u00e1ly\u00e1nak meghosszabb\u00edt\u00e1s\u00e1ra.\n\n\nVarga Judit igazs\u00e1g\u00fcgyi miniszter el\u0151terjeszt\u00e9s\u00e9t 133 igen szavazattal, 55 nem ellen\u00e9ben, egy tart\u00f3zkod\u00e1s mellett fogadta el a parlament.\nAz Orsz\u00e1ggy\u0171l\u00e9s \u00e1ltal most meger\u0151s\u00edtett korm\u00e1nyrendeletek hat\u00e1lya 90 napra hosszabb\u00edthat\u00f3 meg, de a parlament enn\u00e9l kor\u00e1bban is visszavonhatja felhatalmaz\u00e1s\u00e1t.\n\u00a0\u00a0\u00a0\u00a0A meger\u0151s\u00edt\u00e9ssel kapcsolatban az el\u0151terjeszt\u00e9s indokl\u00e1sa hangs\u00falyozza: e meger\u0151s\u00edt\u00e9s \u00e1ltal az Orsz\u00e1ggy\u0171l\u00e9s politikailag elismeri a j\u00e1rv\u00e1ny megakad\u00e1lyoz\u00e1s\u00e1ra tett eddigi korm\u00e1nyzati l\u00e9p\u00e9seket.\nAz Orsz\u00e1ggy\u0171l\u00e9s k\u00fcl\u00f6n j\u00f3v\u00e1hagyta azt a korm\u00e1nyd\u00f6nt\u00e9st, amellyel a tavaly november elej\u00e9n kihirdetett vesz\u00e9lyhelyzet ideje alatt kiadott egyes korm\u00e1nyrendeleteket a 2021. febru\u00e1r 7-\u00e9n hat\u00e1lyos sz\u00f6veg\u00fckkel \u00fajb\u00f3l hat\u00e1lyba l\u00e9ptett\u00e9k.\n\u00a0\u00a0\u00a0\u00a0A h\u00e9tf\u0151n elfogadott jogszab\u00e1ly rendezi az id\u0151k\u00f6zi v\u00e1laszt\u00e1sok \u00e9s n\u00e9pszavaz\u00e1sok k\u00e9rd\u00e9s\u00e9t is, kimondva, hogy a vesz\u00e9lyhelyzet megsz\u0171n\u00e9s\u00e9t k\u00f6vet\u0151 napig id\u0151k\u00f6zi v\u00e1laszt\u00e1s \u00e9s n\u00e9pszavaz\u00e1s nem t\u0171zhet\u0151 ki, a m\u00e1r kit\u0171z\u00f6ttek pedig elmaradnak. A ki nem t\u0171z\u00f6tt \u00e9s az elmaradt v\u00e1laszt\u00e1sokat, n\u00e9pszavaz\u00e1sokat a vesz\u00e9lyhelyzet megsz\u0171n\u00e9s\u00e9t k\u00f6vet\u0151 15 napon bel\u00fcl kell kit\u0171zni.\n\u00a0\u00a0\u00a0\u00a0A t\u00f6rv\u00e9ny r\u00f6gz\u00edti, hogy a korm\u00e1nynak a j\u00e1rv\u00e1nnyal kapcsolatos int\u00e9zked\u00e9sekr\u0151l rendszeresen t\u00e1j\u00e9koztat\u00e1st kell adnia az Orsz\u00e1ggy\u0171l\u00e9s \u00fcl\u00e9s\u00e9n, annak hi\u00e1ny\u00e1ban a h\u00e1zeln\u00f6knek \u00e9s a frakci\u00f3vezet\u0151knek.\nA t\u00f6rv\u00e9ny a kihirdet\u00e9se napj\u00e1n 23 \u00f3rakor l\u00e9p hat\u00e1lyba, \u00e9s a kihirdet\u00e9s\u00e9t k\u00f6vet\u0151 90. napon vesz\u00edti hat\u00e1ly\u00e1t.\n\nMTI 2021. febru\u00e1r 22.\n\n"}]