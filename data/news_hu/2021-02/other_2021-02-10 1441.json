[{"date": "2021-02-10 14:41", "url": "https://koronavirus.gov.hu/cikkek/orszagos-tisztifoorvos-tul-korai-lenne-jarvanyugyi-szabalyok-enyhitese", "h1": "Orsz\u00e1gos tisztif\u0151orvos: t\u00fal korai lenne a j\u00e1rv\u00e1ny\u00fcgyi szab\u00e1lyok enyh\u00edt\u00e9se", "body": "\nA j\u00e1rv\u00e1ny\u00fcgyi adatok alapj\u00e1n t\u00fal korai lenne a szab\u00e1lyok enyh\u00edt\u00e9se - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n. M\u00fcller Cec\u00edlia\u00a0azt mondta: a j\u00e1rv\u00e1ny\u00fcgyi adatok alapj\u00e1n mindenkit k\u00f6r\u00fcltekint\u00e9sre \u00e9s maxim\u00e1lis \u00f3vatoss\u00e1gra int, kiemelve, hogy t\u00f6bb orsz\u00e1g p\u00e9ld\u00e1ja is mutatja, \"a korai nyit\u00e1s sok vesz\u00e9lyt rejt mag\u00e1ban\".\u00a0\n\n\n\u00a0 M\u00fcller Cec\u00edlia hozz\u00e1tette: t\u00f6bb v\u00e1rosban - \u00edgy Kecskem\u00e9ten \u00e9s Miskolcon is - \"foglalkoznak a gondolattal\", hogy enyh\u00edtenek az elrendelt higi\u00e9n\u00e9s szab\u00e1lyokon. Mint mondta, a v\u00e1ros vezet\u00e9s\u00e9nek hat\u00e1sk\u00f6re van a higi\u00e9n\u00e9s szab\u00e1lyok elrendel\u00e9s\u00e9re \u00e9s az azokon t\u00f6rt\u00e9n\u0151 enyh\u00edt\u00e9sre is, \"de ez a hat\u00e1sk\u00f6r rendk\u00edv\u00fcli felel\u0151ss\u00e9ggel is j\u00e1r\".\n\u00a0\u00a0\u00a0\u00a0Az orsz\u00e1gos tisztif\u0151orvos azt mondta: a j\u00e1rv\u00e1ny\u00fcgyi adatok alapj\u00e1n mindenkit k\u00f6r\u00fcltekint\u00e9sre \u00e9s maxim\u00e1lis \u00f3vatoss\u00e1gra int, kiemelve, hogy t\u00f6bb orsz\u00e1g p\u00e9ld\u00e1ja is mutatja, \"a korai nyit\u00e1s sok vesz\u00e9lyt rejt mag\u00e1ban\".\u00a0\u00a0\n\u00a0\u00a0\u00a0\u00a0Ismertet\u00e9se szerint a j\u00e1rv\u00e1nyg\u00f6rbe t\u00edz napja nem cs\u00f6kken, a m\u00e1sodik hull\u00e1m lefel\u00e9 tart\u00f3 szakasza megtorpant, a sz\u00e1m\u00edt\u00e1sok szerint v\u00e1rhat\u00f3an a rag\u00e1lyosabb v\u00edrusmut\u00e1ci\u00f3 miatt ism\u00e9t emelked\u0151 tendencia j\u00f6het.\n\u00a0\u00a0\u00a0\u00a0A napi adatokat ismertetve elmondta: kedden 1279-cel emelkedett a fert\u0151z\u00f6ttek sz\u00e1ma, \u00e9s 98-an haltak meg. K\u00f3rh\u00e1zban 3747 embert \u00e1polnak, k\u00f6z\u00fcl\u00fck 296-an vannak l\u00e9legeztet\u0151g\u00e9pen. B\u00e1r az akt\u00edv esetek sz\u00e1ma napr\u00f3l napra m\u00e9rs\u00e9kl\u0151dik, a k\u00f3rh\u00e1zban \u00e1poltak sz\u00e1ma nem cs\u00f6kken jelent\u0151sen - h\u00edvta fel a figyelmet.\n\u00a0\u00a0\u00a0\u00a0Hozz\u00e1tette: a j\u00e1rv\u00e1ny\u00fcgyi helyzetet a v\u00e9d\u0151olt\u00e1sok nagysz\u00e1m\u00fa \u00e9s r\u00f6vid id\u0151 alatt t\u00f6rt\u00e9n\u0151 bead\u00e1s\u00e1val lehet befoly\u00e1solni, fontos, hogy n\u00f6vekedjen a beoltottak sz\u00e1ma. K\u00f6z\u00f6lte: eddig 292 627-en kapt\u00e1k meg az els\u0151 v\u00e9d\u0151olt\u00e1s\u00e1t, \u00e9s 113 570-en m\u00e1r a m\u00e1sodikat is.\n\u00a0\u00a0\u00a0\u00a0T\u00e1j\u00e9koztat\u00e1sa szerint kedden kisz\u00e1ll\u00edtott\u00e1k a korm\u00e1nyhivatalokba a Pfizer-vakcin\u00e1t, amely onnan a h\u00e1ziorvosi k\u00f6rzetekbe is eljut, tov\u00e1bb\u00e1 az AstraZeneca-vakcin\u00e1val is elkezdhetik a h\u00e1ziorvosok a 18-59 \u00e9ves kr\u00f3nikus betegek olt\u00e1s\u00e1t. A Szputnyik vakcin\u00e1val egyel\u0151re a budapesti olt\u00f3pontokon praxisonk\u00e9nt \u00f6t-\u00f6t ember beolt\u00e1s\u00e1ra ny\u00edlik lehet\u0151s\u00e9g - tette hozz\u00e1.\n\u00a0\u00a0\u00a0\u00a0Az orsz\u00e1gos tisztif\u0151orvos k\u00f6sz\u00f6netet mondott a h\u00e1ziorvosok aktivit\u00e1s\u00e1\u00e9rt, sz\u00e1m\u00edtanak r\u00e1juk, mivel fontos szerep\u00fck van a megel\u0151z\u00e9sben - mondta.\n\u00a0\u00a0\u00a0\u00a0Elmondta: kedden Pfizer-olt\u00f3anyag \u00e9rkezett Magyarorsz\u00e1gra, cs\u00fct\u00f6rt\u00f6kre 45 600 adag AstraZeneca-vakcin\u00e1t, illetve cs\u00fct\u00f6rt\u00f6k-p\u00e9ntekre 21 600 adag Moderna-vakcin\u00e1t v\u00e1rnak. M\u00fcller Cec\u00edlia hangs\u00falyozta: m\u00e1r folyamatosan \u00e9rkeznek az olt\u00f3anyagok, de m\u00e9g mindig nem \u00e1ll rendelkez\u00e9sre kell\u0151 mennyis\u00e9g\u0171. Jelenleg a c\u00e9lcsoportokat pr\u00f3b\u00e1lj\u00e1k min\u00e9l gyorsabban immuniz\u00e1lni - mondta.\n\u00a0\u00a0\u00a0\u00a0Arr\u00f3l is besz\u00e1molt: orsz\u00e1gos \u00e1tlagban - kiemelten Budapest \u00e9szaki \u00e9s d\u00e9li ter\u00fcletein, Gy\u0151rben \u00e9s Miskolcon - ism\u00e9t emelkedik a szennyv\u00edzben a koronav\u00edrus \u00f6r\u00f6k\u00edt\u0151anyag\u00e1nak mennyis\u00e9ge, \u00e9s csak B\u00e9k\u00e9scsab\u00e1n, valamint Kecskem\u00e9ten cs\u00f6kken.\n\u00a0\u00a0\u00a0\u00a0M\u00fcller Cec\u00edlia k\u00f6z\u00f6lte: azoknak, akik mindk\u00e9t adag v\u00e9d\u0151olt\u00e1st megkapt\u00e1k, \u00e9s a bead\u00e1sukat k\u00f6vet\u0151en eltelt a vakcina leirat\u00e1ban megszabott id\u0151, m\u00e1r nem kell karant\u00e9nba vonulniuk, ha egy beteg k\u00f6rnyezet\u00e9ben kontaktszem\u00e9lynek min\u0151s\u00fclnek.\n\u00a0\u00a0\u00a0\u00a0Az orsz\u00e1gos tisztif\u0151orvos azt is elmondta, hogy beny\u00fajtotta enged\u00e9lyez\u00e9sre a Szputnyik vakcin\u00e1t az Eur\u00f3pai Gy\u00f3gyszer\u00fcgyn\u00f6ks\u00e9ghez az orosz olt\u00f3anyagok fejleszt\u00e9s\u00e9t finansz\u00edroz\u00f3 Oroszorsz\u00e1gi K\u00f6zvetlen Befektet\u00e9si Alap. Rem\u00e9nyei szerint az olt\u00f3anyag gyorsan megkapja az enged\u00e9lyt, hiszen a magyar vizsg\u00e1latokon l\u00e1tt\u00e1k, hogy \"minden param\u00e9ter vonatkoz\u00e1s\u00e1ban megfelel a biztons\u00e1gos \u00e9s hat\u00e1sos vakcina k\u00f6vetelm\u00e9nyeinek\".\n\u00a0\u00a0\u00a0\u00a0K\u00e9rd\u00e9sre v\u00e1laszolva M\u00fcller Cec\u00edlia kiemelte: jelenleg nincs influenzaj\u00e1rv\u00e1ny Magyarorsz\u00e1gon, mind\u00f6ssze egy B t\u00edpus\u00fa influenzat\u00f6rzset tudtak kimutatni, \u00e1m a fert\u0151z\u00e9sek sz\u00e1ma messze a j\u00e1rv\u00e1nyos k\u00fcsz\u00f6b\u00e9rt\u00e9k alatt van. Ennek ok\u00e1t abban l\u00e1tja, hogy a higi\u00e9n\u00e9s szab\u00e1lyok betart\u00e1s\u00e1val nemcsak a koronav\u00edrus, hanem az \u00f6sszes cseppfert\u0151z\u00e9ssel terjed\u0151 betegs\u00e9g ellen v\u00e9dekeznek.\n\u00a0\u00a0\u00a0\u00a0Az orsz\u00e1gos tisztif\u0151orvos besz\u00e9lt arr\u00f3l is, hogy egy t\u00e1rsash\u00e1zban karant\u00e9nban lev\u0151 ember nem jelent vesz\u00e9lyt a t\u00f6bbi lak\u00f3ra, hiszen nem hagyhatja el a lak\u00e1s\u00e1t, \u00edgy nem tudja a k\u00f6z\u00f6s tereken \u00e1tadni a fert\u0151z\u00e9st. Azt mondta, rem\u00e9li, hogy m\u00e1rciusban lesz m\u00e1r olyan nagy mennyis\u00e9gben vakcina az orsz\u00e1gban, hogy mindenkinek - a nem kr\u00f3nikus betegeknek \u00e9s a fiataloknak is - el\u00e9rhet\u0151v\u00e9 v\u00e1lhat az olt\u00e1s.\n\u00a0\u00a0\u00a0\u00a0Az autoimmun vagy daganatos betegeket, mivel magas kock\u00e1zati csoportba tartoznak, M\u00fcller Cec\u00edlia szerint javasolt oltani, de n\u00e1luk egy\u00e9nenk\u00e9nt d\u00f6nti el a kezel\u0151orvos, hogy \u00e1llapotuk alapj\u00e1n olthat\u00f3k-e, \u00e9s melyik vakcin\u00e1val.\n\nMTI\n\n"}]