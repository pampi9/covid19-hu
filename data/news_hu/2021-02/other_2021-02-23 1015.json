[{"date": "2021-02-23 10:15", "url": "https://koronavirus.gov.hu/cikkek/valyi-nagy-istvan-kiterjesztik-bamlanivimab-nevu-gyogyszer-alkalmazasat", "h1": "V\u00e1lyi-Nagy Istv\u00e1n: kiterjesztik a bamlanivimab nev\u0171 gy\u00f3gyszer alkalmaz\u00e1s\u00e1t", "body": "\nKiterjesztik a bamlanivimab nev\u0171, koronav\u00edrus elleni gy\u00f3gyszer alkalmaz\u00e1s\u00e1t a n\u00e9gy orvosegyetemre \u00e9s a megyei k\u00f3rh\u00e1zakra, miut\u00e1n befejez\u0151d\u00f6tt a szer kipr\u00f3b\u00e1l\u00e1si szakasza a D\u00e9l-pesti Centrumk\u00f3rh\u00e1zban \u00e9s az Orsz\u00e1gos Kor\u00e1nyi Pulmonol\u00f3giai Int\u00e9zetben.\n\n\nV\u00e1lyi-Nagy Istv\u00e1n, a D\u00e9l-pesti Centrumk\u00f3rh\u00e1z f\u0151igazgat\u00f3ja kedden a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban azt mondta, hogy az int\u00e9zm\u00e9nyek honlapj\u00e1n megtal\u00e1lhat\u00f3k lesznek a gy\u00f3gyszerrel kapcsolatos inform\u00e1ci\u00f3k, p\u00e9ld\u00e1ul az alkalmaz\u00e1si el\u0151\u00edr\u00e1s, valamint a kezel\u00e9shez hozz\u00e1j\u00e1rul\u00f3 nyilatkozat is. Ezekb\u0151l t\u00e1j\u00e9koz\u00f3dhatnak a betegek \u00e9s a h\u00e1ziorvosok is - tette hozz\u00e1.\n\u00a0\u00a0\u00a0\u00a0Tudatta, hogy kedden t\u00f6bb mint k\u00e9tezer adag gy\u00f3gyszer \u00e9rkezik Magyarorsz\u00e1gra, \u00e9s folyamatos lesz a beszerz\u00e9s, mivel a j\u00e1rv\u00e1ny harmadik hull\u00e1ma miatt egyre t\u00f6bb betegnek lesz sz\u00fcks\u00e9ge a kezel\u00e9sre.\n\u00a0\u00a0\u00a0\u00a0Eml\u00e9keztetett: a bamlanivimab egy m\u00e1r meggy\u00f3gyult beteg v\u00e9rplazm\u00e1j\u00e1b\u00f3l k\u00e9sz\u00edtett \u00fagynevezett monoklon\u00e1lis antitest, amely az esetek h\u00e1romnegyed\u00e9ben megakad\u00e1lyozza, hogy s\u00falyosabb sz\u00f6v\u0151dm\u00e9nyek alakuljanak ki, \u00e9s emiatt a beteg k\u00f3rh\u00e1zba ker\u00fclj\u00f6n. A gy\u00f3gyszert egy\u00f3r\u00e1s inf\u00fazi\u00f3 form\u00e1j\u00e1ban adj\u00e1k be azoknak a betegeknek, akikn\u00e9l enyhe vagy k\u00f6z\u00e9ps\u00falyos t\u00fcnetek jelentkeznek - f\u0171zte hozz\u00e1.\n\u00a0\u00a0\u00a0\u00a0V\u00e1lyi-Nagy Istv\u00e1n az M1 aktu\u00e1lis csatorn\u00e1n azt mondta, hogy a szerrel eddig kezelt 15 beteg k\u00f6z\u00fcl egy ker\u00fclt k\u00f3rh\u00e1zba, de az \u0151 \u00e1llapota sem romlott, csak stagn\u00e1lt.\n\nMTI 2021. febru\u00e1r 23.\n\n"}]