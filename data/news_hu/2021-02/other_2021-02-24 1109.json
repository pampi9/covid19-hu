[{"date": "2021-02-24 11:09", "url": "https://koronavirus.gov.hu/cikkek/orban-konnyitesrol-egyelore-nem-lehet-beszelni", "h1": "Orb\u00e1n: k\u00f6nny\u00edt\u00e9sr\u0151l egyel\u0151re nem lehet besz\u00e9lni", "body": "\nA minisztereln\u00f6k szerint k\u00f6nny\u00edt\u00e9sr\u0151l egyel\u0151re nem lehet besz\u00e9lni, de az id\u0151sotthonokban lak\u00f3k l\u00e1togat\u00e1s\u00e1nak k\u00e9rd\u00e9s\u00e9t meg fogj\u00e1k fontolni - Orb\u00e1n Viktor err\u0151l j\u00e1rv\u00e1ny\u00fcgyi konzult\u00e1ci\u00f3j\u00e1nak szerdai, m\u00e1sodik fordul\u00f3ja ut\u00e1n, a Facebookra feltett vide\u00f3j\u00e1ban besz\u00e9lt.\n\n\n\u00a0A korm\u00e1nyf\u0151 hangs\u00falyozta: fontos nap a mai, mert ma kezdenek oltani a k\u00ednai vakcin\u00e1val.\n\u00a0\u00a0\u00a0\u00a0\"Nekem is rem\u00e9nyt ad ez, hogy tal\u00e1n valamikor a j\u00f6v\u0151 h\u00e9ten a v\u00e9dekez\u00e9s ir\u00e1ny\u00edt\u00f3i is sorra ker\u00fclhetnek\" - tette hozz\u00e1.\n\u00a0\u00a0\u00a0\u00a0A minisztereln\u00f6k \u00e9rt\u00e9kel\u00e9se szerint a helyzet nem k\u00f6nny\u0171. Mint mondta: egyszerre van vel\u00fcnk a j\u00f3 h\u00edr, hogy t\u00f6bb vakcina \u00e9rkezett, \u00e9s ez\u00e9rt megn\u0151 majd a beoltottak sz\u00e1ma, de k\u00f6zben a harmadik hull\u00e1m fenyegeti Magyarorsz\u00e1got.\n\"Ez a k\u00e9t tendencia, ez a k\u00e9t g\u00f6rbe fut egym\u00e1ssal szemben\" - mutatott r\u00e1 Orb\u00e1n Viktor, aki a konzult\u00e1ci\u00f3 sor\u00e1n meghallgatott j\u00e1rv\u00e1ny\u00fcgyi szakemberek nev\u00e9ben is azt k\u00e9rte, hogy min\u00e9l t\u00f6bben oltass\u00e1k be magukat.\n\u00a0\u00a0\u00a0\u00a0A korm\u00e1nyf\u0151 ugyanakkor kijelentette azt is: \"k\u00f6nny\u00edt\u00e9sr\u0151l egyel\u0151re nem lehet besz\u00e9lni\".\n\u00a0\u00a0\u00a0\u00a0Elmondta: egy olyan k\u00e9rd\u00e9s van, amelyet meg fognak fontolni.\nAz id\u0151sotthonok lak\u00f3i - akiket m\u00e1r 80 sz\u00e1zal\u00e9kban \u00e1toltottak - sokat szenvednek amiatt, hogy nem l\u00e1togathatj\u00e1k \u0151ket, \u00e9s \u0151k sem hagyhatj\u00e1k el az int\u00e9zm\u00e9nyeket. Itt szeretn\u00e9nk valami emberileg elfogadhat\u00f3 megold\u00e1st tal\u00e1lni - emelte ki.\n\u00a0\u00a0\u00a0\u00a0Orb\u00e1n Viktor h\u00e1romnapos j\u00e1rv\u00e1ny\u00fcgyi szak\u00e9rt\u0151i konzult\u00e1ci\u00f3sorozata keret\u00e9ben kedden els\u0151k\u00e9nt az Eg\u00e9szs\u00e9g\u00fcgyi Tudom\u00e1nyos Tan\u00e1cs (ETT) eln\u00f6ks\u00e9g\u00e9vel t\u00e1rgyalt. A korm\u00e1nyf\u0151 a tan\u00e1cskoz\u00e1s ut\u00e1n Facebook-vide\u00f3j\u00e1ban azt mondta: \u00f3vatoss\u00e1gra intenek a szakemberek.\n\nMTI 2021. febru\u00e1r 24.\n\n"}]