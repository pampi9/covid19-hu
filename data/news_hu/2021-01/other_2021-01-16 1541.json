[{"date": "2021-01-16 15:41", "url": "https://koronavirus.gov.hu/cikkek/sinopharm-vakcinajanak-gyartasi-folyamatait-ellenoriztek-az-ogyei-szakertoi-pekingben", "h1": "A Sinopharm vakcin\u00e1j\u00e1nak gy\u00e1rt\u00e1si folyamatait ellen\u0151rizt\u00e9k az OGY\u00c9I szak\u00e9rt\u0151i Pekingben", "body": "\nA Sinopharm k\u00ednai gy\u00f3gyszergy\u00e1rt\u00f3 koronav\u00edrus elleni vakcin\u00e1inak gy\u00e1rt\u00e1si folyamatait ellen\u0151rizt\u00e9k Pekingben az Orsz\u00e1gos Gy\u00f3gyszer\u00e9szeti \u00e9s \u00c9lelmez\u00e9s-Eg\u00e9szs\u00e9g\u00fcgyi Int\u00e9zet (OGY\u00c9I) szak\u00e9rt\u0151i - mondta el az MTI-nek szombaton telefonon nyilatkoz\u00f3 Luk\u00e1cs Ferenc, az Int\u00e9zet Hat\u00f3s\u00e1gi Ellen\u0151rz\u00e9si F\u0151oszt\u00e1ly\u00e1nak vezet\u0151je.\n\nAz OGY\u00c9I szak\u00e9rt\u0151i az\u00e9rt l\u00e1togattak Pekingbe, hogy a gy\u00f3gyszerk\u00e9sz\u00edtm\u00e9nyek helyes gy\u00e1rt\u00e1si k\u00f6r\u00fclm\u00e9nyeit ellen\u0151rz\u0151, \u00fagynevezett GMP (Good Manufacturing Practice - J\u00f3 gy\u00e1rt\u00e1si gyakorlat) inspekci\u00f3t v\u00e9gezzenek a Sinopharm le\u00e1nyv\u00e1llalatak\u00e9nt m\u0171k\u00f6d\u0151 China National Pharmaceutical Group (CNBG) koronav\u00edrus elleni olt\u00f3anyag\u00e1nak gy\u00e1rt\u00e1s\u00e1ra kialak\u00edtott \u00fczem\u00e9ben. A tavaly m\u00e1jusban \u00e1tadott gy\u00e1rban az ellen\u0151rz\u00e9st v\u00e9gz\u0151 magyar szak\u00e9rt\u0151k v\u00e9gign\u00e9zhett\u00e9k a teljes gy\u00e1rt\u00e1si folyamatot, tov\u00e1bb\u00e1 rendelkez\u00e9s\u00fckre bocs\u00e1tott\u00e1k a gy\u00e1rt\u00e1sr\u00f3l sz\u00f3l\u00f3, teljes dokument\u00e1ci\u00f3t is - sz\u00e1molt be a f\u0151oszt\u00e1lyvezet\u0151, m\u00e9ltatva a CNBG r\u00e9sz\u00e9r\u0151l ir\u00e1ntuk tan\u00fas\u00edtott, nyitott hozz\u00e1\u00e1ll\u00e1st. \"Amit akartunk, meg tudtuk n\u00e9zni\" - h\u00fazta al\u00e1.\nA vakcina sz\u00e1ll\u00edt\u00e1s\u00e1val kapcsolatban feltett k\u00e9rd\u00e9sre a szak\u00e9rt\u0151 \u00fagy v\u00e1laszolt: a 2 \u00e9s 8 fok k\u00f6z\u00f6tti h\u0151m\u00e9rs\u00e9kleten t\u00e1rolhat\u00f3 olt\u00f3anyag sz\u00e1ll\u00edt\u00e1sa h\u0151m\u00e9rs\u00e9kletkontrollal megoldhat\u00f3, a biztons\u00e1gos sz\u00e1ll\u00edt\u00e1s \u00edgy k\u00f6nnyen garant\u00e1lhat\u00f3.\nLuk\u00e1cs Ferenc hangs\u00falyozta: a vakcina gy\u00e1rt\u00e1sa egy modern gy\u00e1rban, biztons\u00e1gos k\u00f6r\u00fclm\u00e9nyek k\u00f6z\u00f6tt t\u00f6rt\u00e9nik, az ellen\u0151rz\u00e9s sor\u00e1n a magyar szak\u00e9rt\u0151knek csup\u00e1n olyan, apr\u00f3s\u00e1gokat \u00e9rint\u0151 \u00e9szrev\u00e9teleik voltak, amelyek a k\u00e9sz\u00edtm\u00e9ny min\u0151s\u00e9g\u00e9t nem befoly\u00e1solj\u00e1k.\nGuly\u00e1s Gergely, a Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6k\u00f6n elmondta: a magyar korm\u00e1ny gyakorlatilag m\u00e1r meg\u00e1llapodott a Sinopharmmal a vakcinabeszerz\u00e9sr\u0151l, az els\u0151 adag sz\u00e1ll\u00edt\u00e1s\u00e1nak - amely ak\u00e1r egymilli\u00f3 is lehet - az id\u0151pontja a magyar gy\u00f3gyszer\u00e9szeti hat\u00f3s\u00e1gi enged\u00e9lyez\u00e9s gyorsas\u00e1g\u00e1t\u00f3l f\u00fcgg.\nA Sinopharm olt\u00f3anyaga december 30-\u00e1n kapta meg a felt\u00e9teles piaci enged\u00e9lyt K\u00edn\u00e1ban, amely alapj\u00e1n a 18 \u00e9s 59 \u00e9v k\u00f6z\u00f6tti korcsoportba tartoz\u00f3k k\u00f6r\u00e9ben alkalmazz\u00e1k az orsz\u00e1gban. Az enged\u00e9lyt azt k\u00f6vet\u0151en adt\u00e1k meg a k\u00ednai eg\u00e9szs\u00e9g\u00fcgyi hat\u00f3s\u00e1gok, hogy a gy\u00e1rt\u00f3 k\u00f6z\u00f6lte: a klinikai tesztek harmadik f\u00e1zis\u00e1b\u00f3l sz\u00e1rmaz\u00f3 eredm\u00e9nyek id\u0151k\u00f6zi elemz\u00e9se alapj\u00e1n a szer 79,34 sz\u00e1zal\u00e9kos hat\u00e1soss\u00e1ggal ny\u00fajt v\u00e9delmet a koronav\u00edrus-fert\u0151z\u00e9ssel szemben.\n\nMTI\n\n"}]