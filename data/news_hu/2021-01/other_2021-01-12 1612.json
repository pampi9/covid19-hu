[{"date": "2021-01-12 16:12", "url": "https://koronavirus.gov.hu/cikkek/orszagos-tisztifoorvos-kedden-erkezett-vakcinakbol-tovabbi-51-ezer-embert-lehet-beoltani", "h1": "Orsz\u00e1gos tisztif\u0151orvos: a kedden \u00e9rkezett vakcin\u00e1kb\u00f3l tov\u00e1bbi 51 ezer embert lehet beoltani", "body": "\nA kedden Magyarorsz\u00e1gra \u00e9rkezett Pfizer- \u00e9s Moderna-vakcinasz\u00e1ll\u00edtm\u00e1nyok tov\u00e1bbi 51 ezer ember olt\u00e1s\u00e1t teszik lehet\u0151v\u00e9 - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n kedden.\n\n\nM\u00fcller Cec\u00edlia elmondta: a keddi Pfizer-sz\u00e1ll\u00edtm\u00e1nyb\u00f3l 47 385 embert lehet beoltani, ugyanis az Eur\u00f3pai Gy\u00f3gyszer\u00fcgyn\u00f6ks\u00e9g enged\u00e9lyezte, hogy egy ampull\u00e1b\u00f3l az eddigi \u00f6t helyett hat embert oltsanak be.\n\u00a0\u00a0\u00a0\u00a0Ezt az tette lehet\u0151v\u00e9, hogy a gy\u00e1rt\u00f3 \"jelent\u0151sen t\u00falt\u00f6lt\u00f6tte\" az ampull\u00e1kat, \u00edgy azokb\u00f3l plusz egy d\u00f3zis kinyerhet\u0151 - magyar\u00e1zta.\u00a0Regisztr\u00e1ci\u00f3 v\u00e9d\u0151olt\u00e1sra:\u00a0https://vakcinainfo.gov.hu/\n\u00a0\u00a0\u00a0\u00a0Ismertette azt is, hogy a keddi Moderna-sz\u00e1ll\u00edtm\u00e1ny 3600 ember beolt\u00e1s\u00e1ra elegend\u0151, a vakcina egy ampull\u00e1ja t\u00edz adagot tartalmaz.\n\u00a0\u00a0\u00a0\u00a0H\u00e9tf\u0151 estig 78 579 embert oltottak be, els\u0151sorban az eg\u00e9szs\u00e9g\u00fcgyben dolgoz\u00f3kat \u00e9s szoci\u00e1lis int\u00e9zm\u00e9nyek lak\u00f3it. A szoci\u00e1lis int\u00e9zm\u00e9nyekben az olt\u00f3csoportok helysz\u00ednen oltanak, a magasabb l\u00e9tsz\u00e1m\u00fa id\u0151sotthonok lak\u00f3i ut\u00e1n a vakcina mennyis\u00e9g\u00e9t\u0151l f\u00fcgg\u0151en b\u0151v\u00edtik az oltand\u00f3k k\u00f6r\u00e9t - k\u00f6z\u00f6lte.\nElmondta: a Moderna vakcin\u00e1ja hasonl\u00f3an m\u0171k\u00f6dik a Pfizer-olt\u00f3anyaghoz, azaz egy h\u00edrviv\u0151 RNS (ribonukleinsav) alap\u00fa vakcina. Ez azt jelenti, hogy az olt\u00f3anyag csak azt az \u00fczenetet tov\u00e1bb\u00edtja a sejtbe, hogy a v\u00edrusra jellemz\u0151 feh\u00e9rje termel\u0151dj\u00f6n a szervezetben, ami ellen ellenanyag k\u00e9pz\u0151dik. Az RNS-darabk\u00e1t\u00f3l nem kell tartani, j\u00f3l \"be van csomagolva\", mert an\u00e9lk\u00fcl gyorsan \u00e9s k\u00f6nnyen elbomlana. A sejtbe jutva n\u00e9h\u00e1ny nap alatt bomlik el, \u00e9s nem \u00e9p\u00fcl be a genetikai \u00e1llom\u00e1nyba - f\u0171zte hozz\u00e1.\n\u00a0\u00a0\u00a0\u00a0Besz\u00e9lt arr\u00f3l is, hogy a Moderna-vakcina t\u00e1rol\u00e1si felt\u00e9telei egyszer\u0171bbek: el\u00e9g m\u00ednusz 20 Celsius fokon t\u00e1rolni, \u00edgy f\u00e9l \u00e9vig felhaszn\u00e1lhat\u00f3, majd felolvaszt\u00e1s ut\u00e1n 2-8 Celsius fokon a Pfizer-olt\u00f3anyagn\u00e1l hosszabb ideig, 30 napig t\u00e1rolhat\u00f3. A Moderna vakcin\u00e1j\u00e1t nem kell feloldani, k\u00e9szen kinyerhet\u0151 az ampull\u00e1b\u00f3l, 18 \u00e9v felett adhat\u00f3 be, a m\u00e1sodik olt\u00e1sig pedig 28 napnak kell eltelnie.\n\u00a0 \u00a0Orsz\u00e1gszerte 25\u00a0k\u00f3rh\u00e1zi olt\u00f3ponton zajlik az eg\u00e9szs\u00e9g\u00fcgyi dolgoz\u00f3k beolt\u00e1sa, tov\u00e1bbi inform\u00e1ci\u00f3:\u00a0https://koronavirus.gov.hu/cikkek/korhazi-oltopontok-elerhetosege-egeszsegugyi-dolgozok-szamara\n\u00a0A tisztif\u0151orvos besz\u00e1molt arr\u00f3l is, hogy a pedag\u00f3gusok \u00e9s szoci\u00e1lis int\u00e9zm\u00e9nyek dolgoz\u00f3inak kor\u00e1bbi tesztel\u00e9s\u00e9hez hasonl\u00f3an a szoci\u00e1lis alapell\u00e1t\u00e1sban - a gyermekj\u00f3l\u00e9ti alapell\u00e1t\u00e1sban, jav\u00edt\u00f3int\u00e9zetekben dolgoz\u00f3k, h\u00e1zi seg\u00edts\u00e9gny\u00fajt\u00e1st v\u00e9gz\u0151k, falugondnokok, csal\u00e1dseg\u00edt\u0151k, szoci\u00e1lis munk\u00e1sok - is \u00e9lhetnek a tesztel\u00e9si lehet\u0151s\u00e9ggel. \u0150k janu\u00e1r 16-\u00e1n \u00e9s 17-\u00e9n 127 mintav\u00e9teli ponton k\u00e9rhetnek tesztel\u00e9st, amelyre m\u00e1r lehet regisztr\u00e1lni az al\u00e1bbi oldalon:\u00a0https://szocszures.kh.gov.hu/\n\u00a0\u00a0\u00a0\u00a0K\u00f6z\u00f6lte, hogy h\u00e9tf\u0151n 696-tal n\u0151tt az azonos\u00edtott \u00faj fert\u0151z\u00f6ttek sz\u00e1ma Magyarorsz\u00e1gon. Folyamatosan cs\u00f6kken az akt\u00edv fert\u0151z\u00f6ttek sz\u00e1ma: 123 647-et tartanak nyilv\u00e1n. 5005 beteget \u00e1polnak k\u00f3rh\u00e1zban \u00e9s 356-an szorulnak l\u00e9legeztet\u00e9sre. H\u00e9tf\u0151n 128, jellemz\u0151en sz\u00edv- \u00e9rrendszeri, k\u00fcl\u00f6nb\u00f6z\u0151 kr\u00f3nikus, anyagcsere-, cukorbetegs\u00e9gben szenved\u0151 beteg halt meg.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta: a Pfizer \u00e9s a Moderna vakcin\u00e1ja nem kombin\u00e1lhat\u00f3, erre vonatkoz\u00f3an nem v\u00e9geztek k\u00eds\u00e9rleteket. Az, hogy a Pfizer olt\u00f3anyag\u00e1b\u00f3l \u00f6t helyett hat embert oltanak be nem ugyanazon mennyis\u00e9g t\u00f6bbfel\u00e9 oszt\u00e1s\u00e1t jelenti, ugyanazt az olt\u00f3anyag-mennyis\u00e9get kapja mindenki - jegyezte meg.\n\u00a0\u00a0\u00a0\u00a0Szint\u00e9n k\u00e9rd\u00e9sre v\u00e1laszolva elmondta: a koronav\u00edrus-fert\u0151z\u00e9snek a szag- \u00e9s \u00edz\u00e9rz\u00e9kel\u00e9s elveszt\u00e9s\u00e9t kiv\u00e9ve nincs speci\u00e1lis t\u00fcnete, ez\u00e9rt ha t\u00fcneteket tapasztal valaki az olt\u00e1s ut\u00e1n, az nem biztos, hogy koronav\u00edrus-fert\u0151z\u00e9sre utal.\n\u00a0\u00a0\u00a0\u00a0Ha beigazol\u00f3dik a fert\u0151z\u00e9s, akkor is biztos, hogy enyh\u00e9n, sz\u00f6v\u0151dm\u00e9nymentesen zajlik le - hangs\u00falyozta M\u00fcller Cec\u00edlia.\n\n\n"}]