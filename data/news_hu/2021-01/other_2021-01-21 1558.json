[{"date": "2021-01-21 15:58", "url": "https://koronavirus.gov.hu/cikkek/itm-szazezret-kozeliti-az-agazati-bertamogatasi-programban-megmentheto-munkahelyek-szama", "h1": "ITM: a sz\u00e1zezret k\u00f6zel\u00edti az \u00e1gazati b\u00e9rt\u00e1mogat\u00e1si programban megmenthet\u0151 munkahelyek sz\u00e1ma", "body": "\nMostan\u00e1ig m\u00e1r 95 ezer munkav\u00e1llal\u00f3 ut\u00e1n k\u00e9rt\u00e9k az \u00e1gazati b\u00e9rt\u00e1mogat\u00e1st a koronav\u00edrus-j\u00e1rv\u00e1ny miatt m\u0171k\u00f6d\u00e9s\u00fcket sz\u00fcneteltetni k\u00e9nyszer\u00fclt v\u00e1llalkoz\u00e1sok - jelentette be az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) szerdai k\u00f6zlem\u00e9nye szerint a t\u00e1rca parlamenti \u00e9s strat\u00e9giai \u00e1llamtitk\u00e1ra.\n\nSchanda Tam\u00e1s hangs\u00falyozta, hogy a korm\u00e1ny a munkahelyek meg\u0151rz\u00e9s\u00e9vel, \u00fajak teremt\u00e9s\u00e9vel k\u00fczd a v\u00edrusv\u00e1ls\u00e1g okozta gondok ellen. Mint mondta, a magyar strat\u00e9gia sikeres, hiszen haz\u00e1nk gazdas\u00e1gi helyzete jobb m\u00e1s, ak\u00e1r gazdagabb uni\u00f3s tag\u00e1llamok\u00e9n\u00e1l is. A korm\u00e1nyzati int\u00e9zked\u00e9sekkel m\u00e1r t\u00f6bb mint egymilli\u00f3 munkahelyet siker\u00fclt megv\u00e9deni. \u00a0\u00a0\u00a0\u00a0\nA legut\u00f3bbi \u00f6t napban mintegy \u00f6tezer munkav\u00e1llal\u00f3nak ig\u00e9nyelt\u00e9k az \u00e1gazati b\u00e9rt\u00e1mogat\u00e1st, eddig \u00edgy \u00f6sszesen 13 200 v\u00e1llalkoz\u00e1s jelezte, hogy csaknem 95 ezer munkat\u00e1rsuk eset\u00e9ben \u00e9lni k\u00edv\u00e1nnak a lehet\u0151s\u00e9ggel - ismertette a legfrissebb adatokat Schanda Tam\u00e1s.\n\u00a0\u00a0\u00a0\u00a0A magyar emberek az elm\u00falt t\u00edz \u00e9vben is bizony\u00edtott\u00e1k, hogy munk\u00e1b\u00f3l akarnak meg\u00e9lni. A koronav\u00edrus-j\u00e1rv\u00e1ny azonban t\u00f6bb \u00e1gazatban - \u00edgy k\u00fcl\u00f6n\u00f6sen a vend\u00e9gl\u00e1t\u00e1s, a turizmus \u00e9s a szolg\u00e1ltat\u00e1sok ter\u00fclet\u00e9n - jelent\u0151s neh\u00e9zs\u00e9geket okoz, a v\u00e1llalkoz\u00e1sok talpon marad\u00e1s\u00e1t vesz\u00e9lyezteti. A korm\u00e1ny feladata ebben a helyzetben az, hogy seg\u00edtse a munk\u00e1ltat\u00f3kat a munkahelyek meg\u0151rz\u00e9s\u00e9ben. Ez\u00e9rt indultak munkahelyv\u00e9delmi \u00e9s -teremt\u00e9si programok - tette hozz\u00e1. \u00a0\u00a0\u00a0\u00a0Schanda Tam\u00e1s elmondta: Magyarorsz\u00e1g a j\u00e1rv\u00e1nyban is jobban teljes\u00edt, mint sok gazdagabb orsz\u00e1g. T\u00f6bb t\u00e9nyez\u0151nek k\u00f6sz\u00f6nhet\u0151, hogy az elszenvedett vesztes\u00e9gek ellen\u00e9re a magyar gazdas\u00e1g tov\u00e1bbra is j\u00f3 eredm\u00e9nyeket tud felmutatni. A belf\u00f6ldi v\u00e1llalkoz\u00f3k kitart\u00e1s\u00e1nak, a magyar munkav\u00e1llal\u00f3k hozz\u00e1\u00e1ll\u00e1s\u00e1nak, az elm\u00falt \u00e9vtized k\u00f6z\u00f6s eredm\u00e9nyeinek \u00e9s a korm\u00e1nyzati int\u00e9zked\u00e9seknek, amelyek \u00f6sszesen m\u00e1r j\u00f3val t\u00f6bb mint 1,4 milli\u00f3 magyar emberen seg\u00edtettek - fejtette ki. \u00a0\u00a0\u00a0\u00a0Az \u00e1llamtitk\u00e1r arra is eml\u00e9keztetett, hogy a baloldal teljesen m\u00e1s v\u00e1ls\u00e1gkezel\u00e9si strat\u00e9gi\u00e1t v\u00e1lasztott 2010 el\u0151tt. \u0150k ad\u00f3t emeltek, elvett\u00e9k a 13. havi nyugd\u00edjat, fojtogat\u00f3v\u00e1 tett\u00e9k a gazdas\u00e1gi l\u00e9gk\u00f6rt a v\u00e1llalkoz\u00e1sok sz\u00e1m\u00e1ra. A magyar csal\u00e1dokt\u00f3l \u00e9s c\u00e9gekt\u0151l behajtott\u00e1k ugyan a p\u00e9nzt, de az orsz\u00e1got \u00edgy sem tudt\u00e1k kih\u00fazni a bajb\u00f3l - h\u00edvta fel a figyelmet, hozz\u00e1t\u00e9ve, hogy 2010-ben m\u00e1r siker\u00fclt v\u00e1ltoztatni, kil\u00e1balni a v\u00e1ls\u00e1gb\u00f3l, ez a magyar emberek \u00f6sszefog\u00e1s\u00e1nak \u00e9s munk\u00e1j\u00e1nak k\u00f6sz\u00f6nhet\u0151en most is siker\u00fclni fog - olvashat\u00f3 a k\u00f6zlem\u00e9nyben.\n\nMTI 2021. janu\u00e1r 20.\n\u00a0\n\n"}]