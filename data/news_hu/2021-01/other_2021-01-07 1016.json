[{"date": "2021-01-07 10:16", "url": "https://koronavirus.gov.hu/cikkek/szijjarto-japan-vallalatok-donto-szerepet-jatszanak-magyar-gazdasag-novekedeseben", "h1": "Szijj\u00e1rt\u00f3: a jap\u00e1n v\u00e1llalatok d\u00f6nt\u0151 szerepet j\u00e1tszanak a magyar gazdas\u00e1g n\u00f6veked\u00e9s\u00e9ben", "body": "\nA jap\u00e1n v\u00e1llalatok d\u00f6nt\u0151 szerepet j\u00e1tszanak a magyar gazdas\u00e1g n\u00f6veked\u00e9s\u00e9ben, a vil\u00e1gj\u00e1rv\u00e1ny alatt eddig 19 jap\u00e1n v\u00e1llalat \u00f6sszesen 21 milli\u00e1rd forintnyi beruh\u00e1z\u00e1st hajtott v\u00e9gre Magyarorsz\u00e1gon, amellyel t\u00f6bb mint 13 ezer munkahelyet mentettek meg - k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter cs\u00fct\u00f6rt\u00f6k\u00f6n a Facebook-oldal\u00e1n, miut\u00e1n bemutatkoz\u00f3 l\u00e1togat\u00e1son fogadta Ohtaka Maszato jap\u00e1n nagyk\u00f6vetet.\n\n\n\u00a0Szijj\u00e1rt\u00f3 P\u00e9ter azt \u00edrta, k\u00f6sz\u00f6netet mondott a nagyk\u00f6vetnek az\u00e9rt, hogy Magyarorsz\u00e1gnak lehet\u0151s\u00e9ge ny\u00edlt 2 milli\u00f3 favipiravir hat\u00f3anyag\u00fa tabletta v\u00e1s\u00e1rl\u00e1s\u00e1ra Jap\u00e1nb\u00f3l, amely seg\u00edti a koronav\u00edrusos betegek gy\u00f3gyul\u00e1s\u00e1t.\n\u00a0\u00a0\u00a0\u00a0\"Magyarorsz\u00e1g a nyitott \u00e9s szabad vil\u00e1gkereskedelemben \u00e9rdekelt, ez\u00e9rt t\u00e1mogatjuk az EU-Jap\u00e1n beruh\u00e1z\u00e1sv\u00e9delmi meg\u00e1llapod\u00e1s megk\u00f6t\u00e9s\u00e9t, egy\u00fattal irigykedve figyelj\u00fck a d\u00e9lkelet-\u00e1zsiai t\u00e9rs\u00e9gben K\u00edna, Jap\u00e1n \u00e9s Korea r\u00e9szv\u00e9tel\u00e9vel l\u00e9trehozott szabadkereskedelmi meg\u00e1llapod\u00e1st, melynek nyom\u00e1n a vil\u00e1g legnagyobb szabadkereskedelmi t\u00e9rs\u00e9ge j\u00f6tt l\u00e9tre\" - emelte ki a k\u00fcl\u00fcgyminiszter.\n\u00a0\u00a0\u00a0\u00a0Szijj\u00e1rt\u00f3 P\u00e9ter fontos fejlem\u00e9nynek nevezte, hogy a magyar sert\u00e9sh\u00fas-term\u00e9kek a kor\u00e1bbi, afrikai sert\u00e9spestis miatti tilt\u00e1s ut\u00e1n visszat\u00e9rhetnek a jap\u00e1n piacra.\n\u00a0\u00a0\u00a0\u00a0K\u00f6z\u00f6lte azt is, Jap\u00e1n tov\u00e1bbra is k\u00e9sz\u00fcl az olimpi\u00e1ra, amit \"mi magyarok is izgalommal v\u00e1runk\", \u00e9s imm\u00e1ron \u00f6t jap\u00e1n v\u00e1rossal sz\u00fcletett meg\u00e1llapod\u00e1s arr\u00f3l, hogy helysz\u00ednt biztos\u00edtanak a magyar sportol\u00f3k felk\u00e9sz\u00fcl\u00e9s\u00e9hez.\n\n\n\nMTI 2021. janu\u00e1r 7.\n\n"}]