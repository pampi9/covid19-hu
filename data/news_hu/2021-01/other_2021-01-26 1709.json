[{"date": "2021-01-26 17:09", "url": "https://koronavirus.gov.hu/cikkek/holnap-erkezik-az-egyik-leghatekonyabb-covid-ellenes-hatoanyag-elso-szallitmanya", "h1": "Holnap \u00e9rkezik az egyik leghat\u00e9konyabb Covid-ellenes hat\u00f3anyag els\u0151 sz\u00e1ll\u00edtm\u00e1nya", "body": "\nA magyar infektol\u00f3gusok folyamatosan vizsg\u00e1lj\u00e1k a COVID-19 fert\u0151z\u00e9s ter\u00e1pi\u00e1j\u00e1ba be\u00e9p\u00edthet\u0151 \u00faj gy\u00f3gyszereket. Ennek eredm\u00e9nyek\u00e9nt Eur\u00f3p\u00e1ban els\u0151k\u00e9nt enged\u00e9lyezt\u00fck az amerikai Eli Lilly gy\u00f3gyszergy\u00e1r \u00e1ltal el\u0151\u00e1ll\u00edtott k\u00e9sz\u00edtm\u00e9nyt, a bamlanivimab gy\u00f3gyszert - ismertette leg\u00fajabb vide\u00f3j\u00e1ban K\u00e1sler Mikl\u00f3s.\n\n\n\u00dczenet\u00e9ben a miniszter elmondta: kezdem\u00e9nyez\u00e9s\u00e9re az Orsz\u00e1gos Gy\u00f3gyszer\u00e9szeti Int\u00e9zet 2020. december 12-\u00e9n enged\u00e9lyezte a k\u00e9sz\u00edtm\u00e9ny vesz\u00e9lyhelyzeti, ideiglenes alkalmaz\u00e1s\u00e1t, \u00e9s a leg\u00fajabb vizsg\u00e1latok szerint ez a gy\u00f3gyszer az \u00faj t\u00edpus\u00fa koronav\u00edrus angliai mut\u00e1ci\u00f3ja ellen is hat\u00e9kony.\n\nA bamlanivimab egy COVID-19-b\u0151l 2020-ban felgy\u00f3gyult beteg v\u00e9rplazm\u00e1j\u00e1b\u00f3l molekul\u00e1ris technik\u00e1val k\u00e9sz\u00fclt monoklon\u00e1lis antitest. L\u00e9nyeg\u00e9ben passz\u00edv immuniz\u00e1ci\u00f3r\u00f3l van sz\u00f3, hiszen az ellenanyagokat bejuttatjuk a fert\u0151z\u00e9s kezdeti \u00e1llapot\u00e1ban l\u00e9v\u0151, fert\u0151z\u00f6tt betegekbe. A\u00a0\u00a0szer egyel\u0151re nem t\u00f6rzsk\u00f6nyvezett, de vesz\u00e9lyhelyzeti alkalmaz\u00e1si enged\u00e9llyel rendelkezik - ismertette a t\u00e1rcavezet\u0151.\n\nA gy\u00f3gyszer beszerz\u00e9s\u00e9vel kapcsolatban kiemelte: a megk\u00f6t\u00f6tt nemzetk\u00f6zi szerz\u0151d\u00e9s szerint h\u00e1rom \u00fctemben, \u00f6sszesen 6236 ampulla \u00e9rkezik Magyarorsz\u00e1gra, \u00edgy janu\u00e1r 27-\u00e9n 2400, febru\u00e1r m\u00e1sodik fel\u00e9ben 2800,\u00a0\u00a0m\u00e1rcius m\u00e1sodik fel\u00e9ben pedig 1000 d\u00f3zishoz juthatunk.\nA gy\u00f3gyszer\u00e9rt nagy nemzetk\u00f6zi verseny alakult ki. Ebben a versenyben a Magyar Korm\u00e1ny szerz\u0151d\u00f6tt el\u0151sz\u00f6r, az OGY\u00c9I vizsg\u00e1latai alig egy h\u00f3nappal az amerikai j\u00f3v\u00e1hagy\u00e1st k\u00f6vet\u0151en megt\u00f6rt\u00e9ntek - mutatott r\u00e1 a miniszter.\n\nProf. Dr. K\u00e1sler Mikl\u00f3s kit\u00e9rt arra is, hogy az els\u0151 300 d\u00f3zist a koronav\u00edrussal fert\u0151z\u00f6tt betegek ell\u00e1t\u00e1s\u00e1ban vezet\u0151 szerepet j\u00e1tsz\u00f3 k\u00e9t orsz\u00e1gos gy\u00f3gyint\u00e9zetben, a D\u00e9l Pesti Centrumk\u00f3rh\u00e1zban l\u00e9v\u0151 Infektol\u00f3giai Int\u00e9zetben \u00e9s az Orsz\u00e1gos Kor\u00e1nyi Pulmonol\u00f3giai Int\u00e9zetben, ut\u00e1na pedig a t\u00f6bbi nagy magyar k\u00f3rh\u00e1zban alkalmazz\u00e1k. A gy\u00f3gyszer csak szakmailag ellen\u0151rz\u00f6tt, fel\u00fcgyelt k\u00f6r\u00fclm\u00e9nyek k\u00f6z\u00f6tt adhat\u00f3 be, alkalmaz\u00e1s\u00e1hoz klinikai vizsg\u00e1latra nincsen sz\u00fcks\u00e9g, mert az m\u00e1r megt\u00f6rt\u00e9nt - hangs\u00falyozta.\n\nA bamlanivimab alkalmaz\u00e1s\u00e1val kapcsolatban \u00fagy fogalmazott: a m\u00e9g nem k\u00f3rh\u00e1zban tart\u00f3zkod\u00f3, ambul\u00e1ns ell\u00e1t\u00e1st ig\u00e9nyl\u0151, enyhe \u00e9s k\u00f6z\u00e9ps\u00falyos, de a klinikai progresszi\u00f3 magas kock\u00e1zat\u00e1val j\u00e1r\u00f3 betegekn\u00e9l lehet alkalmazni 1 \u00f3r\u00e1s inf\u00fazi\u00f3 form\u00e1j\u00e1ban. Hozz\u00e1tette: az antitest alap\u00fa k\u00e9sz\u00edtm\u00e9ny 70-75 sz\u00e1zal\u00e9kkal cs\u00f6kkenti a s\u00falyosabb sz\u00f6v\u0151dm\u00e9nyek kialakul\u00e1s\u00e1t, \u00edgy a betegek h\u00e1romnegyed\u00e9nek \u00e1llapota nem s\u00falyosbodik, \u00e9s k\u00f3rh\u00e1zi felv\u00e9tel sem sz\u00fcks\u00e9ges Ez\u00e1ltal jelent\u0151sen cs\u00f6kkenhet a k\u00f3rh\u00e1zakra \u00e9s az eg\u00e9szs\u00e9g\u00fcgyi dolgoz\u00f3kra nehezed\u0151 nyom\u00e1s is - z\u00e1rta \u00fczenet\u00e9t a miniszter.\n\n\u00a0\u00a0\u00a0\u00a0Kiad\u00f3: Emberi Er\u0151forr\u00e1sok Miniszt\u00e9riuma\n\n"}]