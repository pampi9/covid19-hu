[{"date": "2021-01-22 12:37", "url": "https://koronavirus.gov.hu/cikkek/szijjarto-egymillio-ember-beoltasahoz-elegendo-orosz-vakcinat-vasarolt-magyarorszag", "h1": "Szijj\u00e1rt\u00f3: egymilli\u00f3 ember beolt\u00e1s\u00e1hoz elegend\u0151 orosz vakcin\u00e1t v\u00e1s\u00e1rolt Magyarorsz\u00e1g", "body": "\nEgymilli\u00f3 ember beolt\u00e1s\u00e1hoz elegend\u0151, k\u00e9tmilli\u00f3 adag koronav\u00edrus elleni vakcin\u00e1t v\u00e1s\u00e1rolt Magyarorsz\u00e1g Oroszorsz\u00e1gt\u00f3l - jelentette be Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter p\u00e9nteken Moszkv\u00e1ban, amikor tal\u00e1lkozott orosz koll\u00e9g\u00e1j\u00e1val, Szergej Lavrovval.\n\n\n\u00a0K\u00f6z\u00f6lte, hogy az olt\u00f3anyag h\u00e1rom \u00fctemben \u00e9rkezik majd: az els\u0151 h\u00f3napban 300 ezer, a m\u00e1sodikban f\u00e9lmilli\u00f3, a harmadikban pedig 200 ezer ember beolt\u00e1s\u00e1hoz elegend\u0151 mennyis\u00e9gben.\n\u00a0\u00a0\u00a0\u00a0A meg\u00e1llapod\u00e1st nagy el\u0151rel\u00e9p\u00e9snek nevezete egy olyan helyzetben, amikor az olt\u00f3anyag lassan \u00e9rkezik Magyarorsz\u00e1gra, \u00e9s a j\u00e1rv\u00e1ny naponta 100-150 ember hal\u00e1l\u00e1t okozza, napi 10 milli\u00e1rd forint k\u00e1r mellett. Szijj\u00e1rt\u00f3 P\u00e9ter kifejezte k\u00e9szs\u00e9g\u00e9t a k\u00e9toldal\u00fa kapcsolatok tov\u00e1bbfejleszt\u00e9s\u00e9re a k\u00f6lcs\u00f6n\u00f6s tisztelet alapj\u00e1n.\n\u00a0\u00a0\u00a0\u00a0Lavrov kit\u00e9rt arra, hogy a j\u00e1rv\u00e1nyellenes egy\u00fcttm\u0171k\u00f6d\u00e9s \u00faj ter\u00fclete a k\u00e9toldal\u00fa kapcsolatoknak. Szerinte a Szputnyik V j\u00f3l bizony\u00edtott Magyarorsz\u00e1gon, aminek k\u00f6vetkezt\u00e9ben a magyar szakemberek j\u00f3v\u00e1hagyt\u00e1k haszn\u00e1lat\u00e1t.\n\u00a0\u00a0\u00a0\u00a0Szijj\u00e1rt\u00f3 P\u00e9ter p\u00e9nteki moszkvai t\u00e1rgyal\u00f3partnerei k\u00f6z\u00f6tt szerepel Lavrov mellett Alekszandr Novak minisztereln\u00f6k-helyettes, Nyikolaj Sulginov energetikai, Mihail Murasko eg\u00e9szs\u00e9g\u00fcgyi, Gyenyisz Manturov kereskedelmi \u00e9s ipari miniszter, valamint Alekszej Miller, a Gazprom \u00e9s Alekszej Lihacsov, a Roszatom vez\u00e9rigazgat\u00f3ja.\nMTI 2021. janu\u00e1r 22.\n\n"}]