[{"date": "2021-01-25 15:20", "url": "https://koronavirus.gov.hu/cikkek/szijjarto-magyarorszag-nemzeti-erdeke-hogy-felgyorsitsa-beoltast", "h1": "Szijj\u00e1rt\u00f3: Magyarorsz\u00e1g nemzeti \u00e9rdeke, hogy felgyors\u00edtsa a beolt\u00e1st", "body": "\nMagyarorsz\u00e1g nemzeti \u00e9rdeke, hogy felgyors\u00edtsa a koronav\u00edrus elleni olt\u00e1s folyamat\u00e1t, \u00e9s erre k\u00e9szen \u00e1ll, a k\u00e9rd\u00e9s puszt\u00e1n az, hogy mikor \u00e9rkezik nagyobb mennyis\u00e9g\u0171 olt\u00f3anyag az orsz\u00e1gba - k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n Br\u00fcsszelben, az uni\u00f3s tagorsz\u00e1gok k\u00fcl\u00fcgyminisztereinek egynapos \u00fcl\u00e9se sz\u00fcnet\u00e9ben.\n\n\nSzijj\u00e1rt\u00f3\u00a0P\u00e9ter magyar \u00fajs\u00e1g\u00edr\u00f3knak hangs\u00falyozta, a sz\u00fcks\u00e9ges olt\u00f3anyagok biztos\u00edt\u00e1s\u00e1hoz Magyarorsz\u00e1g nem v\u00e1rhat a k\u00f6zpontos\u00edtott br\u00fcsszeli beszerz\u00e9sre, ez \u00fcgyben a saj\u00e1t d\u00f6nt\u00e9seit is meg kell hoznia.\n\u00a0\u00a0\u00a0\u00a0Kijelentette: v\u00e1laszt kell adni arra a k\u00e9rd\u00e9sre, mik\u00e9nt lehet, hogy a k\u00f6zpontos\u00edtott br\u00fcsszeli vakcinabeszerz\u00e9s \"kudarca\" mellett egyes br\u00fcsszeli b\u00fcrokrat\u00e1k arra ford\u00edtj\u00e1k energi\u00e1juk jelent\u0151s r\u00e9sz\u00e9t, hogy t\u00e1madj\u00e1k azokat az orsz\u00e1gokat, amelyek m\u00e1s olt\u00f3anyagforr\u00e1sok ut\u00e1n is n\u00e9znek.\n\u00a0\u00a0\u00a0\u00a0Magyarorsz\u00e1g v\u00e9lem\u00e9nye szerint az orosz olt\u00f3anyaggal kapcsolatos egy\u00fcttm\u0171k\u00f6d\u00e9s fontos Eur\u00f3p\u00e1ban - tette hozz\u00e1.\n\u00a0\u00a0\u00a0\u00a0Miel\u0151tt az Eur\u00f3pai Uni\u00f3 olt\u00f3anyagot ad a partnerorsz\u00e1goknak a j\u00e1rv\u00e1ny hat\u00e1sainak Eur\u00f3pa sz\u00e1m\u00e1ra is kedvez\u0151 enyh\u00edt\u00e9s\u00e9re, \u00e9s mik\u00f6zben a keleti partnerekre \u00e9s a nyugat-balk\u00e1ni orsz\u00e1gokra is megk\u00fcl\u00f6nb\u00f6ztetett figyelmet ford\u00edt, v\u00e1laszt kell adni arra a k\u00e9rd\u00e9sre is, hogy hogyan adjunk m\u00e1soknak abb\u00f3l, amib\u0151l nek\u00fcnk sincsen.\n\u00a0\u00a0\u00a0\u00a0A k\u00fclgazdas\u00e1gi \u00e9s k\u00fcl\u00fcgyminiszer Ukrajn\u00e1val \u00f6sszef\u00fcgg\u00e9sben kiemelte: \"Magyarorsz\u00e1g azt szeretn\u00e9, ha az elm\u00falt id\u0151szakban lejt\u0151re ker\u00fclt kapcsolatrendszer roml\u00e1s\u00e1t meg tudn\u00e1 \u00e1ll\u00edtani, \u00e9s a k\u00e1rp\u00e1taljai magyars\u00e1g \u00e9rdek\u00e9ben javul\u00e1st tudn\u00e1nk el\u00e9rni\".\n\u00a0\u00a0\u00a0\u00a0Kijelentette: nem norm\u00e1lis az az \u00e1llapot, hogy egy k\u00e1rp\u00e1taljai magyar eur\u00f3pai parlamenti k\u00e9pvisel\u0151 nem mer hazamenni kar\u00e1csonyozni, mert felker\u00fclt a Mirotvorec (B\u00e9keteremt\u0151) ukr\u00e1n nacionalista szervezet list\u00e1j\u00e1ra, vagy az, hogy a k\u00e1rp\u00e1taljai magyarokat k\u00e9pvisel\u0151 p\u00e1rt irod\u00e1j\u00e1t \u00e9s vezet\u0151j\u00e9nek otthon\u00e1t feld\u00falj\u00e1k h\u00e1zkutat\u00e1s c\u00edm\u00e9n.\n\u00a0\u00a0\u00a0\u00a0\"J\u00f3 lenne, ha ebben a k\u00e9rd\u00e9sben megnyugtat\u00f3 el\u0151rel\u00e9p\u00e9st tudn\u00e1nk el\u00e9rni Ukrajn\u00e1val\" - fogalmazott.\n\u00a0\u00a0\u00a0\u00a0Szijj\u00e1rt\u00f3\u00a0P\u00e9ter v\u00e9gezet\u00fcl Magyarorsz\u00e1g \u00e9s Jap\u00e1n gazdas\u00e1gi kapcsolataival \u00f6sszef\u00fcgg\u00e9sben arr\u00f3l besz\u00e9lt, hogy a keleti nyit\u00e1s politik\u00e1ja keret\u00e9ben Magyarorsz\u00e1g 25 sz\u00e1zal\u00e9kkal tudta n\u00f6velni kereskedelmi forgalm\u00e1t keleti ir\u00e1nyba. Az elm\u00falt k\u00e9t \u00e9vben keletr\u0151l \u00e9rkezett a legt\u00f6bb \u00e9s a legmagasabb sz\u00ednvonal\u00fa technol\u00f3giai szint\u0171 beruh\u00e1z\u00e1s Magyarorsz\u00e1gra, amely nem lehetett volna lehets\u00e9ges a jap\u00e1n beruh\u00e1z\u00f3k folyamatos beruh\u00e1z\u00f3k folyamatos Magyarorsz\u00e1g ir\u00e1nti \u00e9rdekl\u0151d\u00e9se n\u00e9lk\u00fcl - mondta.\n\u00a0\u00a0\u00a0\u00a0A miniszter rem\u00e9ny\u00e9t fejezte ki, hogy komoly \u00e9s val\u00f3s t\u00e1rgyal\u00e1sok indulhatnak az Eur\u00f3pai Uni\u00f3 \u00e9s a d\u00e9lkelet-\u00e1zsiai szabadkereskedelmi \u00f6vezet k\u00f6z\u00f6tt egy r\u00e9gi\u00f3k k\u00f6z\u00f6ti, m\u00e9ly \u00e9s \u00e1tfog\u00f3 gazdas\u00e1gi \u00e9s kereskedelmi egy\u00fcttm\u0171k\u00f6d\u00e9sr\u0151l, amely Eur\u00f3pa \u00e9s benne Magyarorsz\u00e1g jav\u00e1t is szolg\u00e1ln\u00e1.\n\n\n"}]