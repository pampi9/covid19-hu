[{"date": "2021-01-28 10:24", "url": "https://koronavirus.gov.hu/cikkek/itm-allamtitkar-magyar-gazdasag-szerkezete-stabil-foglalkoztatas-szempontjabol", "h1": "ITM-\u00e1llamtitk\u00e1r: a magyar gazdas\u00e1g szerkezete stabil foglalkoztat\u00e1s szempontj\u00e1b\u00f3l", "body": "\nA magyar gazdas\u00e1g szerkezete stabil a foglalkoztat\u00e1s szempontj\u00e1b\u00f3l, a 4,5 milli\u00f3 munkav\u00e1llal\u00f3 foglalkoztat\u00e1sa komoly munkaer\u0151piaci teljes\u00edtm\u00e9ny - mondta Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra cs\u00fct\u00f6rt\u00f6k\u00f6n az M1 aktu\u00e1lis csatorn\u00e1n a K\u00f6zponti Statisztikai Hivatal (KSH) adatait komment\u00e1lva.\n\n\nA KSH cs\u00fct\u00f6rt\u00f6k\u00f6n hozta nyilv\u00e1noss\u00e1gra, hogy a foglalkoztatottak \u00e1tlagos havi l\u00e9tsz\u00e1ma 4 milli\u00f3 500 ezer volt tavaly decemberben, 4 ezerrel t\u00f6bb az el\u0151z\u0151 havin\u00e1l, \u00e9s 14 ezerrel kevesebb az egy \u00e9vvel kor\u00e1bbin\u00e1l.\n\u00a0\u00a0\u00a0\u00a0Bod\u00f3 S\u00e1ndor elmondta, hogy a munkaer\u0151piacon nagy volt hull\u00e1mz\u00e1s, m\u00edg kor\u00e1bban alig lehetett szakk\u00e9pzett munkaer\u0151t tal\u00e1lni, a v\u00edrus megjelen\u00e9se ut\u00e1n r\u00f6vid id\u0151 alatt 5 sz\u00e1zal\u00e9k fel\u00e9 ment a munkan\u00e9lk\u00fclis\u00e9gi r\u00e1ta, az \u00e9v v\u00e9g\u00e9re a kiegyenl\u00edt\u0151d\u00e9s megt\u00f6rt\u00e9nt.\n\u00a0\u00a0\u00a0\u00a0Megjegyezte, hogy sz\u00e1molni kell a munkaer\u0151piac id\u0151szakos hat\u00e1saival is, t\u00e9len t\u00f6bb \u00e1gazat kevesebb munkaer\u0151t tud foglalkoztatni, tov\u00e1bb\u00e1 elmaradtak a sok embert foglalkoztat\u00f3 nagyobb rendezv\u00e9nyek, kar\u00e1csonyi v\u00e1s\u00e1rok, emellett j\u00f3n\u00e9h\u00e1ny \u00e1gazat - p\u00e9ld\u00e1ul a turizmus, vend\u00e9gl\u00e1t\u00e1s, szolg\u00e1ltat\u00f3 szektor - neh\u00e9z helyeztbe ker\u00fclt.\nAz \u00e1llamtitk\u00e1ra kiemelte: a korm\u00e1ny seg\u00edti a foglalkoztat\u00e1st. A bev\u00e1lt programok k\u00f6z\u00f6tt eml\u00edtette p\u00e9ld\u00e1ul az \u00e1gazati b\u00e9rt\u00e1mogat\u00e1st, a kutat\u00e1s-fejleszt\u00e9s, innov\u00e1ci\u00f3 ter\u00fclet\u00e9n ny\u00fajtott seg\u00edts\u00e9get.\n\u00a0\u00a0\u00a0\u00a0\u00dagy fogalmazott, hogy ami most befektet\u00e9s, az a j\u00f6v\u0151ben napi haszon lesz, az itthon tartott elm\u00e9leti ismeretek \u00e9s szakemberek a k\u00f6vetkez\u0151 h\u00f3napokban, \u00e9vekben a magyar gazdas\u00e1g n\u00f6veked\u00e9s\u00e9nek alapj\u00e1t fogj\u00e1k k\u00e9pezni.\n\u00a0\u00a0\u00a0\u00a0A foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1r kit\u00e9rt arra is, hogy a munkaer\u0151piacon vannak nehezen elhelyezked\u0151 csoportok is. Ilyenek p\u00e9ld\u00e1ul a fiatalok, b\u00e1r foglalkoztat\u00e1si mutat\u00f3juk eur\u00f3pai uni\u00f3s viszonylatban kedvez\u0151, a 25 \u00e9v alatti fiatalok sz\u00e1m\u00e1ra k\u00fcl\u00f6n t\u00e1mogat\u00e1si program fut. Neh\u00e9z elhelyezkedni\u00fck a 8 \u00e1ltal\u00e1nos, vagy az alatti v\u00e9gzetts\u00e9g\u0171eknek is, ez\u00e9rt az \u0151ket foglalkoztat\u00f3 munk\u00e1ltat\u00f3knak t\u00e1mogat\u00e1st tudnak biztos\u00edtani. Egyre ink\u00e1bb elv\u00e1r\u00e1s az is, hogy a munkahelyeken t\u00f6rt\u00e9n\u0151 \u00e1tk\u00e9pz\u00e9seket is seg\u00edteni lehessen - tette hozz\u00e1.\n\nMTI 2021. janu\u00e1r 28.\n\n"}]