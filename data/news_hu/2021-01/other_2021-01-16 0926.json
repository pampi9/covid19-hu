[{"date": "2021-01-16 09:26", "url": "https://koronavirus.gov.hu/cikkek/hetvegen-ujabb-idosotthonokban-folytatodik-vedooltasok-beadasa", "h1": "H\u00e9tv\u00e9g\u00e9n \u00fajabb id\u0151sotthonokban folytat\u00f3dik a v\u00e9d\u0151olt\u00e1sok bead\u00e1sa", "body": "\nAz olt\u00e1si tervnek megfelel\u0151en ezen a h\u00e9tv\u00e9g\u00e9n is folytat\u00f3dik a koronav\u00edrus elleni v\u00e9d\u0151olt\u00e1sok bead\u00e1sa az id\u0151sotthonokban - k\u00f6z\u00f6lte a Koronav\u00edrus Sajt\u00f3k\u00f6zpont.\n\n\u00a0Ez\u00fattal tizenkilenc int\u00e9zm\u00e9ny t\u00f6bb mint harminc telephely\u00e9n mintegy 3400-an kapj\u00e1k meg a Moderna-v\u00e9d\u0151olt\u00e1st, el\u0151zetes jelentkez\u00e9sek alapj\u00e1n. A m\u00falt h\u00e9ten a 150-n\u00e9l nagyobb l\u00e9tsz\u00e1m\u00fa int\u00e9zm\u00e9nyekben m\u00e1r megkapt\u00e1k a vakcin\u00e1t a bentlak\u00f3k \u00e9s a dolgoz\u00f3k, most a legal\u00e1bb sz\u00e1z embert ell\u00e1t\u00f3 otthonokban folytatj\u00e1k a munk\u00e1t a mobil olt\u00f3csapatok - \u00edrt\u00e1k.\nA korm\u00e1ny olt\u00e1si terve szerint az eg\u00e9szs\u00e9g\u00fcgyi dolgoz\u00f3k mellett a legvesz\u00e9lyeztetettebb csoportok kapj\u00e1k meg els\u0151k\u00e9nt a vakcin\u00e1t. A j\u00e1rv\u00e1ny tavaszi hull\u00e1m\u00e1ban nyilv\u00e1nval\u00f3v\u00e1 v\u00e1lt, hogy a nagy l\u00e9tsz\u00e1m\u00fa id\u0151sotthonokban kiemelked\u0151 a g\u00f3cpontok kialakul\u00e1s\u00e1nak kock\u00e1zata, ez\u00e9rt kezd\u0151d\u00f6tt meg a legnagyobb id\u0151sotthonokban \u00e9l\u0151k \u00e9s dolgoz\u00f3k beolt\u00e1sa - k\u00f6z\u00f6lt\u00e9k.\nHozz\u00e1tett\u00e9k, a m\u00falt h\u00e9ten t\u00f6bb mint hatvan olyan int\u00e9zm\u00e9nyt kerestek fel az olt\u00f3csapatok, amelyben 150-n\u00e9l is t\u00f6bb id\u0151s ember \u00e9l, a bentlak\u00f3k \u00e9s a gondozottak k\u00f6z\u00fcl m\u00e1r k\u00f6zel h\u00e9tezren kapt\u00e1k meg a v\u00e9d\u0151olt\u00e1st a Pfizer olt\u00f3anyag\u00e1b\u00f3l.\nJanu\u00e1r 16-\u00e1n \u00e9s 17-\u00e9n a 100-n\u00e1l nagyobb l\u00e9tsz\u00e1m\u00fa id\u0151sotthonokkal folytat\u00f3dik az olt\u00e1s a rendelkez\u00e9sre \u00e1ll\u00f3 vakcinamennyis\u00e9gb\u0151l: Budapest mellett minden olyan megy\u00e9ben, ahol m\u0171k\u00f6dik ekkora int\u00e9zm\u00e9ny, egy-egy otthont keresnek fel az olt\u00f3csapatok.\n\nAz \u00e9rintett int\u00e9zm\u00e9nyek a f\u0151v\u00e1rosban, valamint a k\u00f6vetkez\u0151 telep\u00fcl\u00e9seken m\u0171k\u00f6dnek: \u00dcr\u00f6m, Kisk\u0151r\u00f6s, Koml\u00f3, Mez\u0151ber\u00e9ny, \u00d3zd, M\u00f3rahalom, Martonv\u00e1s\u00e1r, Gy\u0151r, Hajd\u00fab\u00f6sz\u00f6rm\u00e9ny, Heves, J\u00e1szlad\u00e1ny, Pilismar\u00f3t, Balatonf\u00f6ldv\u00e1r, Ny\u00edregyh\u00e1za, B\u00e1tasz\u00e9k, Hegyfalu, Veszpr\u00e9m \u00e9s Zalaegerszeg. Az olt\u00e1s most is \u00f6nk\u00e9ntes alapon zajlik, az \u00e9rintett 19 int\u00e9zm\u00e9nyben \u00fajabb 996 dolgoz\u00f3 \u00e9s 2395 bentlak\u00f3, vagyis 3391 ember jelezte, hogy k\u00e9ri a vakcin\u00e1t - \u00edrt\u00e1k.\nA Moderna vakcin\u00e1j\u00e1r\u00f3l azt k\u00f6z\u00f6lt\u00e9k, a mostani felhaszn\u00e1l\u00e1sa k\u00e9zenfekv\u0151 d\u00f6nt\u00e9s, hiszen kev\u00e9sb\u00e9 alacsony h\u0151fokon is t\u00e1rolhat\u00f3, mint a Pfizer\u00e9, tov\u00e1bb\u00e1 hosszabb ideig is felhaszn\u00e1lhat\u00f3, \u00edgy az int\u00e9zm\u00e9nyekbe sz\u00e1ll\u00edt\u00e1s \u00e9s a t\u00e1rol\u00e1s logisztik\u00e1ja l\u00e9nyegesen egyszer\u0171bb. A vakcina bead\u00e1s\u00e1t orvosi vizsg\u00e1lat el\u0151zi meg.\n\"A korm\u00e1ny c\u00e9lja, hogy az orsz\u00e1gba \u00e9rkez\u0151 olt\u00f3anyagot marad\u00e9ktalanul felhaszn\u00e1lja az olt\u00e1si tervnek megfelel\u0151en. B\u00e1r m\u00e1ra m\u00e1r k\u00f6zel 106 ezren kapt\u00e1k meg a v\u00e9d\u0151olt\u00e1st Magyarorsz\u00e1gon, a vakcina m\u00e9g mindig csak korl\u00e1tozott mennyis\u00e9gben \u00e1ll rendelkez\u00e9sre, \u00edgy a t\u00f6bbi id\u0151otthonban az \u00fajabb sz\u00e1ll\u00edtm\u00e1nyok be\u00e9rkez\u00e9s\u00e9t k\u00f6vet\u0151en folytat\u00f3dhat majd az olt\u00e1s\" - \u00e1ll a k\u00f6zlem\u00e9nyben.\n\nMTI\n\n"}]