[{"date": "2021-01-15 13:17", "url": "https://koronavirus.gov.hu/cikkek/operativ-torzs-166-emberrel-szemben-intezkedtek-rendorok-szabalytalan-maszkviseles-miatt", "h1": "Operat\u00edv t\u00f6rzs: 166 emberrel szemben int\u00e9zkedtek a rend\u0151r\u00f6k szab\u00e1lytalan maszkvisel\u00e9s miatt cs\u00fct\u00f6rt\u00f6k\u00f6n", "body": "\nA maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt 166 emberrel szemben int\u00e9zkedtek a rend\u0151r\u00f6k az elm\u00falt 24 \u00f3r\u00e1ban - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese online sajt\u00f3t\u00e1j\u00e9koztat\u00f3n p\u00e9nteken.\n\n\nKiss R\u00f3bert alezredes elmondta: a v\u00e9delmi int\u00e9zked\u00e9sekr\u0151l sz\u00f3l\u00f3 korm\u00e1nyrendelet szeptember 21-ei hat\u00e1lybal\u00e9p\u00e9se \u00f3ta 19 695 emberrel szemben int\u00e9zkedtek maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt. A rend\u0151r\u00f6k 143 ember ellen az\u00e9rt l\u00e9ptek fel, mert a t\u00edzezer lakosn\u00e1l nagyobb telep\u00fcl\u00e9sek egyes k\u00f6zter\u00fcletein megszegt\u00e9k a maszkvisel\u00e9sre vonatkoz\u00f3 \u00f6nkorm\u00e1nyzati rendeletet. Emiatt 38 esetben figyelmeztet\u00e9ssel \u00e9ltek, 41 helysz\u00edni b\u00edrs\u00e1got szabtak ki, 64 esetben pedig szab\u00e1lys\u00e9rt\u00e9si feljelent\u00e9st tettek a rend\u0151r\u00f6k.\n\u00a0\u00a0\u00a0\u00a0T\u00f6megk\u00f6zleked\u00e9si eszk\u00f6z\u00f6k\u00f6n, azok v\u00e1rakoz\u00f3helyein \u00f6t, \u00fczletekben, bev\u00e1s\u00e1rl\u00f3k\u00f6zpontokban 18 emberrel szemben int\u00e9zkedtek a rend\u0151r\u00f6k a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt cs\u00fct\u00f6rt\u00f6k\u00f6n - tette hozz\u00e1.\nA kij\u00e1r\u00e1si tilalom, a k\u00f6zter\u00fcleti magatart\u00e1sszab\u00e1lyok, a csoportosul\u00e1sok tilalm\u00e1nak megszeg\u00e9se miatt 455 rend\u0151ri int\u00e9zked\u00e9s volt cs\u00fct\u00f6rt\u00f6k\u00f6n. K\u00f6zt\u00fck egy ember volt, aki a kutyas\u00e9t\u00e1ltat\u00e1s 500 m\u00e9teres k\u00f6rzet\u00e9re vonatkoz\u00f3 szab\u00e1lyt szegte meg. Ezzel kapcsolatban a november 4-ei kij\u00e1r\u00e1si korl\u00e1toz\u00e1s, illetve jogut\u00f3dja a november 11-\u00e9n hat\u00e1lyba l\u00e9pett kij\u00e1r\u00e1si tilalom ellen\u0151rz\u00e9se \u00f3ta id\u00e1ig 25 346 rend\u0151ri int\u00e9zked\u00e9s volt.\n\u00a0\u00a0\u00a0\u00a0A hat\u00f3s\u00e1gi h\u00e1zi karant\u00e9n szab\u00e1lyainak betart\u00e1s\u00e1val \u00f6sszef\u00fcgg\u00e9sben cs\u00fct\u00f6rt\u00f6k\u00f6n 12 345 helysz\u00edni ellen\u0151rz\u00e9st v\u00e9geztek a rend\u0151r\u00f6k. Cs\u00fct\u00f6rt\u00f6k\u00f6n 2819 hat\u00f3s\u00e1gi h\u00e1zi karant\u00e9nt rendeltek el, \u00edgy \u00f6sszesen 25 678 hat\u00f3s\u00e1gi h\u00e1zi karant\u00e9n van \u00e9rv\u00e9nyben.\nA hat\u00f3s\u00e1gi h\u00e1zi karant\u00e9n elektronikus ellen\u0151rz\u00e9s\u00e9t biztos\u00edt\u00f3 mobiltelefonra let\u00f6lthet\u0151 alkalmaz\u00e1sra regisztr\u00e1ltak sz\u00e1ma jelenleg 2725 - ismertette az alezredes.\n\u00a0\u00a0\u00a0\u00a0A korridorok cs\u00fct\u00f6rt\u00f6ki ellen\u0151rz\u00e9se sor\u00e1n 54 esetben int\u00e9zkedtek a rend\u0151r\u00f6k. A magyarorsz\u00e1gi szem\u00e9lyforgalomban t\u00f6rt\u00e9n\u0151 tranzitszab\u00e1lyok megszeg\u00e9se miatti rend\u0151ri int\u00e9zked\u00e9sek sz\u00e1ma - a beutaz\u00e1si korl\u00e1toz\u00e1sokr\u00f3l sz\u00f3l\u00f3 jogszab\u00e1ly szeptember elsejei hat\u00e1lybal\u00e9p\u00e9se \u00f3ta - 9714-re n\u0151tt.\n\u00a0\u00a0\u00a0\u00a0A kereskedelmi \u00fczletekre, vend\u00e9gl\u00e1t\u00f3helyekre, sz\u00f3rakoz\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 korl\u00e1toz\u00f3 int\u00e9zked\u00e9sek megszeg\u00e9se \u00fcgy\u00e9ben mostan\u00e1ig 702 rend\u0151ri int\u00e9zked\u00e9s t\u00f6rt\u00e9nt. Ebb\u0151l az \u00fczemeltet\u0151, illetve a tulajdonos felel\u0151ss\u00e9g\u00e9t 196 esetben \u00e1llap\u00edtott\u00e1k meg. Az \u00fczletek korl\u00e1tozott nyitvatart\u00e1s\u00e1ra, illetve a benntart\u00f3zkod\u00e1s tilalm\u00e1ra vonatkoz\u00f3 szab\u00e1lyok megszeg\u00e9se miatt 506 rend\u0151ri int\u00e9zked\u00e9st kezdem\u00e9nyeztek - k\u00f6z\u00f6lte Kiss R\u00f3bert.\n\n\nMTI 2021. janu\u00e1r 15.\n\n"}]