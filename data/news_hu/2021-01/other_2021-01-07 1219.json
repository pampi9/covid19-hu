[{"date": "2021-01-07 12:19", "url": "https://koronavirus.gov.hu/cikkek/itm-mar-tobb-mint-nyolcezer-online-nyelvvizsgat-tettek", "h1": "ITM: m\u00e1r t\u00f6bb mint nyolcezer online nyelvvizsg\u00e1t tettek", "body": "\nTavaly t\u00f6bb mint nyolcezer online nyelvvizsg\u00e1t szerveztek, \u00e9s eddig hat vizsgak\u00f6zpont adta be akkredit\u00e1ci\u00f3s k\u00e9relm\u00e9t a szem\u00e9lyes \u00e9rintkez\u00e9s n\u00e9lk\u00fcli nyelvvizsg\u00e1ztat\u00e1shoz - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) cs\u00fct\u00f6rt\u00f6k\u00f6n az MTI-vel.\n\n\nA k\u00f6zlem\u00e9ny szerint a koronav\u00edrus-j\u00e1rv\u00e1ny miatt bevezetett online nyelvvizsga n\u00e9pszer\u0171 volt, ez\u00e9rt be\u00e9p\u00fclt a felt\u00e9teleknek megfelel\u0151 vizsgak\u00f6zpontok \u00e1ltal\u00e1nos gyakorlat\u00e1ba.\n\u00a0\u00a0\u00a0\u00a0A k\u00f6zpontoknak biztos\u00edtaniuk kell az elektronikus nyelvvizsg\u00e1k szab\u00e1lyszer\u0171 lebonyol\u00edt\u00e1s\u00e1hoz sz\u00fcks\u00e9ges technikai felt\u00e9teleket. Alapvet\u0151 elv\u00e1r\u00e1s a vizsg\u00e1z\u00f3 megb\u00edzhat\u00f3 azonos\u00edt\u00e1sa, a vizsg\u00e1z\u00f3 \u00e9s a vizsgak\u00f6zpont k\u00f6z\u00f6tti informatikai kapcsolat folyamatos fenn\u00e1ll\u00e1sa, \u00e9s a vizsgak\u00f6zpontoknak egy\u00e9rtelm\u0171en ki kell z\u00e1rniuk annak lehet\u0151s\u00e9g\u00e9t, hogy a vizsg\u00e1z\u00f3 m\u00e1st\u00f3l sz\u00e1rmaz\u00f3, meg nem engedett seg\u00edts\u00e9get vegyen ig\u00e9nybe - ismertett\u00e9k.\n\u00a0\u00a0\u00a0\u00a0Tudatt\u00e1k, hogy november k\u00f6zep\u00e9ig \u00f6t vizsgak\u00f6zpont kapta meg az akkredit\u00e1ci\u00f3t, decemberben pedig egy \u00fajabb k\u00f6zpont jelentkezett az Oktat\u00e1si Hivataln\u00e1l. Jelenleg hat nyelvb\u0151l - angol, francia, n\u00e9met, olasz, orosz \u00e9s spanyol - szerezhet\u0151 online \u00e1ltal\u00e1nos nyelvvizsga-bizony\u00edtv\u00e1ny, emellett portug\u00e1lb\u00f3l k\u00f6zgazdas\u00e1gi szaknyelvi vizsga is tehet\u0151.\nAz akkredit\u00e1lt nyelvvizsgak\u00f6zpontok \u00e9s az el\u00e9rhet\u0151 nyelvek teljes list\u00e1ja az Oktat\u00e1si Hivatal honlapj\u00e1n olvashat\u00f3.\n\nMTI 2021. janu\u00e1r 7.\n\n"}]