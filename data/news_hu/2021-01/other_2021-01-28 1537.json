[{"date": "2021-01-28 15:37", "url": "https://koronavirus.gov.hu/cikkek/gulyas-marcius-1-jeig-meghosszabbodnak-jelenlegi-szabalyok", "h1": "Guly\u00e1s: m\u00e1rcius 1-j\u00e9ig meghosszabbodnak a jelenlegi szab\u00e1lyok", "body": "\nA korm\u00e1ny a koronav\u00edrus-j\u00e1rv\u00e1ny miatt november \u00f3ta \u00e9rv\u00e9nyben l\u00e9v\u0151 szab\u00e1lyok hat\u00e1ly\u00e1t \u00fajabb egy h\u00f3nappal, m\u00e1rcius 1-j\u00e9ig meghosszabb\u00edtja - jelentette be Guly\u00e1s Gergely Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6k\u00f6n online sajt\u00f3t\u00e1j\u00e9koztat\u00f3n. A korm\u00e1ny szerdai \u00fcl\u00e9s\u00e9n meghallgatta az operat\u00edv t\u00f6rzs besz\u00e1mol\u00f3j\u00e1t, \u00e9s azt \u00e1llap\u00edtotta meg, hogy a novemberben hat\u00e1lyba l\u00e9pett int\u00e9zked\u00e9sekkel siker\u00fclt megf\u00e9kezni a j\u00e1rv\u00e1ny terjed\u00e9s\u00e9t, a szak\u00e9rt\u0151k ugyanakkor egyet\u00e9rtettek abban, hogy olt\u00e1s hi\u00e1ny\u00e1ban b\u00e1rmilyen enyh\u00edt\u00e9s \u00fajb\u00f3li j\u00e1rv\u00e1nyhull\u00e1mhoz \u00e9s m\u00e9g radik\u00e1lisabb k\u00e9s\u0151bbi szigor\u00edt\u00e1sokhoz vezethetne\n\n\nB\u00e1rmilyen enyh\u00edt\u00e9s most az el\u00e9g vakcina hi\u00e1ny\u00e1ban m\u00e9g szigor\u00fabb korl\u00e1toz\u00e1sokhoz vezethetne\n\u00a0\u00a0\u00a0\u00a0A miniszter a Korm\u00e1nyinf\u00f3n k\u00f6z\u00f6lte: a kabinet szerdai \u00fcl\u00e9s\u00e9n meghallgatta az operat\u00edv t\u00f6rzs besz\u00e1mol\u00f3j\u00e1t, \u00e9s azt \u00e1llap\u00edtotta meg, hogy a novemberben hat\u00e1lyba l\u00e9pett int\u00e9zked\u00e9sekkel siker\u00fclt megf\u00e9kezni, kord\u00e1ban tartani a j\u00e1rv\u00e1ny terjed\u00e9s\u00e9t. A szak\u00e9rt\u0151k ugyanakkor egyet\u00e9rtettek abban, hogy olt\u00e1s hi\u00e1ny\u00e1ban b\u00e1rmilyen enyh\u00edt\u00e9s \u00fajb\u00f3li j\u00e1rv\u00e1nyhull\u00e1mhoz \u00e9s m\u00e9g radik\u00e1lisabb k\u00e9s\u0151bbi szigor\u00edt\u00e1sokhoz vezethetne.\n\u00a0\u00a0\u00a0\u00a0Ez\u00e9rt a korm\u00e1ny \u00fagy gondolja, hogy a jelenlegi szab\u00e1lyokat fenn kell tartani - mondta. Hozz\u00e1tette: ehhez a rendk\u00edv\u00fcli jogrend meghosszabb\u00edt\u00e1sa is sz\u00fcks\u00e9ges, amelyet saj\u00e1t hat\u00e1sk\u00f6rben a korm\u00e1ny 15 napra rendel majd el febru\u00e1r 7-\u00e9n \u00e9jf\u00e9lt\u0151l, ezt k\u00f6vet\u0151en pedig az Orsz\u00e1ggy\u0171l\u00e9st fogja arra k\u00e9rni, hogy 90 nappal hosszabb\u00edtsa meg a rendk\u00edv\u00fcli jogrendet.\n\u00a0 A rendk\u00edv\u00fcli jogrend meghosszabb\u00edt\u00e1s\u00e1t az\u00e9rt l\u00e1tja felt\u00e9tlen\u00fcl sz\u00fcks\u00e9gesnek, mert ez kell a jelenlegi szab\u00e1lyok - \u00edgy a kij\u00e1r\u00e1si korl\u00e1toz\u00e1s - fenntart\u00e1s\u00e1hoz.Guly\u00e1s Gergely k\u00f6z\u00f6lte, a korm\u00e1ny febru\u00e1r m\u00e1sodik fel\u00e9ben ism\u00e9telten megvizsg\u00e1lja majd a helyzetet.\n\u00a0\u00a0\u00a0\u00a0K\u00e9t esetben van lehet\u0151s\u00e9g az enyh\u00edt\u00e9sre: ha a j\u00e1rv\u00e1ny terjed\u00e9se tov\u00e1bb m\u00e9rs\u00e9kl\u0151dik \u00e9s m\u00e9g kevesebb lesz az akt\u00edv fert\u0151z\u00f6tt, illetve ha kell\u0151 sz\u00e1mban \u00e1ll rendelkez\u00e9sre vakcina - mondta.\n\nK\u00f6sz\u00f6nj\u00fck a lakoss\u00e1g eddigi egy\u00fcttm\u0171k\u00f6d\u00e9s\u00e9t \u00e9s a v\u00e9dekez\u00e9sben r\u00e9sztvev\u0151k munk\u00e1j\u00e1t!\n\n\u00a0\u00a0\u00a0\u00a0A miniszter felh\u00edvta a figyelmet arra: Nyugat-Eur\u00f3pa legt\u00f6bb orsz\u00e1g\u00e1ban ma is sokkal szigor\u00fabb szab\u00e1lyok vannak \u00e9rv\u00e9nyeben, mint Magyarorsz\u00e1gon, ennek egyik oka az, hogy ott \u00fagy t\u0171nik, a harmadik hull\u00e1ma is megkezd\u0151d\u00f6tt a j\u00e1rv\u00e1nynak.\n\u00a0\u00a0\u00a0\u00a0Ezt Magyarorsz\u00e1gon szeretn\u00e9nk elker\u00fclni, ez\u00e9rt a jelenlegi szab\u00e1lyok fenntart\u00e1sa indokolt - jelentette ki. A miniszter k\u00f6sz\u00f6ntetet mondott, ami\u00e9rt a magyarok t\u00f6bbs\u00e9ge a neh\u00e9zs\u00e9gek ellen\u00e9lre betartotta a szab\u00e1lyokat, valamint megk\u00f6sz\u00f6nte az eg\u00e9szs\u00e9g\u00fcgyi \u00e9s szoci\u00e1lis int\u00e9zm\u00e9nyben dolgoz\u00f3k munk\u00e1j\u00e1t is.\nA www.vakcinainfo.gov.hu honlapon lehet regisztr\u00e1lni az olt\u00e1sra\n\n\u00a0\u00a0\u00a0\u00a0Besz\u00e1molt arr\u00f3l is, hogy m\u00e1r t\u00f6bb mint k\u00e9tmilli\u00f3 ember regisztr\u00e1lt olt\u00f3anyag\u00e9rt.\nElfogadhatatlan, hogy soron k\u00edv\u00fcl beel\u0151zt\u00e9k az olt\u00e1sra jelentkezetteket\n\u00a0\u00a0\u00a0\u00a0A minisztert k\u00e9rdezt\u00e9k Hiesz Gy\u00f6rgy (DK-Momentum-MSZP) gy\u00f6ngy\u00f6si polg\u00e1rmester soron k\u00edv\u00fcli beolt\u00e1s\u00e1r\u00f3l. Guly\u00e1s Gergely elfogadhatatlannak nevezte ezt, szerinte egy k\u00f6z\u00f6ss\u00e9g vezet\u0151je - aki nem tartozik a vesz\u00e9lyeztetett koroszt\u00e1lyba, mert nem 65 \u00e9v feletti - nem el\u0151zheti meg annak a k\u00f6z\u00f6ss\u00e9gnek a tagjait, akiknek a szolg\u00e1lat\u00e1ra h\u00edvatott.\n\u00a0Jelezte, mindenkit arra k\u00e9rnek, hogy az olt\u00e1si rendet tartsa be, vil\u00e1gos szab\u00e1lyok vannak a vakcin\u00e1k felhaszn\u00e1l\u00e1s\u00e1ra.\nFelgyors\u00edtjuk a vakcin\u00e1k enged\u00e9lyez\u00e9si elj\u00e1r\u00e1s\u00e1t\n\nArr\u00f3l is besz\u00e1molt: a korm\u00e1ny a koronav\u00edrus-vakcin\u00e1k enged\u00e9lyez\u00e9si elj\u00e1r\u00e1s\u00e1t felgyors\u00edtand\u00f3 arr\u00f3l d\u00f6nt\u00f6tt, hogy minden olyan, a vil\u00e1gban alkalmazott olt\u00e1s, amellyel t\u00f6bb mint egymilli\u00f3 embert oltottak be \u00e9s vesz\u00e9lyhelyzeti felhaszn\u00e1l\u00e1si enged\u00e9lyt kapott, Magyarorsz\u00e1gon is megkaphatja ezt az enged\u00e9lyt.\n\u00a0\u00a0\u00a0\u00a0Guly\u00e1s Gergely hangs\u00falyozta ugyanakkor: ett\u0151l f\u00fcggetlen\u00fcl az nem v\u00e1ltozik, hogy minden behozott vakcin\u00e1t a felhaszn\u00e1l\u00e1s el\u0151tt a Nemzeti N\u00e9peg\u00e9szs\u00e9g\u00fcgyi K\u00f6zpont k\u00fcl\u00f6n is ellen\u0151riz.\nA br\u00fcsszeli vakcinabeszerz\u00e9s tov\u00e1bbra is lass\u00fa \u00e9s az \u00e9rkez\u0151 vakcin\u00e1k mennyis\u00e9ge kev\u00e9s\n\nA miniszter azzal indokolt: Eur\u00f3pa le van maradva az olt\u00e1sokat illet\u0151en, a k\u00f6z\u00f6s EU-s beszerz\u00e9st\u0151l nem v\u00e1rhat\u00f3, hogy a t\u00f6meges olt\u00e1shoz elegend\u0151 legyen.\n\u00a0\u00a0\u00a0\u00a0Ez\u00e9rt mindent meg kell tenni annak \u00e9rdek\u00e9ben, hogy az Eur\u00f3pai Bizotts\u00e1g \u00e1ltal is kit\u0171z\u00f6tt 70 sz\u00e1zal\u00e9kos oltotts\u00e1gi szintet a lehet\u0151 leghamarabb el\u00e9rj\u00fck. Ehhez m\u00e1s vakcin\u00e1kra is sz\u00fcks\u00e9g van - tette hozz\u00e1 a politikus, h\u00e1rom olyan olt\u00f3anyagot eml\u00edtve - a brit AstraZenec\u00e1t, az orosz Szputnyikot \u00e9s a k\u00ednai Sinopharmot -, amelyb\u0151l a korm\u00e1ny v\u00e1s\u00e1rolni pr\u00f3b\u00e1l.\n\u00a0\u00a0\u00a0\u00a0Az AstraZeneca olt\u00e1s\u00e1val kapcsolatban Guly\u00e1s Gergely azt emelte ki: az EU m\u00e9g nem enged\u00e9lyezte a vakcin\u00e1t, holott az Egyes\u00fclt Kir\u00e1lys\u00e1gban m\u00e1r decemberben oltottak vele.\n\u00a0\u00a0\u00a0\u00a0A Szputnyik orosz olt\u00f3anyagr\u00f3l azt k\u00f6z\u00f6lte: az Orsz\u00e1gos Gy\u00f3gyszer\u00e9szeti Int\u00e9zet Magyarorsz\u00e1gon alapos, t\u00f6bb mint 2 h\u00f3napos vizsg\u00e1lat ut\u00e1n enged\u00e9lyezte a vakcin\u00e1t, amely biztons\u00e1gos \u00e9s az egyik legjobb technol\u00f3gi\u00e1val k\u00e9sz\u00fclt. A miniszter szerint ezt igazolja az is, hogy N\u00e9metorsz\u00e1g is foglalkozik ennek az olt\u00f3anyagnak az enged\u00e9lyez\u00e9s\u00e9vel. Meger\u0151s\u00edtette: az Oroszorsz\u00e1ggal k\u00f6t\u00f6tt szerz\u0151d\u00e9s alapj\u00e1n febru\u00e1r v\u00e9g\u00e9ig 300 ezer emberre el\u00e9g olt\u00f3anyag \u00e9rkezik Magyarorsz\u00e1gra.\n\u00a0\u00a0\u00a0\u00a0 A k\u00ednai Sinopharm olt\u00f3anyagr\u00f3l sz\u00f3lva kiemelte: azt l\u00e1tj\u00e1k, hogy a hat\u00e9konys\u00e1ga kifejezetten j\u00f3, az eddigi tapasztalatok kiv\u00e1l\u00f3ak, t\u00f6bb mint 15 milli\u00f3 embert oltottak be vele a vil\u00e1gon. Hozz\u00e1tette: Szerbi\u00e1ban, D\u00e9lvid\u00e9ken magyarokat is oltanak ezzel a vakcin\u00e1val. S\u00fcrgette ennek az olt\u00e1snak az eur\u00f3pai enged\u00e9lyez\u00e9s\u00e9t is.\n\u00a0\u00a0\u00a0\u00a0Ismertet\u00e9se szerint a Pfizer-vakcin\u00e1b\u00f3l eddig az Amerikai Egyes\u00fclt \u00c1llamokba majd 13 milli\u00f3t, Izraelbe 2,7 milli\u00f3t, az EU 27 tag\u00e1llam\u00e1ba pedig 8,5 milli\u00f3t sz\u00e1ll\u00edtottak. Ez nem el\u00e9g az \u00e9rdemi v\u00e9dekez\u00e9shez - \u00e9rt\u00e9kelt. Az oltottak ar\u00e1ny\u00e1t tekintve - folytatta - Izrael \u00e1ll a legjobban a vil\u00e1gon, ahol a lakoss\u00e1g majd 50 sz\u00e1zal\u00e9k\u00e1t beoltott\u00e1k, az Egyes\u00fclt Kir\u00e1lys\u00e1gban ez 11,3 sz\u00e1zal\u00e9k, az Amerikai Egyes\u00fclt \u00c1llamokban 7, m\u00edg az EU orsz\u00e1gaiban 2 sz\u00e1zal\u00e9k k\u00f6r\u00fcl van.\n\u00a0\u00a0\u00a0\u00a0Kijelentette: p\u00f3tcselekv\u00e9snek tartja, m\u00e9g ha jogilag indokolt is, ha egy korm\u00e1ny jogi l\u00e9p\u00e9seket tervez a vakcinasz\u00e1ll\u00edt\u00e1s k\u00e9sleked\u00e9se miatt. Hozz\u00e1tette: a Pfizerrel szemen az Eur\u00f3pai Bizotts\u00e1g tud elj\u00e1rni, \u00e9s ha ezzel gyors\u00edtani tudja a vakcinasz\u00e1ll\u00edt\u00e1st a test\u00fclet, akkor a magyar korm\u00e1ny is b\u00edztatja a fell\u00e9p\u00e9st.\n\u00a0\u00a0\u00a0\u00a0B\u00edr\u00e1lta az uni\u00f3s vakcinabeszerz\u00e9st, felh\u00edvva arra a figyelmet, hogy m\u00e1s eur\u00f3pai politikusok is hasonl\u00f3 v\u00e9lem\u00e9nyen vannak. Az olt\u00f3anyag beszerz\u00e9s\u00e9t Br\u00fcsszel nem bonyol\u00edtja sikeresen - jegyezte meg Guly\u00e1s Gergely.\n\u00a0\u00a0\u00a0\u00a0K\u00f6z\u00f6lte azt is: mag\u00e1nszolg\u00e1ltat\u00f3k vakcin\u00e1t jelenleg nem tudnak szerezni, ez az \u00e1llam sz\u00e1m\u00e1ra is neh\u00e9zs\u00e9get okoz.\nFebru\u00e1rban 300 ezer\u00a0ember\u00a0beolt\u00e1s\u00e1ra elegend\u0151\u00a0orosz vakcina \u00e9s 500 ezer adag k\u00ednai Sinopharm-vakcina \u00e9rkezhet\n\nAz orosz vakcin\u00e1val \u00f6sszef\u00fcgg\u00e9sben elmondta, Magyarorsz\u00e1g febru\u00e1r v\u00e9g\u00e9ig 300 ezer vakcin\u00e1t v\u00e1r Oroszorsz\u00e1gb\u00f3l, azt k\u00f6vet\u0151en tov\u00e1bbi 700 ezer emberre elegend\u0151 olt\u00f3anyag fog onnan \u00e9rkezni.\u00a0\u00a0\u00a0\u00a0\n\u00a0\u00a0\u00a0\u00a0Szerinte nem vit\u00e1s, hogy ma az orosz vakcina az egyik legjobb, Nyugat-Eur\u00f3p\u00e1ban is \u00e9rdekl\u0151dnek ir\u00e1nta, s\u0151t az eur\u00f3pai enged\u00e9lyez\u00e9se is nemsok\u00e1ra elindul.\n\u00a0\u00a0\u00a0 Egy m\u00e1sik, a k\u00ednai Sinopharm-vakcin\u00e1ra vonatkoz\u00f3 k\u00e9rd\u00e9sre a miniszter azt mondta, a k\u00f6vetkez\u0151 h\u00f3napban 500 ezer vakcin\u00e1t kaphat Magyarorsz\u00e1g, ez 250 ezer ember beolt\u00e1s\u00e1ra elegend\u0151. Rem\u00e9lik - folytatta -, hogy a lehet\u0151 leghamarabb megkapja ez az olt\u00f3anyag az ideiglenes enged\u00e9lyt, a korm\u00e1ny rendelete is ezt a c\u00e9lt szolg\u00e1lja.\n\u00a0 Elmondta, ezzel a vakcin\u00e1val vil\u00e1gszerte 16 milli\u00f3 embert oltottak be, p\u00e9ld\u00e1ul Szerbi\u00e1ban is, d\u00e9lvid\u00e9ki magyarokat, mindenf\u00e9le mell\u00e9khat\u00e1s n\u00e9lk\u00fcl. Ez\u00e9rt kifejezett felel\u0151tlens\u00e9g, ha nagyon hossz\u00fa vizsg\u00e1latok el\u0151zik meg az enged\u00e9lyez\u00e9st - hangoztatta Guly\u00e1s Gergely. Hozz\u00e1tette: a behozott vakcin\u00e1t a Nemzeti N\u00e9peg\u00e9szs\u00e9g\u00fcgyi K\u00f6zpont k\u00fcl\u00f6n is megvizsg\u00e1lja. Megjegyezte: nem hiszi, hogy nagy m\u00e9rt\u00e9kben elt\u00e9rne a k\u00ednai vakcina \u00e1ra a Pfizer\u00e9t\u0151l.\n\u00a0 Egy m\u00e1sik k\u00e9rd\u00e9sre azt mondta, a jelenlegi helyzetben \"a val\u00f3s\u00e1gt\u00f3l er\u0151sen elrugaszkodottnak l\u00e1tszik a felesleges olt\u00f3anyag fogalma\". Hozz\u00e1tette: tavaly a j\u00e1rv\u00e1ny a magyar gazdas\u00e1gnak napi szinten t\u00f6bb mint 10 - egyes sz\u00e1m\u00edt\u00e1sok szerint 12 - milli\u00e1rd forint k\u00e1rt okozott, ez\u00e9rt m\u00e1sodlagos mennyibe ker\u00fcl a vakcina \u00e9s a v\u00e9g\u00e9n marad-e bel\u0151le.\nAz AstraZeneca-vakcina m\u00e9g mindig nem kapott EU-s enged\u00e9lyt\n\nEgy k\u00e9rd\u00e9sre, miszerint az AstraZeneca olt\u00f3anyag\u00e1val tervezik-e a 65 \u00e9v felettiek olt\u00e1s\u00e1t, Guly\u00e1s Gergely k\u00f6z\u00f6lte, a hat\u00f3s\u00e1gi el\u0151\u00edr\u00e1soknak megfelel\u0151en fognak mindent alkalmazni. Jelezte, ez a vakcina nem kapta m\u00e9g meg az uni\u00f3s olt\u00e1si enged\u00e9lyt, Magyarorsz\u00e1gon van enged\u00e9lye, mert a brit enged\u00e9ly erre alapul szolg\u00e1lt.\n\u00a0\u00a0\u00a0\u00a0Hozz\u00e1tette: az AstraZenec\u00e1\u00e9 kiv\u00e1l\u00f3 olt\u00f3anyag, amellyel 65 \u00e9v felett is lehet oltani \u00e9s eredm\u00e9nyes a v\u00e9detts\u00e9g szempontj\u00e1b\u00f3l. Elmondta: az Eur\u00f3pai Bizotts\u00e1g azzal kecsegtet, hogy janu\u00e1r v\u00e9g\u00e9re meglesz ennek eur\u00f3pai enged\u00e9lyeztet\u00e9se, rem\u00e9lhet\u0151leg \u00edgy megkezd\u0151dhet az olt\u00f3anyag sz\u00e1ll\u00edt\u00e1sa.\nA munkahelyek v\u00e9delme kiemelt c\u00e9l, felgyors\u00edtjuk a b\u00e9rt\u00e1mogat\u00e1sok kifizet\u00e9s\u00e9t a szolg\u00e1ltat\u00f3szektorban\n\n\u00a0\u00a0\u00a0\u00a0A miniszter szerint a szolg\u00e1ltat\u00f3szektorban, k\u00fcl\u00f6n\u00f6sen a vend\u00e9gl\u00e1t\u00e1sban komoly gondok vannak a j\u00e1rv\u00e1ny miatt, nagy neh\u00e9zs\u00e9geket, vesztes\u00e9geket jelent a szab\u00e1lyok betart\u00e1sa a vend\u00e9gl\u00e1t\u00f3sok sz\u00e1m\u00e1ra. Ez\u00e9rt t\u00e1rgyaltak az \u00e9rdekk\u00e9pviseleti szervekkel, \u00e9s \u00fagy d\u00f6nt\u00f6ttek, hogy mindent megtesznek a b\u00e9rt\u00e1mogat\u00e1sok kifizet\u00e9s\u00e9nek felgyors\u00edt\u00e1s\u00e1\u00e9rt. Eddig mintegy 27 milli\u00e1rd forintnyi t\u00e1mogat\u00e1sra \u00e9rkezett ig\u00e9ny, ebb\u0151l 7 milli\u00e1rd forintot utaltak eddig - k\u00f6z\u00f6lte.\nAhogy lesz el\u00e9g vakcina, el tud indulni a t\u00f6meges olt\u00e1s \u00e9s \u00fajra kinyithatnak az \u00e9ttermek\n\nR\u00f6gz\u00edtette: akkor lehets\u00e9ges kinyitni a sz\u00f3rakoz\u00f3helyeket, ha az nem j\u00e1r az emberek \u00e9let\u00e9nek vesz\u00e9lyeztet\u00e9s\u00e9vel.\u00a0\u00a0\u00a0\u00a0\n\u00a0\u00a0\u00a0\u00a0A nyit\u00e1s id\u0151pontj\u00e1r\u00f3l azt mondta, a korm\u00e1ny nem l\u00e1t el\u0151re, de folyamatosan konzult\u00e1lnak a virol\u00f3gusokkal, a szak\u00e9rt\u0151kkel. Ma teljes a szakmai konszenzus abban, hogy a jelenlegi int\u00e9zked\u00e9seket indokolt fenntartani - jelentette ki. Hozz\u00e1tette: hossz\u00fa t\u00e1v\u00fa megold\u00e1s csak az olt\u00e1s lehet.\n\u00a0\u00a0\u00a0\u00a0Arr\u00f3l is besz\u00e9lt, hogy a vend\u00e9gl\u00e1t\u00f3helyek kinyit\u00e1sa nem polg\u00e1ri engedetlens\u00e9g, nem lehet haszn\u00e1lni ezt a kifejez\u00e9st ebben az esetben. A hat\u00f3s\u00e1gok bez\u00e1rj\u00e1k azt a vend\u00e9gl\u00e1t\u00f3helyet, amely kinyit, \u00e9s aki odamegy, az szab\u00e1lys\u00e9rt\u00e9st k\u00f6vet el \u00e9s b\u00edrs\u00e1ggal kell sz\u00e1molnia - k\u00f6z\u00f6lte. Hozz\u00e1tette: a szab\u00e1lyok a j\u00e1rv\u00e1ny megf\u00e9kez\u00e9s\u00e9re vannak, \u00e9s a korm\u00e1ny \u00e9rti a neh\u00e9zs\u00e9geket, ahol tud, seg\u00edt is, de mindenkinek be kell tartani az el\u0151\u00edr\u00e1sokat.\nKisboltokat t\u00e1mogat\u00f3 program indul a Magyar Falu Program keret\u00e9ben\n\nGuly\u00e1s Gergely arr\u00f3l is besz\u00e9lt, hogy a kisboltokat t\u00e1mogat\u00f3 programot ind\u00edtanak, erre 45 milli\u00e1rd forintot sz\u00e1nnak. Az elm\u00falt id\u0151ben t\u00f6bb kisbolt bez\u00e1r\u00e1sra k\u00e9nyszer\u00fclt a legkisebb telep\u00fcl\u00e9seken, ez\u00e9rt most egyedi p\u00e1ly\u00e1zati rendszerben lehet\u0151s\u00e9get adnak arra, hogy forr\u00e1shoz jussanak - mondta. Hozz\u00e1tette: \u00edgy olyan k\u00f6z\u00f6ss\u00e9gi terek j\u00f6hetnek l\u00e9tre, ahol postai szolg\u00e1ltat\u00e1s is helyet kaphat, \u00e9s v\u00e9ny n\u00e9lk\u00fcli gy\u00f3gyszerek forgalmaz\u00e1s\u00e1ra is lehet\u0151s\u00e9g lenne.\nA minim\u00e1lb\u00e9r meg\u00e1llapod\u00e1sr\u00f3l \u00e9s a k\u00f6zfoglalkoztat\u00e1si b\u00e9remel\u00e9sr\u0151l\n\nKit\u00e9rt r\u00e1: a korm\u00e1ny \u00fcdv\u00f6z\u00f6lte, hogy a minim\u00e1lb\u00e9r \u00fcgy\u00e9ben a munkaad\u00f3k \u00e9s a munkav\u00e1llal\u00f3k k\u00f6z\u00f6tt meg\u00e1llapod\u00e1s j\u00f6tt l\u00e9tre, \u00e9s \u00edgy 4 sz\u00e1zal\u00e9kkal emelkedik a minim\u00e1lb\u00e9r, amely 167 400 forint lesz, a garant\u00e1lt b\u00e9rminimum pedig 219 ezer forint.\n\u00a0\u00a0\u00a0\u00a0Azt mondta: a Bel\u00fcgyminiszt\u00e9rium javaslatot tett a k\u00f6zfoglalkoztat\u00e1si b\u00e9remel\u00e9sre, a k\u00f6zmunkab\u00e9r 85 ezer, a garant\u00e1lt k\u00f6zfoglalkoztat\u00e1si b\u00e9r pedig 110 ezer forint lesz.\nAz ipar\u0171z\u00e9si ad\u00f3 cs\u00f6kkent\u00e9se a munkahelyek v\u00e9delm\u00e9t seg\u00edti\n\nA nagyv\u00e1rosok ipar\u0171z\u00e9si ad\u00f3j\u00e1r\u00f3l a miniszter azt mondta, a korm\u00e1ny nem vette el az ipar\u0171z\u00e9si ad\u00f3t, annak a fel\u00e9t a kis- \u00e9s k\u00f6zepes v\u00e1llalkoz\u00e1sokn\u00e1l hagyta. Olyan id\u0151szakban, amikor az egyik legfontosabb feladat a munkahelyek meg\u0151rz\u00e9se, akkor a legjobb, ha a v\u00e1llalkoz\u00f3kn\u00e1l t\u00f6bb p\u00e9nz marad - magyar\u00e1zta. Jelezte, nyitottak arra, hogy az \u00edgy kies\u0151 ad\u00f3bev\u00e9telr\u0151l egyeztessenek az \u00f6nkorm\u00e1nyzatokkal, ellenz\u00e9kiekkel is, de vannak olyan \u00f6nkorm\u00e1nyzatok, amelyek ink\u00e1bb az EU-t\u00f3l v\u00e1rnak seg\u00edts\u00e9get.\n\u00dagy \u00e9rt\u00e9kelte, a balliber\u00e1lis propagand\u00e1nak a val\u00f3s\u00e1g cseppet sem sz\u00e1m\u00edt, \u00e9s mivel az ellenz\u00e9k gyenge, ez\u00e9rt egyes m\u00e9diumok \u00fagy \u00e9rzik, az ellenz\u00e9k szerep\u00e9t kell, hogy ell\u00e1ss\u00e1k.\u00a0\u00a0\u00a0\u00a0\n\nArra a felvet\u00e9sre, hogy a baloldal a sz\u00f3rakoz\u00f3helyek kinyit\u00e1s\u00e1t szorgalmazza, Guly\u00e1s Gergely k\u00f6z\u00f6lte, annak a magatart\u00e1snak a folytat\u00e1s\u00e1t l\u00e1tj\u00e1k, hogy az ellenz\u00e9k a v\u00e9dekez\u00e9sben semmilyen felel\u0151ss\u00e9get nem hajland\u00f3 v\u00e1llalni, de a legk\u00e9ptelenebb \u00e1ll\u00edt\u00e1sokat fogalmazza meg. Elmondta, a baloldal mindent megtesz, hogy a vakcin\u00e1kkal szemben bizalmatlans\u00e1got keltsen, mik\u00f6zben nyit\u00e1st k\u00f6vetel \u00fagy, hogy enn\u00e9l kedvez\u0151bb adatok mellett n\u00e9h\u00e1ny h\u00f3napja a teljes z\u00e1r\u00e1st k\u00f6vetelte.\nGuly\u00e1s Gergely kijelentette: komolytalan politikai akci\u00f3nak tartja az ellenz\u00e9k r\u00e9sz\u00e9r\u0151l egy rendk\u00edv\u00fcli parlamenti \u00fcl\u00e9s \u00f6sszeh\u00edv\u00e1s\u00e1t a j\u00e1rv\u00e1nykezel\u00e9ssel kapcsolatban. K\u00f6z\u00f6lte: emiatt sem \u0151, sem a miniszereln\u00f6k nem vesz r\u00e9szt azon a j\u00f6v\u0151 h\u00e9ten.\n\n\n"}]