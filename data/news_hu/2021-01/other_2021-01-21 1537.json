[{"date": "2021-01-21 15:37", "url": "https://koronavirus.gov.hu/cikkek/orszagos-tisztifoorvos-az-ujonnan-engedelyezett-oltoanyagokkal-felgyorsithato-vedooltas", "h1": "Orsz\u00e1gos tisztif\u0151orvos: az \u00fajonnan enged\u00e9lyezett olt\u00f3anyagokkal felgyors\u00edthat\u00f3 a v\u00e9d\u0151olt\u00e1s", "body": "\nAz \u00fajonnan enged\u00e9lyezett olt\u00f3anyagokkal felgyors\u00edthat\u00f3 a v\u00e9d\u0151olt\u00e1sok bead\u00e1sa - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n cs\u00fct\u00f6rt\u00f6k\u00f6n.\n\n\nM\u00fcller Cec\u00edlia jelent\u0151s el\u0151rel\u00e9p\u00e9snek nevezte az AstraZeneca \u00e9s Szputnyik V vakcina magyarorsz\u00e1gi enged\u00e9lyez\u00e9s\u00e9t.\n\u00a0\u00a0\u00a0\u00a0\u00dagy fogalmazott: fontos, hogy felgyors\u00edts\u00e1k a v\u00e9d\u0151olt\u00e1sok bead\u00e1s\u00e1t, mert csak \u00edgy lehet a jelenlegi, kedvez\u0151bb hazai j\u00e1rv\u00e1ny\u00fcgyi helyzetet fenntartani.\n\u00a0\u00a0\u00a0\u00a0Hozz\u00e1tette, hogy az eddig \u00e9rkezett olt\u00f3anyag nem elegend\u0151 mennyis\u00e9g, hiszen az \u00f6t alkalommal \u00e9rkezett Pfizer \u00e9s az egyszer \u00e9rkezett Moderna vakcina 165 ezer ember olt\u00e1s\u00e1t teszi lehet\u0151v\u00e9. Eddig 134 554 embert oltottak be, k\u00f6z\u00fcl\u00fck 4030-an m\u00e1r megkapt\u00e1k a m\u00e1sodik d\u00f3zist is.\n\u00a0\u00a0\u00a0\u00a0A k\u00e9t \u00faj vakcin\u00e1t csak azut\u00e1n adhatj\u00e1k be, hogy a Nemzeti N\u00e9peg\u00e9szs\u00e9g\u00fcgyi K\u00f6zpont laborat\u00f3riuma minden gy\u00e1rt\u00e1si t\u00e9telt megvizsg\u00e1lt - jegyezte meg.\n\u00a0\u00a0\u00a0\u00a0Az \u00fajonnan enged\u00e9lyezett k\u00e9sz\u00edtm\u00e9nyek \u00fagynevezett vektorvakcin\u00e1k, vagyis az olt\u00f3anyagban \u00e1rtalmatlan\u00edtott, szaporod\u00e1sra nem k\u00e9pes v\u00edrust haszn\u00e1lnak arra, hogy a t\u00fcskefeh\u00e9rje termel\u0151d\u00e9s\u00e9\u00e9rt felel\u0151s \"\u00fczenetet\" eljuttassa a szervezetbe, kiv\u00e1ltva \u00edgy az immunv\u00e1laszt - ismertette.\n\u00a0\u00a0\u00a0\u00a0M\u00fcller Cec\u00edlia k\u00f6z\u00f6lte azt is: egy inform\u00e1ci\u00f3s alapcsomagot \u00e1ll\u00edtottak \u00f6ssze a h\u00e1ziorvosoknak, ebben minden - a v\u00e9d\u0151olt\u00e1sokkal kapcsolatos - ismeretet \u00f6sszefoglaltak. Erre az\u00e9rt van sz\u00fcks\u00e9g, mert sz\u00e1m\u00edtanak a h\u00e1ziorvosokra is 89 \u00e9ven fel\u00fcliek olt\u00e1s\u00e1n\u00e1l. Hozz\u00e1tette: rem\u00e9li, hogy minden h\u00e1ziorvos megkapta m\u00e1r legal\u00e1bb a v\u00e9d\u0151olt\u00e1s els\u0151 d\u00f3zis\u00e1t.\nAz orsz\u00e1gos tisztif\u0151orvos bejelentette azt is, hogy NNK laborat\u00f3rium\u00e1ban siker\u00fclt a v\u00edrus angol mut\u00e1ci\u00f3j\u00e1n\u00e1l sejtteny\u00e9szt\u00e9st v\u00e9gezni, ami az\u00e9rt jelent\u0151s el\u0151rel\u00e9p\u00e9s, mert ez seg\u00edthet a magyar vakcina fejleszt\u00e9s\u00e9ben is.\n\u00a0\u00a0\u00a0\u00a0Megjegyzete ugyanakkor, hogy a kutat\u00e1sok szerint a jelenlegi v\u00e9d\u0151olt\u00e1sok hat\u00e1sosak a v\u00edrusmut\u00e1ci\u00f3kkal szemben.\nAz olt\u00e1si reakci\u00f3kr\u00f3l sz\u00f3lva elmondta, ez eddigi tapasztalatok j\u00f3k, komoly mell\u00e9khat\u00e1sr\u00f3l nem \u00e9rkezett bejelent\u00e9s.\n\nMTI 2021. janu\u00e1r 21.\n\n"}]