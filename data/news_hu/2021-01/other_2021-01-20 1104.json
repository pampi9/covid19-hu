[{"date": "2021-01-20 11:04", "url": "https://koronavirus.gov.hu/cikkek/kkm-38-ceg-reszesult-kulpiacra-jutasi-tamogatasban", "h1": "KKM: 38 c\u00e9g r\u00e9szes\u00fclt k\u00fclpiacra jut\u00e1si t\u00e1mogat\u00e1sban", "body": "\nHarmincnyolc magyar v\u00e1llalat vehetett \u00e1t k\u00fclpiacra jut\u00e1si t\u00e1mogat\u00e1sr\u00f3l sz\u00f3l\u00f3 oklevelet a K\u00fclgazdas\u00e1gi \u00e9s K\u00fcl\u00fcgyminiszt\u00e9rium (KKM) parlamenti \u00e1llamtitk\u00e1r\u00e1t\u00f3l szerd\u00e1n Budapesten.\n\n\nMagyar Levente az \u00fcnnep\u00e9lyes \u00e1tad\u00e1son kiemelte, hogy a c\u00e9gek a v\u00e1ls\u00e1g k\u00edn\u00e1lta lehet\u0151s\u00e9ggel \u00e9ltek, hiszen a p\u00e1ly\u00e1zatot a koronav\u00edrus-j\u00e1rv\u00e1ny n\u00e9lk\u00fcl tal\u00e1n meg sem hirdett\u00e9k volna.\n\u00a0\u00a0\u00a0\u00a0\"B\u00e9keid\u0151ben\" nem volt olyan \u00e9v, amelyben a korm\u00e1nyzat sz\u00e1zmilli\u00e1rd forintokat mozg\u00f3s\u00edtott volna a magyar export\u0151r\u00f6k poz\u00edci\u00f3inak megv\u00e9d\u00e9s\u00e9re \u00e9s kiterjeszt\u00e9s\u00e9re - mondta Magyar Levente, rem\u00e9ny\u00e9t fejezve ki, hogy a t\u00e1mogat\u00e1sokat illet\u0151en a 2020-as \u00e9vhez hasonl\u00f3 lesz a 2021-es is.\n\u00a0\u00a0\u00a0\u00a0Az esem\u00e9nyen elhangzott, hogy a magyar korm\u00e1ny a Gazdas\u00e1gv\u00e9delmi akci\u00f3terv keret\u00e9ben tavaly nemzeti exportv\u00e9delmi programot ind\u00edtott a koronav\u00edrus-j\u00e1rv\u00e1ny k\u00f6vetkezt\u00e9ben neh\u00e9z helyzetbe ker\u00fclt, az exportteljes\u00edtm\u00e9nyt\u0151l nagym\u00e9rt\u00e9kben f\u00fcgg\u0151 v\u00e1llalkoz\u00e1sok t\u00e1mogat\u00e1s\u00e1ra. A t\u00e1mogat\u00e1si program c\u00e9lja, hogy seg\u00edts\u00e9get ny\u00fajtson a hazai v\u00e1llalkoz\u00e1soknak a k\u00fclpiaci versenyben val\u00f3 helyt\u00e1ll\u00e1sban, valamint, hogy meg\u0151rizze \u00e9s meger\u0151s\u00edtse az elm\u00falt \u00e9vekben el\u00e9rt magyar exportteljes\u00edtm\u00e9nyt.\n\u00a0\u00a0\u00a0\u00a0A t\u00e1mogat\u00e1st elnyert egyik c\u00e9g, a Naturtex Kft. \u00fcgyvezet\u0151 igazgat\u00f3ja, Gell\u00e9rt Bal\u00e1zs a szerdai esem\u00e9nyen elmondta, hogy a csal\u00e1di v\u00e1llalkoz\u00e1s mintegy 30 \u00e9ve lak\u00e1stextil term\u00e9keket gy\u00e1rt, jelenleg 48 orsz\u00e1gba export\u00e1lnak. A c\u00e9g fontos m\u00e9rf\u00f6ldk\u0151h\u00f6z \u00e9rkezett azzal, hogy Szegeden jelenleg 3 milli\u00e1rd forint \u00e9rt\u00e9kben hajtanak v\u00e9gre egy beruh\u00e1z\u00e1st, amellyel 40 sz\u00e1zal\u00e9kkal n\u00f6velik majd a gy\u00e1rt\u00f3kapacit\u00e1suk hat\u00e9konys\u00e1g\u00e1t.\n\u00a0\u00a0\u00a0\u00a0Az elnyert t\u00e1mogat\u00e1s nagyban hozz\u00e1j\u00e1rul majd ahhoz, hogy k\u00fclf\u00f6ld\u00f6n, a szakmai v\u00e1s\u00e1rokon, online f\u00f3rumokon, ak\u00e1r szem\u00e9lyes t\u00e1rgyal\u00e1sok sor\u00e1n bemutathass\u00e1k a term\u00e9keiket - mondta a c\u00e9g k\u00e9pvisel\u0151je, aki szerint export\u00e1lni neh\u00e9z, sokszor hidakat kell \u00e9p\u00edteni m\u00e1s orsz\u00e1gok \u00e9s kult\u00far\u00e1k k\u00f6z\u00f6tt, de kitart\u00f3 munk\u00e1val \u00e9s egyedi magyar term\u00e9kekkel a c\u00e9lok el\u00e9rhet\u0151k.\n\u00a0\u00a0\u00a0\u00a0Nemesi P\u00e1l, a D\u00e9l-alf\u00f6ldi gazdas\u00e1gfejleszt\u00e9si z\u00f3na komplex fejleszt\u00e9s\u00e9\u00e9rt felel\u0151s korm\u00e1nybiztos \u00fcdv\u00f6z\u00f6lte azt, hogy a korm\u00e1ny az \u00e9let- \u00e9s versenyk\u00e9pes v\u00e1llalatokat a k\u00fclpiacra seg\u00edti. Emellett t\u00f6rekszik arra, hogy a jelenlegi gazdas\u00e1gi, eg\u00e9szs\u00e9g\u00fcgyi, v\u00e1ls\u00e1ghelyzetben egyr\u00e9szt a munkahelyeket meg\u0151rizze, m\u00e1sr\u00e9szt a v\u00e1llalatokkal egy\u00fcttm\u0171k\u00f6dve fejleszt\u00e9seket hajtsanak v\u00e9gre, \u00e9s a gazdas\u00e1g m\u0171k\u00f6d\u0151k\u00e9pess\u00e9g\u00e9t meg\u0151rizz\u00e9k.\n\n\nMTI 2021. janu\u00e1r 20.\n\n"}]