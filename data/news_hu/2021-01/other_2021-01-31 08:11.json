[{"date": "2021-01-31 08:11", "url": "https://koronavirus.gov.hu/cikkek/merkely-elonyt-jelent-hogy-magyarorszagon-mar-ot-engedelyezett-vakcina-van", "h1": "Merkely: el\u0151nyt jelent, hogy Magyarorsz\u00e1gon m\u00e1r \u00f6t enged\u00e9lyezett vakcina van", "body": "\nEgyre n\u0151 a bizalom a koronav\u00edrus elleni olt\u00e1sban - mondta a Semmelweis Egyetem rektora a Kossuth r\u00e1di\u00f3 Vas\u00e1rnapi \u00dajs\u00e1g c\u00edm\u0171 m\u0171sor\u00e1ban.\n\n\nMerkely B\u00e9la el\u00e9gedetts\u00e9ggel jelentette be, hogy a Semmelweis Egyetemen az orvosok 99,9 sz\u00e1zal\u00e9k\u00e1t beoltott\u00e1k, a szakdolgoz\u00f3k eset\u00e9ben ez az ar\u00e1ny 87 sz\u00e1zal\u00e9kos. Hozz\u00e1tette: koll\u00e9g\u00e1i cs\u00fct\u00f6rt\u00f6kt\u0151l vas\u00e1rnapig t\u00f6bb mint 15 ezer, id\u0151sotthonban dolgoz\u00f3 \u00e9s lak\u00f3 magyar \u00e1llampolg\u00e1rt oltanak, \u00e9s v\u00e1rj\u00e1k a tov\u00e1bbi feladatokat is.\n\u00a0\u00a0\u00a0\u00a0Hangs\u00falyozta: az olt\u00e1snak semmi sz\u00f6v\u0151dm\u00e9nye nincs, \u00e9s a legjobb megold\u00e1s, hogy a v\u00e9detts\u00e9get egy\u00e9ni, csal\u00e1di \u00e9s nemzeti szinten megszerezz\u00e9k az emberek. Megjegyezte: az olt\u00e1s okozhat reakci\u00f3kat, de kor\u00e1ntsem j\u00e1rhat olyan s\u00falyos betegs\u00e9ggel, mint amit a koronav\u00edrus okozhat. R\u00e1ad\u00e1sul nem lehet el\u0151re jelezni, hogy kin\u00e9l lesz s\u00falyos lefoly\u00e1s\u00fa a megbeteged\u00e9s - tette hozz\u00e1.\n\u00a0\u00a0\u00a0\u00a0Ha valakit beoltanak, onnant\u00f3l kezdve szinte sz\u00e1zsz\u00e1zal\u00e9kos val\u00f3sz\u00edn\u0171s\u00e9ggel el tudja ker\u00fclni a s\u00falyos lefoly\u00e1s\u00fa megbeteged\u00e9st, \u00e9s az eg\u00e9sz betegs\u00e9g egy n\u00e1th\u00e1v\u00e1 tud szel\u00edd\u00fclni - fogalmazott.\n\u00a0\u00a0\u00a0\u00a0Merkely B\u00e9la szerint el\u0151nyt jelent az, hogy Magyarorsz\u00e1gon m\u00e1r \u00f6t enged\u00e9lyezett vakcina van. Az a fontos, hogy min\u00e9l t\u00f6bb olt\u00e1s \u00e1lljon rendelkez\u00e9sre, \u00e9s min\u00e9l gyorsabban t\u00f6rt\u00e9njen meg az eg\u00e9sz nemzet szintj\u00e9n az olt\u00e1s, hiszen ez a felt\u00e9tele annak, hogy vissza tudjon t\u00e9rni az orsz\u00e1g a norm\u00e1lis \u00e9lethez, \u00e9s a lehet\u0151 legt\u00f6bb ember\u00e9letet tudj\u00e1k megmenteni - foglalta \u00f6ssze a rektor.\n\u00a0\u00a0\u00a0\u00a0Ha k\u00e9t h\u00f3nap alatt be lehetne oltani a magyar lakoss\u00e1got, akkor m\u00e1just\u00f3l mindannyian biztons\u00e1gban lehetn\u00e9nk - mondta.\n\u00a0\u00a0\u00a0\u00a0Merkely B\u00e9la besz\u00e9lt a k\u00ednai Sinopharm olt\u00f3anyag\u00e1r\u00f3l, amely technol\u00f3gi\u00e1j\u00e1ban olyan, mint az influenza elleni vakcina, el\u00f6lt v\u00edrust tartalmaz. Ez az a m\u00f3dszer, amit m\u00e1r \u00f6tven \u00e9ve alkalmaznak, \u00e9s jelent\u0151s tapasztalat van r\u00f3la - k\u00f6z\u00f6lte.\n\u00a0\u00a0\u00a0\u00a0A rektor szerint meg kell adni a lehet\u0151s\u00e9get arra, hogy min\u00e9l nagyobb sz\u00e1mban \u00e9s min\u00e9l gyorsabban lehessen oltani. Az olt\u00f3anyagok sokas\u00e1ga t\u00f6bbletlehet\u0151s\u00e9get ad - emelte ki.\n\u00a0\u00a0\u00a0\u00a0Hozz\u00e1tette: azok az orsz\u00e1gok, amelyek elh\u00fazz\u00e1k az olt\u00e1si programjukat ak\u00e1r egy teljes \u00e9vre, sokkal nagyobb vesztes\u00e9get szenvednek el, mint azok, amelyek k\u00e9pesek lesznek arra, hogy ak\u00e1r n\u00e9h\u00e1ny h\u00f3nap alatt beolts\u00e1k a lakoss\u00e1g jelent\u0151s r\u00e9sz\u00e9t. A beoltott \u00e9s a betegs\u00e9gen \u00e1tesett emberek \u00edgy biztos\u00edtj\u00e1k azt a ny\u00e1jimmunit\u00e1st, amelynek k\u00f6sz\u00f6nhet\u0151en az esetsz\u00e1mok radik\u00e1lisan cs\u00f6kkenni fognak, \u00e9s vissza lehet t\u00e9rni a mindennapi \u00e9lethez - jelentette ki Merkely B\u00e9la.\n\u00a0\u00a0\u00a0\u00a0A vakcin\u00e1kr\u00f3l elmondta: az AstraZeneca, a Sinopharm olt\u00e1sai \u00e9s Szputnyik vakcina m\u00e1r r\u00e9g\u00f3ta ismert technol\u00f3gi\u00e1ra \u00e9p\u00fcl, a k\u00e9t leg\u00fajabb mRNS alap\u00fa olt\u00f3anyag, a Pfizer/BioNTech \u00e9s a Moderna viszont \u00faj m\u00f3dszerrel dolgozik. Ut\u00f3bbi kett\u0151 el\u0151nye az, hogy a j\u00f6v\u0151ben az \u00faj t\u00edpus\u00fa vil\u00e1gj\u00e1rv\u00e1nyokra sokkal gyorsabban lehet majd vakcin\u00e1t el\u0151\u00e1ll\u00edtani, hiszen ha megismerik a v\u00edrus feh\u00e9rj\u00e9it, akkor elk\u00e9pzelhet\u0151, hogy ak\u00e1r hat h\u00e9ten bel\u00fcl lehet megfelel\u0151 vakcin\u00e1t gy\u00e1rtani.\n\u00a0\u00a0\u00a0\u00a0Merkely B\u00e9la fontosnak nevezte az olt\u00e1ssal kapcsolatos bizalmat. Hangs\u00falyozta: az olt\u00e1s volt az az orvosi felfedez\u00e9s, amely a legt\u00f6bb \u00e9letet mentette meg a vil\u00e1gon. Eml\u00e9keztetett arra, sz\u00e1z \u00e9vvel ezel\u0151tt szinte minden csal\u00e1dban volt olyan gyermek, aki valamilyen fert\u0151z\u00e9s miatt meghalt.\n\u00a0\u00a0\u00a0\u00a0A rektor kit\u00e9rt az Eur\u00f3p\u00e1ban el\u0151sz\u00f6r Magyarorsz\u00e1gon alkalmazott \u00faj koronav\u00edrus-ellenes inf\u00fazi\u00f3ra is. Ezt az egy\u00e9bk\u00e9nt nem olcs\u00f3 ter\u00e1pi\u00e1t Merkely B\u00e9la olyan betegeknek javasolja, akiknek az immunrendszere gyenge, vagy jelent\u0151s kr\u00f3nikus betegs\u00e9g\u00fck van. P\u00e9ldak\u00e9nt hozta a sz\u00edvel\u00e9gtelens\u00e9get vagy a transzplant\u00e1ci\u00f3n \u00e1tesetteket. Hozz\u00e1tette: a kezel\u00e9s hasonl\u00edt a m\u00e1r h\u00f3napok \u00f3ta haszn\u00e1lt v\u00e9rplazma-ter\u00e1pi\u00e1ra.\n\n\nMTI 2021. janu\u00e1r 31.\n\n"}]