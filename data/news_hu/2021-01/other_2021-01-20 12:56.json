[{"date": "2021-01-20 12:56", "url": "https://koronavirus.gov.hu/cikkek/operativ-torzs-320-szegtek-meg-kijarasi-tilalom-szabalyait-kedden", "h1": "Operat\u00edv t\u00f6rzs: 320-an szegt\u00e9k meg a kij\u00e1r\u00e1si tilalom szab\u00e1lyait kedden", "body": "\nA kij\u00e1r\u00e1si tilalom szab\u00e1lyainak megszeg\u00e9se miatt kedden 320 ember ellen int\u00e9zkedtek a rend\u0151r\u00f6k - k\u00f6z\u00f6lte az Orsz\u00e1gos Rend\u0151r-f\u0151kapit\u00e1nys\u00e1g sz\u00f3viv\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\n\nG\u00e1l Krist\u00f3f alezredes elmondta: a november 4-\u00e9t\u0151l hat\u00e1lyos kij\u00e1r\u00e1si korl\u00e1toz\u00e1s, majd az azt november 11-\u00e9t\u0151l felv\u00e1lt\u00f3 kij\u00e1r\u00e1si tilalom alatt a rend\u0151r\u00f6k eddig 27 372 szab\u00e1lyszeg\u0151vel szemben l\u00e9ptek fel.\n\u00a0\u00a0\u00a0\u00a0A sz\u00f3viv\u0151 t\u00e1j\u00e9koztat\u00e1sa szerint a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt kedden 132 emberrel szemben int\u00e9zkedtek a rend\u0151r\u00f6k. K\u00f6z\u00fcl\u00fck 123-an az \u00f6nkorm\u00e1nyzati rendeletek ellen\u00e9re sem viselt\u00e9k a maszkot k\u00f6zter\u00fcleten, 3 emberrel szemben az\u00e9rt int\u00e9zkedtek, mert buszon, villamoson, meg\u00e1ll\u00f3ban nem volt rajtuk maszk, 6-en pedig bev\u00e1s\u00e1rl\u00f3k\u00f6zpontban, \u00fczletekben, egy\u00e9b z\u00e1rt helyeken nem viselt\u00e9k a v\u00e9d\u0151eszk\u00f6zt.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 751 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 201 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 550 esetben pedig az \u00fczletek korl\u00e1tozott nyitvatart\u00e1s\u00e1ra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0\u00a0\u00a0A kij\u00e1r\u00e1si tilalommal \u00f6sszef\u00fcgg\u00e9sben elmondta: a 132 int\u00e9zked\u00e9s k\u00f6z\u00fcl 3-an a kutyas\u00e9t\u00e1ltat\u00e1s 500 m\u00e9teres k\u00f6rzet\u00e9re vonatkoz\u00f3 rendelkez\u00e9st s\u00e9rtett\u00e9k meg. A kij\u00e1r\u00e1si korl\u00e1toz\u00e1s, illetve \"jogut\u00f3dja\", a kij\u00e1r\u00e1si tilalom ellen\u0151rz\u00e9se \u00f3ta eddig 27 372 rend\u0151ri int\u00e9zked\u00e9sre volt sz\u00fcks\u00e9g a szab\u00e1lyok be nem tart\u00e1sa miatt - mondta.\n\u00a0\u00a0\u00a0\u00a0Kedden egy belv\u00e1rosi \u00e9lelmiszerbolt 14 napos \u00e9s egy J\u00e1sz-Nagykun-Szolnok megy\u00e9ben tal\u00e1lhat\u00f3 konditerem 7 napos ideiglenes bez\u00e1r\u00e1s\u00e1r\u00f3l d\u00f6nt\u00f6tt a rend\u0151rs\u00e9g, ezzel m\u00e1r 117-re n\u0151tt azoknak az \u00fczleteknek, szolg\u00e1ltat\u00f3knak a sz\u00e1ma, amelyekn\u00e9l a rend\u0151rs\u00e9g a v\u00e9delmi szab\u00e1lyok be nem tart\u00e1sa miatt ilyen korl\u00e1toz\u00f3 int\u00e9zked\u00e9st rendelt el.\n\u00a0\u00a0\u00a0\u00a0A Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat kedden is ellen\u0151rizt\u00e9k, a tranzitszab\u00e1lyokat megs\u00e9rt\u0151kkel szemben 47 esetben l\u00e9ptek fel. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 10 052-szer int\u00e9zkedtek.\n\u00a0\u00a0\u00a0\u00a0Az elm\u00falt napon 9015 esetben ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban l\u00e9v\u0151ket. Kedden 2213 ilyen korl\u00e1toz\u00f3 int\u00e9zked\u00e9st rendeltek el, jelenleg 20 170-en vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 1896-an v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - ismertette az alezredes.\n\n\n"}]