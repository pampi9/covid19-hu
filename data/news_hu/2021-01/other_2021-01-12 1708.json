[{"date": "2021-01-12 17:08", "url": "https://koronavirus.gov.hu/cikkek/szijjarto-kormany-keleti-vakcinakrol-targyal-hogy-felgyorsulhasson-az-oltas", "h1": "Szijj\u00e1rt\u00f3: a korm\u00e1ny keleti vakcin\u00e1kr\u00f3l is t\u00e1rgyal, hogy felgyorsulhasson az olt\u00e1s", "body": "\nMagyarorsz\u00e1g a visszapillant\u00f3 t\u00fckr\u00f6k exportj\u00e1ban a vil\u00e1gon a harmadik helyen \u00e1ll, csak az Amerikai Egyes\u00fclt \u00c1llamok \u00e9s N\u00e9metorsz\u00e1g kivitele el\u0151zi meg a magyart, amiben jelent\u0151s szerepe van a magyar csal\u00e1di tulajdonban l\u00e9v\u0151, soproni Hirschler Glas Kft.-nek - mondta a k\u00fclgazdas\u00e1gi \u00e9s k\u00fcl\u00fcgyminiszter kedden Sopronban a c\u00e9g fejleszt\u00e9s\u00e9nek bejelent\u00e9sekor.\n\n\nSzijj\u00e1rt\u00f3 P\u00e9ter ismertette, a visszapillant\u00f3 t\u00fckr\u00f6ket gy\u00e1rt\u00f3, t\u00f6bb mint 120 \u00e9ves, soproni sz\u00e9khely\u0171 c\u00e9g 185 milli\u00f3 forintos fejleszt\u00e9ssel n\u00f6veli kapacit\u00e1s\u00e1t \u00e9s a term\u00e9kek min\u0151s\u00e9g\u00e9t. A beruh\u00e1z\u00e1st a korm\u00e1ny 92,5 milli\u00f3 forinttal t\u00e1mogatja; \u00edgy a c\u00e9g 67 munkav\u00e1llal\u00f3j\u00e1t tudja megtartani - tette hozz\u00e1.\n\u00a0\u00a0\u00a0\u00a0Kiemelte, hogy a c\u00e9g a s\u00edk\u00fcveggy\u00e1rt\u00e1s mellett kompletten gy\u00e1rt visszapillant\u00f3 t\u00fckr\u00f6ket, egyebek mellett az Volkswagennek, az Iveconak \u00e9s a Volvonak is.\n\u00a0\u00a0\u00a0\u00a0Ez a beruh\u00e1z\u00e1s mutatja, hogy a nagy nemzetk\u00f6zi v\u00e1llatok \u00e9s a magyar tulajdonban l\u00e9v\u0151 csal\u00e1di v\u00e1llalkoz\u00e1sok kiv\u00e1l\u00f3an kieg\u00e9sz\u00edtik egym\u00e1st, a magyar gazdas\u00e1g eg\u00e9szs\u00e9ges, kiegyens\u00falyozott szerkezetben m\u0171k\u00f6dik - f\u0171zte hozz\u00e1.\n\u00a0\u00a0\u00a0\u00a0A k\u00fclgazdas\u00e1gi \u00e9s k\u00fcl\u00fcgyminiszter kit\u00e9rt arra is, hogy az elm\u00falt 10-11 \u00e9v er\u0151fesz\u00edt\u00e9seinek k\u00f6sz\u00f6nhet\u0151en l\u00e9trej\u00f6tt egy olyan \"\u00e9leter\u0151s\" magyar gazdas\u00e1g, amelyben a nagyv\u00e1llalatok mellett a magyar csal\u00e1di tulajdonban l\u00e9v\u0151 c\u00e9gek is el\u0151remutat\u00f3 d\u00f6nt\u00e9seket tudnak hozni, m\u00e9g az ilyen neh\u00e9z id\u0151kben is.\n\u00a0\u00a0\u00a0\u00a0Hozz\u00e1tette, hogy az aut\u00f3ipar - amely a magyar gazdas\u00e1g z\u00e1szl\u00f3shaj\u00f3ja - az elm\u00falt t\u00edz \u00e9vben k\u00e9t \u00e9s f\u00e9lszerel\u00e9sre n\u00f6velte termel\u00e9si \u00e9rt\u00e9k\u00e9t \u00e9s ma m\u00e1r 175 ezer embernek ad munk\u00e1t.\nKiemelte, hogy b\u00e1r 2020-at magunk m\u00f6g\u00f6tt hagytuk, de a neh\u00e9zs\u00e9geket nem. \"Mindannyian rem\u00e9nykedt\u00fcnk abban, hogy az a Br\u00fcsszelb\u0151l \u00edg\u00e9rt euf\u00f3ria, ami az olt\u00f3anyagok gyors sz\u00e1ll\u00edt\u00e1s\u00e1b\u00f3l fakadt, majd m\u00e1sk\u00e9nt fogja elkezdeni 2021-et, mint ahogy befejezt\u00fck a tavalyi esztend\u0151t, de m\u00e1ra vil\u00e1goss\u00e1 v\u00e1lt, hogy az olt\u00f3anyagok nem milli\u00f3sz\u00e1mra, vagy sz\u00e1zezersz\u00e1mra \u00e9rkeznek, hanem csak \u00fagy cs\u00f6p\u00f6gtetve, t\u00edzezrenk\u00e9nt az EU tagorsz\u00e1gaiba\" - mondta.\n\u00a0\u00a0\u00a0\u00a0Ez k\u00e9s\u0151bbre teszi \u00e1t a korl\u00e1toz\u00e1sok felold\u00e1s\u00e1t - folytatta, hozz\u00e1t\u00e9ve, hogy a korm\u00e1ny folyamatosan t\u00e1rgyal arr\u00f3l, hogy keleti ir\u00e1nyb\u00f3l is lehessen olt\u00f3anyagot v\u00e1s\u00e1rolni.\n\u00a0\u00a0\u00a0\u00a0Amennyiben ez nagy sz\u00e1mban siker\u00fcl, enged\u00e9lyt adnak a magyar hat\u00f3s\u00e1gok, \u00e9s gyorsan be tudjuk oltani az embereket, akkor a korl\u00e1toz\u00f3 int\u00e9zked\u00e9seket is j\u00f3val hamarabb fel lehet oldani - k\u00f6z\u00f6lte. Ez nemcsak az emberek mindennapjaira, hanem a gazdas\u00e1gra is pozit\u00edv hat\u00e1ssal lesz - mondta.\n\u00a0\u00a0\u00a0\u00a0Kiemelte: a j\u00e1rv\u00e1ny az emberek eg\u00e9szs\u00e9ge mellett a munkahelyeket is vesz\u00e9lybe sodorja, ez\u00e9rt d\u00f6nt\u00f6tt a korm\u00e1ny a munkahelyek megtart\u00e1s\u00e1nak finansz\u00edroz\u00e1sa mellett, szemben az ellenz\u00e9k javaslat\u00e1val, amely szoci\u00e1lis alapon osztott volna p\u00e9nzt.\n\u00a0\u00a0\u00a0\u00a0A munkahelyek megtart\u00e1s\u00e1ban azok a v\u00e1llalatok a korm\u00e1ny sz\u00f6vets\u00e9gesei, amelyek nem a termel\u00e9skorl\u00e1toz\u00e1s \u00e9s a munkahelyek megsz\u00fcntet\u00e9se mellett d\u00f6ntenek, hanem fejleszt\u00e9sek, beruh\u00e1z\u00e1sok \u00e9s a munkahelyek megtart\u00e1sa mellett - sz\u00f6gezte le Szijj\u00e1rt\u00f3 P\u00e9ter.\n\u00a0\u00a0\u00a0\u00a0Hozz\u00e1tette, hogy az \u00faj gazdas\u00e1gi korszaknak azok az orsz\u00e1gok lesznek a nyertesei, amelyek a lehet\u0151 legt\u00f6bb beruh\u00e1z\u00e1st tudj\u00e1k magukhoz vonzani.\n\u00a0\u00a0\u00a0\u00a0Barcza Attila, Sopron \u00e9s t\u00e9rs\u00e9ge fideszes orsz\u00e1ggy\u0171l\u00e9si k\u00e9pvisel\u0151je azt emelte ki, hogy a korm\u00e1ny val\u00f3s seg\u00edts\u00e9get ny\u00fajt a soproni \u00e9s a k\u00f6rny\u00e9kbeli nagyv\u00e1llalatoknak, a kis- \u00e9s k\u00f6zepes v\u00e1llalkoz\u00e1soknak. Eml\u00e9keztetett, hogy a neh\u00e9z gazdas\u00e1gi k\u00f6r\u00fclm\u00e9nyek ellen\u00e9re is kitart a korm\u00e1ny a v\u00e1llalkoz\u00e1sok t\u00e1mogat\u00e1sa \u00e9s az ad\u00f3cs\u00f6kkent\u00e9s mellett.\n\u00a0\u00a0\u00a0\u00a0Felid\u00e9zte, hogy Sopron sz\u00e1m\u00e1ra 2020 \u00e9s az idei \u00e9v is t\u00f6rt\u00e9nelmi l\u00e9pt\u00e9k\u0171, mert elk\u00e9sz\u00fclt Sopronig az M85-\u00f6s aut\u00f3\u00fat \u00e9s \u00e9p\u00fcl tov\u00e1bb az osztr\u00e1k hat\u00e1rig, \u00e9p\u00fcl egyebek mellett az uszoda, az \u00faj parkol\u00f3h\u00e1z \u00e9s az \u00e9szak-nyugati elker\u00fcl\u0151 \u00fat.\n\u00a0\u00a0\u00a0\u00a0Hirschler Rich\u00e1rd, a c\u00e9g fejleszt\u00e9si \u00e9s beruh\u00e1z\u00e1si vezet\u0151je elmondta, hogy a 1899 \u00f3ta foglalkoznak \u00fcveg \u00e9s t\u00fck\u00f6rmegmunk\u00e1l\u00e1ssal, az 1970-es \u00e9vekt\u0151l pedig j\u00e1rm\u0171ipari \u00fcvegeket gy\u00e1rtanak, els\u0151sorban haszong\u00e9pj\u00e1rm\u0171vekre, munkag\u00e9pekre, motorker\u00e9kp\u00e1rokra, illetve kisebb ar\u00e1nyban szem\u00e9lyg\u00e9pkocsikra, t\u00f6bb mint kilencven sz\u00e1zal\u00e9kban exportra.\n\u00a0\u00a0\u00a0\u00a0Az elm\u00falt k\u00e9t \u00e9vben t\u00f6bb kutat\u00e1sfejleszt\u00e9si projektet val\u00f3s\u00edtottak meg a korm\u00e1ny t\u00e1mogat\u00e1s\u00e1val - tette hozz\u00e1.\n\u00a0\u00a0\u00a0\u00a0A nyilv\u00e1nos c\u00e9ginform\u00e1ci\u00f3s adatok szerint a Hirschler Glas Kft. \u00e1rbev\u00e9tele 2019-ben 846 milli\u00f3 forint volt, 5,2 milli\u00f3 forinttal kevesebb, mint 2018-ban. Ad\u00f3zott eredm\u00e9nye 391 milli\u00f3 forint volt, 264,3 milli\u00f3 forinttal t\u00f6bb, mint az el\u0151z\u0151 \u00e9vben.\n\u00a0\u00a0\u00a0\u00a0A v\u00e1llalkoz\u00e1sn\u00e1l 2019-ben fejez\u0151d\u00f6tt be egy fejleszt\u00e9si program, amelynek eredm\u00e9nyek\u00e9nt t\u00f6bb mint harminc sz\u00e1zal\u00e9kkal n\u0151tt a termel\u00e9kenys\u00e9ge.\n\n"}]