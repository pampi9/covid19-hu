[{"date": "2021-01-28 08:22", "url": "https://koronavirus.gov.hu/cikkek/1569-fovel-emelkedett-beazonositott-fertozottek-szama-es-elhunyt-93-beteg", "h1": "1569 f\u0151vel emelkedett a beazonos\u00edtott fert\u0151z\u00f6ttek sz\u00e1ma \u00e9s elhunyt 93 beteg", "body": "\n1569 \u00fajabb magyar \u00e1llampolg\u00e1rn\u00e1l mutatt\u00e1k ki az \u00faj koronav\u00edrus-fert\u0151z\u00e9st (COVID-19), ezzel 363 450 f\u0151re n\u0151tt a haz\u00e1nkban beazonos\u00edtott fert\u0151z\u00f6ttek sz\u00e1ma. Elhunyt 93 t\u00f6bbs\u00e9g\u00e9ben id\u0151s, kr\u00f3nikus beteg, \u00edgy az elhunytak sz\u00e1ma 12\u00a0291 f\u0151re emelkedett. A gy\u00f3gyultak sz\u00e1ma is folyamatosan n\u0151, jelenleg 249 003 f\u0151, az akt\u00edv fert\u0151z\u00f6ttek sz\u00e1ma 102 156 f\u0151re cs\u00f6kkent. 3669 koronav\u00edrusos beteget \u00e1polnak k\u00f3rh\u00e1zban, k\u00f6z\u00fcl\u00fck 255-en vannak l\u00e9legeztet\u0151g\u00e9pen. Eddig 161 215 f\u0151 kapott olt\u00e1st, k\u00f6z\u00fcl\u00fck 26 293 f\u0151 m\u00e1r a m\u00e1sodik olt\u00e1s\u00e1t is megkapta. Az eg\u00e9szs\u00e9g\u00fcgyi dolgoz\u00f3k kamp\u00e1nyszer\u0171 olt\u00e1sa napokon bel\u00fcl lez\u00e1rul, m\u00e1t\u00f3l az id\u0151sotthonokra \u00f6sszpontosulnak az olt\u00e1sok. Az a c\u00e9l, hogy a k\u00f6vetkez\u0151 napokban minden id\u0151sotthonba \u00e9s bentlak\u00e1sos szoci\u00e1lis int\u00e9zm\u00e9nybe eljussanak az olt\u00f3csapatok. A korm\u00e1ny d\u00f6nt\u00e9seit a v\u00e9delmi int\u00e9zked\u00e9sekr\u0151l a mai Korm\u00e1nyinf\u00f3n ismertetj\u00fck.\n\nA magyar j\u00e1rv\u00e1ny\u00fcgyi adatok kedvez\u0151ek, a k\u00f6vetkezetes v\u00e9dekez\u00e9snek k\u00f6sz\u00f6nhet\u0151en siker\u00fclt megf\u00e9kezni a j\u00e1rv\u00e1nyt,\u00a0de t\u00f6bb eur\u00f3pai orsz\u00e1gban tov\u00e1bb n\u0151 a fert\u0151z\u00f6ttek sz\u00e1ma. Ez\u00e9rt a jelenlegi v\u00e9delmi int\u00e9zked\u00e9sek betart\u00e1sa tov\u00e1bbra is fontos.\u00a0\nA Br\u00fcsszel \u00e1ltal koordin\u00e1lt uni\u00f3s vakcinabeszerz\u00e9s lass\u00fa \u00e9s kev\u00e9s olt\u00f3anyag is \u00e9rkezik.\u00a0A korm\u00e1ny sz\u00e1m\u00edt\u00e1sai szerint, ha csak Br\u00fcsszelre hagyatkozik Magyarorsz\u00e1g, akkor szeptember v\u00e9g\u00e9n\u00e9l el\u0151bb nem lehetne feloldani a korl\u00e1toz\u00e1sokat.\u00a0\nMagyarorsz\u00e1g\u00a0eddig 19,7 milli\u00f3 adag nyugati vakcin\u00e1t k\u00f6t\u00f6tt le,\u00a0t\u00f6bb t\u00edzmilli\u00e1rd forint \u00e9rt\u00e9kben k\u00fcl\u00f6nb\u00f6z\u0151 gy\u00e1rt\u00f3kn\u00e1l (Pfizer-BioNTech, Moderna, AstraZeneca, Janssen, Curevac), ezekb\u0151l jelenleg csak a Pfizer \u00e9s a Moderna vakcin\u00e1k rendelkeznek az Eur\u00f3pai Gy\u00f3gyszer\u00fcgyn\u00f6ks\u00e9g\u00a0(EMA) enged\u00e9ly\u00e9vel.\u00a0A\u00a0k\u00e9t gy\u00e1rt\u00f3t\u00f3l eddig \u00f6sszesen\u00a0201 ezer ember olt\u00e1s\u00e1ra\u00a0el\u00e9g vakcina \u00e9rkezett Magyarorsz\u00e1gra\u00a0(7 db Pfizer-sz\u00e1ll\u00edtm\u00e1ny \u00e9s 1 db Moderna-sz\u00e1ll\u00edtm\u00e1ny).\u00a0A h\u00e9tf\u0151n \u00e9s kedden \u00e9rkezett vakcin\u00e1kkal az\u00a0eg\u00e9szs\u00e9g\u00fcgyi dolgoz\u00f3k\u00a0\u00e9s az id\u0151sotthonok olt\u00e1sa folytat\u00f3dik.\nMivel Eur\u00f3p\u00e1ban nincs el\u00e9g olt\u00f3anyag, ez\u00e9rt minden biztons\u00e1gos \u00e9s hat\u00e1sos vakcina beszerz\u00e9s\u00e9re sz\u00fcks\u00e9g van a lakoss\u00e1g miel\u0151bbi olt\u00e1s\u00e1hoz \u00e9s a korl\u00e1toz\u00e1sok miel\u0151bbi felold\u00e1s\u00e1hoz.\u00a0\u00a0Magyarorsz\u00e1g egymilli\u00f3 ember olt\u00e1s\u00e1ra el\u00e9g Szputnyik V. vakcina beszerz\u00e9s\u00e9r\u0151l \u00e1llapodott meg Oroszorsz\u00e1ggal,\u00a0amely h\u00e1rom \u00fctemben fognak meg\u00e9rkezni. Az orosz vakcin\u00e1t a magyar hat\u00f3s\u00e1g az\u00a0AstraZeneca-vakcin\u00e1val egy\u00fctt m\u00e1r enged\u00e9lyezte. A\u00a0k\u00ednai Sinopharm vakcin\u00e1r\u00f3l is zajlik a t\u00e1rgyal\u00e1s \u00e9s a hat\u00f3s\u00e1gi vizsg\u00e1lat. Magyarorsz\u00e1gon eddig is \u00e9s ezt k\u00f6vet\u0151en is\u00a0csak olyan vakcin\u00e1k ker\u00fclhettek \u00e9s ker\u00fclhetnek forgalomba, amelyek a magyar hat\u00f3s\u00e1gok vizsg\u00e1lata alapj\u00e1n is\u00a0hat\u00e1sosak\u00a0\u00e9s biztons\u00e1gosak, \u00e9s m\u00e1r t\u00f6bb orsz\u00e1gban is alkalmaznak.\nAz olt\u00e1si rendben az eg\u00e9szs\u00e9g\u00fcgyi dolgoz\u00f3k az els\u0151k,\u00a0az \u0151 kamp\u00e1nyszer\u0171 olt\u00e1suk egy h\u00f3napja tart \u00e9s napokon bel\u00fcl lez\u00e1rul.\u00a0K\u00e9rj\u00fck, hogy azok az eg\u00e9szs\u00e9g\u00fcgyi dolgoz\u00f3k, akik m\u00e9g nem tett\u00e9k meg, miel\u0151bb jelentkezzenek az olt\u00f3pontokon id\u0151pont\u00e9rt.\u00a0K\u00f3rh\u00e1zi olt\u00f3pontok el\u00e9rhet\u0151s\u00e9ge:\u00a0https://koronavirus.gov.hu/cikkek/korhazi-oltopontok-elerhetosege-egeszsegugyi-dolgozok-szamara\nM\u00e1t\u00f3l az id\u0151sotthonokra \u00e9s a bentlak\u00e1sos szoci\u00e1lis int\u00e9zm\u00e9nyekre helyez\u0151dik \u00e1t az olt\u00e1sok s\u00falya, oda mobil olt\u00f3csapatok \u00e9rkeznek. Eddig \u00f6sszesen\u00a010 ezer id\u0151sotthonban lak\u00f3t \u00e9s dolgoz\u00f3t oltottak m\u00e1r be, de a k\u00f6vetkez\u0151 napokban ez a sz\u00e1m megt\u00f6bbsz\u00f6r\u00f6z\u0151dhet.\nA harmadik k\u00f6rben a v\u00e9d\u0151olt\u00e1sra jelentkezett 89 \u00e9v felettiek k\u00f6vetkeznek, akiket v\u00e1rhat\u00f3an a h\u00e1ziorvosok vagy olt\u00f3csapatok fognak beoltani ak\u00e1r a saj\u00e1t otthonukban.\nA\u00a0v\u00e9d\u0151olt\u00e1s ingyenes \u00e9s \u00f6nk\u00e9ntes, \u00edgy mindenk\u00e9ppen \u00e9rdemes r\u00e1 regisztr\u00e1lni. A v\u00e9d\u0151olt\u00e1sra m\u00e1r t\u00f6bb mint 1,7 milli\u00f3an regisztr\u00e1ltak\u00a0a\u00a0www.vakcinainfo.gov.hu\u00a0honlapon. Az olt\u00e1si munkacsoport\u00a0\u00a0 folyamatosan dolgozik, k\u00f6veti az olt\u00e1sok menet\u00e9t, a v\u00e1rhat\u00f3 vakcinasz\u00e1ll\u00edtm\u00e1nyokat, \u00e9s felk\u00e9sz\u00fclt a t\u00f6meges olt\u00e1sokra is, ha j\u00f6n el\u00e9g vakcina.\u00a0 Minden c\u00e9lcsoport id\u0151ben \u00e9rtes\u00fclni fog a r\u00e1vonatkoz\u00f3 tudnival\u00f3kr\u00f3l.\u00a0\u00a0Att\u00f3l f\u00fcgg\u0151en, hogy mennyi vakcina \u00e1l rendelkez\u00e9sre, \u00fctemes\u00a0\u00e9s t\u00f6meges olt\u00e1s is lehets\u00e9ges. Olt\u00f3pontonk\u00e9nt\u00a0sz\u00e1molunk a k\u00f3rh\u00e1zi\u00a0olt\u00f3pontokkal, a j\u00e1r\u00f3beteg-szakrendel\u0151kkel, a h\u00e1ziorvosi\u00a0rendel\u0151kkel,\u00a0\u00e9s sz\u00fcks\u00e9g eset\u00e9n\u00a0ak\u00e1r a szavaz\u00f3helyeket is be lehet vonni.\u00a0\nAz \u00e1ltal\u00e1nos\u00a0iskol\u00e1kban tov\u00e1bbra is \u00e9rv\u00e9nyben vannak az \u00f3vint\u00e9zked\u00e9sek \u00e9s\u00a0a testh\u0151m\u00e9rs\u00e9klet-m\u00e9r\u00e9s. Ha egy \u00f3vod\u00e1ban vagy iskol\u00e1ban megjelenik a v\u00edrus, az Operat\u00edv T\u00f6rzs d\u00f6nt arr\u00f3l, hogy sz\u00fcks\u00e9ges-e rendk\u00edv\u00fcli sz\u00fcnetet vagy digit\u00e1lis oktat\u00e1st elrendelni.\u00a0 Az Operat\u00edv T\u00f6rzs jelenleg 64 \u00f3vod\u00e1ban egy-egy csoportot \u00e9rint\u0151en (2%), 29 \u00f3vod\u00e1ban (1%) \u00e9s 17 \u00e1ltal\u00e1nos iskol\u00e1ban (0,6%) az eg\u00e9sz int\u00e9zm\u00e9nyt \u00e9rint\u0151en rendelt el rendk\u00edv\u00fcli sz\u00fcnetet, tov\u00e1bb\u00e1 112 \u00e1ltal\u00e1nos iskol\u00e1ban egy-k\u00e9t oszt\u00e1lyt (4%) \u00e9s 14 \u00e1ltal\u00e1nos iskol\u00e1ban (0,5%) a teljes int\u00e9zm\u00e9nyt \u00e9rint\u0151en digit\u00e1lis tanrendet.\nA v\u00e9delmi int\u00e9zked\u00e9sek tov\u00e1bbra is \u00e9rv\u00e9nyben vannak.\nEste 8 \u00f3ra \u00e9s reggel 5 \u00f3ra k\u00f6z\u00f6tt is kij\u00e1r\u00e1si tilalom\u00a0van \u00e9rv\u00e9nyben. A kij\u00e1r\u00e1si tilalom al\u00f3li mentes\u00fcl\u00e9s egyik esete a munkav\u00e9gz\u00e9s, amelyet azonban igazolni sz\u00fcks\u00e9ges. Igazol\u00e1sminta:\u00a0https://koronavirus.gov.hu/cikkek/kijarasi-tilalom-alatti-munkavegzesrol-szolo-igazolas-letoltheto-igazolas-minta\n\nA maszkvisel\u00e9ssel \u00e9s t\u00e1vols\u00e1gtart\u00e1ssal kapcsolatosan eddig bevezetett szab\u00e1lyok tov\u00e1bbra is \u00e9rv\u00e9nyesek, azzal, hogy a 10 000 f\u0151n\u00e9l nagyobb telep\u00fcl\u00e9s egyes k\u00f6zter\u00fcletein a maszkvisel\u00e9s k\u00f6telez\u0151. A ter\u00fcletek kijel\u00f6l\u00e9se a polg\u00e1rmester feladata. Sporttev\u00e9kenys\u00e9g sor\u00e1n, valamint a parkokban, illetve z\u00f6ldter\u00fcleteken a maszk visel\u00e9se tov\u00e1bbra sem k\u00f6telez\u0151.\nMag\u00e1n \u00e9s csal\u00e1di rendezv\u00e9nyek\u00a0(p\u00e9ld\u00e1ul: sz\u00fclet\u00e9snap) 10 f\u0151ig megtarthat\u00f3ak, amelybe a 14 \u00e9v alattiak nem sz\u00e1m\u00edtanak bele.\u00a0\nTov\u00e1bbra is kiemelten fontos az\u00a0id\u0151sek \u00e9s kr\u00f3nikus betegek\u00a0v\u00e9delme. Az id\u0151seket is k\u00e9rj\u00fck, hogy fokozottan figyeljenek magukra \u00e9s az \u00e1ltal\u00e1nos \u00f3vint\u00e9zked\u00e9sek\u00a0betart\u00e1s\u00e1ra.\u00a0Felh\u00edvjuk a figyelmet, hogy a k\u00f3rh\u00e1zakban \u00e9s az id\u0151sotthonokban v\u00e1ltozatlanul l\u00e1togat\u00e1si tilalom van \u00e9rv\u00e9nyben.\u00a0\nAz\u00a0eg\u00e9szs\u00e9g\u00fcgyi dolgoz\u00f3k mellett a v\u00e9dekez\u00e9sben r\u00e9sztvev\u0151 szoci\u00e1lis dolgoz\u00f3k, a rend\u0151r\u00f6k, katon\u00e1k \u00e9s k\u00f6zszolg\u00e1lati tisztvisel\u0151k is d\u00edjmentesen haszn\u00e1lhatj\u00e1k a k\u00f6z\u00f6ss\u00e9gi k\u00f6zleked\u00e9si eszk\u00f6z\u00f6ket. Az ingyenes utaz\u00e1shoz munk\u00e1ltat\u00f3i igazol\u00e1s sz\u00fcks\u00e9ges arr\u00f3l, hogy a szem\u00e9ly a vesz\u00e9lyhelyzettel \u00f6sszef\u00fcgg\u0151 vagy a\u00a0 koronav\u00edrus-vil\u00e1gj\u00e1rv\u00e1ny k\u00f6vetkezm\u00e9nyeinek elh\u00e1r\u00edt\u00e1sa \u00e9rdek\u00e9ben sz\u00fcks\u00e9ges feladatokat l\u00e1t el.\u00a0\n\nAz \u00fczletek - a gy\u00f3gyszert\u00e1rak \u00e9s a benzinkutak kiv\u00e9tel\u00e9vel - este 7 \u00f3r\u00e1ig maradhatnak nyitva\u00a0\u00e9s ut\u00e1na a kij\u00e1r\u00e1si tilalom lej\u00e1rt\u00e1val, teh\u00e1t leghamarabb reggel 5 \u00f3rakor nyithatnak ki. A rendeletben nem eml\u00edtett szolg\u00e1ltat\u00f3k \u00e9s szolg\u00e1ltat\u00e1sok (p\u00e9ld\u00e1ul fodr\u00e1sz, massz\u0151r, szem\u00e9lyi edz\u0151) a szokott rendben m\u0171k\u00f6dhetnek a kij\u00e1r\u00e1si tilalom szab\u00e1lyai mellett.\nMinden gy\u00fclekez\u00e9s tilos.\u00a0Az \u00e9ttermek vend\u00e9get nem fogadhatnak, vend\u00e9gnek ott csak az \u00e9tel elvitele c\u00e9lj\u00e1b\u00f3l lehet tart\u00f3zkodni.\u00a0A sz\u00e1llod\u00e1k turist\u00e1kat nem fogadhatnak,\u00a0csak \u00fczleti, gazdas\u00e1gi vagy oktat\u00e1si c\u00e9lb\u00f3l \u00e9rkezett vend\u00e9geket.\u00a0Mindennem\u0171 rendezv\u00e9ny megtart\u00e1sa tilos, ide \u00e9rtve a kultur\u00e1lis esem\u00e9nyeket.\u00a0A sportm\u00e9rk\u0151z\u00e9seket z\u00e1rt kapuk\u00a0m\u00f6g\u00f6tt kell megtartani.\u00a0A szabadid\u0151s l\u00e9tes\u00edtm\u00e9nyek haszn\u00e1lata tilos, bele\u00e9rtve k\u00fcl\u00f6n\u00f6sen a fitnesztermeket, fedett uszod\u00e1kat, m\u00fazeumokat, k\u00f6nyvt\u00e1rakat, mozikat \u00e9s \u00e1llatkerteket, korcsolyap\u00e1ly\u00e1kat.\n\nTemet\u00e9s\u00a0legfeljebb 50 f\u0151vel tarthat\u00f3 meg.\u00a0Esk\u00fcv\u0151k\u00a0lakodalom n\u00e9lk\u00fcl tarthat\u00f3ak meg, azonban az esem\u00e9nyen csak meghat\u00e1rozott szem\u00e9lyek vehetnek r\u00e9szt.\nA k\u00f6zter\u00fcleti parkol\u00e1s ingyenes. A\u00a0kereskedelmi c\u00e9l\u00fa P+R, parkol\u00f3h\u00e1z, parkol\u00f3gar\u00e1zs, z\u00e1rt felsz\u00edni\u00a0parkol\u00f3 \u00e9s nem z\u00e1rt felsz\u00edni parkol\u00f3 d\u00edjfizet\u00e9s n\u00e9lk\u00fcl vehet\u0151 ig\u00e9nybe az este 7-t\u0151l reggel 7 \u00f3r\u00e1ig. A l\u00e9tes\u00edtm\u00e9ny \u00fczemeltet\u0151je k\u00f6teles ebben az id\u0151s\u00e1vban az ingyenes parkol\u00e1st lehet\u0151v\u00e9 tenni.\nA\u00a0rend\u0151rs\u00e9g szigor\u00faan ellen\u0151rzi\u00a0a szab\u00e1lyok betart\u00e1s\u00e1t, p\u00e9nzb\u00edrs\u00e1got szabhat ki, \u00e9s azokat a helyeket, ahol nem tartj\u00e1k be az el\u0151\u00edr\u00e1sokat, bez\u00e1rja. A\u00a0katon\u00e1k az orsz\u00e1g t\u00f6bb v\u00e1ros\u00e1ban t\u00e1mogatj\u00e1k a rend\u0151r\u00f6k munk\u00e1j\u00e1t\u00a0\u00e9s\u00a0a k\u00f3rh\u00e1zban\u00a0tehermentes\u00edtik az eg\u00e9szs\u00e9g\u00fcgyi dolgoz\u00f3kat.\nA k\u00f6z\u00f6ss\u00e9gi terjed\u00e9s megf\u00e9kez\u00e9se \u00e9rdek\u00e9ben tov\u00e1bbra is\u00a0ker\u00fclj\u00fck azokat a helyeket, ahol z\u00e1rt t\u00e9rben sokan vannak, lehet\u0151leg tartsuk a szoci\u00e1lis t\u00e1vols\u00e1got, gyakran \u00e9s alaposan mossunk kezet. Akin\u00e9l k\u00fclf\u00f6ldi tart\u00f3zkod\u00e1s vagy egy\u00e9b ok miatt\u00a0hat\u00f3s\u00e1gi h\u00e1zi karant\u00e9nt\u00a0rendeltek el, az szigor\u00faan tartsa be. B\u00e1rki,\u00a0akinek t\u00fcnetei vannak, az ne menjen k\u00f6z\u00f6ss\u00e9gbe, hanem maradjon otthon \u00e9s telefonon \u00e9rtes\u00edtse h\u00e1ziorvos\u00e1t.\nA korm\u00e1ny az eg\u00e9szs\u00e9g\u00fcgyi v\u00e9dekez\u00e9s fenntart\u00e1sa mellett, tov\u00e1bbi\u00a0gazdas\u00e1gv\u00e9delmi \u00e9s csal\u00e1dv\u00e9delmi int\u00e9zked\u00e9seken\u00a0is dolgozik.\n\n"}]