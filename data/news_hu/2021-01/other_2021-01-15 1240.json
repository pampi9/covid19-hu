[{"date": "2021-01-15 12:40", "url": "https://koronavirus.gov.hu/cikkek/szijjarto-linde-gaz-magyarorszag-zrt-14-milliard-forintos-beruhazast-hajt-vegre", "h1": "Szijj\u00e1rt\u00f3: a Linde G\u00e1z Magyarorsz\u00e1g Zrt. 14 milli\u00e1rd forintos beruh\u00e1z\u00e1st hajt v\u00e9gre Kazincbarcik\u00e1n", "body": "\nA Linde G\u00e1z Magyarorsz\u00e1g Zrt. magyarorsz\u00e1gi kapacit\u00e1sainak b\u0151v\u00edt\u00e9se mellett d\u00f6nt\u00f6tt, \u00edgy a v\u00e1llalat 14 milli\u00e1rd forintos beruh\u00e1z\u00e1st hajt v\u00e9gre a Kazincbarcik\u00e1n l\u00e9v\u0151 leveg\u0151-sz\u00e9tv\u00e1laszt\u00f3 \u00fczem\u00e9ben, a fejleszt\u00e9ssel a c\u00e9g 430 ember munk\u00e1j\u00e1t v\u00e9di meg, mindehhez pedig a korm\u00e1ny 1,9 milli\u00e1rd forint vissza nem t\u00e9r\u00edtend\u0151 t\u00e1mogat\u00e1st biztos\u00edt - mondta a k\u00fclgazdas\u00e1gi \u00e9s k\u00fcl\u00fcgyminiszter p\u00e9nteken Budapesten, sajt\u00f3t\u00e1j\u00e9koztat\u00f3n.\n\n\nSzijj\u00e1rt\u00f3 P\u00e9ter hozz\u00e1tette, a Linde Magyarorsz\u00e1g az orsz\u00e1g egyik legnagyobb ipari \u00e9s eg\u00e9szs\u00e9g\u00fcgyi g\u00e1zokat el\u0151\u00e1ll\u00edt\u00f3 v\u00e1llalata. P\u00e9ldak\u00e9nt eml\u00edtette, hogy a Linde biztos\u00edtja a magyar k\u00f3rh\u00e1zak sz\u00e1m\u00e1ra a koronav\u00edrusos betegek l\u00e9legeztet\u00e9s\u00e9hez sz\u00fcks\u00e9ges orvosi oxig\u00e9n t\u00f6bb mint 80 sz\u00e1zal\u00e9k\u00e1t.\n\u00a0\u00a0\u00a0\u00a0Ezen fel\u00fcl a v\u00e1llalat biztos\u00edtja technol\u00f3gi\u00e1j\u00e1val azokat a rendk\u00edv\u00fcl speci\u00e1lis k\u00f6r\u00fclm\u00e9nyeket, amelyek sz\u00fcks\u00e9gesek a koronav\u00edrus elleni olt\u00f3anyag sz\u00e1ll\u00edt\u00e1shoz - mondta a miniszter.\n\u00a0\u00a0\u00a0\u00a0Szijj\u00e1rt\u00f3 P\u00e9ter kiemelte, mindezek miatt a Linde G\u00e1z Magyarorsz\u00e1g Zrt. beruh\u00e1z\u00e1sa meger\u0151s\u00edti az orsz\u00e1g v\u00e9dekez\u00e9si k\u00e9pess\u00e9g\u00e9t a vil\u00e1gj\u00e1rv\u00e1nnyal szemben, hiszen ez\u00e1ltal lesz el\u00e9g orvosi oxig\u00e9n a k\u00f3rh\u00e1zakban a betegek ell\u00e1t\u00e1shoz, \u00e9s lesz el\u00e9g speci\u00e1lis technol\u00f3gia az olt\u00f3anyagok sz\u00e1ll\u00edt\u00e1s\u00e1hoz is.\n\u00a0\u00a0\u00a0\u00a0R\u00e1ad\u00e1sul a c\u00e9g mostani fejleszt\u00e9s\u00e9nek k\u00f6sz\u00f6nhet\u0151en a Linde cseppfoly\u00f3s oxig\u00e9nt \u00e9s cseppfoly\u00f3s nitrog\u00e9nt is el\u0151 tud majd \u00e1ll\u00edtani, ezek egy r\u00e9sz\u00e9t export\u00e1lja, a m\u00e1sik r\u00e9sz\u00e9t Magyarorsz\u00e1gon a magyar gazdas\u00e1g szerepl\u0151i sz\u00e1m\u00e1ra szolg\u00e1ltatj\u00e1k, ezzel pedig n\u00f6velik a magyar v\u00e1llalatok versenyk\u00e9pess\u00e9g\u00e9t - mondta.\n\u00a0\u00a0\u00a0\u00a0A t\u00e1rcavezet\u0151 szerint a Linde beruh\u00e1z\u00e1sa gyakorlatilag a gazdas\u00e1g szinte minden \u00e1gazat\u00e1ra pozit\u00edv hat\u00e1st gyakorol, hiszen a v\u00e1llalat \u00e1ltal el\u0151\u00e1ll\u00edtott ipari g\u00e1zokat egyebek mellett a nagyiparban, a gy\u00f3gyszeriparban \u00e9s az \u00e9p\u00edt\u0151iparban is haszn\u00e1lj\u00e1k.\n\u00a0\u00a0\u00a0\u00a0Szijj\u00e1rt\u00f3 P\u00e9ter a beruh\u00e1z\u00e1s mellett a koronav\u00edrus elleni olt\u00f3anyagok beszerz\u00e9s\u00e9r\u0151l is besz\u00e1molt: \"a lass\u00fa vakcinabeszerz\u00e9s napi szinten emberek \u00e9let\u00e9t vesz\u00e9lyezteti \u00e9s napi szinten okoz \u00fajabb k\u00e1rokat az eur\u00f3pai gazdas\u00e1gnak, ez\u00e9rt fontos, hogy min\u00e9l gyorsabban be tudjuk oltani az embereket itt Magyarorsz\u00e1gon.\" A miniszter szerint ez\u00e9rt d\u00f6nt\u00f6ttek \u00fagy, hogy Magyarorsz\u00e1g k\u00fcl\u00f6n vakcinabeszerz\u00e9si utakat is keres.\n\u00a0\u00a0\u00a0\u00a0K\u00f6z\u00f6lte, mind a k\u00ednai, mind az orosz gy\u00e1rt\u00f3val intenz\u00edvebb\u00e9 v\u00e1ltak a megbesz\u00e9l\u00e9sek, \u00e9s amint a magyar nemzeti hat\u00f3s\u00e1g megadja az erre vonatkoz\u00f3 enged\u00e9lyt, keleti ir\u00e1nyb\u00f3l is megkezd\u0151dik a vakcin\u00e1k sz\u00e1ll\u00edt\u00e1sa.\n\u00a0\u00a0\u00a0\u00a0Egy\u00fattal jelezte, folyamatosan konzult\u00e1lnak az Egyes\u00fclt Arab Emir\u00e1tusokkal \u00e9s Bahrein korm\u00e1ny\u00e1val is, mivel ezekben az orsz\u00e1gokban a k\u00ednai olt\u00f3anyagot haszn\u00e1lt\u00e1k fel, \u00edgy a t\u0151l\u00fck kapott tapasztalatokat, illetve dokument\u00e1ci\u00f3kat is fel tudja haszn\u00e1lni a nemzeti hat\u00f3s\u00e1g az enged\u00e9lyez\u00e9si folyamatban.\n\u00a0\u00a0\u00a0\u00a0Andreas X. M\u00fcller, a Linde G\u00e1z Magyarorsz\u00e1g Zrt. \u00fcgyvezet\u0151 igazgat\u00f3ja elmondta, a vonz\u00f3 \u00fczleti k\u00f6rnyezet \u00e9s a f\u00f6ldrajzi elhelyezked\u00e9s miatt d\u00f6nt\u00f6ttek \u00fagy, hogy Magyarorsz\u00e1gon b\u0151v\u00edtik a kapacit\u00e1saikat.\n\u00a0\u00a0\u00a0\u00a0K\u00f6z\u00f6lte, a Linde 100 orsz\u00e1gban van jelen, 80 ezer embert foglalkoztat, 2019-ben a v\u00e1llalat 25 milli\u00e1rd eur\u00f3s \u00e1rbev\u00e9telt \u00e9rt el.\n\n\nMTI 2021. janu\u00e1r 15.\n\n"}]