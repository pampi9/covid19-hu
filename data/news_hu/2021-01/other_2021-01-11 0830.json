[{"date": "2021-01-11 08:30", "url": "https://koronavirus.gov.hu/cikkek/maruzsa-ahol-csak-lehet-nyitva-maradnak-az-altalanos-iskolak-es-ovodak", "h1": "Maruzsa: ahol csak lehet, nyitva maradnak az \u00e1ltal\u00e1nos iskol\u00e1k \u00e9s \u00f3vod\u00e1k", "body": "\nAhol csak lehet, nyitva maradnak az \u00e1ltal\u00e1nos iskol\u00e1k \u00e9s \u00f3vod\u00e1k - hangs\u00falyozta az Emberi Er\u0151forr\u00e1sok Miniszt\u00e9rium\u00e1nak (Emmi) k\u00f6znevel\u00e9s\u00e9rt felel\u0151s \u00e1llamtitk\u00e1ra a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban h\u00e9tf\u0151 reggel.\n\n\n\u00a0Maruzsa Zolt\u00e1nt annak kapcs\u00e1n k\u00e9rdezt\u00e9k, hogy a Pedag\u00f3gusok Demokratikus Szakszervezete (PDSZ) az \u00e1ltal\u00e1nos iskol\u00e1kban is online oktat\u00e1st szorgalmazott.\n\u00a0\u00a0\u00a0\u00a0Az \u00e1llamtitk\u00e1r kifejtette: tavasszal bebizonyosodott, hogy az \u00e1ltal\u00e1nos iskol\u00e1kban is m\u0171k\u00f6d\u0151k\u00e9pes a digit\u00e1lis oktat\u00e1s, de az is kider\u00fclt, hogy ennek az oktat\u00e1si m\u00f3dszernek a hat\u00e9konys\u00e1ga jelent\u0151sen \u00e9letkorf\u00fcgg\u0151. F\u0151leg az als\u00f3 tagozatos di\u00e1kokn\u00e1l nem tud olyan hat\u00e9kony lenni, mint p\u00e9ld\u00e1ul a v\u00e9gz\u0151s k\u00f6z\u00e9piskol\u00e1sokn\u00e1l. Ez\u00e9rt, ha van r\u00e1 m\u00f3d, ezt \u00e9rdemes elker\u00fclni - mondta, hozz\u00e1t\u00e9ve: ahol megbeteged\u00e9s t\u00f6rt\u00e9nik, ott elrendelik a digit\u00e1lis munkarendet.\n\u00a0\u00a0\u00a0\u00a0Maruzsa Zolt\u00e1n kit\u00e9rt arra is, hogy vannak szervezetek, amelyek \u00e1gazati jelleg\u0171 olt\u00e1st k\u00e9pzeltek el. A korm\u00e1ny viszont vesz\u00e9lyeztetts\u00e9gi \u00e9s \u00e9letkori szempontok alapj\u00e1n dolgozta ki az olt\u00e1si tervet. Ennek megfelel\u0151en els\u0151k\u00e9nt az eg\u00e9szs\u00e9g\u00fcgyi dolgoz\u00f3kat oltj\u00e1k be, majd az id\u0151sek k\u00f6vetkeznek. A pedag\u00f3gusok k\u00f6z\u00fcl is els\u0151k\u00e9nt a 60 \u00e9v feletti \u00e9s a kr\u00f3nikus betegek kaphatj\u00e1k majd meg az olt\u00e1st.\n\u00a0\u00a0\u00a0\u00a0A PDSZ felvet\u00e9seire reag\u00e1lva az \u00e1llamtitk\u00e1r azt is megjegyezte, hogy tavaly augusztusban h\u0151m\u00e9r\u0151z\u00e9st k\u00e9rtek, majd mikor az meglett, m\u00e1r nem volt fontos. \u0150sszel t\u00f6meges tesztel\u00e9st k\u00e9rtek, \u00e9s mikor az is megval\u00f3sult, m\u00e1r az sem volt fontos.\n\u00a0\u00a0\u00a0\u00a0Ut\u00f3bbi kapcs\u00e1n Maruzsa Zolt\u00e1n azt is elmondta, hogy folyamatosan cs\u00f6kkent a t\u00f6meges tesztel\u00e9s ir\u00e1nti \u00e9rdekl\u0151d\u00e9s. Az els\u0151 alkalommal 85 sz\u00e1zal\u00e9k vett r\u00e9szt, k\u00e9s\u0151bb m\u00e1r csak 60 sz\u00e1zal\u00e9kos volt a r\u00e9szv\u00e9tel a pedag\u00f3gusok tesztel\u00e9s\u00e9n. A mostani, t\u00e9li sz\u00fcnet ut\u00e1ni tesztel\u00e9sen pedig csak azok a pedag\u00f3gusok vettek r\u00e9szt, akik valamilyen t\u00fcnetet \u00e9szleltek magukon - ismertette Maruzsa Zolt\u00e1n.\n\nMTI 2021. janu\u00e1r 11.\n\n"}]