[{"date": "2021-01-14 10:05", "url": "https://koronavirus.gov.hu/cikkek/szijjarto-botranyosan-lassu-az-eu-vakcina-beszerzes", "h1": "Szijj\u00e1rt\u00f3: botr\u00e1nyosan lass\u00fa az EU vakcina beszerz\u00e9s", "body": "\nAz Eur\u00f3pai Bizotts\u00e1g (EB) \"botr\u00e1nyosan\" lass\u00fa vakcinabeszerz\u00e9se miatt nem lehet feloldani a korl\u00e1toz\u00e1sokat - mondta a k\u00fclgazdas\u00e1gi \u00e9s k\u00fcl\u00fcgyminiszter cs\u00fct\u00f6rt\u00f6k\u00f6n egy m\u00e1s t\u00e9m\u00e1ban tartott budapesti sajt\u00f3t\u00e1j\u00e9koztat\u00f3n.\n\n\nSzijj\u00e1rt\u00f3 P\u00e9ter azt mondta, a tavalyi \u00e9vet jellemz\u0151 probl\u00e9m\u00e1k nem t\u0171ntek el id\u00e9n sem, s\u0151t az esztend\u0151 elej\u00e9n - a v\u00e1rakoz\u00e1sokkal ellent\u00e9tben - elmaradt az \"euf\u00f3ria\".\n\u00a0\u00a0\u00a0\u00a0\"Mindenki azt v\u00e1rta a br\u00fcsszeli hiteget\u00e9s alapj\u00e1n, hogy a tavalyi \u00e9v v\u00e9g\u00e9n, az idei \u00e9v elej\u00e9n az Eur\u00f3pai Uni\u00f3ban (EU) hatalmas sebess\u00e9ggel indul be az olt\u00e1s, aminek nyom\u00e1n azt\u00e1n az eur\u00f3pai orsz\u00e1gokban a megl\u00e9v\u0151 korl\u00e1toz\u00f3 int\u00e9zked\u00e9seket, szigor\u00edt\u00e1sokat fel lehet majd oldani\" - hangs\u00falyozta.\n\u00a0\u00a0\u00a0\u00a0Hozz\u00e1tette, mindez azonban elmaradt az EB miatt, m\u00edg az EU hat\u00e1rain t\u00fal, az Egyes\u00fclt \u00c1llamokban, Nagy-Britanni\u00e1ban \u00e9s Izraelben \"viharos sebess\u00e9ggel\" zajlik az emberek beolt\u00e1sa.\nSzijj\u00e1rt\u00f3 P\u00e9ter szerint az EU \u00e1ltal t\u00e1mogatott vakcinafejleszt\u00e9sb\u0151l sz\u00e1rmaz\u00f3 olt\u00f3anyag \u00e9ppen az EU-ba jut el a leglassabban.\n\u00a0\u00a0\u00a0\u00a0\"Ez eg\u00e9sz egyszer\u0171en botr\u00e1nyos helyzetet hozott l\u00e9tre, f\u0151leg \u00fagy, hogy az Eur\u00f3pai Bizotts\u00e1g hossz\u00fa h\u00f3napokon kereszt\u00fcl folyamatosan t\u00e1madta azokat az orsz\u00e1gokat - mint minket is -, amelyek m\u00e1s forr\u00e1sokb\u00f3l is szerettek volna olt\u00f3anyagot v\u00e1s\u00e1rolni\" - emelte ki.\nSzerinte ezek alapj\u00e1n helyes l\u00e9p\u00e9s volt megkezdeni a t\u00e1rgyal\u00e1sokat keleten is, hiszen arr\u00f3l lehet hallani, hogy nagy nyugat-eur\u00f3pai orsz\u00e1gok, illetve c\u00e9gek az oroszokkal \"valamifajta\" vakcinafejleszt\u00e9sr\u0151l vagy -gy\u00e1rt\u00e1sr\u00f3l t\u00e1rgyalnak.\n\n\nMTI 2021. janu\u00e1r 14.\n\n"}]