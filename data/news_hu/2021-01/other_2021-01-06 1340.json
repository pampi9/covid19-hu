[{"date": "2021-01-06 13:40", "url": "https://koronavirus.gov.hu/cikkek/szijjarto-synlab-hungary-kft-281-millio-forintot-fordit-laborfejlesztesekre", "h1": "Szijj\u00e1rt\u00f3: a SYNLAB Hungary Kft. 281 milli\u00f3 forintot ford\u00edt laborfejleszt\u00e9sekre", "body": "\nA SYNLAB Hungary Kft. 140 milli\u00f3 forintos t\u00e1mogat\u00e1st nyert el a K\u00fclgazdas\u00e1gi \u00e9s K\u00fcl\u00fcgyminiszt\u00e9rium, valamint a HIPA Nemzeti Befektet\u00e9si \u00dcgyn\u00f6ks\u00e9g Nonprofit Zrt. p\u00e1ly\u00e1zat\u00e1n; a 281 milli\u00f3 forint \u00f6ssz\u00e9rt\u00e9k\u0171 beruh\u00e1z\u00e1sb\u00f3l a kapacit\u00e1sb\u0151v\u00edt\u00e9s mellett a koronav\u00edrus tesztel\u00e9s\u00e9vel kapcsolatos fejleszt\u00e9sekre is k\u00f6ltenek - jelentette be Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter a SYNLAB okirat\u00e1tad\u00e1si \u00fcnneps\u00e9g\u00e9n szerd\u00e1n Budapesten.\n\n\nHozz\u00e1tette, hogy a c\u00e9g 2021 els\u0151 fel\u00e9ben tervezi \u00e1tadni \u00faj j\u00e1rv\u00e1ny\u00fcgyi laborat\u00f3riumi r\u00e9szleg\u00e9t, mely ak\u00e1r napi \u00f6tezer PCR teszt ki\u00e9rt\u00e9kel\u00e9s\u00e9re is k\u00e9pes lehet. A miniszter kiemelt jelent\u0151s\u00e9g\u0171nek nevezte, hogy az orvosi diagnosztika legnagyobb eur\u00f3pai mag\u00e1nszolg\u00e1ltat\u00f3 v\u00e1llalata \u00fajabb beruh\u00e1z\u00e1st hozott Magyarorsz\u00e1gra, azon bel\u00fcl Csepelre. A csepeli k\u00f6zpont \"K\u00f6z\u00e9p-Eur\u00f3pa legnagyobb mag\u00e1ndiagnosztikai laborja, Eur\u00f3p\u00e1ban tal\u00e1n a legmodernebb ilyen t\u00edpus\u00fa l\u00e9tes\u00edtm\u00e9ny\", ahol 6000 n\u00e9gyzetm\u00e9teren \u00e9vente 45-50 milli\u00f3 lelet \u00e9rt\u00e9kel\u00e9s\u00e9t v\u00e9gzik - ismertette.\n\u00a0\u00a0\u00a0\u00a0K\u00f6zl\u00e9se szerint a korm\u00e1ny t\u00e1mogat\u00e1s\u00e1val most \u00fajabb laborat\u00f3riumi eszk\u00f6z\u00f6ket, berendez\u00e9seket szereznek be, valamint \u00faj v\u00e9rv\u00e9teli \u00e9s \u00e9rt\u00e9kel\u00e9si kiv\u00e1l\u00f3s\u00e1gi k\u00f6zpontot hoznak l\u00e9tre, \u00e9s egy speci\u00e1lis COVID-19 labor is megkezdi m\u0171k\u00f6d\u00e9s\u00e9t. Az elemz\u00e9si kapacit\u00e1sokat n\u00f6vel\u0151 beruh\u00e1z\u00e1s hozz\u00e1j\u00e1rul az eg\u00e9szs\u00e9g\u00fcgyi v\u00e9dekez\u00e9s siker\u00e9hez, \u00e9s a j\u00e1rv\u00e1ny terjed\u00e9s\u00e9nek lass\u00edt\u00e1s\u00e1hoz - hangs\u00falyozta a miniszter.\n\u00a0\u00a0\u00a0\u00a0Szijj\u00e1rt\u00f3 P\u00e9ter kiemelte: verseny volt az\u00e9rt, hogy a 22 ezer embert foglalkoztat\u00f3, brit tulajdonosi h\u00e1tter\u0171 v\u00e1llalatcsoport hova helyezze \u00fajabb kapacit\u00e1s\u00e1t. A c\u00e9g d\u00f6nt\u00e9s\u00e9ben szerepe lehetett a m\u00e1r megl\u00e9v\u0151 magyarorsz\u00e1gi tapasztalatoknak - mondta. Megjegyezte, hogy az Eur\u00f3pai Labdar\u00fag\u00f3-sz\u00f6vets\u00e9g, az UEFA a SYNLAB-ot jel\u00f6lte ki hivatalos tesztlabork\u00e9nt; minden, a magyar nemzeti v\u00e1logatottal kapcsolatos tesztel\u00e9s itt t\u00f6rt\u00e9nt, ez\u00e9rt a t\u00e1rcavezet\u0151 k\u00f6sz\u00f6netet mondott a c\u00e9gnek. Azt is kiemelte, a j\u00e1rv\u00e1ny id\u0151szak\u00e1ban az itt dolgoz\u00f3k munk\u00e1jukkal hozz\u00e1j\u00e1rultak a betegs\u00e9gg\u00f3cok izol\u00e1l\u00e1s\u00e1hoz, a j\u00e1rv\u00e1ny terjed\u00e9s\u00e9nek lass\u00edt\u00e1s\u00e1hoz.\n\u00a0\u00a0\u00a0\u00a0Eml\u00e9keztetett r\u00e1, hogy a j\u00e1rv\u00e1ny munkahelyeket vesz\u00e9lyeztet vil\u00e1gszerte, ez\u00e9rt d\u00f6nt\u00f6tt a magyar korm\u00e1ny \u00fagy, hogy a munkan\u00e9lk\u00fclis\u00e9ggel szembeni harcot finansz\u00edrozza, \u00e9s azoknak a c\u00e9geknek ny\u00fajt t\u00e1mogat\u00e1st, amelyek a jelenlegi neh\u00e9z helyzetben is fejlesztenek. Az elm\u00falt h\u00f3napok d\u00f6nt\u00e9seivel 1338 v\u00e1llalati beruh\u00e1z\u00e1st t\u00e1mogattak, ezekkel 830 milli\u00e1rd forint \u00e9rt\u00e9kben val\u00f3sulnak meg fejleszt\u00e9sek Magyarorsz\u00e1gon - sorolta.\n\u00a0\u00a0\u00a0\u00a0L\u00e9vai Rich\u00e1rd, a SYNLAB Hungary Kft. \u00fcgyvezet\u0151je elmondta: a SYNLAB az orsz\u00e1gos vesz\u00e9lyhelyzet kihirdet\u00e9s\u00e9t\u0151l hat\u00f3s\u00e1gilag kijel\u00f6lt j\u00e1rv\u00e1ny\u00fcgyi labork\u00e9nt m\u0171k\u00f6dik a Nemzeti N\u00e9peg\u00e9szs\u00e9g\u00fcgyi K\u00f6zponttal (NNK) folyamatos partners\u00e9gben. Tavaly m\u00e1rciusban napi 500 PCR tesztet b\u00edrt el a labor, ma naponta 2500 teszt elv\u00e9gz\u00e9s\u00e9re van kapacit\u00e1suk a t\u00e1rca \u00e9s a HIPA t\u00e1mogat\u00e1s\u00e1nak is k\u00f6sz\u00f6nhet\u0151en, a c\u00e9l pedig a kapacit\u00e1s megdupl\u00e1z\u00e1sa 2021 els\u0151 fel\u00e9ben - mondta az \u00fcgyvezet\u0151.\n\n\u00a0\u00a0\u00a0\u00a0A csepeli laborban 2020 \u00e1prilis \u00f3ta folyamatosak a fejleszt\u00e9sek, t\u00f6bbek k\u00f6z\u00f6tt h\u00e1rom \u00faj, a v\u00edrustesztel\u00e9shez sz\u00fcks\u00e9ges nagyteljes\u00edtm\u00e9ny\u0171 automat\u00e1t szereztek be, \u00e9s egy speci\u00e1lis elsz\u00edv\u00f3rendszerrel felszerelt COVID-laborat\u00f3riumot is kialak\u00edtottak. A korszer\u0171s\u00edt\u00e9seket 2021-ben is folytatj\u00e1k egy teljesen \u00faj j\u00e1rv\u00e1ny\u00fcgyi laborat\u00f3riumi r\u00e9sz kialak\u00edt\u00e1s\u00e1val, tov\u00e1bbi laboreszk\u00f6z\u00f6k beszerz\u00e9s\u00e9vel, valamint \u00faj v\u00e9rv\u00e9teli \u00e9s konzult\u00e1ci\u00f3s kiv\u00e1l\u00f3s\u00e1gi k\u00f6zpont kialak\u00edt\u00e1s\u00e1val.\n\u00a0\u00a0\u00a0\u00a0A j\u00e1rv\u00e1nyhelyzet, \u00e9s a 2020-as tavaszi teljes le\u00e1ll\u00e1skor a laborat\u00f3riumnak egyik pillanatr\u00f3l a m\u00e1sikra kellett \u00e1t\u00e1llnia a COVID tesztel\u00e9s\u00e9re, mik\u00f6zben a k\u00f3rh\u00e1zak, \u00e9s majdnem az \u00f6sszes v\u00e9rv\u00e9teli hely\u00fck is bez\u00e1rt, \u00e9s a labor egy\u00e9b ter\u00fcletei munka n\u00e9lk\u00fcl maradtak. \"A 80 sz\u00e1zal\u00e9kos volumenvisszaes\u00e9s ellen\u00e9re is minden munkahelyet siker\u00fclt megtartanunk, \u0151sszel pedig t\u00f6bb mint 50 \u00faj koll\u00e9g\u00e1t vett\u00fcnk fel\" - tette hozz\u00e1.\n\u00a0\u00a0\u00a0\u00a0Az \u00fcgyvezet\u0151 kiemelte: mivel a SYNLAB Eur\u00f3pa legnagyobb, \u00e9s a vil\u00e1g harmadik legnagyobb hum\u00e1n eg\u00e9szs\u00e9g\u00fcgyi laborat\u00f3riumi h\u00e1l\u00f3zat\u00e1t m\u0171k\u00f6dteti, szakemberei 4 kontinens t\u00f6bb mint 40 orsz\u00e1g\u00e1b\u00f3l osztj\u00e1k meg egym\u00e1ssal a tapasztalatokat. K\u00f6z\u00f6lte: a megval\u00f3s\u00edtott fejleszt\u00e9sek, a megv\u00e1s\u00e1rolt berendez\u00e9sek \u00e9s az automatiz\u00e1ci\u00f3 ir\u00e1ny\u00e1ba tett egy\u00e9b l\u00e9p\u00e9sek a mag\u00e1nlabor tov\u00e1bbi, hossz\u00fat\u00e1v\u00fa c\u00e9ljait is szolg\u00e1lj\u00e1k: t\u00f6bbek k\u00f6z\u00f6tt olyan, a n\u0151i eg\u00e9szs\u00e9g v\u00e9delm\u00e9t c\u00e9lz\u00f3 vizsg\u00e1latokban, mint a m\u00e9hnyakr\u00e1k-sz\u0171r\u00e9s, \u00e9s k\u00fcl\u00f6nb\u00f6z\u0151, szexu\u00e1lis \u00faton terjed\u0151 k\u00f3rokoz\u00f3k kimutat\u00e1sa. A c\u00e9gcsoport egyik eur\u00f3pai HPV kiv\u00e1l\u00f3s\u00e1gi k\u00f6zpontja Budapesten lesz - mondta.\n\u00a0\u00a0\u00a0\u00a0N\u00e9meth Szil\u00e1rd, a Fidesz aleln\u00f6ke, a t\u00e9rs\u00e9g v\u00e1laszt\u00f3ker\u00fcleti eln\u00f6ke \u00fagy fogalmazott: Csepelen vil\u00e1gsz\u00ednvonal\u00fa labordiagnosztikai k\u00f6zpont j\u00f6tt l\u00e9tre, \"Csepel egyik b\u00fcszkes\u00e9gpontja\". A c\u00e9g 900 dolgoz\u00f3j\u00e1b\u00f3l 300-an Csepelen dolgoznak. Ez a korm\u00e1ny, az itt \u00e9l\u0151 emberek, \u00e9s a c\u00e9g \u00f6sszefog\u00e1s\u00e1nak eredm\u00e9nye - mondta, hozz\u00e1t\u00e9ve: itt hozz\u00e1k l\u00e9tre a SYNLAB HPV kiv\u00e1l\u00f3s\u00e1gi k\u00f6zpontot is. Vil\u00e1gh\u00edr\u0171 c\u00e9g Magyarorsz\u00e1gon, a magyar korm\u00e1ny t\u00e1mogat\u00e1s\u00e1val, a csepeli emberek munk\u00e1j\u00e1val, magyar \u00e9rdeket szolg\u00e1l \u00e9s \"ez a l\u00e9nyeg\" - h\u00fazta al\u00e1.\n\u00a0\u00a0\u00a0\u00a0A SYNLAB Hungary Kft. Eur\u00f3pa legnagyobb laborszolg\u00e1ltat\u00f3j\u00e1nak, a nemzetk\u00f6zi SYNLAB csoport le\u00e1nyv\u00e1llalatak\u00e9nt van jelen Magyarorsz\u00e1gon, 900 munkav\u00e1llal\u00f3j\u00e1val az orsz\u00e1g legnagyobb mag\u00e1neg\u00e9szs\u00e9g\u00fcgyi int\u00e9zm\u00e9nye. Jelenleg a 2019-ben \u00e1tadott csepeli k\u00f6zponti laborat\u00f3riumukban, Kelet-K\u00f6z\u00e9p-Eur\u00f3pa legnagyobb hum\u00e1ndiagnosztikai laborat\u00f3rium\u00e1ban 6000 n\u00e9gyzetm\u00e9teren v\u00e9geznek labordiagnosztikai szolg\u00e1ltat\u00e1sokat, t\u00f6bb mint 100 v\u00e9rv\u00e9teli hely\u00fck az eg\u00e9sz orsz\u00e1got lefedi.\n\n\n\nMTI 2021. janu\u00e1r 6.\n\n"}]