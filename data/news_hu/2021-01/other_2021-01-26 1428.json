[{"date": "2021-01-26 14:28", "url": "https://koronavirus.gov.hu/cikkek/szijjarto-12-milliard-forint-ertekben-hajt-vegre-beruhazast-ket-autoipari-vallalat", "h1": "Szijj\u00e1rt\u00f3: 12 milli\u00e1rd forint \u00e9rt\u00e9kben hajt v\u00e9gre beruh\u00e1z\u00e1st k\u00e9t aut\u00f3ipari v\u00e1llalat", "body": "\n\u00d6sszesen 12 milli\u00e1rd forint \u00e9rt\u00e9kben hajt v\u00e9gre h\u00e1rom beruh\u00e1z\u00e1st Magyarorsz\u00e1gon k\u00e9t nagy amerikai aut\u00f3ipari v\u00e1llalat, a BorgWarner Oroszl\u00e1nyban \u00e9s a Jabil Tisza\u00fajv\u00e1rosban, a fejleszt\u00e9sekhez a korm\u00e1ny 4,4 milli\u00e1rd forintnyi vissza nem t\u00e9r\u00edtend\u0151 t\u00e1mogat\u00e1st biztos\u00edt - mondta a k\u00fclgazdas\u00e1gi \u00e9s k\u00fcl\u00fcgyminiszter kedden a beruh\u00e1z\u00e1sokat bejelent\u0151 sajt\u00f3t\u00e1j\u00e9koztat\u00f3n.\n\n\nSzijj\u00e1rt\u00f3\u00a0P\u00e9ter kiemelte, hogy a BorgWarner egyik beruh\u00e1z\u00e1sa 6,6 milli\u00e1rd forintot, a m\u00e1sik 4,3 milli\u00e1rd forintot tesz ki, a Jabil pedig t\u00f6bb mint 1 milli\u00e1rd forint \u00e9rt\u00e9kben val\u00f3s\u00edt meg beruh\u00e1z\u00e1st.\n\u00a0\u00a0\u00a0\u00a0A k\u00e9t v\u00e1llalat a beruh\u00e1z\u00e1sokkal 5300 munkahelyet v\u00e9d meg \u00e9s t\u00f6bb mint 200 \u00faj munkahelyet hoz l\u00e9tre - tette hozz\u00e1.\n\u00a0\u00a0\u00a0\u00a0Szijj\u00e1rt\u00f3\u00a0P\u00e9ter ismertette: a BorgWarner a vil\u00e1gon a 25. legnagyobb els\u0151 k\u00f6r\u00f6s aut\u00f3ipari besz\u00e1ll\u00edt\u00f3nak sz\u00e1m\u00edt, a vil\u00e1g 26 orsz\u00e1g\u00e1ban 109 gy\u00e1rral van jelen, majdnem 30 ezer embert foglalkoztat. A v\u00e1llalat Oroszl\u00e1nyban a benzinmotorokhoz gy\u00e1rtott turb\u00f3 felt\u00f6lt\u0151k gy\u00e1rt\u00e1si kapacit\u00e1s\u00e1t n\u00f6veli meg, emellett \u00faj term\u00e9keket is elkezd gy\u00e1rtani.\n\u00a0\u00a0\u00a0\u00a0A Jabil, amely a vil\u00e1g els\u0151 sz\u00e1m\u00fa elektronikai v\u00e1llalatainak a besz\u00e1ll\u00edt\u00f3ja, 31 orsz\u00e1gban, sz\u00e1z helysz\u00ednen, 260 ezer embernek ad munk\u00e1t, most az elektromos aut\u00f3ipar el\u0151re t\u00f6r\u00e9s\u00e9re tekintettel az elektromos aut\u00f3k motorjaiban az akkumul\u00e1tor cell\u00e1k t\u00f6lt\u00e9si funkci\u00f3j\u00e1hoz sz\u00fcks\u00e9ges eszk\u00f6z\u00f6ket \u00e9s vez\u00e9rl\u00e9shez sz\u00fcks\u00e9ges eszk\u00f6z\u00f6ket gy\u00e1rt majd - mondta.\n\u00a0\u00a0\u00a0\u00a0A miniszter szerint mindk\u00e9t v\u00e1llalat beruh\u00e1z\u00e1sa a magyar aut\u00f3ipar teljes\u00edtm\u00e9ny\u00e9t n\u00f6veli, ez\u00e1ltal Magyarorsz\u00e1g meger\u0151s\u00edti a poz\u00edci\u00f3j\u00e1t nemcsak az eur\u00f3pai, hanem a glob\u00e1lis aut\u00f3iparban. Magyarorsz\u00e1gon az aut\u00f3ipar adja a teljes ipari teljes\u00edtm\u00e9ny 30 sz\u00e1zal\u00e9k\u00e1t, teh\u00e1t minden olyan beruh\u00e1z\u00e1s, amely az aut\u00f3iparban val\u00f3sul meg a magyar nemzetgazdas\u00e1got \u00f6sszess\u00e9g\u00e9ben is er\u0151s\u00edti - jegyezte meg.\n\u00a0\u00a0\u00a0\u00a0Az esem\u00e9nyen elhangzott, hogy a beruh\u00e1z\u00e1sok a versenyk\u00e9pess\u00e9g-n\u00f6vel\u0151 t\u00e1mogat\u00e1si programban val\u00f3sulhatnak meg. Ez az Eur\u00f3pai Bizotts\u00e1g azon d\u00f6nt\u00e9sen alapszik, amely lehet\u0151v\u00e9 teszi a tag\u00e1llamok sz\u00e1m\u00e1ra, hogy saj\u00e1t k\u00f6lts\u00e9gvet\u00e9s\u00fck terh\u00e9re t\u00e1mogat\u00e1st ny\u00fajtsanak a v\u00e1llalkoz\u00e1soknak a koronav\u00edrus-j\u00e1rv\u00e1ny hat\u00e1sainak ellens\u00falyoz\u00e1s\u00e1ra. A nagyv\u00e1llalati kompenz\u00e1ci\u00f3s program keret\u00e9ben vissza nem t\u00e9r\u00edtend\u0151 k\u00e9szp\u00e9nzt\u00e1mogat\u00e1st ig\u00e9nyelhetnek azon v\u00e1llalkoz\u00e1sok, amelyek v\u00e1llalj\u00e1k, hogy beruh\u00e1z\u00e1saikkal a magyar gazdas\u00e1g \u00fajraind\u00edt\u00e1s\u00e1ban r\u00e9szt v\u00e1llalnak.\n\u00a0\u00a0\u00a0\u00a0Bog\u00e1r Attila, a BorgWarner Oroszl\u00e1ny Kft. \u00fcgyvezet\u0151je elmondta, hogy a c\u00e9g h\u00fasz \u00e9vvel ezel\u0151tt kezdte meg a tev\u00e9kenys\u00e9g\u00e9t az orsz\u00e1gban. A pand\u00e9mia ellen\u00e9re megtartott\u00e1k dolgoz\u00f3ikat, s\u0151t n\u00f6velt\u00e9k a l\u00e9tsz\u00e1mot, amelynek b\u0151v\u00edt\u00e9s\u00e9t a tov\u00e1bbiakban is tervezik. A t\u00e1mogat\u00e1s hozz\u00e1j\u00e1rul a c\u00e9g versenyk\u00e9pess\u00e9g\u00e9nek er\u0151s\u00edt\u00e9s\u00e9hez.\n\u00a0\u00a0\u00a0\u00a0Czunyin\u00e9 Bertalan Judit, Kom\u00e1rom \u00e9s k\u00f6rny\u00e9ke fideszes orsz\u00e1ggy\u0171l\u00e9si k\u00e9pvisel\u0151je szerint \"a kanyarban el\u0151zni\" kifejez\u00e9s j\u00f3l mutatja azt, hogy abban a t\u00e9rs\u00e9gben, ahol egy\u00e9bk\u00e9nt harc van a szakk\u00e9pzett munkav\u00e1llal\u00f3\u00e9rt, m\u00e9gis \u00fagy pr\u00f3b\u00e1lja a versenyk\u00e9pess\u00e9get megtartani a c\u00e9g, hogy fejleszt\u00e9sekbe \u00e9s beruh\u00e1z\u00e1sokba fektet, \u00e9s \u00e9l azzal a lehet\u0151s\u00e9ggel, amelyet a korm\u00e1ny ehhez biztos\u00edt.\n\u00a0\u00a0\u00a0\u00a0Czak\u00f3 Tibor, a Jabil Circuit Magyarorsz\u00e1g Kft. k\u00f6z\u00e9p-eur\u00f3pai f\u0151igazgat\u00f3ja elmondta, hogy a Jabil multinacion\u00e1lis nagyv\u00e1llalat, t\u00f6bb mint sz\u00e1z gy\u00e1rt\u00f3-, fejleszt\u0151 \u00e9s szolg\u00e1ltat\u00f3 b\u00e1zissal rendelkeznek. Az elm\u00falt p\u00e9nz\u00fcgyi \u00e9vben 27 milli\u00e1rd doll\u00e1r volt az \u00e9ves \u00e1rbev\u00e9tele, ezt t\u00f6bb mint 200 ezer munkav\u00e1llal\u00f3 foglalkoztat\u00e1s\u00e1val \u00e9rte el a c\u00e9g. Eur\u00f3p\u00e1ban, ezen bel\u00fcl a borsodi r\u00e9gi\u00f3ban a tisza\u00fajv\u00e1rosi gy\u00e1rt\u00f3kapacit\u00e1suk a legjelent\u0151sebb \u00e9s leg\u00f6sszetettebb, t\u00f6bb mint 4000 embernek adnak munk\u00e1t Magyarorsz\u00e1gon, a t\u00e1mogat\u00e1ssal megval\u00f3sul\u00f3 beruh\u00e1z\u00e1s nagym\u00e9rt\u00e9kben hozz\u00e1j\u00e1rul munkaer\u0151 megtart\u00e1s\u00e1hoz \u00e9s tov\u00e1bbi fejleszt\u00e9sekhez. \u00a0\u00a0\u00a0\u00a0\n\u00a0\u00a0\u00a0\u00a0Koncz Zs\u00f3fia, a Fidesz-KDNP orsz\u00e1ggy\u0171l\u00e9si k\u00e9pvisel\u0151je hangs\u00falyozta, a beruh\u00e1z\u00e1ssal a v\u00e1llalat azt er\u0151s\u00edti, hogy a j\u00f6v\u0151ben is a t\u00e9rs\u00e9gben marad, ezzel pedig az ott \u00e9l\u0151k meg\u00e9lhet\u00e9s\u00e9t biztos\u00edtja.\n\n\nMTI 2021. janu\u00e1r 26.\n\n"}]