[{"date": "2021-01-29 12:14", "url": "https://koronavirus.gov.hu/cikkek/szijjarto-magyarorszag-tortenetenek-legnagyobb-zoldmezos-beruhazasat-valositja-meg-del-koreai", "h1": "Szijj\u00e1rt\u00f3: Magyarorsz\u00e1g t\u00f6rt\u00e9net\u00e9nek legnagyobb z\u00f6ldmez\u0151s beruh\u00e1z\u00e1s\u00e1t val\u00f3s\u00edtja meg a d\u00e9l-koreai SK Innovation Iv\u00e1ncs\u00e1n", "body": "\nMagyarorsz\u00e1g t\u00f6rt\u00e9net\u00e9nek legnagyobb z\u00f6ldmez\u0151s beruh\u00e1z\u00e1s\u00e1t val\u00f3s\u00edtja meg az SK Innovation a Fej\u00e9r megyei Iv\u00e1ncs\u00e1n, a d\u00e9l-koreai v\u00e1llalat 681 milli\u00e1rd forintos fejleszt\u00e9ssel \u00faj akkumul\u00e1torgy\u00e1rat \u00e9p\u00edt, ezzel 2500 embernek ad majd k\u00f6zvetlen\u00fcl munk\u00e1t - jelentette be a k\u00fclgazdas\u00e1gi \u00e9s k\u00fcl\u00fcgyminiszter p\u00e9nteken Budapesten.\n\n\nSzijj\u00e1rt\u00f3\u00a0P\u00e9ter elmondta: az SK Innovation D\u00e9l-Korea legnagyobb energetikai, vegyipari v\u00e1llalata \u00e9s a vil\u00e1gpiac egyik vezet\u0151 c\u00e9ge az elektromos akkumul\u00e1torok gy\u00e1rt\u00e1s\u00e1nak ter\u00fclet\u00e9n. A c\u00e9g els\u0151 k\u00e9t tengerent\u00fali gy\u00e1ra Kom\u00e1romban m\u0171k\u00f6dik, \u00e9s a v\u00e1llalat \u00fagy d\u00f6nt\u00f6tt, hogy harmadik eur\u00f3pai gy\u00e1r\u00e1t is Magyarorsz\u00e1gon \u00e9p\u00edti fel, ahol elektromos aut\u00f3kba val\u00f3 akkumul\u00e1torokat fog gy\u00e1rtani.\n\u00a0\u00a0\u00a0\u00a0A beruh\u00e1z\u00e1s \u00e9rt\u00e9ke 2,3 milli\u00e1rd doll\u00e1r, soha ekkora z\u00f6ldmez\u0151s, els\u0151 \u00fctem\u0171 beruh\u00e1z\u00e1s a modern magyar gazdas\u00e1gt\u00f6rt\u00e9netben m\u00e9g nem t\u00f6rt\u00e9nt - hangs\u00falyozta a k\u00fcl\u00fcgyminiszter.\n\u00a0\u00a0\u00a0\u00a0Mint mondta, a beruh\u00e1z\u00e1sok\u00e9rt folytatott versenyben fontos az \u00e1llami t\u00e1mogat\u00e1s. A magyar korm\u00e1ny ehhez a beruh\u00e1z\u00e1shoz is biztos\u00edt p\u00e9nz\u00fcgyi t\u00e1mogat\u00e1st, a t\u00e1mogat\u00e1si meg\u00e1llapod\u00e1s v\u00e9gleges\u00edt\u00e9se folyik.\n\u00a0\u00a0\u00a0\u00a0Minden bizonnyal ez lesz a magyar beruh\u00e1z\u00e1s-\u00f6szt\u00f6nz\u00e9s t\u00f6rt\u00e9net\u00e9nek legnagyobb egyszeri beruh\u00e1z\u00e1si t\u00e1mogat\u00e1sa, a p\u00e9nz\u00fcgyi t\u00e1mogat\u00e1s m\u00e9rt\u00e9k\u00e9t a v\u00e9gleges\u00edt\u00e9s ut\u00e1n nyilv\u00e1noss\u00e1gra hozz\u00e1k - fogalmazott\u00a0Szijj\u00e1rt\u00f3\u00a0P\u00e9ter.\n\u00a0\u00a0\u00a0\u00a0A beruh\u00e1z\u00e1s m\u00e1r id\u00e9n, a harmadik negyed\u00e9vben elkezd\u0151dik, mintegy 700 ezer n\u00e9gyzetm\u00e9ternyi ter\u00fclet \u00e9rintett els\u0151 l\u00e9p\u00e9sben. Egy ilyen hatalmas gy\u00e1r meg\u00e9p\u00edt\u00e9s\u00e9hez az infrastrukt\u00fara fejleszt\u00e9se is sz\u00fcks\u00e9ges, ez\u00e9rt a korm\u00e1ny komoly k\u00f6zleked\u00e9si \u00e9s energetikai infrastrukt\u00fara-fejleszt\u00e9si programot hajt v\u00e9gre a duna\u00fajv\u00e1rosi j\u00e1r\u00e1sban - jelezte a miniszter.\n\u00a0\u00a0\u00a0\u00a0Kiemelte azt is: a gy\u00e1r megjelen\u00e9se a 2500 k\u00f6zvetlen munkahely mellett Iv\u00e1ncs\u00e1n \u00e9s az eg\u00e9sz duna\u00fajv\u00e1rosi j\u00e1r\u00e1sban az ott m\u0171k\u00f6d\u0151 v\u00e1llalkoz\u00e1sok sz\u00e1m\u00e1ra \u00fajabb besz\u00e1ll\u00edt\u00e1si lehet\u0151s\u00e9geket teremt, ami \u00fajabb munkahelyeket \u00e9s a n\u00f6veked\u00e9s lehet\u0151s\u00e9g\u00e9t jelenti.\n\u00a0\u00a0\u00a0\u00a0Szijj\u00e1rt\u00f3\u00a0P\u00e9ter fantasztikus sikerk\u00e9nt \u00e9rt\u00e9kelte az SK Innovation beruh\u00e1z\u00e1s\u00e1t. Mint mondta, a vil\u00e1gj\u00e1rv\u00e1ny az eg\u00e9szs\u00e9g\u00fcgyi kih\u00edv\u00e1sokon t\u00fal s\u00falyos gazdas\u00e1gi kih\u00edv\u00e1sokat is hozott. Magyarorsz\u00e1gra az elm\u00falt egy \u00e9vben is \u00e9rkeztek beruh\u00e1z\u00e1sok, de ezek\u00e9rt sokkal t\u00f6bbet kellett dolgozni, mint kor\u00e1bban, rendk\u00edv\u00fcl \u00e9les versenyben kellett helyt\u00e1llni - h\u00edvta fel a figyelmet.\n\n\u00a0\u00a0\u00a0\u00a0Az SK Innovation \u00e9s m\u00e1s \u00e1zsiai v\u00e1llalatok beruh\u00e1z\u00e1sainak k\u00f6sz\u00f6nhet\u0151en Magyarorsz\u00e1g az elektromosakkumul\u00e1tor-gy\u00e1rt\u00e1sban eur\u00f3pai \u00e9llovass\u00e1 v\u00e1lt - mondta.\n\u00a0\u00a0\u00a0\u00a0A j\u00e1rm\u0171ipar jelent\u0151s meg\u00fajul\u00e1son megy \u00e1t, az elektromobilit\u00e1s\u00e9, az elektromos aut\u00f3k\u00e9 a j\u00f6v\u0151. Aki az elektromos aut\u00f3ipari beruh\u00e1z\u00e1sokat megnyeri, az a j\u00f6v\u0151t nyeri meg - hangs\u00falyozta. Hozz\u00e1tette azt is, Magyarorsz\u00e1g f\u0151szerepet fog j\u00e1tszani abban, hogy Eur\u00f3pa el\u00e9rje az \u00e1ltala kit\u0171z\u00f6tt kl\u00edmac\u00e9lokat.\n\u00a0\u00a0\u00a0\u00a0A k\u00fcl\u00fcgyminiszter kit\u00e9rt arra is, hogy D\u00e9l-Korea \u00e9s Magyarorsz\u00e1g k\u00f6z\u00f6tt az elm\u00falt \u00e9vekben szoros gazdas\u00e1gi, kereskedelmi \u00e9s beruh\u00e1z\u00e1si egy\u00fcttm\u0171k\u00f6d\u00e9s j\u00f6tt l\u00e9tre. Az elm\u00falt hat \u00e9vben 32 koreai nagyv\u00e1llalat hajtott v\u00e9gre beruh\u00e1z\u00e1st Magyarorsz\u00e1gon, ezzel beker\u00fcltek az \u00f6t legnagyobb magyarorsz\u00e1gi beruh\u00e1z\u00f3 k\u00f6z\u00e9. M\u00e9g tavaly, a rendk\u00edv\u00fcl kedvez\u0151tlen vil\u00e1gkereskedelmi helyzetben is 28 sz\u00e1zal\u00e9kkal n\u0151tt a k\u00e9t orsz\u00e1g k\u00f6z\u00f6tti kereskedelmi forgalom - ismertette\u00a0Szijj\u00e1rt\u00f3\u00a0P\u00e9ter.\n\u00a0\u00a0\u00a0\u00a0Jun Kim, az SK Innovation vez\u00e9rigazgat\u00f3ja video\u00fczenet\u00e9ben elmondta: a v\u00e1llalat igazgat\u00f3tan\u00e1csa cs\u00fct\u00f6rt\u00f6ki, janu\u00e1r 28-i \u00fcl\u00e9sen d\u00f6nt\u00f6tt egy 30 GWh kapacit\u00e1s\u00fa elektromos j\u00e1rm\u0171akkumul\u00e1tor-gy\u00e1r l\u00e9trehoz\u00e1s\u00e1r\u00f3l a magyarorsz\u00e1gi Iv\u00e1ncs\u00e1n, ez a legnagyobb akkumul\u00e1torgy\u00e1r Eur\u00f3p\u00e1ban, amelyet az SK Innovation \u00e9p\u00edt.\n\u00a0\u00a0\u00a0\u00a0A k\u00e9t m\u00e1r felk\u00e9p\u00fclt \u00e9s m\u0171k\u00f6d\u0151 kom\u00e1romi gy\u00e1ruk bizony\u00edtotta Magyarorsz\u00e1g versenyk\u00e9pess\u00e9g\u00e9t, valamint a korm\u00e1nyzati tisztvisel\u0151k elk\u00f6telezett t\u00e1mogat\u00e1s\u00e1t. Mivel Iv\u00e1ncsa t\u00e9rs\u00e9ge nemcsak j\u00f3 logisztikai adotts\u00e1gokkal \u00e9s megfelel\u0151 munkaer\u0151\u00e1llom\u00e1nnyal rendelkezik, hanem egy j\u00f3l kialak\u00edtott, komplex iparfejleszt\u00e9si strat\u00e9gi\u00e1val is, a v\u00e1llalat sz\u00e1m\u00e1ra optim\u00e1lis beruh\u00e1z\u00e1si helysz\u00edn - hangs\u00falyozta.\n\u00a0\u00a0\u00a0\u00a0Moln\u00e1r Tibor, Iv\u00e1ncsa polg\u00e1rmestere elmondta: nemzetk\u00f6zi szinten meghat\u00e1roz\u00f3 c\u00e9g v\u00e1lasztotta beruh\u00e1z\u00e1sa helysz\u00edn\u00e9\u00fcl Iv\u00e1ncs\u00e1t; a beruh\u00e1z\u00e1s a duna\u00fajv\u00e1rosi r\u00e9gi\u00f3 \u00e9s Fej\u00e9r megye d\u00e9li r\u00e9sz\u00e9nek fejl\u0151d\u00e9s\u00e9hez is hozz\u00e1j\u00e1rul.\n\nMTI 2021. janu\u00e1r 29.\n\n"}]