[{"date": "2021-01-15 10:20", "url": "https://koronavirus.gov.hu/cikkek/orban-az-oltokapacitas-joval-nagyobb-mint-amennyi-vakcinank-van", "h1": "Orb\u00e1n: az olt\u00f3kapacit\u00e1s j\u00f3val nagyobb, mint amennyi vakcin\u00e1nk van", "body": "\nA magyar olt\u00f3kapacit\u00e1s j\u00f3val nagyobb, mint amennyi koronav\u00edrus elleni vakcina van - mondta Orb\u00e1n Viktor p\u00e9nteken a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban. A minisztereln\u00f6k bejelentette azt is: legk\u00e9s\u0151bb 2022-t\u0151l j\u00f6vedelemad\u00f3-mentess\u00e9get kapnak a 25 \u00e9v alattiak.\n\n\nAz olt\u00e1s \u00fctem\u00e9t, gyorsas\u00e1g\u00e1t a vakcin\u00e1k \u00e9rkez\u00e9se hat\u00e1rozza meg\n\"Nem az\u00e9rt nem haladunk gyorsabban, mert a magyar eg\u00e9szs\u00e9g\u00fcgy ne tudna gyorsabban \u00e9s t\u00f6megesebben oltani, hanem az\u00e9rt, mert nincs el\u00e9g vakcin\u00e1nk\" - fogalmazott a korm\u00e1nyf\u0151, k\u00f6z\u00f6lve: eddig 105 728 embert oltottak be.\n\u00a0\u00a0\u00a0\u00a0R\u00e1mutatott, hogy az EU-b\u00f3l kil\u00e9pett Nagy-Britannia eddig a lakoss\u00e1ga mintegy 4 sz\u00e1zal\u00e9k\u00e1t oltotta be, m\u00edg az EU-ban ez 1 sz\u00e1zal\u00e9k alatt van, mert az uni\u00f3ban nincs el\u00e9g olt\u00f3anyag.\n\u00c1m most, baj idej\u00e9n a Br\u00fcsszelre mutogat\u00e1s helyett ink\u00e1bb vakcin\u00e1t kell szerezni - mondta Orb\u00e1n Viktor, jelezve, k\u00ednai vakcin\u00e1t t\u00f6megesen is tud szerezni Magyarorsz\u00e1g, ehhez m\u00e1r csak az kell, hogy a magyar eg\u00e9szs\u00e9g\u00fcgyi hat\u00f3s\u00e1g is enged\u00e9lyezze azt. Rem\u00e9li, a hat\u00f3s\u00e1g n\u00e9h\u00e1ny napon bel\u00fcl egy\u00e9rtelm\u0171 v\u00e1laszt ad.\n\u00a0\u00a0\u00a0\u00a0Hozz\u00e1tette: az operat\u00edv t\u00f6rzs \u00fcl\u00e9s\u00e9n az hangzott el, nincs olyan kock\u00e1zat, hogy esetleg ez a vakcina nagyobb k\u00e1rt okozna, mint az elh\u00e1r\u00edtand\u00f3 baj.\nA k\u00ednai vakcin\u00e1t n\u00e9h\u00e1ny napon bel\u00fcl az emberek rendelkez\u00e9s\u00e9re lehetne ford\u00edtani - k\u00f6z\u00f6lte Orb\u00e1n Viktor.\nEur\u00f3p\u00e1ban sok helyen ism\u00e9t jelent\u0151sen emelkedik a fert\u0151z\u00f6ttek sz\u00e1ma\n\nAz elm\u00falt napi koronav\u00edrus-adatokat is ismertette, eszerint 111 ember vesz\u00edtette \u00e9let\u00e9t, \u00e9s 1513-an fert\u0151z\u0151dtek meg. Rem\u00e9nyre ad okot azonban, hogy 4717 beteg meggy\u00f3gyult, ami azt jelenti, t\u00f6bben gy\u00f3gyulnak meg, mint amennyien elkapj\u00e1k a fert\u0151z\u00e9st, vagyis a j\u00e1rv\u00e1ny m\u00e1sodik hull\u00e1m\u00e1t siker\u00fclt megf\u00e9kezni - mondta.\n\u00a0\u00a0\u00a0\u00a0Rossz h\u00edrnek nevezte ugyanakkor, hogy Eur\u00f3p\u00e1ban sok helyen a harmadik hull\u00e1m \"r\u00e1r\u00fagta az ajt\u00f3t az ott \u00e9l\u0151kre\".\nA vakcinainfo.gov.hu honlapon lehet regisztr\u00e1lni az olt\u00e1sra \n\nA korm\u00e1nyf\u0151 arr\u00f3l is besz\u00e9lt, hogy Magyarorsz\u00e1gon az olt\u00e1s ir\u00e1nti bizalom folyamatosan n\u0151, \u00e9s az eg\u00e9szs\u00e9g\u00fcgyi dolgoz\u00f3k, valamint a szoci\u00e1lis otthonokban lak\u00f3k beolt\u00e1sa ut\u00e1n k\u00f6vetkeznek a 60 \u00e9v feletti, kr\u00f3nikus betegs\u00e9gben szenved\u0151k, t\u00f6bb mint 1,7 milli\u00f3 ember. \"Ennyi k\u00ednai vakcin\u00e1nk tulajdonk\u00e9ppen lenne is, ha meglenne az enged\u00e9ly\" - jegyezte meg.\n\u00a0\u00a0\u00a0\u00a0Az operat\u00edv t\u00f6rzs szerint \"nyugodt temp\u00f3ban\" egy h\u00e9tv\u00e9g\u00e9n mintegy 1,5 milli\u00f3 embert lehetne beoltani, vagyis a mai tud\u00e1s szerint \"aki jelentkezik vagy eddig jelentkezett, egy h\u00e9tv\u00e9ge alatt, p\u00e9ntek, szombat, vas\u00e1rnap, esetleg cs\u00fct\u00f6rt\u00f6k is\", be tudj\u00e1k oltani - fejtette ki.\n\nEgyetlen ember sem maradt ell\u00e1tatlanul\nA minisztereln\u00f6k m\u00e9ltatta a felk\u00e9sz\u00fclts\u00e9g\u00e9t a magyar eg\u00e9szs\u00e9g\u00fcgynek, amely - mondta - nem omlott \u00f6ssze, egyetlen ember sem maradt ell\u00e1tatlanul, a rendszer \u00fct\u00e9s\u00e1ll\u00f3k\u00e9pess\u00e9ge nemzetk\u00f6zi \u00f6sszevet\u00e9sben is meg\u00e1llja a hely\u00e9t.\nAz EU-s vakcinabeszerz\u00e9sen t\u00fal is sz\u00fcks\u00e9ges olt\u00f3anyagok beszerz\u00e9se\n\nAzzal kapcsolatban, hogy Sztella Kiriak\u00eddisz eg\u00e9szs\u00e9g\u00fcgy\u00e9rt \u00e9s \u00e9lelmiszer-biztons\u00e1g\u00e9rt felel\u0151s uni\u00f3s biztos arra k\u00e9rte a tag\u00e1llamokat, ne t\u00e1rgyaljanak k\u00fcl\u00f6n a vakcinagy\u00e1rt\u00f3kkal, Orb\u00e1n Viktor azt mondta: meghal minden nap t\u00f6bb mint sz\u00e1z magyar ember, \"nekem ne mondja meg egy g\u00f6r\u00f6g biztos, hogy \u00e9n mit csin\u00e1ljak\".\nA korl\u00e1toz\u00e1sokr\u00f3l\n\nA korl\u00e1toz\u00e1sokr\u00f3l \u00fagy fogalmazott: \"vissza akarjuk kapni a r\u00e9gi \u00e9let\u00fcnket\", de ha a br\u00fcsszeli olt\u00f3anyagbeszerz\u00e9sek \u00fctem\u00e9ben haladunk, akkor ny\u00e1r v\u00e9g\u00e9n, \u0151sszel lesz el\u00e9rhet\u0151 a megszor\u00edt\u00e1sok felold\u00e1s\u00e1hoz el\u00e9gs\u00e9ges sz\u00e1m\u00fa ember beolt\u00e1sa.\nHa azonban az eg\u00e9szs\u00e9g\u00fcgyi hat\u00f3s\u00e1g elv\u00e9gzi a munk\u00e1j\u00e1t, az emberek pedig elfogadj\u00e1k \u00e9s v\u00e1lasztj\u00e1k a k\u00ednai vakcin\u00e1t, akkor olyan gyorsan lehet majd oltani, hogy ak\u00e1r j\u00f3val a ny\u00e1r el\u0151tt is vissza lehet kapni \"a r\u00e9gi \u00e9let\u00fcnket\" - k\u00f6z\u00f6lte.\nAz ellenz\u00e9k j\u00e1rv\u00e1nnyal kapcsolatos politik\u00e1j\u00e1r\u00f3l \u00e9s a Hadh\u00e1zy \u00c1kos f\u00fcggetlen k\u00e9pvisel\u0151 \u00e1ltal k\u00f6zz\u00e9tett, egy halottash\u00e1zban k\u00e9sz\u00edtett vide\u00f3r\u00f3l a korm\u00e1nyf\u0151 azt mondta: a baloldali p\u00e1rtoknak m\u00e1r semmi sem szent.\n\u00a0\u00a0\u00a0\u00a0\"A magyar baloldal t\u00fal messzire ment\", v\u00e1ls\u00e1g idej\u00e9n ugyanis \u00e9letvesz\u00e9lyes az a gondolkod\u00e1sm\u00f3d, hogy ami rossz az orsz\u00e1gnak, az j\u00f3 a baloldalnak - jelentette ki.\nA gazdas\u00e1gr\u00f3l, a munkahelyekr\u0151l, az ad\u00f3cs\u00f6kkent\u00e9sekr\u0151l\n\nAz ipari termel\u00e9si sz\u00e1mok n\u00f6veked\u00e9s\u00e9t a minisztereln\u00f6k \u00fagy komment\u00e1lta, az emberek dolgozni akarnak, munk\u00e1b\u00f3l akarnak meg\u00e9lni, \u00e9s a magyar v\u00e1llalkoz\u00f3k m\u00e1r versenyk\u00e9pesek a nyugatiakkal, a korm\u00e1ny pedig a munkahelymegtart\u00e1sra \u00e9s a beruh\u00e1z\u00e1sokra \u00f6sszpontos\u00edt\u00f3, ad\u00f3cs\u00f6kkent\u0151 gazdas\u00e1gi v\u00e1ls\u00e1gkezel\u00e9st folytat. Megeml\u00edtette: decemberben t\u00f6bben dolgoztak, mint egy \u00e9vvel kor\u00e1bban.\n\u00a0\u00a0\u00a0\u00a0A k\u00f6zponti ad\u00f3kb\u00f3l tavaly 432 milli\u00e1rd forintot cs\u00f6kkentettek, ipar\u0171z\u00e9si ad\u00f3t is cs\u00f6kkentettek, \u00e9s 180 milli\u00e1rd forint maradt a v\u00e1llalkoz\u00e1sokn\u00e1l - ismertette, megjegyezve: az ipar\u0171z\u00e9si ad\u00f3 m\u00e9rs\u00e9kl\u00e9s\u00e9b\u0151l sz\u00e1rmaz\u00f3 p\u00e9nzt nem a k\u00f6zponti b\u00fcdzs\u00e9be csoportos\u00edtott\u00e1k \u00e1t, hanem a v\u00e1llalkoz\u00e1sokn\u00e1l lett t\u00f6bb p\u00e9nz.\n\u00a0\u00a0\nA t\u00f6rleszt\u00e9si morat\u00f3riumr\u00f3l, az otthonteremt\u00e9si programr\u00f3l \u00e9s a 13. havi nyugd\u00edjr\u00f3l\nSz\u00f3lt a hitelt\u00f6rleszt\u00e9si morat\u00f3riumr\u00f3l is, amellyel 3 ezer milli\u00e1rd forint maradt a csal\u00e1dokn\u00e1l \u00e9s a c\u00e9gekn\u00e9l.\n\u00a0\u00a0\u00a0\u00a0Megkezdt\u00e9k tov\u00e1bb\u00e1 a 13. havi nyugd\u00edj vissza\u00e9p\u00edt\u00e9s\u00e9t, \u00edgy a febru\u00e1ri bor\u00edt\u00e9kban egy heti nyugd\u00edjjal t\u00f6bb lesz - eml\u00e9keztetett, kiemelve, hogy a korm\u00e1ny elind\u00edtotta a valaha volt legnagyobb lak\u00e1sfel\u00faj\u00edt\u00e1si \u00e9s otthonteremt\u00e9si programot is.\n2022-t\u0151l j\u00f6vedelemad\u00f3-mentess\u00e9get kapnak a 25 \u00e9v alattiak\n\nEmellett Orb\u00e1n Viktor bejelentette: legk\u00e9s\u0151bb 2022. janu\u00e1r 1-j\u00e9t\u0151l teljes j\u00f6vedelemad\u00f3-mentess\u00e9get kapnak a 25 \u00e9v alattiak, ami k\u00f6r\u00fclbel\u00fcl 130-150 milli\u00e1rd forintba ker\u00fcl, de fontosnak tartja, hogy a nyugd\u00edjasok ut\u00e1n a fiatalok is kapjanak egy komoly lehet\u0151s\u00e9get.\u00a0\n\u00a0\u00a0\u00a0\u00a0Hozz\u00e1tette, az \u00e1tlagfizet\u00e9sekig \u00e9rdemes megadni a teljes ad\u00f3kedvezm\u00e9nyt a fiataloknak.\"Ha ez siker\u00fcl, az eg\u00e9sz v\u00e1ls\u00e1gkezel\u00e9si rendszer\u00fcnk kerek\" - jelentette ki.\nAz orsz\u00e1got egyszer m\u00e1r siker\u00fclt kih\u00fazni egy 2010-es v\u00e1ls\u00e1ghelyzetb\u0151l\n\n\u00a0\u00a0\u00a0\u00a0A minisztereln\u00f6k \u00f6sszegz\u00e9sk\u00e9ppen azt mondta: ha az orsz\u00e1got egyszer m\u00e1r siker\u00fclt kih\u00fazni egy 2010-es v\u00e1ls\u00e1ghelyzetb\u0151l, akkor \"ez mi\u00e9rt ne siker\u00fclne a mostani v\u00e1ls\u00e1ghelyzetben is\".\n\u00a0\u00a0\u00a0\u00a0A korm\u00e1ny d\u00f6nt\u00e9sei m\u00f6g\u00f6tt van egy n\u00e9pismeret, \"tudjuk, mi az, amit a magyar ember szeret, mi az, amit nem\" - fogalmazott, kulcsk\u00e9rd\u00e9snek nevezve az orsz\u00e1gismeretet a v\u00e1ls\u00e1gkezel\u00e9sn\u00e9l. A 2021-es sikerr\u0151l sz\u00f3l\u00f3 felt\u00e9telez\u00e9se arra \u00e9p\u00fcl, hogy tudja, ha az embereknek van munkalehet\u0151s\u00e9g\u00fck, akkor dolgoznak, ehhez pedig ad\u00f3cs\u00f6kkent\u00e9s kell - mondta, hozz\u00e1t\u00e9ve: ezzel szemben a baloldal ad\u00f3emel\u0151 politik\u00e1ja lefojtja az energi\u00e1kat.\n\nMTI/Koronav\u00edrus Sajt\u00f3 K\u00f6zpont\n\n"}]