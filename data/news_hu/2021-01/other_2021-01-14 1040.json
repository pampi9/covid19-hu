[{"date": "2021-01-14 10:40", "url": "https://koronavirus.gov.hu/cikkek/itm-mar-hatodik-honapja-no-az-epitoipar-teljesitmenye", "h1": "ITM: m\u00e1r hatodik h\u00f3napja n\u0151 az \u00e9p\u00edt\u0151ipar teljes\u00edtm\u00e9nye", "body": "\nJ\u00fanius \u00f3ta az \u00e9p\u00edt\u0151ipar teljes\u00edtm\u00e9nye minden h\u00f3napban magasabb volt az el\u0151z\u0151 havin\u00e1l, novemberben az el\u0151z\u0151 havi \u00e9rt\u00e9kekhez k\u00e9pest \u00fajabb 12,1 sz\u00e1zal\u00e9kkal n\u0151tt, \u00edgy m\u00e1r hatodik h\u00f3napja l\u00e1tszik az \u00e9p\u00edt\u0151ipar kil\u00e1bal\u00e1sa a koronav\u00edrus-j\u00e1rv\u00e1ny okozta v\u00e1ls\u00e1ghelyzetb\u0151l - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) cs\u00fct\u00f6rt\u00f6k\u00f6n az MTI-vel.\n\n\nA k\u00f6zlem\u00e9ny szerint a tavaszi visszaes\u00e9s korrekci\u00f3j\u00e1t jelzi, hogy a m\u00e1jusi m\u00e9lyponthoz k\u00e9pest folyamatosan, novemberre m\u00e1r 27,3 sz\u00e1zal\u00e9kkal javult az \u00e9p\u00edt\u0151ipari termel\u00e9s volumene. Novemberben az \u00e9p\u00fcletek \u00e9p\u00edt\u00e9se 7,7 sz\u00e1zal\u00e9kkal, az egy\u00e9b \u00e9p\u00edtm\u00e9nyek\u00e9 2,2 sz\u00e1zal\u00e9kkal n\u0151tt \u00e9ves alapon. Szint\u00e9n kedvez\u0151, hogy az \u00faj szerz\u0151d\u00e9sek volumene 55,5 sz\u00e1zal\u00e9kkal n\u0151tt, a november v\u00e9gi szerz\u0151d\u00e9s\u00e1llom\u00e1ny volumene pedig 2,7 sz\u00e1zal\u00e9kkal meghaladta az egy \u00e9vvel kor\u00e1bbit.\n\u00a0\u00a0\u00a0\u00a0\u00a0A tavalyi \u00e9v els\u0151 h\u00e1rom negyed\u00e9v\u00e9ben 12 876 darab lak\u00e1s\u00e9p\u00edt\u00e9sre ker\u00fclt sor, amely 25 sz\u00e1zal\u00e9kos b\u0151v\u00fcl\u00e9st jelent \u00e9ves \u00f6sszevet\u00e9sben. Budapest kiv\u00e9tel\u00e9vel az orsz\u00e1g eg\u00e9sz ter\u00fclet\u00e9n dinamikusan n\u00f6vekedtek a haszn\u00e1latbav\u00e9telek az els\u0151 kilenc h\u00f3napban, mivel a 2018. november 1-je el\u0151tt m\u00e1r \u00e9p\u00edt\u00e9si enged\u00e9llyel rendelkez\u0151 projektek 2023 v\u00e9g\u00e9ig 5 sz\u00e1zal\u00e9kos \u00e1fakulccsal \u00e9rt\u00e9kes\u00edthet\u0151k, valamint a 2018. november 1-je ut\u00e1n \u00e9p\u00edt\u00e9si enged\u00e9lyt szerzett ingatlanfejleszt\u00e9seket illet\u0151en, 2019 v\u00e9g\u00e9vel bez\u00e1r\u00f3lag sz\u00e1mos lak\u00e1sn\u00e1l m\u00e1r el\u0151legk\u00e9nt kifizethett\u00e9k a v\u00e9tel\u00e1r teljes \u00f6sszeg\u00e9t a kedvezm\u00e9nyes lak\u00e1s\u00e1fa miatt.\n\u00a0\u00a0\u00a0\u00a0A k\u00f6vetkez\u0151 id\u0151szakra vonatkoz\u00f3an bizakod\u00e1sra ad okot az EU-forr\u00e1sok felhaszn\u00e1l\u00e1sa, valamint a v\u00e1llalati \u00e9s az \u00e1llami beruh\u00e1z\u00e1sok, a Gazdas\u00e1gv\u00e9delmi Akci\u00f3terv beruh\u00e1z\u00e1si t\u00e1mogat\u00e1sai, illetve a kedvezm\u00e9nyes kamatoz\u00e1s\u00fa v\u00e1llalati beruh\u00e1z\u00e1si hitelek is. A lak\u00e1s\u00e9p\u00edt\u00e9si \u00e9s lak\u00e1sfel\u00faj\u00edt\u00e1si piac a lak\u00f3ingatlan-piacon janu\u00e1r elsej\u00e9t\u0151l \u00e9rv\u00e9nyben lev\u0151 t\u00e1mogat\u00e1soknak (\u00faj lak\u00f3ingatlanokra \u00e9rv\u00e9nyes 5 sz\u00e1zal\u00e9kos \u00e1fa alkalmaz\u00e1sa, csal\u00e1di otthonteremt\u00e9si kedvezm\u00e9ny ig\u00e9nybev\u00e9tel\u00e9n\u00e9l visszaig\u00e9nyelhet\u0151 \u00e1fa \u00e9s illet\u00e9kmentess\u00e9g, tet\u0151t\u00e9r-b\u0151v\u00edt\u00e9s t\u00e1mogat\u00e1sa, otthon-fel\u00faj\u00edt\u00e1si t\u00e1mogat\u00e1s \u00e9s hitel) k\u00f6sz\u00f6nhet\u0151en ism\u00e9t fel\u00e9l\u00e9nk\u00fclhet - olvashat\u00f3 az ITM k\u00f6zlem\u00e9ny\u00e9ben.\n\n\nMTI 2021. janu\u00e1r 14.\n\n"}]