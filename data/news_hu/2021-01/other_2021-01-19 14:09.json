[{"date": "2021-01-19 14:09", "url": "https://koronavirus.gov.hu/cikkek/gyorgy-istvan-felkeszultunk-tomeges-oltasokra-ha-jon-eleg-vakcina", "h1": "Gy\u00f6rgy Istv\u00e1n: felk\u00e9sz\u00fclt\u00fcnk a t\u00f6meges olt\u00e1sokra, ha j\u00f6n el\u00e9g vakcina", "body": "\nAz olt\u00e1si munkacsoport folyamatosan dolgozik, k\u00f6veti az olt\u00e1sok menet\u00e9t, a v\u00e1rhat\u00f3 vakcinasz\u00e1ll\u00edtm\u00e1nyokat, \u00e9s felk\u00e9sz\u00fclt a t\u00f6meges olt\u00e1sokra is - mondta a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n.\n\n\nGy\u00f6rgy Istv\u00e1n hozz\u00e1tette: egyed\u00fcl a rendelkez\u00e9sre \u00e1ll\u00f3 vakcina mennyis\u00e9ge f\u00e9kezi az olt\u00e1st.\n\u00a0\u00a0\u00a0\u00a0Eddig 129 689 ember kapott olt\u00e1st Magyarorsz\u00e1gon, k\u00f6z\u00fcl\u00fck 1643-nak m\u00e1r a m\u00e1sodikat is beadt\u00e1k. D\u00f6nt\u0151 t\u00f6bbs\u00e9g\u00fck eg\u00e9szs\u00e9g\u00fcgyi dolgoz\u00f3 - ismertette.\n\u00a0 \u00a0 Az eg\u00e9szs\u00e9g\u00fcgyi dolgoz\u00f3k beolt\u00e1sa k\u00f3rh\u00e1zi olt\u00f3ponton zajlik, tov\u00e1bbi inform\u00e1ci\u00f3:\u00a0https://koronavirus.gov.hu/cikkek/korhazi-oltopontok-elerhetosege-egeszsegugyi-dolgozok-szamara\n\u00a0\u00a0\u00a0\u00a0Hozz\u00e1tette, eddig szinte minden Magyarorsz\u00e1gra \u00e9rkezett vakcin\u00e1t felhaszn\u00e1ltak, a k\u00f6vetkez\u0151 sz\u00e1ll\u00edtm\u00e1ny szerd\u00e1n v\u00e1rhat\u00f3. Az 35 685 ember olt\u00e1s\u00e1t teszi majd lehet\u0151v\u00e9, a k\u00f6vetkez\u0151 sz\u00e1ll\u00edtm\u00e1nyra \u00fajabb hetet kell v\u00e1rni.\n\u00a0\u00a0\u00a0\u00a0Az \u00e1llamtitk\u00e1r kiemelte: a Pfeizer jelezte, hogy a kor\u00e1bbin\u00e1l kevesebb olt\u00f3anyagot sz\u00e1ll\u00edt.\n\u00a0\u00a0\u00a0\u00a0Az olt\u00e1si munkacsoport, amint lehet, szeretn\u00e9 megkezdeni a lakoss\u00e1g t\u00f6meges olt\u00e1s\u00e1t, de az nyilv\u00e1nval\u00f3, hogy ezt csak akkor tudj\u00e1k megtenni, ha van mivel oltani, ha van elegend\u0151 vakcina - mondta Gy\u00f6rgy Istv\u00e1n. Hozz\u00e1tette: a br\u00fcsszeli, illetve az Eur\u00f3pai Uni\u00f3 \u00e1ltal szervezett beszerz\u00e9s lass\u00fa, \u00e9s kev\u00e9snek \u00edg\u00e9rkezik az orsz\u00e1gba \u00e9rkez\u0151 vakcina. Ez\u00e9rt az olt\u00e1si munkacsoport teljes m\u00e9rt\u00e9kben t\u00e1mogatja a korm\u00e1nynak azt a sz\u00e1nd\u00e9k\u00e1t, hogy \"b\u00e1rhol is el\u00e9rhet\u0151 biztons\u00e1gos \u00e9s hat\u00e1sos vakcina a vil\u00e1gban, azt meg kell venni\".\n\u00a0\u00a0\u00a0\u00a0Gy\u00f6rgy Istv\u00e1n k\u00f6zl\u00e9se szerint lassabban tudnak haladni az olt\u00e1sokkal, mint ahogy szeretn\u00e9k, de a t\u00f6meges olt\u00e1sra is felk\u00e9sz\u00fcltek. Modellezt\u00e9k, hogy ak\u00e1r 1 milli\u00f3 embert is be tudnak oltani 2 nap alatt. Megjegyezte: n\u00f6velni tudj\u00e1k az olt\u00f3k\u00f6zpontok sz\u00e1m\u00e1t, els\u0151 k\u00f6rben a k\u00f3rh\u00e1zak\u00e9t 102-re, de 151 j\u00e1r\u00f3beteg szakell\u00e1t\u00f3t \u00e9s t\u00f6bb mint 4401 h\u00e1ziorvosi rendel\u0151t is be tudnak vonni. Arra is van terv, hogy sz\u00fcks\u00e9g eset\u00e9n a szavaz\u00f3k\u00f6ri helyis\u00e9gekkel b\u0151v\u00edts\u00e9k a helysz\u00ednek k\u00f6r\u00e9t.\n\u00a0\u00a0\u00a0\u00a0T\u00f6bb verzi\u00f3t is kidolgoztak az olt\u00e1sokra att\u00f3l f\u00fcgg\u0151en, hogy mennyi vakcina \u00e9rkezik Magyarorsz\u00e1gra, az \u00fctemezett \u00e9s a t\u00f6meges olt\u00e1ssal is sz\u00e1molnak. Ha nagyobb mennyis\u00e9g\u0171 olt\u00f3anyag \u00e9rkezik az orsz\u00e1gba, akkor az \u00fctemezett olt\u00e1s mellett egy t\u00f6meges olt\u00e1si h\u00e9tv\u00e9g\u00e9t is tudnak szervezni - ismertette az \u00e1llamtitk\u00e1r.\nRegisztr\u00e1ci\u00f3 v\u00e9d\u0151olt\u00e1sra:\u00a0https://vakcinainfo.gov.hu/\n\u00a0\u00a0\u00a0\u00a0Felid\u00e9zte: az olt\u00e1si sorrendet m\u00e1r kor\u00e1bban nyilv\u00e1noss\u00e1gra hozt\u00e1k. Az eg\u00e9szs\u00e9g\u00fcgyi dolgoz\u00f3k olt\u00e1sa r\u00f6videsen lez\u00e1rul, zajlanak az olt\u00e1sok az id\u0151sotthonokban, ahol 90 int\u00e9zm\u00e9nyben 10 003 embert oltottak be eddig. Itt m\u00e9g nem v\u00e9geztek, mivel 1900 bentlak\u00e1sos int\u00e9zm\u00e9nyben kell oltaniuk, ahol el\u0151zetesen t\u00f6bb mint 80 ezer ember jelezte ig\u00e9ny\u00e9t az olt\u00e1sra. A harmadik k\u00f6rben a 60 \u00e9v felettieket fogj\u00e1k oltani, els\u0151 k\u00f6rben a 89 \u00e9v felettieket, akik a h\u00e1ziorvosukt\u00f3l kapj\u00e1k majd meg az olt\u00e1st a h\u00e1ziorvosi rendel\u0151ben, illetve ha sz\u00fcks\u00e9ges, otthonukban - mondta. Hozz\u00e1tette: a kr\u00f3nikus betegekkel kezdik, majd azok is megkapj\u00e1k, akiknek nincs ismert alapbetegs\u00e9g\u00fck.\u00a0\u00a0\n\u00a0\u00a0\u00a0\u00a0Elmondta: a h\u00e1ziorvosok megkapnak minden sz\u00fcks\u00e9ges inform\u00e1ci\u00f3t \u00e9s a nagyobb praxisokhoz ak\u00e1r olt\u00f3csapatokat is tudnak k\u00fcldeni. Hogy ez mikor t\u00f6rt\u00e9nhet meg, az a vakcinabe\u00e9rkez\u00e9sekt\u0151l f\u00fcgg.\u00a0\u00a0\n\n\u00a0\u00a0\u00a0\u00a0Elmondta azt is, hogy megkezd\u0151d\u00f6tt a rend- \u00e9s honv\u00e9delmi dolgoz\u00f3k ig\u00e9nyfelm\u00e9r\u00e9se az olt\u00e1sra. K\u00fcl\u00f6n csoportba sorolj\u00e1k a k\u00f6zigazgat\u00e1sban az \u00fcgyf\u00e9lszolg\u00e1lati munk\u00e1t v\u00e9gz\u0151ket, valamint a kritikus infrastrukt\u00far\u00e1kban dolgoz\u00f3kat, majd el\u00e9rnek a 60 \u00e9v feletti kr\u00f3nikus betegekhez \u00e9s az eg\u00e9szs\u00e9gesekhez - mondta.\u00a0\u00a0\n\u00a0\u00a0\u00a0\u00a0A h\u00e9tv\u00e9g\u00e9n tartottak egy pilot programot, B\u00e9k\u00e1ssy Szabolcs, az Orsz\u00e1gos H\u00e1ziorvosi Koll\u00e9gium vezet\u0151j\u00e9vel egyeztetve Dunavars\u00e1nyban letesztelt\u00e9k a h\u00e1ziorvosi rendel\u0151k olt\u00e1si kapacit\u00e1s\u00e1t, 120 csal\u00e1dorvost oltottak be szervezetten \u00e9s eredm\u00e9nyesen. Ebb\u0151l is l\u00e1tszik, hogy a h\u00e1ziorvosi praxisok is alkalmasak az olt\u00e1si folyamatra - jelentette ki az \u00e1llamtitk\u00e1r.\n\u00a0\u00a0\u00a0\u00a0Gy\u00f6rgy Istv\u00e1n reag\u00e1lt Gy. N\u00e9meth Erzs\u00e9bet DK-s f\u0151polg\u00e1rmester-helyettes szavaira, aki szerint a korm\u00e1ny nem tudja megszervezni az id\u0151sotthonokban az olt\u00e1sokat. Az \u00e1llamtitk\u00e1r azt tan\u00e1csolta, k\u00e9rdezz\u00e9k meg azokat az id\u0151sotthonokat, ahol m\u00e1r oltottak, \"ne a ment\u0151s Mari n\u00e9nit k\u00e9rdezz\u00e9k, \u00e9s ne vele k\u00e9sz\u00edtsenek felv\u00e9telt, hanem azokkal, akik m\u00e1r \u00e1testek az olt\u00e1son\". Hozz\u00e1tette: az int\u00e9zm\u00e9nyvezet\u0151k, a dolgoz\u00f3k \u00e9s az id\u0151sotthonokban \u00e9l\u0151k minden esetben gondosan el\u0151k\u00e9sz\u00edtett, j\u00f3l szervezett munk\u00e1r\u00f3l sz\u00e1moltak be. \"Az ellenz\u00e9k politikai haszonszerz\u00e9sre kihaszn\u00e1lja a h\u00e9tk\u00f6znapok minden perc\u00e9t, olt\u00e1sellenes hangulatot keltenek, egyenesen olt\u00e1sellenesek\" - fogalmazott az \u00e1llamtitk\u00e1r, aki szerint az ellenz\u00e9knek ink\u00e1bb az\u00e9rt kellene lobbiznia, hogy Br\u00fcsszel t\u00f6bb vakcin\u00e1t sz\u00e1ll\u00edtson Magyarorsz\u00e1gra.\n\nMTI 2021. janu\u00e1r 19.\n\n"}]