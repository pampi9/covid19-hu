[{"date": "2021-01-13 13:04", "url": "https://koronavirus.gov.hu/cikkek/orfk-senki-ne-doljon-be-az-internetes-bunozok-vakcinahirdeteseinek", "h1": "ORFK: senki \"ne d\u0151lj\u00f6n be\" az internetes b\u0171n\u00f6z\u0151k vakcinahirdet\u00e9seinek", "body": "\nSenki \"ne d\u0151lj\u00f6n be\" az internetes b\u0171n\u00f6z\u0151k vakcinahirdet\u00e9seinek, mert azok biztosan hamisak - figyelmeztetett a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online t\u00e1j\u00e9koztat\u00f3j\u00e1n az Orsz\u00e1gos Rend\u0151r-f\u0151kapit\u00e1nys\u00e1g (ORFK) kiemelt f\u0151referense.\n\n\nCs\u00e1k\u00f3 Ibolya elmondta: b\u0171n\u00f6z\u0151k pr\u00f3b\u00e1lnak hamis vakcin\u00e1kat eladni, nemzetk\u00f6zi k\u00f6z\u00f6ss\u00e9gi oldalak fel\u00fclet\u00e9n m\u00e1r megjelentek olyan \u00e1lprofilt l\u00e9trehoz\u00f3 felhaszn\u00e1l\u00f3k, akik a gyan\u00fatlan v\u00e1s\u00e1rl\u00f3knak k\u00edn\u00e1lnak elad\u00e1sra hamis olt\u00f3anyagot, illetve annak sz\u00e1ll\u00edt\u00e1s\u00e1ra \u00e9s m\u00e9lyh\u0171t\u00e9s\u00e9re haszn\u00e1lt berendez\u00e9seket.\n\u00a0\u00a0\u00a0\u00a0Hangs\u00falyozta: a vakcin\u00e1k nem \u00e9rhet\u0151k el kereskedelmi forgalomban, azokhoz kiz\u00e1r\u00f3lag a korm\u00e1ny \u00e1ltal kijel\u00f6lt olt\u00f3k\u00f6zpontokban, \u00fctemezetten \u00e9s ingyenesen lehet hozz\u00e1jutni. V\u00e9d\u0151olt\u00e1sk\u00e9nt hirdetett vakcin\u00e1kat semmilyen k\u00f6r\u00fclm\u00e9nyek k\u00f6z\u00f6tt nem szabad megrendelni az internetr\u0151l, ahol biztosan\u00a0\u00a0hamis\u00edtott, nem bevizsg\u00e1lt, a kereskedelmi forgalomban nem el\u00e9rhet\u0151, nem enged\u00e9lyezett term\u00e9ket \u00e1rus\u00edtanak.\n\u00a0\u00a0\u00a0\u00a0Magyarorsz\u00e1gon a rend\u0151rs\u00e9g folyamatosan figyeli az internetes hirdet\u0151fel\u00fcleteket \u00e9s jelenleg nincs inform\u00e1ci\u00f3juk arr\u00f3l, hogy az orsz\u00e1gban megjelentek volna a hamis vakcin\u00e1k - tette hozz\u00e1.\n\u00a0\u00a0\u00a0\u00a0Az alezredes figyelmeztetett: a vakcina megjelen\u00e9se nagyon j\u00f3 lehet\u0151s\u00e9g a b\u0171n\u00f6z\u0151knek is, akik kihaszn\u00e1lj\u00e1k az emberek t\u00fcrelmetlens\u00e9g\u00e9t \u00e9s hisz\u00e9kenys\u00e9g\u00e9t, \u00e9s az interneten pr\u00f3b\u00e1lj\u00e1k meg eladni a hamis vakcin\u00e1kat.\n\u00a0\u00a0\u00a0\u00a0A rend\u0151rs\u00e9ghez \u00e9rkez\u0151 jelz\u00e9sek alapj\u00e1n a nemzetk\u00f6zi k\u00f6z\u00f6ss\u00e9gi oldalakon megjelent \u00e1lprofilokkal kapcsolatban azt mondta: a l\u00e9trehoz\u00f3k a gyan\u00fatlan v\u00e1s\u00e1rl\u00f3kat megt\u00e9vesztik azzal, hogy a vakcinagy\u00e1rt\u00f3k nev\u00e9t felhaszn\u00e1lva k\u00edn\u00e1lj\u00e1k elad\u00e1sra a hamis olt\u00f3anyagot, illetve az olt\u00f3anyag sz\u00e1ll\u00edt\u00e1s\u00e1ra \u00e9s m\u00e9lyh\u0171t\u00e9s\u00e9re haszn\u00e1lt berendez\u00e9seket.\n\u00a0\u00a0\u00a0\u00a0Kit\u00e9rt arra is, hogy a pand\u00e9mia alatt megv\u00e1ltoztak a v\u00e1s\u00e1rl\u00e1si szok\u00e1sok, \u00e9s r\u00e1szoktak az emberek arra, hogy az interneten vegy\u00e9k meg a sz\u00fcks\u00e9ges term\u00e9keket, ez\u00e9rt megvan a re\u00e1lis vesz\u00e9lye annak, hogy a csal\u00f3k k\u00e9tes eredet\u0171 term\u00e9ket akarnak eladni.\n\u00a0\u00a0\u00a0\u00a0Cs\u00e1k\u00f3 Ibolya azt mondta, a rend\u0151rs\u00e9g a j\u00e1rv\u00e1ny visszaszor\u00edt\u00e1s\u00e1\u00e9rt ell\u00e1tja feladatait, \u00e9s ehhez n\u00e9lk\u00fcl\u00f6zhetetlen a b\u0171nmegel\u0151z\u00e9si munk\u00e1juk is. Az \u00e1llampolg\u00e1rokat tudatos, felel\u0151s magatart\u00e1sra k\u00e9rik, \u00e9s arra, hogy ne v\u00e1s\u00e1roljanak az interneten vakcin\u00e1kat, mert azok biztosan hamisak. A k\u00e9tes vakcin\u00e1k pedig az eg\u00e9szs\u00e9gre kifejezetten \u00e1rtalmasak is lehetnek - tette hozz\u00e1.\n\u00a0\u00a0\u00a0\u00a0\u00dagy fogalmazott: mindenki megtanulta, hogy maszkot kell haszn\u00e1lni, kezet mosni \u00e9s t\u00e1vols\u00e1got tartani, most azt is meg kell tanulniuk az embereknek, hogy bizalmatlanok, s\u0151t teljes m\u00e9rt\u00e9kben elutas\u00edt\u00f3ak legyenek az interneten kereszt\u00fcl k\u00edn\u00e1lt olt\u00f3anyagokkal, illetve az azokat hirdet\u0151 internetes oldalakkal szemben.\n\u00a0\u00a0\u00a0\u00a0A vakcin\u00e1k m\u00e1r \"el\u00e9rhet\u0151 t\u00e1vols\u00e1gban\" vannak mindenki sz\u00e1m\u00e1ra - mondta az alezredes, azt k\u00e9rve az emberekt\u0151l, hogy ne legyenek t\u00fcrelmetlenek, \u00e9s ne v\u00e1ljanak emiatt csal\u00f3k, b\u0171n\u00f6z\u0151k \u00e1ldozat\u00e1v\u00e1.\n\nMTI 2021. janu\u00e1r 13.\n\n"}]