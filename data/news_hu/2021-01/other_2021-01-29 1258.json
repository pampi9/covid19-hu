[{"date": "2021-01-29 12:58", "url": "https://koronavirus.gov.hu/cikkek/operativ-torzs-csutortokon-107-szer-intezkedtek-rendorok-szabalytalan-maszkviseles-miatt", "h1": "Operat\u00edv t\u00f6rzs: cs\u00fct\u00f6rt\u00f6k\u00f6n 107-szer int\u00e9zkedtek a rend\u0151r\u00f6k szab\u00e1lytalan maszkvisel\u00e9s miatt", "body": "\nA maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt cs\u00fct\u00f6rt\u00f6k\u00f6n 107 esetben int\u00e9zkedtek a rend\u0151r\u00f6k - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a p\u00e9nteki online sajt\u00f3t\u00e1j\u00e9koztat\u00f3n.\n\n\nKiss R\u00f3bert k\u00f6z\u00f6lte: 87 emberrel szemben az\u00e9rt volt sz\u00fcks\u00e9g rend\u0151ri fell\u00e9p\u00e9sre, mert t\u00edzezer lakos\u00fan\u00e1l nagyobb telep\u00fcl\u00e9sen megszegte a k\u00f6zter\u00fcleti maszkvisel\u00e9sre vonatkoz\u00f3 \u00f6nkorm\u00e1nyzati rendeletet; 14 embert figyelmeztettek, 41-en kaptak helysz\u00edni b\u00edrs\u00e1got, 32-t feljelentettek.\n\u00a0\u00a0\u00a0\u00a0Szab\u00e1lytalan maszkvisel\u00e9s miatt t\u00f6megk\u00f6zleked\u00e9si eszk\u00f6z\u00f6k\u00f6n \u00e9s v\u00e1rakoz\u00f3helyein nyolc, \u00fczletekben, bev\u00e1s\u00e1rl\u00f3k\u00f6zpontok ter\u00fclet\u00e9n 12 ember ellen int\u00e9zkedtek cs\u00fct\u00f6rt\u00f6k\u00f6n.\n\u00a0\u00a0\u00a0\u00a0Az alezredes hozz\u00e1tette: a maszkvisel\u00e9si szab\u00e1lyok megszeg\u00e9se miatt bevezet\u00e9s\u00fck \u00f3ta \u00f6sszesen 21 943-szor int\u00e9zkedtek a rend\u0151r\u00f6k.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 802 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 205 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 597 esetben pedig az \u00fczletek korl\u00e1tozott nyitva tart\u00e1s\u00e1ra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0K\u00f6z\u00f6lte: cs\u00fct\u00f6rt\u00f6k\u00f6n a kij\u00e1r\u00e1si tilalommal kapcsolatos szab\u00e1lyok megs\u00e9rt\u00e9se miatt 280 emberrel szemben int\u00e9zkedtek a rend\u0151r\u00f6k. A november 4-\u00e9t\u0151l hat\u00e1lyos kij\u00e1r\u00e1si korl\u00e1toz\u00e1s, majd az azt november 11-\u00e9t\u0151l felv\u00e1lt\u00f3 kij\u00e1r\u00e1si tilalom idej\u00e9n m\u00e1r 30 819 esetben kellett fell\u00e9pni\u00fck szab\u00e1lyszeg\u0151kkel szemben - mondta Kiss R\u00f3bert.\n\u00a0\u00a0\u00a0\u00a0Cs\u00fct\u00f6rt\u00f6k\u00f6n is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 30 esetben l\u00e9ptek fel. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 10 566-szor int\u00e9zkedtek.\n\u00a0\u00a0\u00a0\u00a0Az elm\u00falt napon 7854 esetben ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban l\u00e9v\u0151ket \u00e9s 2629 ilyen korl\u00e1toz\u00f3 int\u00e9zked\u00e9st rendeltek el. Jelenleg 17 540-en vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 1688-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - ismertette az alezredes.\n\n\nMTI 2021. janu\u00e1r 29.\n\n"}]