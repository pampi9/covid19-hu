[{"date": "2021-01-27 14:54", "url": "https://koronavirus.gov.hu/cikkek/orszagos-tisztifoorvos-tovabblepunk-noveljuk-az-oltas-intenzitasat-az-idosotthonokban", "h1": "Orsz\u00e1gos tisztif\u0151orvos: tov\u00e1bbl\u00e9p\u00fcnk, n\u00f6velj\u00fck az olt\u00e1s intenzit\u00e1s\u00e1t az id\u0151sotthonokban", "body": "\n\"Tov\u00e1bb kell l\u00e9pn\u00fcnk\": az eg\u00e9szs\u00e9g\u00fcgyi dolgoz\u00f3k kamp\u00e1nyszer\u0171 olt\u00e1sa napokon bel\u00fcl lez\u00e1rul, \u00e9s intenz\u00edvebb\u00e9 v\u00e1lik az olt\u00e1sok bead\u00e1sa az id\u0151sotthonokban, szoci\u00e1lis int\u00e9zm\u00e9nyekben - mondta az orsz\u00e1gos tisztif\u0151orvos a\u00a0koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia arra k\u00e9rte a m\u00e9g be nem oltott eg\u00e9szs\u00e9g\u00fcgyi dolgoz\u00f3kat, \"igyekezzenek\", \u00e9ljenek a vakcinabead\u00e1s lehet\u0151s\u00e9g\u00e9vel, mert az olt\u00e1st azok sz\u00e1m\u00e1ra is biztos\u00edtani kell, akik eg\u00e9szs\u00e9gi \u00e1llapotukb\u00f3l, \u00e9letkorukb\u00f3l ad\u00f3d\u00f3an a magas kock\u00e1zati csoportba tartoznak.\nK\u00f3rh\u00e1zi olt\u00f3pontok eg\u00e9szs\u00e9g\u00fcgyi dolgoz\u00f3k r\u00e9sz\u00e9re:\u00a0https://koronavirus.gov.hu/cikkek/korhazi-oltopontok-elerhetosege-egeszsegugyi-dolgozok-szamara\n\u00a0\u00a0\u00a0\u00a0\"Sokkal intenz\u00edvebb\u00e9 v\u00e1lik az id\u0151sotthonokban, a szoci\u00e1lis \u00e9s egy\u00e9b bentlak\u00e1sos int\u00e9zm\u00e9nyekben az olt\u00e1sok bead\u00e1sa\" - fogalmazott, hozz\u00e1t\u00e9ve: szeretn\u00e9nek min\u00e9l t\u00f6bb helyre eljutni a h\u00e9ten az olt\u00f3anyagmennyis\u00e9g f\u00fcggv\u00e9ny\u00e9ben.\n\u00a0\u00a0\u00a0\u00a0Az orsz\u00e1gos tisztif\u0151orvos kiemelte: eddig h\u00e9t Pfizer- \u00e9s egy Moderna-sz\u00e1ll\u00edtm\u00e1nnyal 201 ezer ember olt\u00e1s\u00e1ra elegend\u0151 vakcina \u00e9rkezett Magyarorsz\u00e1gra, \u00e9s a h\u00e9ten m\u00e9g vas\u00e1rnapra v\u00e1rnak egy Moderna-sz\u00e1ll\u00edtm\u00e1nyt. \"Ebb\u0151l a mennyis\u00e9gb\u0151l 152 704-en kapt\u00e1k meg az els\u0151 v\u00e9d\u0151olt\u00e1s\u00e1t, 17 772-en m\u00e1r a m\u00e1sodikat is, \u0151k 7-10 napon bel\u00fcl teljes v\u00e9detts\u00e9get \u00e9lveznek\" - fogalmazott.\nRegisztr\u00e1ci\u00f3 v\u00e9d\u0151olt\u00e1sra:\u00a0https://vakcinainfo.gov.hu/\n\u00a0\u00a0\u00a0\u00a0M\u00fcller Cec\u00edlia azt mondta, a korm\u00e1ny szerdai \u00fcl\u00e9s\u00e9n vizsg\u00e1lja a j\u00e1rv\u00e1ny\u00fcgyi int\u00e9zked\u00e9sek fenntart\u00e1s\u00e1t, a kabinet szeretne miel\u0151bb \"nyitni\", a korl\u00e1toz\u00e1sokat lehet\u0151 legsz\u00e9lesebb k\u00f6rben enyh\u00edteni, de ehhez jelent\u0151sebb vakcinamennyis\u00e9gre van sz\u00fcks\u00e9g.\n\u00a0\u00a0\u00a0\u00a0B\u00edznak abban, hogy az uni\u00f3s beszerz\u00e9seken k\u00edv\u00fcl m\u00e1shonnan is behozatalra ker\u00fclnek olt\u00f3anyagok, \u00e9s ezzel felgyorsulhat az olt\u00e1sok bead\u00e1sa.\n\u00a0\u00a0\u00a0\u00a0K\u00f6z\u00f6lte azt is, hogy Magyarorsz\u00e1gra \u00e9rkezett a Lilly gy\u00f3gyszerc\u00e9g bamlanivimab antitest ter\u00e1pi\u00e1n alapul\u00f3 k\u00e9sz\u00edtm\u00e9nye. A gy\u00f3gyszer alkalmaz\u00e1s\u00e1val a fert\u0151z\u00e9s kezdeti \u00e1llapot\u00e1ban l\u00e9v\u0151 betegek passz\u00edv immuniz\u00e1ci\u00f3ja t\u00f6rt\u00e9nik meg ellenanyagok bejuttat\u00e1s\u00e1val - ismertette.\n\u00a0\u00a0\u00a0\u00a0A szakember besz\u00e9lt arr\u00f3l is, hogy elkezd\u0151d\u00f6tt a mogyor\u00f3, a ciprus- \u00e9s a tiszafaf\u00e9l\u00e9k vir\u00e1gz\u00e1sa. Mint mondta, sokan k\u00fczdenek pollenallergi\u00e1val, nekik \u00e9rdemes a Nemzeti N\u00e9peg\u00e9szs\u00e9g\u00fcgyi K\u00f6zpont honlapj\u00e1ra l\u00e1togatni, ahol inform\u00e1ci\u00f3kkal seg\u00edtenek t\u00fcnettanilag is k\u00fcl\u00f6nbs\u00e9get tenni az allergi\u00e1s reakci\u00f3 (orrdugul\u00e1s, -foly\u00e1s, t\u00fcsszent\u00e9s) \u00e9s a\u00a0koronav\u00edrus\u00a0t\u00fcnetei (l\u00e1z, sz\u00e1raz k\u00f6h\u00f6g\u00e9s, l\u00e9gszomj, izomf\u00e1jdalom) k\u00f6z\u00f6tt.\n\u00a0\u00a0\u00a0\u00a0Az orsz\u00e1gos tisztif\u0151orvos szerint az olt\u00f3pontokon az\u00e9rt fontos az el\u0151jegyz\u00e9s, hogy kisz\u00e1m\u00edthat\u00f3 legyen az aznapra sz\u00e1nt vakcinamennyis\u00e9g. Akkor j\u00e1rnak el helyesen, ha egyfajta \"puffert\" k\u00e9peznek, \u00edgy ha lesz olyan, aki nem jelenik meg az id\u0151pontra, helyette egy m\u00e1sik - szint\u00e9n el\u0151jegyzett - embert oltanak be.\n\u00a0\u00a0\u00a0\u00a0Eml\u00e9keztetett, az olt\u00f3anyagot m\u00ednusz hetven fokon kell t\u00e1rolni, kiolvaszt\u00e1s ut\u00e1n m\u00e9g \u00f6t napig 2-8 Celsius-fokon tarthat\u00f3, felhaszn\u00e1lhat\u00f3. Ugyanakkor ha egy ampull\u00e1t kinyitottak, amiben hat adag olt\u00e1s van, azt hat \u00f3r\u00e1n bel\u00fcl fel kell haszn\u00e1lni - ismertette. Ez id\u0151 alatt kell az olt\u00e1son meg nem jelen\u0151 szem\u00e9ly helyett m\u00e1s - olt\u00e1sra jogosultat - keresni.\n\u00a0\u00a0\u00a0\u00a0Azzal kapcsolatban, hogy annak, aki m\u00e1r a m\u00e1sodik olt\u00e1s\u00e1t is megkapta, m\u00e1r nem kell hat\u00f3s\u00e1gi h\u00e1zi karant\u00e9nban vonulnia akkor sem, ha kontaktszem\u00e9ly, M\u00fcller Cec\u00edlia azt mondta, val\u00f3ban mentes\u00edteni kell \u0151ket a k\u00f6telez\u0151 karant\u00e9n al\u00f3l, \u00edgy tervezik ennek a rendeletnek a m\u00f3dos\u00edt\u00e1s\u00e1t.\n\u00a0\u00a0\u00a0\u00a0Szint\u00e9n k\u00e9rd\u00e9s kapcs\u00e1n besz\u00e9lt arr\u00f3l, hogy a szoci\u00e1lis \u00e9s id\u0151sotthonokban olyan egyedi megold\u00e1sokat kell keresni, amelyek nem z\u00e1rj\u00e1k el teljesen a lak\u00f3kat a hozz\u00e1tartoz\u00f3kt\u00f3l az \u00e9rv\u00e9nyben l\u00e9v\u0151 l\u00e1togat\u00e1si tilalom alatt sem. Utalt arra, hogy erre vonatkoz\u00f3an aj\u00e1nl\u00e1s is sz\u00fcletett, \u00e9s arra k\u00e9rte az int\u00e9zm\u00e9nyvezet\u0151ket, hogy saj\u00e1t int\u00e9zm\u00e9ny\u00fckre adapt\u00e1lva keressenek lehet\u0151s\u00e9geket arra, hogy biztos\u00edts\u00e1k a tal\u00e1lkoz\u00e1sok lehet\u0151s\u00e9g\u00e9t a j\u00e1rv\u00e1ny\u00fcgyi szab\u00e1lyok betart\u00e1sa mellett.\n\n\n"}]