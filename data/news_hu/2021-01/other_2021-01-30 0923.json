[{"date": "2021-01-30 09:23", "url": "https://koronavirus.gov.hu/cikkek/kasler-felhasznaltak-bamlanivimab-gyogyszer-elso-adagjat", "h1": "K\u00e1sler: felhaszn\u00e1lt\u00e1k a bamlanivimab gy\u00f3gyszer els\u0151 adagj\u00e1t", "body": "\nA D\u00e9l-pesti Centrumk\u00f3rh\u00e1zban megkapta egy koronav\u00edrus-fert\u0151z\u00f6tt az els\u0151 adag bamlanivimab gy\u00f3gyszert - k\u00f6z\u00f6lte az emberi er\u0151forr\u00e1sok minisztere p\u00e9nteken a Facebook-oldal\u00e1n.\n\nK\u00e1sler Mikl\u00f3s bejegyz\u00e9s\u00e9ben kiemelte: a vizsg\u00e1latok szerint a koronav\u00edrus angliai mut\u00e1ci\u00f3j\u00e1val szemben is hat\u00e9kony k\u00e9sz\u00edtm\u00e9nyt az els\u0151 sz\u00e1ll\u00edtm\u00e1ny Magyarorsz\u00e1gra \u00e9rkez\u00e9s\u00e9t\u0151l sz\u00e1m\u00edtott 24 \u00f3r\u00e1n bel\u00fcl - Eur\u00f3p\u00e1ban el\u0151sz\u00f6r - adt\u00e1k be.\n\u00a0\u00a0\u00a0\u00a0Azt \u00edrta: az \u00e9rintett koronav\u00edrus-fert\u0151z\u00f6tt egy eg\u00e9szs\u00e9g\u00fcgyi dolgoz\u00f3, akinek enyhe, k\u00f6z\u00e9ps\u00falyos t\u00fcnetei vannak. A beteg a gy\u00f3gyszerre j\u00f3l reag\u00e1lt, a szakemberek tov\u00e1bbra is figyelemmel k\u00eds\u00e9rik az \u00e1llapot\u00e1t.\n\u00a0\u00a0\u00a0\u00a0\"A vakcinabeszerz\u00e9sek k\u00f6zepette tov\u00e1bbra is kiemelt figyelmet ford\u00edtunk a megbetegedett honfit\u00e1rsaink fel\u00e9p\u00fcl\u00e9s\u00e9re, hiszen minden \u00e9let sz\u00e1m\u00edt!\" - hangs\u00falyozta K\u00e1sler Mikl\u00f3s.\n\u00a0\u00a0\u00a0\u00a0A miniszter kedden szint\u00e9n a Facebook-oldal\u00e1n jelentette be, hogy Magyarorsz\u00e1g Eur\u00f3p\u00e1ban els\u0151k\u00e9nt alkalmazhatja az amerikai Eli Lilly gy\u00f3gyszergy\u00e1r \u00e1ltal fejlesztett bamlanivimab nev\u0171 k\u00e9sz\u00edtm\u00e9nyt. A bamlanivimab egy koronav\u00edrus-fert\u0151z\u00e9sb\u0151l felgy\u00f3gyult beteg v\u00e9rplazm\u00e1j\u00e1b\u00f3l, molekul\u00e1ris technik\u00e1val k\u00e9sz\u00fclt monoklon\u00e1lis antitest. A gy\u00f3gyszer alkalmaz\u00e1s\u00e1val l\u00e9nyeg\u00e9ben a fert\u0151z\u00e9s kezdeti \u00e1llapot\u00e1ban l\u00e9v\u0151 betegek passz\u00edv immuniz\u00e1ci\u00f3ja t\u00f6rt\u00e9nik meg, ellenanyagok bejuttat\u00e1s\u00e1val - \u00edrta a miniszter.\n\u00a0\u00a0\u00a0\u00a0Az els\u0151 sz\u00e1ll\u00edtm\u00e1ny (2400 ampulla) szerd\u00e1n \u00e9rkezett.\n\u00a0\u00a0\u00a0\u00a0Az Emberi Er\u0151forr\u00e1sok Miniszt\u00e9riuma kedden az MTI-vel azt k\u00f6z\u00f6lte: az egyik leghat\u00e9konyabb Covid-ellenes hat\u00f3anyagb\u00f3l febru\u00e1r m\u00e1sodik fel\u00e9ben 2800, m\u00e1rcius m\u00e1sodik fel\u00e9ben pedig 1000 d\u00f3zist sz\u00e1ll\u00edtanak Magyarorsz\u00e1gra.\n\u00a0\nMTI\n\n"}]