[{"date": "2021-01-25 12:13", "url": "https://koronavirus.gov.hu/cikkek/brit-virusmutaciot-vizsgalja-az-nnk", "h1": "A brit v\u00edrusmut\u00e1ci\u00f3t is vizsg\u00e1lja az NNK", "body": "\nA vakcinafejleszt\u00e9s szempontj\u00e1b\u00f3l fontos lehet a brit v\u00edrusmut\u00e1ci\u00f3 vizsg\u00e1lata a Nemzeti N\u00e9peg\u00e9szs\u00e9g\u00fcgyi K\u00f6zpontban (NNK) - mondta a kutat\u00e1s laborvezet\u0151je h\u00e9tf\u0151n az M1 aktu\u00e1lis csatorn\u00e1n.\n\n\nKis Zolt\u00e1n virol\u00f3gus hozz\u00e1tette: a mut\u00e1ns v\u00edrust m\u00e1r izol\u00e1lt\u00e1k, most a \"felszapor\u00edt\u00e1s\u00e1n\" dolgoznak. A tervek szerint megvizsg\u00e1lj\u00e1k, hogy az eredeti v\u00edrussal fert\u0151z\u00f6tt betegek sav\u00f3ja mik\u00e9nt viszonyul a v\u00edrusmut\u00e1ci\u00f3hoz.\n\u00a0\u00a0\u00a0\u00a0Elmondta: ha azt tapasztalj\u00e1k, hogy az immunrendszer hasonl\u00f3 m\u00e9rt\u00e9kben semleges\u00edti az \u00faj v\u00edrust, akkor egyel\u0151re nem kell m\u00f3dos\u00edtani a vakcin\u00e1t. Ha azonban a a v\u00edrusokban bek\u00f6vetkezik annyi \u00e9s olyan szint\u0171 mut\u00e1ci\u00f3, hogy azzal az immunrendszer m\u00e1r nem tud mit kezdeni, akkor a vakcin\u00e1n v\u00e1ltoztat\u00e1sokat kell majd v\u00e9grehajtani - fejtette ki.\n\u00a0\u00a0\u00a0\u00a0A Nemzeti Biztons\u00e1gi Laborat\u00f3riumban most vizsg\u00e1lt N501Y (brit) vari\u00e1nsr\u00f3l \u00fagy t\u0171nik, hogy a mut\u00e1ci\u00f3ja sor\u00e1n \"el\u0151nyh\u00f6z jutott\" a m\u00e1r ismert koronav\u00edrushoz k\u00e9pest. Val\u00f3sz\u00edn\u0171leg jobban tud k\u00f6t\u0151dni az emberi receptorokhoz, vagyis kevesebb v\u00edrus is k\u00e9pes valakit megfert\u0151zni. Ugyanez a mut\u00e1ci\u00f3s pont megtal\u00e1lhat\u00f3 az \u00faj d\u00e9l-afrikai \u00e9s az \u00faj brazil v\u00edrusban is - tette hozz\u00e1, megjegyezve, hogy az ut\u00f3bbiaknak tov\u00e1bbi mut\u00e1ci\u00f3ik is vannak.\n\u00a0\u00a0\u00a0\u00a0D\u00e9l-Afrik\u00e1ban m\u00e1r egyre jelent\u0151sebb a mut\u00e1ns v\u00edrus t\u00e9rnyer\u00e9se, D\u00e1nia \u00e9s Hollandia pedig m\u00e1r arra k\u00e9sz\u00fcl, hogy p\u00e1r h\u00f3napon bel\u00fcl \u00faj mut\u00e1ns v\u00edrus veszi \u00e1t a mostani hely\u00e9t - k\u00f6z\u00f6lte Kis Zolt\u00e1n.\n\n\nMTI 2021. janu\u00e1r 25.\n\n"}]