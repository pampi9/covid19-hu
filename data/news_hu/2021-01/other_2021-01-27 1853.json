[{"date": "2021-01-27 18:53", "url": "https://koronavirus.gov.hu/cikkek/ogyei-az-orosz-vakcina-kapcsan-minden-kerdesre-megnyugtato-valaszt-kaptunk-vakcinat", "h1": "OGY\u00c9I: az orosz vakcina kapcs\u00e1n minden k\u00e9rd\u00e9sre megnyugtat\u00f3 v\u00e1laszt kaptunk, a vakcin\u00e1t hat\u00e9konynak \u00e9s biztons\u00e1gosnak tal\u00e1ltuk", "body": "\nAz orosz vakcin\u00e1t hat\u00e9konynak \u00e9s biztons\u00e1gosnak tal\u00e1lta az Orsz\u00e1gos Gy\u00f3gyszer\u00e9szeti \u00e9s \u00c9lelmez\u00e9s-eg\u00e9szs\u00e9g\u00fcgyi Int\u00e9zet (OGY\u00c9I). A Nemzeti N\u00e9peg\u00e9szs\u00e9g\u00fcgyi K\u00f6zpont (NNK) pedig a vakcina minden gy\u00e1rt\u00e1si t\u00e9tel\u00e9t k\u00fcl\u00f6n ellen\u0151rzi - emelte ki az OGY\u00c9I szerd\u00e1n az MTI-hez eljuttatott k\u00f6zlem\u00e9ny\u00e9ben.\n\n\n\u00a0Mint \u00edrt\u00e1k: az elm\u00falt napokban az orosz Szputnyik V vakcin\u00e1val kapcsolatosan sz\u00e1mos inform\u00e1ci\u00f3 jelent meg a sajt\u00f3ban. Ezek kapcs\u00e1n kifejtett\u00e9k: az OGY\u00c9I b\u0151 k\u00e9th\u00f3napos \u00e9rt\u00e9kel\u0151i munk\u00e1t \u00e9s a gy\u00e1rt\u00f3hely megtekint\u00e9s\u00e9t k\u00f6vet\u0151en enged\u00e9lyezte az olt\u00f3anyag vesz\u00e9lyhelyzeti behozatal\u00e1t \u00e9s alkalmaz\u00e1s\u00e1t. Munkat\u00e1rsaik a vakcina gy\u00e1rt\u00e1si k\u00f6r\u00fclm\u00e9nyeinek ellen\u0151rz\u00e9se sor\u00e1n modern \u00e9s j\u00f3l felszerelt gy\u00e1rat l\u00e1ttak, ahol garant\u00e1lt a min\u0151s\u00e9g biztos\u00edt\u00e1sa, \u00e9s minden, a gy\u00e1rt\u00e1st illet\u0151 k\u00e9rd\u00e9s\u00fckre is v\u00e1laszt kaptak - sz\u00f6gezik le.\n\u00a0\u00a0\u00a0\u00a0Az int\u00e9zet szerint a gy\u00f3gyszerbiztons\u00e1got garant\u00e1lja, hogy az \u00e1ltaluk kiadott enged\u00e9ly felt\u00e9telei k\u00f6z\u00f6tt szerepel, hogy a vakcin\u00e1nak \u00e1t kell esnie az NNK laborat\u00f3riumi vizsg\u00e1lat\u00e1n, amely k\u00f6r\u00fclbel\u00fcl 3 hetet vesz ig\u00e9nybe. \"Az olt\u00f3anyag csak abban az esetben haszn\u00e1lhat\u00f3 fel haz\u00e1nkban, ha a laborat\u00f3riumi vizsg\u00e1lat eredm\u00e9nye alapj\u00e1n a vakcina megfelel\u0151 min\u0151s\u00e9g\u0171\" - sz\u00f6gezt\u00e9k le. Hozz\u00e1tett\u00e9k: annak \u00e9rdek\u00e9ben, hogy minden be\u00e9rkez\u0151 vakcinasz\u00e1ll\u00edtm\u00e1ny min\u0151s\u00e9ge biztos\u00edtott legyen, az NNK minden gy\u00e1rt\u00e1si t\u00e9telt k\u00fcl\u00f6n ellen\u0151riz majd.\n\u00a0\u00a0\u00a0\u00a0Az OGY\u00c9I a vakcin\u00e1val kapcsolatos d\u00f6nt\u00e9s\u00e9t - csak\u00fagy, mint m\u00e1s gy\u00f3gyszer eset\u00e9ben - a kock\u00e1zatok \u00e9s el\u0151ny\u00f6k marad\u00e9ktalan m\u00e9rlegel\u00e9s\u00e9vel, t\u00f6bb bels\u0151, illetve k\u00fcls\u0151 szak\u00e9rt\u0151i v\u00e9lem\u00e9ny figyelembev\u00e9tel\u00e9vel hozta meg - \u00edrt\u00e1k.\n\u00a0\u00a0\u00a0\u00a0Kiemelt\u00e9k tov\u00e1bb\u00e1, hogy b\u00e1rmilyen k\u00e9sz\u00edtm\u00e9ny enged\u00e9lyez\u00e9si folyamata sor\u00e1n felmer\u00fclhetnek v\u00e9lem\u00e9ny\u00fctk\u00f6z\u00e9sek, amelyek kijel\u00f6lik a tiszt\u00e1zand\u00f3 k\u00e9rd\u00e9sek k\u00f6r\u00e9t is. Az OGY\u00c9I ennek megfelel\u0151en tiszt\u00e1zta a gy\u00e1rt\u00f3val a k\u00e9rd\u00e9seket \u00e9s az agg\u00e1lyokat. Az OGY\u00c9I minden k\u00e9rd\u00e9sre megnyugtat\u00f3 v\u00e1laszt kapott, a vakcin\u00e1t hat\u00e9konynak \u00e9s biztons\u00e1gosnak tal\u00e1lta. Az NNK gy\u00e1rt\u00e1si t\u00e9telenk\u00e9nt t\u00f6rt\u00e9n\u0151 ellen\u0151rz\u00e9se pedig szint\u00e9n a megfelel\u0151s\u00e9get biztos\u00edtja - \u00edrt\u00e1k.\n\u00a0\u00a0\u00a0\u00a0Az OGY\u00c9I az ideiglenes enged\u00e9ly kiad\u00e1s\u00e1t k\u00f6vet\u0151en is figyelemmel k\u00eds\u00e9ri a vakcina hat\u00e1soss\u00e1g\u00e1t \u00e9s biztons\u00e1goss\u00e1g\u00e1t - olvashat\u00f3 a k\u00f6zlem\u00e9nyben.\nMTI 2021. janu\u00e1r 27.\n\n"}]