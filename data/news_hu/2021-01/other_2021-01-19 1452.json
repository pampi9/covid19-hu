[{"date": "2021-01-19 14:52", "url": "https://koronavirus.gov.hu/cikkek/orszagos-tisztifoorvos-mindenki-megfelelo-forrasbol-tajekozodjon", "h1": "Orsz\u00e1gos tisztif\u0151orvos: mindenki megfelel\u0151 forr\u00e1sb\u00f3l t\u00e1j\u00e9koz\u00f3djon!", "body": "\nAz orsz\u00e1gos tisztif\u0151orvos mindenkit megfelel\u0151 forr\u00e1sb\u00f3l val\u00f3 t\u00e1j\u00e9koz\u00f3d\u00e1sra k\u00e9r.\n\n\nM\u00fcller Cec\u00edlia a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi, online sajt\u00f3t\u00e1j\u00e9koztat\u00f3j\u00e1n azt mondta: sokan nyugtalans\u00e1got keltenek a lakoss\u00e1g k\u00f6r\u00e9ben. Ez semmikor sem megengedhet\u0151, f\u0151k\u00e9pp nem pand\u00e9mia idej\u00e9n - jelentette ki, hangs\u00falyozva: \"a j\u00e1rv\u00e1ny okozta terhek mellett erre semmi sz\u00fcks\u00e9g\".\n\u00a0\u00a0\u00a0\u00a0A tisztif\u0151orvos kit\u00e9rt arra, hogy sok megt\u00e9veszt\u0151 inform\u00e1ci\u00f3 kering az interneten is. Ez\u00e9rt - k\u00fcl\u00f6n\u00f6sen az id\u0151sekt\u0151l - azt k\u00e9ri, annak higgyenek, akit\u0151l megfelel\u0151, hiteles inform\u00e1ci\u00f3kat kapnak.\n\u00a0\u00a0\u00a0\u00a0A j\u00e1rv\u00e1ny\u00fcgyi adatok azt jelzik: a m\u00e1sodik hull\u00e1m tov\u00e1bbra is lefel\u00e9 men\u0151 szakaszban van - mondta M\u00fcller Cec\u00edlia. H\u00e9tf\u0151n 573-mal emelkedett a fert\u0151z\u00f6ttek sz\u00e1ma. Az akt\u00edv fert\u0151z\u00f6ttek sz\u00e1ma 109 841, k\u00f3rh\u00e1zban 4445 koronav\u00edrusos beteget \u00e1polnak, k\u00f6z\u00fcl\u00fck 309-en vannak l\u00e9legeztet\u0151g\u00e9pen. A gy\u00f3gyultak sz\u00e1ma a j\u00e1rv\u00e1ny kezdete \u00f3ta 231 915.\n\u00a0\u00a0\u00a0\u00a0Elmondta: a Pfizer c\u00e9g m\u00f3dos\u00edtotta a kor\u00e1bban megadott sz\u00e1ll\u00edt\u00e1si id\u0151t, \u00edgy csak szerd\u00e1n \u00e9rkezik Magyarorsz\u00e1gra tov\u00e1bbi 35 685 ember beolt\u00e1s\u00e1ra elegend\u0151 vakcina.\u00a0\nRegisztr\u00e1ci\u00f3 v\u00e9d\u0151olt\u00e1sra:\u00a0https://vakcinainfo.gov.hu/\nK\u00f3rh\u00e1zi olt\u00f3pontok eg\u00e9szs\u00e9g\u00fcgyi dolgoz\u00f3k r\u00e9sz\u00e9re:\u00a0https://koronavirus.gov.hu/cikkek/korhazi-oltopontok-elerhetosege-egeszsegugyi-dolgozok-szamara\n\u00a0\u00a0\u00a0\u00a0Hangs\u00falyozta azt is: b\u00e1rmelyik nemzeti hat\u00f3s\u00e1g vagy az Eur\u00f3pai Gy\u00f3gyszer\u00fcgyn\u00f6ks\u00e9g csak akkor enged\u00e9lyez egy vakcin\u00e1t, ha arr\u00f3l bebizonyosodik, hogy hat\u00e1sos \u00e9s biztons\u00e1gos. L\u00e9nyegesen nagyobb az \"eg\u00e9szs\u00e9g\u00e9rt\u00e9k\", amit az olt\u00e1s bead\u00e1s\u00e1val el lehet \u00e9rni, mint a be nem ad\u00e1s kock\u00e1zata - k\u00f6z\u00f6lte.\n\u00a0\u00a0\u00a0\u00a0A k\u00fcl\u00f6nb\u00f6z\u0151 olt\u00f3anyagok hat\u00e1smechanizmus\u00e1r\u00f3l sz\u00f3lva ismertette: a Magyarorsz\u00e1gon jelenleg rendelkez\u00e9sre \u00e1ll\u00f3 k\u00e9tf\u00e9le vakcina nukleinsav alap\u00fa. Ezek m\u0171k\u00f6d\u00e9si elve, hogy egy \"kicsi, h\u00edrviv\u0151 anyagot\" bejuttatnak az emberi szervezetbe, amely arra k\u00e9szteti a sejtet, hogy t\u00fcskefeh\u00e9rje szer\u0171 feh\u00e9rjeanyagot termeljen, a szervezet pedig ez ellen ellenanyagot termel.\n\u00a0\u00a0\u00a0\u00a0Vannak \u00fagynevezett vektorvakcin\u00e1k, ezek k\u00f6z\u00e9 tartozik Astra Zeneca vakcin\u00e1ja - amelyet a k\u00f6zelj\u00f6v\u0151ben val\u00f3sz\u00edn\u0171leg az uni\u00f3ban is enged\u00e9lyeznek - \u00e9s az orosz Szputnyik V vakcina. Ezek az olt\u00f3anyagok \"\u00e1rtalmatlan v\u00edrust\" visznek a sejtbe, ahol megtermel\u0151dik a v\u00edrusra jellemz\u0151 antig\u00e9n, amely ellen a szervezet ellenanyagot termel.\n\u00a0\u00a0\u00a0\u00a0Vannak tov\u00e1bb\u00e1 \u00fagynevezett alegys\u00e9g vakcin\u00e1k, amelyek a v\u00edrusban fellelhet\u0151 feh\u00e9rj\u00e9t k\u00e9szen juttatj\u00e1k a szervezetbe. Ilyen a k\u00ednai vakcina, \u00e9s ilyen olt\u00f3anyagot fejlesztenek Magyarorsz\u00e1gon a Nemzeti N\u00e9peg\u00e9szs\u00e9g\u00fcgyi K\u00f6zpont kutat\u00f3i a Debreceni Egyetem munkat\u00e1rsaival egy\u00fcttm\u0171k\u00f6dve.\n\u00a0\u00a0\u00a0\u00a0Ezek az olt\u00f3anyagok teljes eg\u00e9sz\u00e9ben tartalmazz\u00e1k az el\u00f6lt v\u00edrust, a term\u00e9szetes fert\u0151z\u0151d\u00e9shez hasonl\u00f3 immunv\u00e1laszt kiv\u00e1ltva a szervezetben. Ugyanakkor ez a v\u00edrus nem k\u00e9pes szaporodni a szervezetben, \u00edgy betegs\u00e9get sem okoz.\n\u00a0\u00a0\u00a0\u00a0Hozz\u00e1tette: ugyanezen az elven m\u0171k\u00f6dik a magyar, influenza elleni olt\u00e1s, a j\u00e1rv\u00e1nyos gyermekb\u00e9nul\u00e1s vagy a kullancs okozta agyvel\u0151gyullad\u00e1s elleni vakcina is.\u00a0\n\u00a0\u00a0\u00a0\u00a0Az orsz\u00e1gos tisztif\u0151orvos \u00fajs\u00e1g\u00edr\u00f3i k\u00e9r\u00e9sre reag\u00e1lt arra, hogy az Eur\u00f3pai Bizotts\u00e1g szeretn\u00e9, ha a tagorsz\u00e1gokban ny\u00e1rig beoltan\u00e1k a feln\u0151tt lakoss\u00e1g 70 sz\u00e1zal\u00e9k\u00e1t. Mint mondta, \"melegen \u00fcdv\u00f6zlik\" a t\u00f6rekv\u00e9st, \u0151k is ezen vannak, s\u0151t, szeretn\u00e9k, ha m\u00e9g kor\u00e1bban el\u00e9rn\u00e9k ezt az oltotts\u00e1gi szintet. \"Kiz\u00e1r\u00f3lag vakcinamennyis\u00e9g f\u00fcggv\u00e9nye, hogy milyen gyorsan \u00e9s milyen sz\u00e9les k\u00f6rben tudjuk beoltani a lakoss\u00e1got\" - fogalmazott, hozz\u00e1t\u00e9ve, rem\u00e9li, hogy az Eur\u00f3pai Uni\u00f3 n\u00f6velni tudja a vakcin\u00e1k mennyis\u00e9g\u00e9t.\n\u00a0\u00a0\u00a0\u00a0M\u00fcller Cec\u00edlia k\u00e9rd\u00e9sre v\u00e1laszolva sz\u00f3lt arr\u00f3l: fontos, hogy mindenki az els\u0151 olt\u00e1s alkalm\u00e1val megjel\u00f6lt id\u0151pontban menjen vissza a m\u00e1sodik olt\u00e1sra, de egy-k\u00e9t nap elt\u00e9r\u00e9s nem befoly\u00e1solja az olt\u00f3anyag hat\u00e9konys\u00e1g\u00e1t. Azt k\u00e9rte ugyanakkor, hogy aki valami\u00e9rt nem tud megjelenni a megadott id\u0151pontban, az mindenk\u00e9pp \u00e9rtes\u00edtse err\u0151l az olt\u00f3pontot, hogy a felszabadult id\u0151pontban beolthassanak valaki m\u00e1st.\n\u00a0\u00a0\u00a0\u00a0Arra k\u00e9rd\u00e9sre, hogy egy-egy nap v\u00e9g\u00e9n mi t\u00f6rt\u00e9nik a megmaradt olt\u00f3anyaggal, azt felelte: nem maradhat meg olt\u00f3anyag, \u00e9s erre az olt\u00f3pontok figyelm\u00e9t is felh\u00edvta.\n\u00a0\u00a0\u00a0\u00a0Az orsz\u00e1gos tisztif\u0151orvost k\u00e9rdezt\u00e9k arr\u00f3l is, \u0151 hogy \u00e9rzi mag\u00e1t az olt\u00e1st k\u00f6vet\u0151en. M\u00fcller Cec\u00edlia azt felelte, \"rendk\u00edv\u00fcl j\u00f3l\" van, m\u00e9g helyi reakci\u00f3i sem voltak, \u00e9s a k\u00f6rnyezet\u00e9ben beoltott koll\u00e9g\u00e1i is legfeljebb enyhe t\u00fcnetekr\u0151l, az olt\u00e1s hely\u00e9n kialakult b\u0151rp\u00edrr\u00f3l, izomf\u00e1jdalomr\u00f3l sz\u00e1moltak be, \u00e9s csak egyetlen koll\u00e9g\u00e1j\u00e1nak f\u00e1jt a feje az olt\u00e1s ut\u00e1ni napon.\n\n\n\nMTI 2021. janu\u00e1r 19.\n\n"}]