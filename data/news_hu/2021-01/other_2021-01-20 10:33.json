[{"date": "2021-01-20 10:33", "url": "https://koronavirus.gov.hu/cikkek/varga-mihaly-kormany-iden-folytatja-gyorsitott-afa-kiutalasokat", "h1": "Varga Mih\u00e1ly: a korm\u00e1ny id\u00e9n is folytatja a gyors\u00edtott \u00e1fa-kiutal\u00e1sokat", "body": "\nA gyors\u00edtott \u00e1fa-kiutal\u00e1sokat az id\u00e9n is folytatja a korm\u00e1ny, a bevall\u00e1sukat ma lead\u00f3 v\u00e1llalkoz\u00e1sok ak\u00e1r m\u00e1r febru\u00e1r elej\u00e9n hozz\u00e1juthatnak a p\u00e9nz\u00fckh\u00f6z - k\u00f6z\u00f6lte Varga Mih\u00e1ly p\u00e9nz\u00fcgyminiszter a Facebook-oldal\u00e1n k\u00f6zz\u00e9tett vide\u00f3j\u00e1ban szerd\u00e1n.\n\n\nVarga Mih\u00e1ly eml\u00e9keztetett: a j\u00e1rv\u00e1ny els\u0151 hull\u00e1ma idej\u00e9n, tavaly tavasszal arra k\u00e9rte az ad\u00f3hivatalt, hogy r\u00f6videbb id\u0151 alatt utalja ki a jogszer\u0171en visszaj\u00e1r\u00f3 forgalmi ad\u00f3t a kis- \u00e9s k\u00f6zepes v\u00e1llalkoz\u00e1soknak. A c\u00e9gek 75 nap helyett 30 nap alatt megkaphatj\u00e1k az\u00f3ta a visszaj\u00e1r\u00f3 \u00e1f\u00e1t, mik\u00f6zben a megb\u00edzhat\u00f3 ad\u00f3z\u00f3knak min\u0151s\u00edtett v\u00e1llalkoz\u00e1sok m\u00e9g enn\u00e9l is hamarabb, 20 nap alatt hozz\u00e1juthatnak a p\u00e9nz\u00fckh\u00f6z - tette hozz\u00e1. Ez az egyik legr\u00f6videbb \u00e1fa-visszat\u00e9r\u00edt\u00e9si id\u0151 Eur\u00f3p\u00e1ban - emelte ki a p\u00e9nz\u00fcgyminiszter, p\u00e9ldak\u00e9nt elmondva, hogy Lengyelorsz\u00e1gban 60 nap, Csehorsz\u00e1gban \u00e9s Rom\u00e1ni\u00e1ban egy h\u00f3nap a hat\u00e1rid\u0151.\n\u00a0\u00a0\u00a0\u00a0A gyors\u00edtott \u00e1fa-visszat\u00e9r\u00edt\u00e9ssel a magyarorsz\u00e1gi v\u00e1llalkoz\u00e1sok versenyel\u0151nyre tesznek szert, az int\u00e9zked\u00e9s hat\u00e1s\u00e1ra javul a c\u00e9gek anyagi helyzete, gyorsabban \u00e1ramlik vissza a p\u00e9nz a gazdas\u00e1gba - hangs\u00falyozta a t\u00e1rcavezet\u0151. Eddig \u00f6sszesen 743 milli\u00e1rd forinthoz jutottak a gyors\u00edt\u00e1s r\u00e9v\u00e9n a v\u00e1llalkoz\u00e1sok - tette hozz\u00e1.\n\n\nMTI 2021. janu\u00e1r 20.\n\n"}]