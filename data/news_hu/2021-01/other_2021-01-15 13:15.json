[{"date": "2021-01-15 13:15", "url": "https://koronavirus.gov.hu/cikkek/operativ-torzs-joval-gyorsabban-halad-az-oltas-mint-ahogy-vakcina-erkezik", "h1": "Operat\u00edv t\u00f6rzs: j\u00f3val gyorsabban halad az olt\u00e1s, mint ahogy a vakcina \u00e9rkezik", "body": "\nEddig 130 ezer ember olt\u00e1s\u00e1ra elegend\u0151 olt\u00f3anyag \u00e9rkezett Magyarorsz\u00e1gra, k\u00f6zel 106 ezren m\u00e1r megkapt\u00e1k a v\u00e9d\u0151olt\u00e1st - k\u00f6z\u00f6lte a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi oszt\u00e1lyvezet\u0151je az operat\u00edv t\u00f6rzs nev\u00e9ben a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s test\u00fclet p\u00e9nteki online sajt\u00f3t\u00e1j\u00e9koztat\u00f3j\u00e1n.\n\n\nGalg\u00f3czi \u00c1gnes kiemelte: a koronav\u00edrus-j\u00e1rv\u00e1ny elleni v\u00e9dekez\u00e9s \u00faj szakasz\u00e1ba l\u00e9pett Magyarorsz\u00e1gon azzal, hogy meg\u00e9rkeztek az els\u0151 vakcinasz\u00e1ll\u00edtm\u00e1nyok.\n\u00a0\u00a0\u00a0\u00a0Jelenleg k\u00e9t olt\u00f3anyag rendelkezik az eur\u00f3pai gy\u00f3gyszerhat\u00f3s\u00e1g enged\u00e9ly\u00e9vel, a Pfizer december 26. \u00f3ta, a Moderna pedig janu\u00e1r 12. \u00f3ta sz\u00e1ll\u00edt vakcin\u00e1kat Magyarorsz\u00e1gra - mondta.\nOrsz\u00e1gszerte 25\u00a0k\u00f3rh\u00e1zi olt\u00f3ponton zajlik az eg\u00e9szs\u00e9g\u00fcgyi dolgoz\u00f3k beolt\u00e1sa, tov\u00e1bbi inform\u00e1ci\u00f3:\u00a0https://koronavirus.gov.hu/cikkek/korhazi-oltopontok-elerhetosege-egeszsegugyi-dolgozok-szamara\nAz oszt\u00e1lyvezet\u0151 t\u00e1j\u00e9koztat\u00e1sa szerint az eddig beoltottak d\u00f6nt\u0151 t\u00f6bbs\u00e9ge eg\u00e9szs\u00e9g\u00fcgyi dolgoz\u00f3, de m\u00e1r h\u00e9tezer, id\u0151sotthonban \u00e9l\u0151, vagy ott dolgoz\u00f3 ember is kapott v\u00e9d\u0151olt\u00e1st.\nHozz\u00e1tette: a h\u00e9tv\u00e9g\u00e9n is folytatj\u00e1k a sz\u00e1z f\u0151n\u00e9l t\u00f6bb gondozottat ell\u00e1t\u00f3 int\u00e9zm\u00e9nyek lak\u00f3inak, dolgoz\u00f3inak olt\u00e1s\u00e1t a Moderna k\u00e9sz\u00edtm\u00e9ny\u00e9vel. Ezeken a helyeken 3400 ember jelezte olt\u00e1si ig\u00e9ny\u00e9t.\nGalg\u00f3czi \u00c1gnes hozz\u00e1tette: a k\u00f6vetkez\u0151 vakcinasz\u00e1ll\u00edtm\u00e1ny kedden \u00e9rkezik Magyarorsz\u00e1gra, addig v\u00e1rhat\u00f3an fel is haszn\u00e1lj\u00e1k a most rendelkez\u00e9sre \u00e1ll\u00f3 olt\u00f3anyagot.\nRegisztr\u00e1ci\u00f3 v\u00e9d\u0151olt\u00e1sra:\u00a0https://vakcinainfo.gov.hu/\nK\u00e9rd\u00e9sre a szakember elmondta, a j\u00f6v\u0151 h\u00e9ten tartand\u00f3 k\u00f6zponti k\u00f6z\u00e9piskolai felv\u00e9teliket a j\u00e1rv\u00e1ny\u00fcgyi szab\u00e1lyok figyelembev\u00e9tel\u00e9vel bonyol\u00edtj\u00e1k le, szervezik meg. Teh\u00e1t k\u00f6telez\u0151 lesz a kell\u0151 t\u00e1vols\u00e1g megtart\u00e1sa, a zs\u00fafolts\u00e1g ker\u00fcl\u00e9se, a maszkhaszn\u00e1lat \u00e9s a k\u00e9zhigi\u00e9n\u00e9s el\u0151\u00edr\u00e1sok betart\u00e1sa.\n\u00a0\u00a0\u00a0\u00a0Sz\u00fcl\u0151k az iskola ter\u00fclet\u00e9re nem l\u00e9phetnek majd be - sz\u00f6gezte le Galg\u00f3czi \u00c1gnes.\nArra a k\u00e9rd\u00e9sre, hogy hol tart az orosz Szputnyik V vakcina enged\u00e9lyeztet\u00e9se, a szakember elmondta, h\u00e1romezer ember olt\u00e1s\u00e1ra elegend\u0151 orosz olt\u00f3anyag \u00e9rkezett Magyarorsz\u00e1gra, a hat\u00f3s\u00e1gok vizsg\u00e1lj\u00e1k a k\u00e9sz\u00edtm\u00e9nyt.\n\u00a0\u00a0\u00a0\u00a0Az NNK j\u00e1rv\u00e1ny\u00fcgyi oszt\u00e1lyvezet\u0151je besz\u00e1molt arr\u00f3l, hogy folyamatosan cs\u00f6kken az akt\u00edv fert\u0151z\u00f6ttek sz\u00e1ma Magyarorsz\u00e1gon, \u00e9s emelkedik a gy\u00f3gyultak\u00e9, ut\u00f3bbiak 225 021-en vannak. K\u00f3rh\u00e1zban 4600 embert \u00e1polnak v\u00edrusfert\u0151z\u00e9s miatt, k\u00f6z\u00fcl\u00fck 337-en szorulnak l\u00e9legeztet\u0151g\u00e9pre.\n\u00a0\u00a0\u00a0\u00a0Galg\u00f3czi \u00c1gnes tov\u00e1bbra is arra b\u00edztatott mindenkit, hogy \u00e9ljen az olt\u00e1s lehet\u0151s\u00e9g\u00e9vel, \u00e9s ig\u00e9ny\u00e9t regisztr\u00e1lja a vakcinainfo.gov.hu internetes oldalon.\n\n\nMTI 2021. janu\u00e1r 15.\n\n"}]