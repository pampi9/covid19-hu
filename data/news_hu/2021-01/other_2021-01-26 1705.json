[{"date": "2021-01-26 17:05", "url": "https://koronavirus.gov.hu/cikkek/diszdoktori-cimet-adomanyoz-kariko-katalinnak-az-szte", "h1": "D\u00edszdoktori c\u00edmet adom\u00e1nyoz Karik\u00f3 Katalinnak az SZTE", "body": "\nDoctor honoris causa kit\u00fcntet\u0151 c\u00edmet adom\u00e1nyoz a Szegedi Tudom\u00e1nyegyetem (SZTE) Karik\u00f3 Katalinnak, a Covid-19 pand\u00e9mia elleni k\u00fczdelemben kulcsszerepet j\u00e1tsz\u00f3 vakcina egyik kifejleszt\u0151j\u00e9nek - t\u00e1j\u00e9koztatta a fels\u0151oktat\u00e1si int\u00e9zm\u00e9ny k\u00f6zkapcsolati igazgat\u00f3s\u00e1ga kedden az MTI-t.\n\n\nA k\u00f6zlem\u00e9ny szerint Karik\u00f3 Katalin f\u00e9l \u00e9vsz\u00e1zada k\u00f6t\u0151dik a szegedi egyetemhez. Kis\u00fajsz\u00e1ll\u00e1si di\u00e1kk\u00e9nt r\u00e9szt vett a szegedi J\u00f3zsef Attila Tudom\u00e1nyegyetem (JATE) tehets\u00e9ggondoz\u00f3 programj\u00e1ban, majd 1973-ban kezdhette meg egyetemi tanulm\u00e1nyait. A JATE Term\u00e9szettudom\u00e1nyi Kar\u00e1nak biol\u00f3gus szakos hallgat\u00f3j\u00e1t az akkori legrangosabb t\u00e1mogat\u00e1s, a N\u00e9pk\u00f6zt\u00e1rsas\u00e1gi \u00d6szt\u00f6nd\u00edj h\u00e1rom tan\u00e9vben is seg\u00edtette. Karik\u00f3 Katalin kiv\u00e1l\u00f3 eredm\u00e9nnyel v\u00e9gezte egyetemi tanulm\u00e1nyait 1973 \u00e9s 1978 k\u00f6z\u00f6tt.\n\u00a0\u00a0\u00a0\u00a0A kutat\u00f3 kor\u00e1bban \u00fagy fogalmazott, a szegedi egyetemen t\u00f6lt\u00f6tt \u00f6t \u00e9v \u00e9lete legboldogabb id\u0151szaka volt.\n\u00a0\u00a0\u00a0\u00a01978 \u00e9s 1982 k\u00f6z\u00f6tt a Szegedi Biol\u00f3giai Kutat\u00f3k\u00f6zpontban (SZBK) v\u00e9gezte egyetemi doktori \u00e9rtekez\u00e9s\u00e9t megalapoz\u00f3 kutat\u00f3munk\u00e1j\u00e1t. A nukleinsavak szerkezet\u00e9nek \u00e9s funkci\u00f3inak megismer\u00e9s\u00e9re alapul\u00f3 molekul\u00e1ris biol\u00f3gia ebben az id\u0151szakban v\u00e1lt vil\u00e1gszerte az \u00e9lettudom\u00e1nyok meghat\u00e1roz\u00f3 tudom\u00e1ny\u00e1g\u00e1v\u00e1.\n\u00a0\u00a0\u00a0\u00a0Karik\u00f3 Katalin 1983-ban a JATE-n szerzett egyetemi doktori c\u00edmet, ezt k\u00f6vet\u0151en m\u00e9g k\u00e9t \u00e9vig folytatta kutat\u00f3munk\u00e1j\u00e1t az SZBK Biofizikai Int\u00e9zet\u00e9ben. Az ott szerzett szakmai tapasztalatokkal \"felv\u00e9rtezve\" 1985-t\u0151l az Egyes\u00fclt \u00c1llamokban - Philadelphi\u00e1ban \u00e9s Washingtonban - dolgozott kutat\u00f3k\u00e9nt, a Szegeden megismert t\u00e9m\u00e1hoz sok sz\u00e1lon k\u00f6t\u0151d\u00f6tt.\n\u00a0\u00a0\u00a0\u00a0Kutat\u00e1sainak f\u0151 t\u00e1rgya a biol\u00f3giai inform\u00e1ci\u00f3 \u00fczenethordoz\u00f3j\u00e1nak, a h\u00edrviv\u0151 - angolul messenger - RNS-nek vagy mRNS-nek a vizsg\u00e1lata. Eredm\u00e9nyeivel meghat\u00e1roz\u00f3 m\u00e9rt\u00e9kben j\u00e1rult hozz\u00e1, hogy megfelel\u0151 m\u00f3dos\u00edt\u00e1ssal \u00e9s tiszt\u00edt\u00e1ssal az mRNS hat\u00e9konyan haszn\u00e1lhat\u00f3 ir\u00e1ny\u00edtott feh\u00e9rjetermeltet\u00e9sre az \u00e9l\u0151 rendszerekben, amivel sokoldal\u00fa ter\u00e1pi\u00e1s fejleszt\u00e9sek alapjait teremtette meg.\n\u00a0\u00a0\u00a0\u00a0\"T\u00f6bb \u00e9vtizedes \u00e1ldozatos munk\u00e1j\u00e1nak eredm\u00e9nye 2020-ban a Covid-19 vil\u00e1gj\u00e1rv\u00e1ny idej\u00e9n cs\u00facsosodott ki\" - \u00edrta a kutat\u00f3 munk\u00e1j\u00e1t m\u00e9ltatva az egyetem.\n\u00a0\u00a0\u00a0\u00a0Kiemelt\u00e9k: a kutat\u00e1sainak \u00e9s fejleszt\u00e9seinek eredm\u00e9nyeire t\u00e1maszkod\u00f3 mRNS alap\u00fa vakcina a v\u00e9d\u0151olt\u00e1sok el\u0151\u00e1ll\u00edt\u00e1s\u00e1nak forradalmian \u00faj megk\u00f6zel\u00edt\u00e9s\u00e9t jelenti. Ahhoz, hogy a technol\u00f3giai \u00e1tt\u00f6r\u00e9st jelent\u0151 vakcina el\u0151\u00e1ll\u00edt\u00e1s\u00e1t is seg\u00edtse, Karik\u00f3 Katalin az alapkutat\u00e1si eredm\u00e9nyeit tov\u00e1bbfejleszt\u0151 biotechnol\u00f3giai c\u00e9ghez csatlakozott m\u00e9g 2013-ban, amely 2020-ban egy multinacion\u00e1lis gy\u00f3gyszergy\u00e1rt\u00f3 c\u00e9ggel egy\u00fcttm\u0171k\u00f6dve el\u0151\u00e1ll\u00edtotta a napjainkban m\u00e1r vil\u00e1gszerte alkalmazott Covid-19 vakcin\u00e1t. \u00dagy fogalmaztak: kitart\u00f3, f\u00f3kusz\u00e1lt kutat\u00f3munk\u00e1ja, az arra \u00e9p\u00fcl\u0151, az eg\u00e9sz t\u00e1rsadalom sz\u00e1m\u00e1ra kiemelked\u0151 jelent\u0151s\u00e9g\u0171 fejleszt\u0151 tev\u00e9kenys\u00e9ge, innovat\u00edv attit\u0171dje p\u00e9lda\u00e9rt\u00e9k\u0171 b\u00e1rmely tudom\u00e1nyter\u00fcleten tev\u00e9kenyked\u0151 kutat\u00f3nak.\n\u00a0\u00a0\u00a0\u00a0Az Egyes\u00fclt \u00c1llamokban \u00e9l\u0151 kutat\u00f3 kit\u00fcntet\u00e9s\u00e9t az SZTE szen\u00e1tusa egyhang\u00falag t\u00e1mogatta.\n\n\nMTI 2021. janu\u00e1r 26.\n\n"}]