[{"date": "2021-01-15 08:32", "url": "https://koronavirus.gov.hu/cikkek/itm-mar-90-ezer-munkavallalo-utan-igenyeltek-agazati-bertamogatast", "h1": "ITM: m\u00e1r 90 ezer munkav\u00e1llal\u00f3 ut\u00e1n ig\u00e9nyeltek \u00e1gazati b\u00e9rt\u00e1mogat\u00e1st", "body": "\nAz \u00e1gazati b\u00e9rt\u00e1mogat\u00e1si program a vend\u00e9gl\u00e1t\u00e1sban, a turizmusban \u00e9s a szolg\u00e1ltat\u00f3 szektorban tev\u00e9kenyked\u0151knek ny\u00fajt c\u00e9lzott seg\u00edts\u00e9get a koronav\u00edrus-j\u00e1rv\u00e1ny m\u00e1sodik hull\u00e1m\u00e1ban. A t\u00e1mogat\u00e1st eddig t\u00f6bb mint 12 ezer munk\u00e1ltat\u00f3 k\u00e9rte \u00f6sszesen 90 ezer munkav\u00e1llal\u00f3j\u00e1ra k\u00f6zel 22 milli\u00e1rd forint \u00e9rt\u00e9kben. A kifizet\u00e9sek folyamatosak - k\u00f6z\u00f6lte p\u00e9nteken az Innov\u00e1ci\u00f3s \u00e9s Technol\u00f3giai Miniszt\u00e9rium (ITM).\n\n\nA munkahelyek megv\u00e9d\u00e9s\u00e9t szolg\u00e1l\u00f3 korm\u00e1nyint\u00e9zked\u00e9seknek is k\u00f6sz\u00f6nhet\u0151, hogy 2020 v\u00e9g\u00e9n m\u00e1r t\u00f6bben dolgoztak Magyarorsz\u00e1gon, mint egy \u00e9vvel kor\u00e1bban, a j\u00e1rv\u00e1ny megjelen\u00e9se el\u0151tt - mondta Bod\u00f3 S\u00e1ndor, a miniszt\u00e9rium\u00a0\u00a0foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra.\n\u00a0\u00a0\u00a0\u00a0\u00a0Az ITM k\u00f6zlem\u00e9nye felid\u00e9zi: az \u00e1gazati b\u00e9rt\u00e1mogat\u00e1s a v\u00edrus miatt m\u0171k\u00f6d\u00e9s\u00fcket er\u0151teljesen visszafogni, sz\u00fcneteltetni k\u00e9nyszer\u00fcl\u0151, emiatt komoly neh\u00e9zs\u00e9gekkel k\u00fczd\u0151 szektorok v\u00e1llalkoz\u00e1sainak megmarad\u00e1s\u00e1t szolg\u00e1lja. A program els\u0151sorban a turizmus-vend\u00e9gl\u00e1t\u00e1sban \u00e9s a szabadid\u0151s szolg\u00e1ltat\u00e1sokban tev\u00e9kenyked\u0151k, m\u00e1sok mellett a sz\u00e1ll\u00e1sad\u00f3k, utaz\u00e1sszervez\u0151k helyzet\u00e9t jav\u00edtja munkav\u00e1llal\u00f3ik megtart\u00e1sa \u00e9rdek\u00e9ben.\n\u00a0\u00a0\u00a0\u00a0\u00a0Az \u00e1gazati b\u00e9rt\u00e1mogat\u00e1s ig\u00e9nyelhet\u0151 maxim\u00e1lis m\u00e9rt\u00e9ke szem\u00e9lyenk\u00e9nt havi brutt\u00f3 241 500 forint. A program l\u00e9nyege, hogy a brutt\u00f3 b\u00e9rek 50 sz\u00e1zal\u00e9k\u00e1t az \u00e1llam, 50 sz\u00e1zal\u00e9k\u00e1t pedig a munkaad\u00f3 \u00e1llja. Mivel a v\u00e1llalkoz\u00e1soknak a t\u00e1mogat\u00e1s id\u0151tartama alatt j\u00e1rul\u00e9kot sem kell fizetni\u00fck, a b\u00e9rk\u00f6lts\u00e9gek mintegy k\u00e9tharmad\u00e1t az \u00e1llam biztos\u00edtja - eml\u00e9keztetett az \u00e1llamtitk\u00e1r. Hozz\u00e1tette, hogy a kifizet\u00e9sek folyamatosak, a b\u00e9rt\u00e1mogat\u00e1st a korm\u00e1nyhivatalok - hi\u00e1nytalan dokument\u00e1ci\u00f3 megl\u00e9te eset\u00e9n - a tervezett \u00fctemben utalj\u00e1k.\n\u00a0\u00a0\u00a0\u00a0\u00a0Az \u00e9rintett munkav\u00e1llal\u00f3k t\u00f6bb mint negyed\u00e9re a f\u0151v\u00e1rosb\u00f3l, 10 sz\u00e1zal\u00e9k\u00e1ra Pest megy\u00e9b\u0151l ig\u00e9nyeltek t\u00e1mogat\u00e1st, de jelent\u0151s az \u00e9rdekl\u0151d\u00e9s Gy\u0151r-Moson-Sopron (6 sz\u00e1zal\u00e9k), Csongr\u00e1d-Csan\u00e1d \u00e9s Hajd\u00fa-Bihar (5-5 sz\u00e1zal\u00e9k) megy\u00e9kben is. A k\u00e9relmek h\u00e1romnegyede a sz\u00e1ll\u00e1shely-szolg\u00e1ltat\u00e1s, vend\u00e9gl\u00e1t\u00e1s szektorb\u00f3l \u00e9rkezett.\n\u00a0\u00a0\u00a0\u00a0\u00a0Az \u00e1gazati b\u00e9rt\u00e1mogat\u00e1s 2021. febru\u00e1r 8-ig ig\u00e9nyelhet\u0151. A munkaad\u00f3k a korm\u00e1nyhivatalok foglalkoztat\u00e1si f\u0151oszt\u00e1lyaihoz ny\u00fajthatj\u00e1k be egyszer\u0171en kit\u00f6lthet\u0151, egyoldalas k\u00e9relmeiket, amelyekhez a dolgoz\u00f3k munkaszerz\u0151d\u00e9s\u00e9t kell csatolni. A r\u00e9szletes p\u00e1ly\u00e1zati ki\u00edr\u00e1s a munka.hu oldalon tal\u00e1lhat\u00f3 meg.\n\u00a0\u00a0\u00a0\u00a0\u00a0Bod\u00f3 S\u00e1ndor kiemelte, hogy a korm\u00e1ny a gazdas\u00e1gi egyens\u00faly meg\u0151rz\u00e9se, a magyar csal\u00e1dok l\u00e9tbiztons\u00e1ga \u00e9rdek\u00e9ben a koronav\u00edrus-j\u00e1rv\u00e1nyban is kiemelten kezeli a munkahelyek meg\u0151rz\u00e9s\u00e9t, \u00fajak l\u00e9tes\u00edt\u00e9s\u00e9t. A foglalkoztatottak sz\u00e1ma a tavaly tavaszi visszaes\u00e9st k\u00f6vet\u0151en ism\u00e9t 4,5 milli\u00f3 k\u00f6r\u00fcl alakul Magyarorsz\u00e1gon, a munkan\u00e9lk\u00fcliek ar\u00e1nya az egyik legalacsonyabb Eur\u00f3p\u00e1ban. A k\u00fcl\u00f6nb\u00f6z\u0151 b\u00e9rt\u00e1mogat\u00e1sok eddig mintegy 70 ezer v\u00e1llalkoz\u00e1st \u00e9rtek el, 360 ezer munkahely megv\u00e9d\u00e9s\u00e9hez \u00e9s l\u00e9trehoz\u00e1s\u00e1hoz j\u00e1rultak hozz\u00e1 - id\u00e9zte az ITM k\u00f6zlem\u00e9nye az \u00e1llamtitk\u00e1rt.\n\n\nMTI 2021. janu\u00e1r 15.\n\n"}]