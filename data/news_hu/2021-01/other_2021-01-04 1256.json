[{"date": "2021-01-04 12:56", "url": "https://koronavirus.gov.hu/cikkek/operativ-torzs-nem-voltak-nagyobb-csoportosulasok-kozteruleteken-szilveszterkor", "h1": "Operat\u00edv t\u00f6rzs: nem voltak nagyobb csoportosul\u00e1sok a k\u00f6zter\u00fcleteken szilveszterkor", "body": "\nNem voltak nagyobb csoportosul\u00e1sok szilveszterkor a k\u00f6zter\u00fcleteken - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a h\u00e9tf\u0151i online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes k\u00f6sz\u00f6netet mondott a lakoss\u00e1gnak a v\u00e9delmi int\u00e9zked\u00e9sek szilveszteri betart\u00e1s\u00e1\u00e9rt.\n\u00a0\u00a0\u00a0\u00a0K\u00f6z\u00f6lte: a h\u00e9tv\u00e9g\u00e9n a kij\u00e1r\u00e1si tilalommal kapcsolatos szab\u00e1lyok megs\u00e9rt\u00e9se miatt 2274 emberrel szemben int\u00e9zkedtek a rend\u0151r\u00f6k. K\u00f6z\u00fcl\u00fck 2233-an a kij\u00e1r\u00e1si tilalmat, 11-en a kutyas\u00e9t\u00e1ltat\u00e1s 500 m\u00e9teres k\u00f6rzet\u00e9re vonatkoz\u00f3 rendelkez\u00e9st, 30-an pedig a k\u00f6zter\u00fcleti magatart\u00e1si szab\u00e1lyokat szegt\u00e9k meg.\n\u00a0\u00a0\u00a0\u00a0Az alezredes t\u00e1j\u00e9koztat\u00e1sa szerint a hossz\u00fa h\u00e9tv\u00e9g\u00e9n 636 emberrel szemben l\u00e9ptek fel a rend\u0151r\u00f6k a maszkvisel\u00e9si k\u00f6telezetts\u00e9g elmulaszt\u00e1sa miatt, \u00edgy m\u00e1r 17 525-re emelkedett a szab\u00e1lytalan maszkvisel\u00e9s miatt elrendelt int\u00e9zked\u00e9sek sz\u00e1ma.\n\u00a0\u00a0\u00a0\u00a0Kiss R\u00f3bert elmondta: 575-en az \u00f6nkorm\u00e1nyzati rendeletek ellen\u00e9re sem viselt\u00e9k a maszkot k\u00f6zter\u00fcleten, 21 emberrel szemben az\u00e9rt int\u00e9zkedtek, mert buszon, villamoson, meg\u00e1ll\u00f3ban nem volt rajtuk maszk, 40-en pedig bev\u00e1s\u00e1rl\u00f3k\u00f6zpontban nem viselt\u00e9k a v\u00e9d\u0151eszk\u00f6zt.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 685 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 189 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 496 esetben pedig az \u00fczletek korl\u00e1tozott nyitva tart\u00e1s\u00e1ra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0A hossz\u00fa h\u00e9tv\u00e9g\u00e9n 5 \u00fczlet ideiglenes bez\u00e1r\u00e1s\u00e1r\u00f3l d\u00f6nt\u00f6tt a rend\u0151rs\u00e9g, ezzel m\u00e1r 110-re n\u0151tt azoknak az \u00fczleteknek, szolg\u00e1ltat\u00f3knak a sz\u00e1ma, amelyekn\u00e9l a rend\u0151rs\u00e9g a v\u00e9delmi szab\u00e1lyok be nem tart\u00e1sa miatt ilyen korl\u00e1toz\u00f3 int\u00e9zked\u00e9st rendelt el.\n\u00a0\u00a0\u00a0\u00a0Szilveszterkor egy belv\u00e1rosi \u00e9tteremben tartottak a tilt\u00e1s ellen\u00e9re mag\u00e1nrendezv\u00e9nyt, emiatt a szab\u00e1lys\u00e9rt\u0151ket szankcion\u00e1lt\u00e1k, az \u00fczletet pedig 60 napra bez\u00e1ratt\u00e1k. Ugyancsak ideiglenes bez\u00e1rattak egy VII. ker\u00fcleti sz\u00f3rakoz\u00f3helyet, ahol ugyancsak mag\u00e1nrendezv\u00e9nyt tartottak. Egy V. ker\u00fcleti \u00e9lelmiszerboltban \u00e9s egy VII. ker\u00fcleti k\u00e1v\u00e9z\u00f3ban a korl\u00e1tozott nyitvatart\u00e1si szab\u00e1lyokat nem tartott\u00e1k be, ezeket is ideiglenesen bez\u00e1ratta rend\u0151rs\u00e9g.\n\u00a0\u00a0\u00a0\u00a0A hossz\u00fa h\u00e9tv\u00e9g\u00e9n is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 104 esetben l\u00e9ptek fel. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 9115-sz\u00f6r int\u00e9zkedtek.\n\u00a0\u00a0\u00a0\u00a0Az elm\u00falt n\u00e9gy napon 35 011 esetben ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban l\u00e9v\u0151ket. Az elm\u00falt n\u00e9gy napon 8212 ilyen korl\u00e1toz\u00f3 int\u00e9zked\u00e9st rendeltek el, jelenleg 18 794-en vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 2142-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - ismertette az alezredes.\n\u00a0\u00a0\u00a0\u00a0Kiss R\u00f3bert arra h\u00edvta fel a figyelmet, hogy janu\u00e1rt\u00f3l Ausztria fokozottabb hat\u00e1rforgalom-ellen\u0151rz\u00e9st vezetett be, \u00edgy Magyarorsz\u00e1gon, a Hegyeshalom aut\u00f3p\u00e1lya\u00e1tkel\u0151n\u00e9l kisebb hat\u00e1rv\u00e1rakoz\u00e1si id\u0151vel kell sz\u00e1molni.\n\u00a0\u00a0\u00a0\u00a0A j\u00e1rv\u00e1nnyal \u00f6sszef\u00fcgg\u00e9sben m\u00e1rcius \u00f3ta 508 b\u0171ncselekm\u00e9ny miatt indult elj\u00e1r\u00e1s, eddig 99 gyan\u00fas\u00edtottat hallgattak ki - mondta el az alezredes.\n\n\nMTI 2021. janu\u00e1r 4.\n\n"}]