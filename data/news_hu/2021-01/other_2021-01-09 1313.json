[{"date": "2021-01-09 13:13", "url": "https://koronavirus.gov.hu/cikkek/tallai-kozterhek-csokkentese-valsag-ellenere-folytatodik", "h1": "T\u00e1llai: a k\u00f6zterhek cs\u00f6kkent\u00e9se a v\u00e1ls\u00e1g ellen\u00e9re is folytat\u00f3dik", "body": "\nA k\u00f6zterhek cs\u00f6kkent\u00e9se a v\u00e1ls\u00e1g ellen\u00e9re is folytat\u00f3dik, Magyarorsz\u00e1g \u00edgy a k\u00f6vetkez\u0151 \u00e9vekben is a legnagyobb ad\u00f3cs\u00f6kkent\u0151k egyikre lehet - fogalmazott a n\u00f6veked\u00e9s.hu oldalon szombaton megjelent interj\u00faban a P\u00e9nz\u00fcgyminiszt\u00e9rium parlamenti \u00e1llamtitk\u00e1ra.\n\n\nT\u00e1llai Andr\u00e1s k\u00f6z\u00f6lte, hogy a korm\u00e1ny k\u00e9szen \u00e1ll a b\u00e9rt\u00e1mogat\u00e1sok \u00e9s az ad\u00f3mentess\u00e9gek meghosszabb\u00edt\u00e1s\u00e1ra, ha a j\u00e1rv\u00e1ny alakul\u00e1sa indokoltt\u00e1 teszi. \u00a0\u00a0\u00a0\u00a0\n\u00a0\u00a0\u00a0\u00a0A b\u00e9rmeg\u00e1llapod\u00e1sban r\u00f6gz\u00edtett felt\u00e9telek teljes\u00fcl\u00e9s\u00e9vel a szoci\u00e1lis hozz\u00e1j\u00e1rul\u00e1si ad\u00f3 \u00fajabb 4 sz\u00e1zal\u00e9kponttal m\u00e9rs\u00e9kl\u0151dhet, a munkab\u00e9r ad\u00f3terheinek cs\u00f6kken\u00e9se azut\u00e1n is folytat\u00f3dhat, hogy \u00f6sszes\u00edtett m\u00e9rt\u00e9k\u00fck 53,1 sz\u00e1zal\u00e9kr\u00f3l 43,2 sz\u00e1zal\u00e9kra cs\u00f6kkent 2010 \u00f3ta - tette hozz\u00e1.\n\u00a0\u00a0\u00a0\u00a0A v\u00e1ls\u00e1g miatt k\u00fcl\u00f6n\u00f6sen fontosnak nevezte a tov\u00e1bbi ad\u00f3cs\u00f6kkent\u00e9st, hiszen - mint mondta - az a k\u00fclf\u00f6ldi befektet\u00e9seknek \u00f6szt\u00f6nz\u00e9st, a magyar v\u00e1llalkoz\u00e1soknak seg\u00edts\u00e9get jelent.\n\u00a0\u00a0\u00a0\u00a0Ugyanakkor az \u00e1llamtitk\u00e1r \u00f3vott a t\u00falzott elad\u00f3sod\u00e1st\u00f3l, amelynek hat\u00e1sa hossz\u00fa t\u00e1von kedvez\u0151tlen, jelent\u0151sen megnehez\u00edti a kil\u00e1bal\u00e1st a gazdas\u00e1gi v\u00e1ls\u00e1gb\u00f3l. \u00a0\u00a0\u00a0\u00a0Az \u00e1llamtitk\u00e1r hangs\u00falyozta, hogy m\u00e1r a tavaszi int\u00e9zked\u00e9sek is csaknem 1 milli\u00f3 ember munkalehet\u0151s\u00e9g\u00e9t seg\u00edtett\u00e9k megtartani. Ezek k\u00f6z\u00fcl a hitelmorat\u00f3riumot \u00e9s a b\u00e9rt\u00e1mogat\u00e1st tekinti a legjelent\u0151sebbnek, de hozz\u00e1tette, hogy a j\u00e1rv\u00e1ny m\u00e1sodik hull\u00e1m\u00e1ban is sokaknak seg\u00edtett a korm\u00e1ny, f\u0151k\u00e9pp azoknak, akiket a kij\u00e1r\u00e1si korl\u00e1toz\u00e1sok a legink\u00e1bb s\u00fajtottak.\n\u00a0\u00a0\u00a0\u00a0Kiemelte a vend\u00e9gl\u00e1t\u00f3kat, a szabadid\u0151s \u00e1gazatban m\u0171k\u00f6d\u0151 v\u00e1llalkoz\u00e1sokat, a sz\u00e1ll\u00e1shely-szolg\u00e1ltat\u00f3kat, az utaz\u00e1sszervez\u0151ket \u00e9s a mag\u00e1ntulajdon\u00fa buszos v\u00e1llalkoz\u00e1sokat, amelyek janu\u00e1rig mentes\u00fcltek a munk\u00e1ltat\u00f3i k\u00f6zterhek al\u00f3l.\n\u00a0\u00a0\u00a0\u00a0A sz\u00e1ll\u00e1shelyek bev\u00e9telkies\u00e9s\u00e9nek 80 sz\u00e1zal\u00e9k\u00e1t megt\u00e9r\u00edti az \u00e1llam, de a turizmusfejleszt\u00e9si hozz\u00e1j\u00e1rul\u00e1s, az idegenforgalmi ad\u00f3 al\u00f3li mentes\u00fcl\u00e9s, a Sz\u00e9p-k\u00e1rtya k\u00f6zterh\u00e9nek cs\u00f6kken\u00e9se, az arra utalhat\u00f3 \u00f6sszeg megk\u00e9tszerez\u00e9se is seg\u00edti az idegenforgalmat. Az \u00e1gazatnak jut\u00f3 t\u00e1mogat\u00e1sok \u00f6sszege m\u00e1r most meghaladja a 800 milli\u00e1rd forintot - hangs\u00falyozta. \u00a0\u00a0\u00a0\u00a0T\u00e1llai Andr\u00e1s kit\u00e9rt arra is, hogy a helyi ipar\u0171z\u00e9si ad\u00f3 kulcs\u00e1t \u00e1tmenetileg 2-r\u0151l 1 sz\u00e1zal\u00e9kra cs\u00f6kkentette a korm\u00e1ny a kisebb v\u00e1llalkoz\u00e1soknak.\n\u00a0\u00a0\u00a0\u00a0B\u00e1r a Magyar Kereskedelmi \u00e9s Iparkamara (MKIK) egy\u00e9ves felf\u00fcggeszt\u00e9st kezdem\u00e9nyezett, \u00e1m az \u00f6nkorm\u00e1nyzatokra tekintettel enn\u00e9l m\u00e9rs\u00e9keltebb v\u00e1ltoz\u00e1s l\u00e9pett \u00e9letbe - tette hozz\u00e1.\n\u00a0\u00a0\u00a0\u00a0A cs\u00f6kkent\u00e9st indokolta szerinte az is, hogy az ipar\u0171z\u00e9si ad\u00f3 m\u00e9rt\u00e9ke k\u00e9t \u00e9vtizede nem m\u00f3dosult, mik\u00f6zben a t\u00e1rsas\u00e1gi ad\u00f3 az EU-n bel\u00fcl Magyarorsz\u00e1gon a legalacsonyabb.\n\u00a0\u00a0\u00a0\u00a0A v\u00e1llalkoz\u00e1sok jelezt\u00e9k, hogy az egyre kisebb k\u00f6zponti ad\u00f3k mellett a v\u00e1ltozatlan ipar\u0171z\u00e9si ad\u00f3 egyre nagyobb teher - jegyezte meg az \u00e1llamtitk\u00e1r. \u00a0\u00a0\u00a0\u00a0A 2010 el\u0151tti \u00e9s a mostani v\u00e1ls\u00e1gkezel\u00e9s k\u00f6zti k\u00fcl\u00f6nbs\u00e9gek k\u00f6z\u00fcl T\u00e1llai Andr\u00e1s kiemelte: a Gyurcs\u00e1ny- \u00e9s a Bajnai-korm\u00e1ny emelte a j\u00f6ved\u00e9ki ad\u00f3t, a szuperbrutt\u00f3s\u00edt\u00e1ssal bonyolultabb\u00e1 tette \u00e9s n\u00f6velte a szem\u00e9lyi j\u00f6vedelemad\u00f3t, a gyest egy \u00e9vvel ler\u00f6vid\u00edtette, a k\u00f6zszf\u00e9r\u00e1ban cs\u00f6kkentette a b\u00e9reket, \u00e1ltal\u00e1nos ingatlanad\u00f3t vezetett be, \u00e9s megsz\u00fcntette a 13. havi nyugd\u00edjat.\n\u00a0\u00a0\u00a0\u00a0A Fidesz-korm\u00e1ny ugyanakkor eddig 1014 milli\u00e1rd forintot k\u00f6lt\u00f6tt j\u00e1rv\u00e1ny\u00fcgyi v\u00e9dekez\u00e9sre, t\u00f6bb mint 3700 milli\u00e1rd forintot gazdas\u00e1gv\u00e9delemre, \u00e9s vissza\u00e1ll\u00edtja a 13. havi nyugd\u00edjat - mondta.\n\u00a0\u00a0\u00a0\u00a0Mindezt a korm\u00e1ny annak ellen\u00e9re teszi, hogy t\u00f6bb elemz\u0151 szerint a mostani visszaes\u00e9s vil\u00e1gszerte jelent\u0151sebb, mint amit az 1929-es v\u00e1ls\u00e1g okozott - fogalmazott az \u00e1llamtitk\u00e1r.\n\u00a0\u00a0\u00a0\u00a0A koronav\u00edrus \"azonnali m\u00e9ly\u00fct\u00e9st m\u00e9rt a vil\u00e1ggazdas\u00e1gra\" - fogalmazott az \u00e1llamtitk\u00e1r, aki ennek ellen\u00e9re b\u00edzik abban, hogy 2021 a kil\u00e1bal\u00e1s \u00e9ve lesz. Az id\u00e9n 3,5 sz\u00e1zal\u00e9kkal, 2022-ben pedig m\u00e1r 5,4 sz\u00e1zal\u00e9kkal n\u0151het a gazdas\u00e1g teljes\u00edtm\u00e9nye\n\u00a0\u00a0\u00a0\u00a0A gazdas\u00e1got most m\u00e9g lefojtj\u00e1k a k\u00e9nyszer\u0171s\u00e9gb\u0151l elrendelt korl\u00e1toz\u00e1sok, de ezeket gyors helyre\u00e1ll\u00e1s k\u00f6vetheti. A korm\u00e1ny addig is a lehet\u0151 leggyorsabban reag\u00e1l a gazdas\u00e1gi \u00e9let legapr\u00f3bb v\u00e1ltoz\u00e1saira, \u00e9s ha kell, h\u00e9tr\u0151l h\u00e9tre hoz \u00faj int\u00e9zked\u00e9seket - sz\u00f6gezte le.\n\u00a0\u00a0\u00a0\u00a0A gyors int\u00e9zked\u00e9sek egyik alapja szerinte, hogy az ad\u00f3hat\u00f3s\u00e1g olyan adat\u00e1llom\u00e1nnyal rendelkezik, amelyehez hasonl\u00f3 a r\u00e9gi\u00f3 egyetlen \u00e1llam\u00e1ban sincs, a d\u00f6nt\u00e9shoz\u00f3k ez\u00e9rt gyorsan \u00e9s pontosan k\u00f6vethetik a gazdas\u00e1gi folyamatokat - jegyezte meg T\u00e1llai Andr\u00e1s.\n\nMTI 2021. janu\u00e1r 9.\n\n"}]