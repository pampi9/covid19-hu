[{"date": "2021-01-14 11:40", "url": "https://koronavirus.gov.hu/cikkek/szijjarto-33-milliard-forintbol-fejleszti-kozpontjait-magyarorszagon-ge", "h1": "Szijj\u00e1rt\u00f3: 3,3 milli\u00e1rd forintb\u00f3l fejleszti k\u00f6zpontjait Magyarorsz\u00e1gon a GE", "body": "\nA GE 3,3 milli\u00e1rd forintos beruh\u00e1z\u00e1ssal b\u0151v\u00edti a budapesti \u00e9s szegedi digit\u00e1lis eg\u00e9szs\u00e9g\u00fcgyi fejleszt\u00e9sekkel foglalkoz\u00f3 k\u00f6zpontjait, a korm\u00e1ny ehhez 675 milli\u00f3 forint t\u00e1mogat\u00e1st biztos\u00edt - mondta a k\u00fclgazdas\u00e1gi \u00e9s k\u00fcl\u00fcgyminiszter cs\u00fct\u00f6rt\u00f6k\u00f6n sajt\u00f3t\u00e1j\u00e9koztat\u00f3n, Budapesten.\n\n\nSzijj\u00e1rt\u00f3\u00a0P\u00e9ter hozz\u00e1tette, hogy a beruh\u00e1z\u00e1s sor\u00e1n 45 \u00faj kutat\u00e1ssal, fejleszt\u00e9ssel foglalkoz\u00f3 m\u00e9rn\u00f6k\u00f6t vesz fel a c\u00e9g.\n\u00a0\u00a0\u00a0\u00a0A miniszter szerint most az \u00e1tlagosn\u00e1l is nagyobb teher nyomja az eg\u00e9szs\u00e9g\u00fcgyi ell\u00e1t\u00f3rendszereket, \u00edgy fel\u00e9rt\u00e9kel\u0151dik a mesters\u00e9ges intelligenci\u00e1ra alapul\u00f3 megold\u00e1sok szerepe.\n\u00a0\u00a0\u00a0\u00a0Nagy jelent\u0151s\u00e9ge van ezen beruh\u00e1z\u00e1snak, mert olyan kutat\u00e1sokat folytatnak ezekben a k\u00f6zpontokban, amelyek c\u00e9lja, hogy az eg\u00e9szs\u00e9g\u00fcgyi rendszerek m\u0171k\u00f6d\u00e9s\u00e9t hat\u00e9konyabb\u00e1 tegy\u00e9k - tette hozz\u00e1.\nSzijj\u00e1rt\u00f3\u00a0P\u00e9ter kiemelte, hogy az orsz\u00e1gnak a GE-vel harminc \u00e9ves k\u00f6z\u00f6s t\u00f6rt\u00e9nete van, t\u00f6bb mint 4 ezer embert foglalkoztatnak Magyarorsz\u00e1gon. Az amerikai v\u00e1llalat beruh\u00e1z\u00e1sa egyr\u00e9szt a magyar gazdas\u00e1g dimenzi\u00f3v\u00e1lt\u00e1s\u00e1t jelent\u0151s m\u00e9rt\u00e9kben felgyors\u00edtja, hiszen a nemzetgazdas\u00e1g j\u00f6v\u0151beli fejl\u0151d\u00e9se nagym\u00e9rt\u00e9kben f\u00fcgg att\u00f3l, hogy mennyi kutat\u00e1s-fejleszt\u00e9si kapacit\u00e1s, magas hozz\u00e1adott \u00e9rt\u00e9k\u0171 tev\u00e9kenys\u00e9get \u00e9s milyen magas technol\u00f3giai sz\u00ednvonal\u00fa beruh\u00e1z\u00e1sokat siker\u00fcl az orsz\u00e1gba hozni.\n\u00a0\u00a0\u00a0\u00a0A miniszter hangs\u00falyozta, hogy ezek\u00e9rt m\u00e9g nagyobb a harc, mivel \"ahol a j\u00f6v\u0151 technol\u00f3gi\u00e1j\u00e1t fejlesztik, ott van a hossz\u00fa t\u00e1v\u00fa versenyel\u0151ny\".\n\u00a0\u00a0\u00a0\u00a0Kit\u00e9rt arra is, hogy a magyar tud\u00e1s vil\u00e1gszinten is fontos szerephez jutott a koronav\u00edrus elleni k\u00fczdelemben, a mostani bejelent\u00e9s \u00fajra meger\u0151s\u00edti, hogy az orvostudom\u00e1ny, diagnosztika ter\u00fclet\u00e9n a magyar tud\u00e1s vil\u00e1gszinten versenyk\u00e9pes. Ez a beruh\u00e1z\u00e1s m\u00e9g szorosabbra f\u0171zi Magyarorsz\u00e1g viszony\u00e1t az Egyes\u00fclt \u00c1llamokkal, amely tov\u00e1bbra is m\u00e1sodik legjelent\u0151sebb beruh\u00e1z\u00f3i k\u00f6z\u00f6ss\u00e9get tudhatja mag\u00e1\u00e9nak az orsz\u00e1gban: az 1700-at megk\u00f6zel\u00edt\u0151 amerikai v\u00e1llalat t\u00f6bb mint 100 ezer magyar embernek ad munk\u00e1t, \u00e9s ezen v\u00e1llalatok nagy hat\u00e1st gyakorolnak a magyar gazdas\u00e1g n\u00f6veked\u00e9s\u00e9nek alakul\u00e1s\u00e1ra - tette hozz\u00e1.\n\u00a0\u00a0\u00a0\u00a0Nemesi P\u00e1l, a D\u00e9l-alf\u00f6ldi gazdas\u00e1gfejleszt\u00e9si z\u00f3na komplex fejleszt\u00e9s\u00e9\u00e9rt felel\u0151s korm\u00e1nybiztosa \u00fcdv\u00f6z\u00f6lte a beruh\u00e1z\u00e1st, hozz\u00e1t\u00e9ve, hogy a j\u00f3l m\u0171k\u00f6d\u0151 egy\u00fcttm\u0171k\u00f6d\u00e9sek, fejleszt\u00e9sek azonnal tudnak reag\u00e1lni az olyan kih\u00edv\u00e1sokra, amelyet a koronav\u00edrus-j\u00e1rv\u00e1ny is teremtett. A d\u00e9l-alf\u00f6ldi r\u00e9gi\u00f3 fellegv\u00e1ra eg\u00e9szs\u00e9gipari szempontb\u00f3l Szeged, a Szegedi Tudom\u00e1nyegyetem, amely eg\u00e9szs\u00e9g\u00fcgyi kutat\u00e1sok tekintet\u00e9ben nemzetk\u00f6zi szinten kiv\u00e1l\u00f3 teljes\u00edtm\u00e9nyt ny\u00fajt, ez a b\u0151v\u00edt\u00e9snek k\u00f6sz\u00f6nhet\u0151en tov\u00e1bb fejl\u0151dik majd.\n\u00a0\u00a0\u00a0\u00a0Ascsill\u00e1n Endre, a GE K\u00f6z\u00e9p- \u00e9s Kelet-Eur\u00f3p\u00e1\u00e9rt felel\u0151s aleln\u00f6ke elmondta, hogy a beruh\u00e1z\u00e1ssal \u00faj kutat\u00e1si projekt indul, amely glob\u00e1lis piacokra fejlesztett, mesters\u00e9ges intelligencia alap\u00fa megold\u00e1sok megval\u00f3s\u00edt\u00e1s\u00e1t teszi majd lehet\u0151v\u00e9.\n\u00a0\u00a0\u00a0\u00a0A fejleszt\u00e9s Magyarorsz\u00e1g \u00e9s a GE egy\u00fcttm\u0171k\u00f6d\u00e9s\u00e9nek \u00fajabb fontos \u00e1llom\u00e1sa, amely a GE Healthcare \u00fczlet\u00e1g\u00e1nak digit\u00e1lis egys\u00e9g\u00e9t \u00e9rinti, amely m\u00e1r 2000 \u00f3ta van jelen Magyarorsz\u00e1gon. A kib\u0151v\u00edtett fejleszt\u0151k\u00f6zpontnak nem csup\u00e1n gazdas\u00e1gi \u00e9rt\u00e9ke van, hanem kit\u0171n\u0151 p\u00e9ld\u00e1ja annak a hossz\u00fa t\u00e1v\u00fa egy\u00fcttm\u0171k\u00f6d\u00e9snek, amelynek eredm\u00e9nyek\u00e9ppen magas hozz\u00e1adott \u00e9rt\u00e9k\u0171 munkahelyek j\u00f6nnek l\u00e9tre, amelyek tov\u00e1bbi fejleszt\u00e9si projekteket, kapacit\u00e1sokat k\u00e9pesek Magyarorsz\u00e1gra vonzani - tette hozz\u00e1.\nAz MTI-hez eljuttatott k\u00f6zlem\u00e9ny szerint a GE Healthcare a GE 16,7 milli\u00e1rd doll\u00e1ros eg\u00e9szs\u00e9g\u00fcgyi \u00fczlet\u00e1ga, amely ma Magyarorsz\u00e1gon t\u00f6bb mint 700 munkat\u00e1rsat foglalkoztat. Az orvosi k\u00e9palkot\u00f3, betegfigyel\u0151 berendez\u00e9sek \u00e9s digit\u00e1lis technol\u00f3gi\u00e1k vezet\u0151 szolg\u00e1ltat\u00f3jak\u00e9nt, a GE Healthcare intelligens eszk\u00f6z\u00f6k, adatelemz\u00e9s, alkalmaz\u00e1sok \u00e9s szolg\u00e1ltat\u00e1sok r\u00e9v\u00e9n teszi lehet\u0151v\u00e9 az eg\u00e9szs\u00e9g\u00fcgyben dolgoz\u00f3k sz\u00e1m\u00e1ra, hogy gyorsabb \u00e9s megalapozottabb d\u00f6nt\u00e9seket hozhassanak.\n\nMTI 2021. janu\u00e1r 14.\n\n"}]