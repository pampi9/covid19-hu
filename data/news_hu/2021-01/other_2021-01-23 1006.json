[{"date": "2021-01-23 10:06", "url": "https://koronavirus.gov.hu/cikkek/itm-csaknem-30-milliardot-iteltek-mar-meg-vallalkozasinditast-segito-programban", "h1": "ITM: Csaknem 30 milli\u00e1rdot \u00edt\u00e9ltek m\u00e1r meg a v\u00e1llalkoz\u00e1sind\u00edt\u00e1st seg\u00edt\u0151 programban", "body": "\nCsaknem 30 milli\u00e1rd forintot \u00edt\u00e9ltek meg eddig a v\u00e1llalkoz\u00e1sok ind\u00edt\u00e1s\u00e1t seg\u00edt\u0151 programban - t\u00e1j\u00e9koztatta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM), a t\u00e1rca foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1r\u00e1t id\u00e9zve szombaton az MTI-t.\n\n\u00a0\n\nBod\u00f3 S\u00e1ndor a k\u00f6zlem\u00e9ny szerint elmondta: m\u00e1r t\u00f6bb mint nyolcezren ig\u00e9nyeltek t\u0151ket\u00e1mogat\u00e1st a fiatalok \u00e9s \u00e1ll\u00e1skeres\u0151k v\u00e1llalkoz\u00f3v\u00e1 v\u00e1l\u00e1s\u00e1t seg\u00edt\u0151 programban. 6500 p\u00e1ly\u00e1zatot t\u00e1mogattak eddig, mintegy 19 milli\u00e1rd forintot pedig m\u00e1r ki is fizettek. A korm\u00e1ny sz\u00e1mos int\u00e9zked\u00e9ssel seg\u00edt abban, hogy min\u00e9l t\u00f6bben dolgozhassanak, ami a koronav\u00edrus-j\u00e1rv\u00e1ny idej\u00e9n k\u00fcl\u00f6n\u00f6sen fontos c\u00e9l - fogalmazott az \u00e1llamtitk\u00e1r.\nAz \u00c1ll\u00e1skeres\u0151k \u00e9s fiatalok v\u00e1llalkoz\u00f3v\u00e1 v\u00e1l\u00e1s\u00e1nak \u00f6szt\u00f6nz\u00e9se c\u00edm\u0171 programnak k\u00f6sz\u00f6nhet\u0151en 2022-ig hozz\u00e1vet\u0151leg nyolcezer v\u00e1llalkoz\u00e1s j\u00f6het l\u00e9tre a kev\u00e9sb\u00e9 fejlett r\u00e9gi\u00f3kban, majdnem ezer pedig a k\u00f6z\u00e9p-magyarorsz\u00e1gi r\u00e9gi\u00f3ban. A t\u00e1mogat\u00e1si keret mintegy h\u00e1romezer v\u00e1llalkoz\u00e1s l\u00e9trehoz\u00e1s\u00e1t seg\u00edti a 30 \u00e9v felettiek, \u00e9s csaknem hatezer\u00e9t az enn\u00e9l fiatalabbak k\u00f6r\u00e9ben. Az \u00f6sszesen mintegy 45 milli\u00e1rd forintb\u00f3l megval\u00f3sul\u00f3 program nagym\u00e9rt\u00e9kben hozz\u00e1j\u00e1rul a fiatalok \u00e9s az \u00e1ll\u00e1skeres\u0151k hosszabb t\u00e1v\u00fa munk\u00e1ba \u00e1ll\u00e1s\u00e1hoz.\nBod\u00f3 S\u00e1ndor k\u00f6z\u00f6lte: a v\u00e1llalkozni sz\u00e1nd\u00e9koz\u00f3knak els\u0151 sz\u0171r\u00e9sk\u00e9nt kompetenciam\u00e9r\u00e9sen kell r\u00e9szt venni\u00fck, a 17 ezer jelentkez\u0151b\u0151l t\u00f6bb mint 13 ezren jutottak m\u00e1r el eddig. A k\u00e9pz\u00e9sekbe k\u00f6z\u00fcl\u00fck m\u00e1r t\u00f6bb mint 10 ezren kapcsol\u00f3dtak be, az elfogadott \u00fczleti tervvel rendelkez\u0151k sz\u00e1ma pedig meghaladja a 6 ezret.\nKiemelte: a program seg\u00edts\u00e9g\u00e9vel orsz\u00e1gosan mintegy 9 ezer fiatal \u00e9s \u00e1ll\u00e1skeres\u0151 tal\u00e1lhatja meg a sz\u00e1m\u00edt\u00e1s\u00e1t \u00f6nfoglalkoztat\u00f3k\u00e9nt, n\u00f6velve ezzel az egy\u00e9ni v\u00e1llalkoz\u00e1sok sz\u00e1m\u00e1t. A v\u00e1llalkoz\u00f3kedv \u00f6szt\u00f6nz\u00e9se \u00e9s a foglalkoztat\u00e1s b\u0151v\u00edt\u00e9se a v\u00edrusv\u00e1ls\u00e1g hat\u00e1sainak enyh\u00edt\u00e9se \u00e9rdek\u00e9ben rendk\u00edv\u00fcl id\u0151szer\u0171 feladat - f\u0171zte hozz\u00e1.\nA k\u00f6zlem\u00e9ny szerint t\u00e1mogat\u00e1si k\u00e9relmet kiz\u00e1r\u00f3lag a beny\u00fajt\u00e1s el\u0151tt legfeljebb h\u00e1rom h\u00f3nappal kor\u00e1bban alakult v\u00e1llalkoz\u00e1sok adhatnak be. A Magyar \u00c1llamkincst\u00e1r, Budapest \u00e9s Pest megye eset\u00e9ben pedig az OFA Nonprofit Kft. hatvan napon bel\u00fcl elb\u00edr\u00e1lja a be\u00e9rkez\u0151 k\u00e9relmeket, a kedvez\u0151 t\u00e1mogat\u00f3i d\u00f6nt\u00e9s ut\u00e1n pedig kifizeti az ig\u00e9nyelt \u00f6sszeg fel\u00e9t.\nAz \u00e1llamtitk\u00e1r hozz\u00e1tette, hogy a kev\u00e9sb\u00e9 fejlett r\u00e9gi\u00f3kban a k\u00e9pz\u00e9sek hamarosan lez\u00e1rulnak. A t\u0151ket\u00e1mogat\u00e1s ir\u00e1nti k\u00e9relmek beny\u00fajt\u00e1s\u00e1ra orsz\u00e1gszerte janu\u00e1r 31-\u00e9ig, Budapesten \u00e9s Pest megy\u00e9ben pedig felf\u00fcggeszt\u00e9sig, de legk\u00e9s\u0151bb \u00e1prilis 30-\u00e1ig van lehet\u0151s\u00e9g.\n\nMTI 2021. janu\u00e1r 23.\n\n"}]