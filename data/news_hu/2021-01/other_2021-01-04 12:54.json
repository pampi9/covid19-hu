[{"date": "2021-01-04 12:54", "url": "https://koronavirus.gov.hu/cikkek/gyorgy-istvan-hetvegi-gyorsteszteken-az-ovodai-es-iskolai-dolgozok-1-szazaleka-volt-pozitiv", "h1": "Gy\u00f6rgy Istv\u00e1n: a h\u00e9tv\u00e9gi gyorsteszteken az \u00f3vodai \u00e9s iskolai dolgoz\u00f3k 1 sz\u00e1zal\u00e9ka volt pozit\u00edv", "body": "\nA h\u00e9tv\u00e9gi gyorsteszteken 20 ezer 744 \u00f3vodai \u00e9s iskolai dolgoz\u00f3 vett r\u00e9szt, egy sz\u00e1zal\u00e9kuk, 209 ember koronav\u00edrustesztje lett pozit\u00edv - mondta a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra h\u00e9tf\u0151n.\n\n\nGy\u00f6rgy Istv\u00e1n a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n eml\u00e9keztetett arra, hogy novemberben is biztos\u00edtott\u00e1k a lehet\u0151s\u00e9get a k\u00f6znevel\u00e9sben dolgoz\u00f3knak a tesztel\u00e9sre, az akkori eredm\u00e9nyek rosszabbak voltak: k\u00e9t sz\u00e1zal\u00e9kuk mint\u00e1ja lett pozit\u00edv.\n\u00a0\u00a0\u00a0\u00a0Janu\u00e1r 2-\u00e1n \u00e9s 3-\u00e1n a tesztet \u00f6sszesen 220 ezer k\u00f6znevel\u00e9sben \u00e9s szakk\u00e9pz\u00e9sben dolgoz\u00f3 pedag\u00f3gus sz\u00e1m\u00e1ra, orsz\u00e1gosan 99 helysz\u00ednen biztos\u00edtott\u00e1k; a mintav\u00e9telt 263 csapat v\u00e9gezte. Online el\u0151zetesen 13 ezren regisztr\u00e1ltak. Az eredm\u00e9nyeket elk\u00fcldt\u00e9k a Nemzeti N\u00e9peg\u00e9szs\u00e9g\u00fcgyi K\u00f6zpontnak, az adatok folyamatosan ker\u00fclnek be a statisztik\u00e1kba - fejtette ki.\n\n\u00a0\u00a0\u00a0\u00a0Hangs\u00falyozta: azok, akik most fert\u0151z\u00f6ttnek bizonyultak, nem mehetnek k\u00f6z\u00f6ss\u00e9gbe, t\u00edznapos h\u00e1zi karant\u00e9n v\u00e1r r\u00e1juk, \u00edgy a tan\u00edt\u00e1s biztons\u00e1gosan folytat\u00f3dhat a t\u00e9li sz\u00fcnet ut\u00e1n.\nAz \u00e1llamtitk\u00e1r elmondta, november k\u00f6zepe \u00f3ta csaknem f\u00e9lmilli\u00f3 tesztet v\u00e9geztek el, ami szavai szerint azt bizony\u00edtja, hogy \"mi, magyarok k\u00e9pesek vagyunk \u00f6sszefogni\".\n\u00a0\u00a0\u00a0\u00a0Eml\u00e9keztetett, novemberben \u00e9s decemberben t\u00f6bb szakmacsoport sz\u00e1m\u00e1ra tett\u00e9k lehet\u0151v\u00e9 a csoportos tesztel\u00e9st, \u00edgy az eg\u00e9szs\u00e9g\u00fcgyi \u00e9s szoci\u00e1lis int\u00e9zm\u00e9nyekben; a b\u00f6lcs\u0151d\u00e9kben, \u00f3vod\u00e1kban, nevel\u00e9si-oktat\u00e1si int\u00e9zm\u00e9nyekben; valamint a ter\u00fcleti k\u00f6zigazgat\u00e1sban - els\u0151sorban az \u00fcgyf\u00e9lszolg\u00e1latokon - dolgoz\u00f3k vehettek r\u00e9szt a teszteken. A c\u00e9l az \u00e9rintett int\u00e9zm\u00e9nyek biztons\u00e1gos m\u0171k\u00f6d\u00e9s\u00e9nek biztos\u00edt\u00e1sa volt - h\u00fazta al\u00e1.\n\u00a0\u00a0\u00a0\u00a0Gy\u00f6rgy Istv\u00e1n bejelentette: az operat\u00edv t\u00f6rzs az olt\u00e1si terv v\u00e9grehajt\u00e1s\u00e1ra projektmunkacsoportot hozott l\u00e9tre, amelyet \u0151 vezet. Az olt\u00e1si tervet a rendelkez\u00e9sre \u00e1ll\u00f3 vakcina f\u00fcggv\u00e9ny\u00e9ben hajtj\u00e1k v\u00e9gre - mondta.\n\n\nMTI 2021. janu\u00e1r 4.\n\n"}]