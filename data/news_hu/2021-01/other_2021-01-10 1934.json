[{"date": "2021-01-10 19:34", "url": "https://koronavirus.gov.hu/cikkek/tizmilliard-forintbol-fejlesztik-kaposi-mor-oktato-korhaz-mosdosi-telephelyet", "h1": "T\u00edzmilli\u00e1rd forintb\u00f3l fejlesztik a Kaposi M\u00f3r Oktat\u00f3 K\u00f3rh\u00e1z mosd\u00f3si telephely\u00e9t", "body": "\nMeg\u00fajul 10 milli\u00e1rd forintb\u00f3l a Somogy Megyei Kaposi M\u00f3r Oktat\u00f3 K\u00f3rh\u00e1z telephelye Mosd\u00f3son - jelentette be Gelencs\u00e9r Attila, Kaposv\u00e1r \u00e9s t\u00e9rs\u00e9ge fideszes orsz\u00e1ggy\u0171l\u00e9si k\u00e9pvisel\u0151je vas\u00e1rnap a helysz\u00ednen tartott sajt\u00f3t\u00e1j\u00e9koztat\u00f3n.\n\n\nA politikus azt mondta: a v\u00e1rhat\u00f3an egy \u00e9v m\u00falva kezd\u0151d\u0151, h\u00e1rom \u00fctemben megval\u00f3sul\u00f3 fejleszt\u00e9si program mag\u00e1ban foglalja a telephelyen \u00e1ll\u00f3 71 ingatlanb\u00f3l 31 haszn\u00e1laton k\u00edv\u00fcli, vagy gazdas\u00e1gosan nem \u00fczemeltethet\u0151 \u00e9p\u00fcletnek a lebont\u00e1s\u00e1t, az uszoda, a szoci\u00e1lis otthon, a pavilon\u00e9p\u00fclet, az igazgat\u00e1si \u00e9p\u00fclet, a gyermekfoglalkoztat\u00f3, a gy\u00f3gyszert\u00e1r, a szolg\u00e1lati lak\u00e1sok \u00e9s a kast\u00e9ly\u00e9p\u00fclet rekonstrukci\u00f3j\u00e1t. Ut\u00f3bbiban minihotelt alak\u00edtanak ki a betegek hozz\u00e1tartoz\u00f3inak elhelyez\u00e9s\u00e9re.\n\u00a0\u00a0\u00a0\u00a0Az int\u00e9zm\u00e9ny szakmai profilja belgy\u00f3gy\u00e1szat, kardiol\u00f3giai \u00e9s mozg\u00e1sszervi rehabilit\u00e1ci\u00f3, geri\u00e1tria \u00e9s hospice ell\u00e1t\u00e1s lesz - tette hozz\u00e1. Jelezte, a betegbiztons\u00e1g, a betegek komfort\u00e9rzet\u00e9nek n\u00f6vel\u00e9s\u00e9t, munkahelyek megment\u00e9s\u00e9t, 50 \u00faj munkahely l\u00e9tes\u00edt\u00e9s\u00e9t v\u00e1rj\u00e1k az \"orsz\u00e1gosan is egyed\u00fcl\u00e1ll\u00f3, hi\u00e1nyp\u00f3tl\u00f3 beruh\u00e1z\u00e1st\u00f3l\".\n\u00a0\u00a0\u00a0\u00a0Guly\u00e1s\u00a0Gergely, a Minisztereln\u00f6ks\u00e9get vezet\u0151 miniszter k\u00f6z\u00f6lte, a korm\u00e1ny elk\u00f6telezett a fejleszt\u00e9s mellett, a forr\u00e1s rendelkez\u00e9sre \u00e1ll, m\u00falt \u00e9v v\u00e9g\u00e9n 495 milli\u00f3 forintot hagyott j\u00f3v\u00e1 a tervez\u00e9s k\u00f6lts\u00e9geire.\n\u00a0\u00a0\u00a0\u00a0A korm\u00e1ny az\u00e9rt t\u00e1mogatja a teljes rekonstrukci\u00f3ra vonatkoz\u00f3 elk\u00e9pzel\u00e9seket, mert a mosd\u00f3si telephely j\u00f3 helyen van, \u00e9vtizedek \u00f3ta szolg\u00e1lja a gy\u00f3gy\u00edt\u00e1st \u00e9s a rehabilit\u00e1ci\u00f3t, helyben \u00e9s a megy\u00e9ben is \u00e9rt\u00e9knek tekintik - fogalmazott.\n\u00a0\u00a0\u00a0\u00a0\u00dagy v\u00e9lte: a t\u00e1mogat\u00e1s j\u00f3 h\u00edr Mosd\u00f3snak \u00e9s eg\u00e9sz Somogy megy\u00e9nek, hiszen hozz\u00e1j\u00e1rul a helyi eg\u00e9szs\u00e9g\u00fcgyi ell\u00e1t\u00e1s sz\u00ednvonal\u00e1nak n\u00f6vel\u00e9s\u00e9hez. Emellett j\u00f3 h\u00edr orsz\u00e1gosan is, hiszen a projekt r\u00e9sze a magyar eg\u00e9szs\u00e9g\u00fcgy meg\u00faj\u00edt\u00e1s\u00e1nak.\n\u00a0\u00a0\u00a0\u00a0Guly\u00e1s\u00a0Gergely sz\u00f3lt arr\u00f3l, hogy neh\u00e9z \u00e9v van Magyarorsz\u00e1g m\u00f6g\u00f6tt: \"B\u00e1r az uni\u00f3s \u00e1tlagn\u00e1l jobban teljes\u00edtett\", a gazdas\u00e1gi elemz\u0151k \u00e1ltal v\u00e1rt 3,5-4 sz\u00e1zal\u00e9kos gazdas\u00e1gi n\u00f6veked\u00e9s helyett a nem v\u00e9gleges adatok szerint 6 sz\u00e1zal\u00e9kos recesszi\u00f3t szenvedett el a kornav\u00edrus-j\u00e1rv\u00e1ny miatt.\n\u00a0\u00a0\u00a0\u00a0Ebben az \u00e9vben mindenki arra t\u00f6rekszik, hogy min\u00e9l t\u00f6bb megb\u00edzhat\u00f3 vakcin\u00e1t min\u00e9l gyorsabban tudjunk szerezni, \u00e9s min\u00e9l gyorsabban t\u00e9rhessen vissza az \u00e9let a norm\u00e1lis ker\u00e9kv\u00e1g\u00e1sba - mondta a miniszter.\n\u00a0\u00a0\u00a0\u00a0Guly\u00e1s\u00a0Gergely r\u00e1mutatott, hogy fejleszt\u00e9sekre van sz\u00fcks\u00e9g a gazdas\u00e1g tavaly elszenvedett k\u00e1rainak m\u00e9rs\u00e9kl\u00e9s\u00e9hez. Hangs\u00falyozta, hogy az Eur\u00f3pai Uni\u00f3 helyre\u00e1ll\u00edt\u00e1si alapj\u00e1t, a k\u00f6z\u00f6ss\u00e9g h\u00e9t\u00e9ves k\u00f6lts\u00e9gvet\u00e9s\u00e9t \u00e9s Magyarorsz\u00e1g 2021-es k\u00f6lts\u00e9gvet\u00e9si t\u00f6rv\u00e9ny\u00e9t n\u00e9zve \"soha nem l\u00e1tott m\u00e9rt\u00e9kben \u00e1llnak rendelkez\u00e9sre fejleszt\u00e9si forr\u00e1sok id\u00e9n \u00e9s a k\u00f6vetkez\u0151 \u00e9vekben\".\n\u00a0\u00a0\u00a0\u00a0Moizs Marianna, a Kaposi M\u00f3r Oktat\u00f3 K\u00f3rh\u00e1z f\u0151igazgat\u00f3ja azt mondta, az int\u00e9zm\u00e9ny mosd\u00f3si telephely\u00e9nek rekonstrukci\u00f3ja a kivitelez\u00e9s megkezd\u00e9s\u00e9t\u0151l sz\u00e1m\u00edtva 2-3 \u00e9vet vesz ig\u00e9nybe, az ell\u00e1t\u00e1st a munk\u00e1latok ideje alatt folyamatosan biztos\u00edtaniuk kell.\n\u00a0\u00a0\u00a0\u00a0Kit\u00e9rt r\u00e1, Mosd\u00f3son jelenleg kr\u00f3nikus, hospice, geri\u00e1triai ell\u00e1t\u00e1st, kardiol\u00f3giai \u00e9s gyermekrehabilit\u00e1ci\u00f3t v\u00e9geznek, 7 oszt\u00e1lyon jelenleg 226 \u00e1gyat tartanak fenn, a dolgoz\u00f3ik sz\u00e1ma 137.\n\u00a0\u00a0\u00a0\u00a0Keresztes J\u00f3zsef, Mosd\u00f3s fideszes polg\u00e1rmestere azt k\u00f6z\u00f6lte, a k\u00f3rh\u00e1zi telephely m\u0171k\u00f6d\u00e9se jelent\u0151sen hozz\u00e1j\u00e1rul a telep\u00fcl\u00e9s fejl\u0151d\u00e9s\u00e9hez, a tervezett moderniz\u00e1ci\u00f3 \u00fajabb lehet\u0151s\u00e9geket, k\u00f6zt\u00fck \u00faj munkahelyeket jelent a falunak.\n\u00a0\u00a0\u00a0\u00a0A sajt\u00f3t\u00e1j\u00e9koztat\u00f3n r\u00e9szt vett Szita K\u00e1roly (Fidesz-KDNP), Kaposv\u00e1r polg\u00e1rmestere, Bir\u00f3 Norbert (Fidesz-KDNP), a Somogy Megyei K\u00f6zgy\u0171l\u00e9s eln\u00f6ke \u00e9s Neszm\u00e9nyi Zsolt, Somogy megyei korm\u00e1nymegb\u00edzott is.\n\u00a0\u00a0\n\nMTI 2021. janu\u00e1r 10.\n\n"}]