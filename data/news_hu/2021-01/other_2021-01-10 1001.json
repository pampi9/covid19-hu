[{"date": "2021-01-10 10:01", "url": "https://koronavirus.gov.hu/cikkek/szijjarto-peter-vilagjarvany-alatt-1676-milliard-forintnyi-beruhazas-erkezett-magyarorszagra", "h1": "Szijj\u00e1rt\u00f3 P\u00e9ter: a vil\u00e1gj\u00e1rv\u00e1ny alatt 1676 milli\u00e1rd forintnyi beruh\u00e1z\u00e1s \u00e9rkezett Magyarorsz\u00e1gra", "body": "\nTavaly a magyar \u00e1llami beruh\u00e1z\u00e1s\u00f6szt\u00f6nz\u00e9si rendszer 1433 beruh\u00e1z\u00e1st kezelt, amelyre soha kor\u00e1bban nem volt m\u00e9g p\u00e9lda, ezek 1676 milli\u00e1rd forintnyi beruh\u00e1z\u00e1st hoztak Magyarorsz\u00e1gra \u00e9s mindez a vil\u00e1gj\u00e1rv\u00e1ny alatt t\u00f6rt\u00e9nt - mondta a k\u00fclgazdas\u00e1gi \u00e9s k\u00fcl\u00fcgyminiszter vas\u00e1rnap a Kossuth r\u00e1di\u00f3 Vas\u00e1rnapi \u00dajs\u00e1g c\u00edm\u0171 m\u0171sor\u00e1ban.\n\n\nSzijj\u00e1rt\u00f3 P\u00e9ter hozz\u00e1tette, a befektet\u00e9sek el\u0151tt a v\u00e1llalatok olyan szempontokat m\u00e9rlegelnek, mint a munkaer\u0151, a politikai stabilit\u00e1s, a p\u00e9nz\u00fcgyi szempont, illetve a logisztikai, infrastruktur\u00e1lis k\u00e9rd\u00e9s.\n\u00a0\u00a0\u00a0\u00a0A miniszter szerint ez\u00e9rt fontos, hogy Magyarorsz\u00e1gon eur\u00f3pai \u00f6sszevet\u00e9sben is egyed\u00fcl\u00e1ll\u00f3 politikai stabilit\u00e1s van, hiszen egy politikai er\u0151, demokratikus felhatalmaz\u00e1s alapj\u00e1n k\u00e9tharmados t\u00f6bbs\u00e9ggel korm\u00e1nyoz, valamint, hogy itt kell fizetni eur\u00f3pai \u00f6sszevet\u00e9sben a legalacsonyabb egykulcsos szem\u00e9lyi j\u00f6vedelemad\u00f3t \u00e9s a legalacsonyabb egykulcsos t\u00e1rsas\u00e1gi ad\u00f3t.\n\u00a0\u00a0\u00a0\u00a0Kiemelte, Magyarorsz\u00e1g mind a n\u00e9gy szempontot tekintve meger\u0151s\u00edtette poz\u00edci\u00f3j\u00e1t, ezt mutatja, hogy az amerikai befektet\u00e9sekkel foglalkoz\u00f3 Site Selection magazin egym\u00e1s ut\u00e1n harmadszor v\u00e1lasztotta Magyarorsz\u00e1got a vil\u00e1g 10 legkedveltebb befektet\u00e9si helysz\u00edne k\u00f6z\u00e9.\n\u00a0\u00a0\u00a0\u00a0Mindezek mellett megjegyezte, a keleti nyit\u00e1s start\u00e9gi\u00e1ja is helyes volt: 2019-hez hasonl\u00f3an 2020-ben is nem egy nyugati, hanem egy keleti orsz\u00e1gb\u00f3l \u00e9rkezett a legt\u00f6bb beruh\u00e1z\u00e1s Magyarorsz\u00e1gra, 2019-ben Kore\u00e1b\u00f3l, 2020-ban pedig m\u00e1r K\u00edn\u00e1b\u00f3l.\u00a0\u00a0\n\u00a0\u00a0\u00a0\u00a0K\u00f6z\u00f6lte, a nagyberuh\u00e1z\u00e1s \u00f6szt\u00f6nz\u00e9si programokb\u00f3l alapvet\u0151en \u00faj g\u00e9pek, g\u00e9psorok v\u00e1s\u00e1rl\u00e1s\u00e1ra, \u00faj technol\u00f3gi\u00e1k meghonos\u00edt\u00e1s\u00e1ra adtak t\u00e1mogat\u00e1st, \u00edgy a magyar v\u00e1llalatok most ki tudj\u00e1k szolg\u00e1lni azt a piaci keresletet, amely az\u00e9rt alakult ki, mert a vil\u00e1ggazdas\u00e1g v\u00e1ltoz\u00e1sai miatt egyes v\u00e1llalati kapacit\u00e1sok bez\u00e1rtak vagy cs\u00f6kkentek\n\u00a0\u00a0\u00a0\u00a0A magyar gazdas\u00e1g \u00e1llapot\u00e1t mutat\u00f3 sz\u00e1mokban a m\u00e1sodik negyed\u00e9vben m\u00e1r \u00e9reztetni kell a hat\u00e1sukat azoknak a nagym\u00e9rt\u00e9k\u0171 beruh\u00e1z\u00e1sok, amelyek most megval\u00f3sultak vagy megval\u00f3sulnak a nagy beruh\u00e1z\u00e1s\u00f6szt\u00f6nz\u00e9si programok nyom\u00e1n - mondta a miniszter, aki egy\u00fattal jelezte, jelenleg 13 milli\u00e1rd eur\u00f3nyi nagyberuh\u00e1z\u00e1s\u00e9rt versenyeznek, a c\u00e9l, hogy azok Magyarorsz\u00e1gra \u00e9rkezzenek.\n\u00a0\u00a0\u00a0\u00a0A m\u0171sorvezet\u0151 az amerikai esem\u00e9nyekr\u0151l is k\u00e9rdezte a t\u00e1rcavezet\u0151t, aki \u00fagy fogalmazott: \"mi a k\u00fclpolitik\u00e1nkat a k\u00f6lcs\u00f6n\u00f6s tiszteletre alapozzuk \u00e9s ennek a k\u00f6lcs\u00f6n\u00f6s tiszteletnek a r\u00e9sze az, hogy mi nem komment\u00e1ljuk m\u00e1s orsz\u00e1gok belpolitikai viszonyait (...), mi az\u00e9rt szurkolunk, szor\u00edtunk, hogy minden orsz\u00e1g a lehet\u0151 legjobban tudja int\u00e9zni a saj\u00e1t bels\u0151 \u00fcgyeit, szurkolunk az\u00e9rt, hogy a\u00a0\u00a0neh\u00e9zs\u00e9geken minden orsz\u00e1g t\u00fallegyen. Nek\u00fcnk az az \u00e9rdek\u00fcnk, hogy az Amerikai Egyes\u00fclt \u00c1llamokkal fenn tudjuk tartani az eddigi j\u00f3 egy\u00fcttm\u0171k\u00f6d\u00e9st.\"\n\n\nMTI 2021. janu\u00e1r 10.\n\n"}]