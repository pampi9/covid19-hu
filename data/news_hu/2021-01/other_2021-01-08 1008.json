[{"date": "2021-01-08 10:08", "url": "https://koronavirus.gov.hu/cikkek/orban-februar-elsejeig-meghosszabbitjuk-az-eddig-fennallo-intezkedeseket", "h1": "Orb\u00e1n: febru\u00e1r elsej\u00e9ig meghosszabb\u00edtjuk az eddig fenn\u00e1ll\u00f3 int\u00e9zked\u00e9seket", "body": "\nFebru\u00e1r 1-j\u00e9ig meghosszabb\u00edtj\u00e1k a koronav\u00edrus-j\u00e1rv\u00e1ny miatt elrendelt korl\u00e1toz\u00f3 int\u00e9zked\u00e9seket, a k\u00f6z\u00e9piskol\u00e1kban is marad az online oktat\u00e1s - jelentette be Orb\u00e1n Viktor p\u00e9nteken a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban az operat\u00edv t\u00f6rzs d\u00f6nt\u00e9s\u00e9t. A minisztereln\u00f6k hangs\u00falyozta: nem egyszer\u0171en el akarja h\u00e1r\u00edtani a v\u00e1ls\u00e1got, hanem azt akarja, hogy 2021 egy kiemelked\u0151en j\u00f3 \u00e9ve legyen a magyaroknak.\n\n\nAz eg\u00e9szs\u00e9g\u00fcgyi dolgoz\u00f3k olt\u00e1sa mellett fokozatosan megkezd\u0151d\u00f6tt az id\u0151sotthonok lak\u00f3inak \u00e9s dolgoz\u00f3inak olt\u00e1sa is\nA korm\u00e1nyf\u0151 ismertette: eddig 42 549 eg\u00e9szs\u00e9g\u00fcgyi dolgoz\u00f3t oltottak be, \u00e9s b\u00e1r kezdetben a fenntart\u00e1s nagyobb volt, ez most v\u00e1ltozni l\u00e1tszik. Megkezdt\u00e9k az id\u0151sotthonok lak\u00f3inak olt\u00e1s\u00e1t is, \u00e9s a h\u00e9tv\u00e9g\u00e9n minden olyan int\u00e9zm\u00e9nyben oltanak, amelyben 150-n\u00e9l t\u00f6bb id\u0151s \u00e9l. Hozz\u00e1tette: a jelenlegi adatok szerint az id\u0151sotthonok lak\u00f3inak mintegy 80 sz\u00e1zal\u00e9ka, a dolgoz\u00f3knak viszont csak 50 sz\u00e1zal\u00e9ka v\u00e1llalja az olt\u00e1st.\nAz olt\u00e1sok biztons\u00e1gosak \u00e9s sz\u00fcks\u00e9gesek a j\u00e1rv\u00e1ny meg\u00e1ll\u00edt\u00e1s\u00e1hoz\n\nK\u00f6z\u00f6lte: szeretne mindenkit megnyugtatni, az olt\u00e1sok biztons\u00e1gosak \u00e9s sz\u00fcks\u00e9gesek, \u00e9s ha sor ker\u00fcl r\u00e1 az olt\u00e1si tervben, \u0151 is beoltatja mag\u00e1t.\n\u00a0\u00a0\u00a0\u00a0Eddig 80 ezer embernek elegend\u0151 vakcina \u00e9rkezett az orsz\u00e1gba, ami kev\u00e9s, ez\u00e9rt is d\u00f6nt\u00f6tt az operat\u00edv t\u00f6rzs a fenn\u00e1ll\u00f3 korl\u00e1toz\u00e1sok hosszabb\u00edt\u00e1s\u00e1r\u00f3l - mondta Orb\u00e1n Viktor, \u00fagy fogalmazva: a j\u00e1rv\u00e1ny m\u00e9g er\u0151s, \u00e9s b\u00e1r most \u00fagy \u00e9rzi, megf\u00e9kezt\u00e9k, m\u00e9g mindig komoly vesz\u00e9lyt jelent.\nFebru\u00e1r elsej\u00e9ig meghosszabb\u00edtjuk az eddig fenn\u00e1ll\u00f3 int\u00e9zked\u00e9seket\n\nMegjegyezte: a magyar v\u00e1ls\u00e1gkezel\u00e9s m\u00e1s, mint Nyugaton, ahol folyamatosan v\u00e1ltoztatnak az int\u00e9zked\u00e9seken. Magyarorsz\u00e1g a kisz\u00e1m\u00edthat\u00f3s\u00e1g miatt nem szeretn\u00e9 \"r\u00e1ngatni\" a szab\u00e1lyokat, \u00e9s eg\u00e9szen addig, am\u00edg nincs elenged\u0151 vakcina, a korl\u00e1toz\u00e1si rendet fenn kell tartani, \u00e9s erre az \u00e9letre kell berendezkedni - fejtette ki, egy\u00fattal elismer\u00e9sre m\u00e9lt\u00f3nak nevezte az orsz\u00e1g k\u00fczdelm\u00e9t.\n\u00a0\u00a0\u00a0\u00a0A korm\u00e1nyf\u0151 arr\u00f3l is t\u00e1j\u00e9koztatott, hogy a p\u00e9ntek reggeli adatok szerint 5297 koronav\u00edrus-megbetegedett van k\u00f3rh\u00e1zban, l\u00e9legeztet\u0151g\u00e9pen 372-en vannak, az \u00faj fert\u0151z\u00f6ttek sz\u00e1ma 2907, az elhunytak\u00e9 pedig 115.\nA magyarorsz\u00e1gi koronav\u00edrus-\u00e1ldozatok sz\u00e1m\u00e1t \u00e9rint\u0151en nemzetk\u00f6zi \u00f6sszevet\u00e9sben azt mondta, hogy a magyar eg\u00e9szs\u00e9g\u00fcgy olyan orsz\u00e1gokn\u00e1l bizonyult eredm\u00e9nyesebbnek, mint p\u00e9ld\u00e1ul Belgium, Olaszorsz\u00e1g, Spanyolorsz\u00e1g, Nagy-Britannia, az Egyes\u00fclt \u00c1llamok, Hollandia, Sv\u00e9dorsz\u00e1g, Franciaorsz\u00e1g. De ebben az \u00f6sszef\u00fcgg\u00e9sben a siker sz\u00f3t nem szabad eml\u00edteni - tette hozz\u00e1.\nA korm\u00e1ny minden lehets\u00e9ges \u00e9s \u00edg\u00e9retes k\u00fclf\u00f6ldi vakcina beszerz\u00e9s\u00e9r\u0151l t\u00e1rgyal\n\u00dagy fogalmazott, a gy\u0151zelem, a vakcina m\u00e1r csak karny\u00fajt\u00e1snyira van, de nem v\u00e1rni kell r\u00e1, hanem szerezni, ez\u00e9rt t\u00e1rgyal a korm\u00e1ny a nyugatiakon k\u00edv\u00fcl Izraellel, K\u00edn\u00e1val, Oroszorsz\u00e1ggal.\n\u00a0\u00a0\u00a0\u00a0Az EU-ban Br\u00fcsszel t\u00e1rgyal, \u00e9s \"v\u00e1rjuk, hogy j\u00f6jj\u00f6n az olt\u00f3anyag\", ami sok mindenkit frusztr\u00e1l - mondta Orb\u00e1n Viktor, megjegyezve: Magyarorsz\u00e1g 8,5 milli\u00f3 ember beolt\u00e1s\u00e1hoz elegend\u0151 megrendel\u00e9st adott le.\nGratul\u00e1lt egy\u00fattal az EU-b\u00f3l kil\u00e9pett briteknek, akik maguk t\u00e1rgyaltak vakcina\u00fcgyben, \u00e9s \"jobb \u00e1llapotban vannak, mint mi, akik egy\u00e9bk\u00e9nt Br\u00fcsszelen kereszt\u00fcl v\u00e9dekez\u00fcnk\".\n\u00a0\u00a0\u00a0\u00a0A minisztereln\u00f6k arra sz\u00e1m\u00edt, mindez vissza fog vezetni ahhoz a k\u00e9rd\u00e9shez, hogy Br\u00fcsszelnek csak azokat a jogk\u00f6r\u00f6ket kelljen \u00e1tadni, amelyeket biztosan jobban kezel a tag\u00e1llamokn\u00e1l. A mostanin\u00e1l sokkal t\u00f6bb mindent kellene nemzeti alapon int\u00e9zni, a jogk\u00f6r\u00f6k egy r\u00e9sz\u00e9t vissza kellene adni a nemzet\u00e1llamoknak - k\u00f6z\u00f6lte.\nVakcina\u00fcgyben \u00fagy \u00f6sszegzett: \"ha csak a nyugati vakcin\u00e1kra t\u00e1maszkodunk, akkor m\u00e9g sok\u00e1ig, t\u00f6bb h\u00f3napig kell a korl\u00e1toz\u00e1sokat fenntartani\". \u00c1m ha tal\u00e1lni m\u00e1shol biztons\u00e1gos \u00e9s bev\u00e1lt olt\u00f3anyagot, akkor felgyors\u00edthat\u00f3 a folyamat - mondta.\nA gazdas\u00e1gr\u00f3l \u00e9s a munkahelyekr\u0151l\n\nA munkan\u00e9lk\u00fclis\u00e9gi adatokr\u00f3l Orb\u00e1n Viktor azt mondta: a v\u00e1ls\u00e1g el\u0151tti \u00e1llapotn\u00e1l 26 ezerrel dolgoznak kevesebben, ennyi az elvesz\u00edtett munkahelyek sz\u00e1ma - kev\u00e9s ilyen orsz\u00e1g van a vil\u00e1gon -, r\u00e1ad\u00e1sul \"ezt is vissza fogjuk nyerni\". Hangs\u00falyozta: nem egyszer\u0171en csak vissza\u00e1ll\u00edtj\u00e1k a kor\u00e1bbi munkahelyek sz\u00e1m\u00e1t, meg is n\u00f6velik.\n\u00a0\u00a0\u00a0\u00a0\"Nem egyszer\u0171en el akarom h\u00e1r\u00edtani ezt a v\u00e1ls\u00e1got, hanem azt akarom, hogy egy kiemelked\u0151en j\u00f3 \u00e9ve legyen a magyaroknak a 2021-es. Az els\u0151 egy-k\u00e9t h\u00f3nap m\u00e9g d\u00f6c\u00f6gni fog, de ut\u00e1na be kell gy\u00fajtani a rak\u00e9t\u00e1kat\" - fogalmazott, kiemelve: \u00fagy kellene kij\u00f6nni a v\u00e1ls\u00e1gb\u00f3l, hogy versenyk\u00e9pess\u00e9g \u00e9s teljes\u00edtm\u00e9ny szempontj\u00e1b\u00f3l Magyarorsz\u00e1g megel\u0151z kor\u00e1bban el\u0151tte l\u00e9v\u0151 \u00e1llamokat. Ennek es\u00e9ly\u00e9t val\u00f3s\u00e1gosnak nevezte.\nArr\u00f3l is besz\u00e9lt, hogy a f\u0151 ir\u00e1ny - mik\u00f6zben a b\u00e9rt\u00e1mogat\u00e1st sem hanyagolj\u00e1k el - a beruh\u00e1z\u00e1st\u00e1mogat\u00e1s, mert ebb\u0151l van munkahely.\nKiemelked\u0151en j\u00f3 \u00e9vet kell csin\u00e1lni 2021-b\u0151l\n\nKiemelte: a korm\u00e1ny nem adta fel egyetlen terv\u00e9t sem, \u00edgy p\u00e9ld\u00e1ul sem a 13. havi nyugd\u00edj visszavezet\u00e9s\u00e9t, sem az otthonteremt\u00e9si t\u00e1mogat\u00e1sokra vonatkoz\u00f3t, \u00e9s a sok sz\u00e1z beruh\u00e1z\u00e1s is meghozza majd az eredm\u00e9ny\u00e9t.\n\u00a0\u00a0\u00a0\u00a0\"A magyar v\u00e1ls\u00e1gkezel\u00e9snek (...) rendk\u00edv\u00fcl j\u00f3 es\u00e9lyei vannak arra, hogy a j\u00f3l siker\u00fcltek, az eredm\u00e9nyesek k\u00f6z\u00e9 soroljuk majd 2021 v\u00e9g\u00e9n\" - mondta.\nAz eredm\u00e9nyess\u00e9g m\u00e9rt\u00e9k\u00e9t term\u00e9szetesen befoly\u00e1solja, hogy mikor, m\u00e1rciusban, \u00e1prilisban vagy csak m\u00e1jusban tudj\u00e1k feloldani a korl\u00e1toz\u00e1sokat. Vagyis a vakcina az idei \u00e9v gazdas\u00e1gi eredm\u00e9nyess\u00e9g\u00e9t is d\u00f6nt\u0151en befoly\u00e1solja - fejtette ki.\n\nA h\u00e9ten a Capitoliumban t\u00f6rt\u00e9nt er\u0151szakos cselekm\u00e9nyekr\u0151l sz\u00f3lva Orb\u00e1n Viktor egyr\u00e9szt r\u00e9szv\u00e9t\u00e9t nyilv\u00e1n\u00edtotta az elhunytak csal\u00e1dtagjainak, m\u00e1sr\u00e9szt \u00fagy fogalmazott: \"nem szeretj\u00fck, ha benn\u00fcnket min\u0151s\u00edtgetnek, k\u00f6vetkez\u00e9sk\u00e9ppen mi sem min\u0151s\u00edtget\u00fcnk m\u00e1s orsz\u00e1gokat\". \"Nem sz\u00f3lunk bele abba sem, ami most Amerik\u00e1ban t\u00f6rt\u00e9nik, ez az amerikaiaknak a dolga. Szurkolunk nekik, \u00e9s b\u00edzunk abban, hogy sikeresen meg fogj\u00e1k oldani a saj\u00e1t probl\u00e9m\u00e1ikat\" - k\u00f6z\u00f6lte.\n\u00a0\u00a0\u00a0\u00a0Megjegyezte ugyanakkor, hogy a baloldal Magyarorsz\u00e1gon is pr\u00f3b\u00e1lkozott er\u0151szakkal, \"megostromolt\u00e1k az Orsz\u00e1ggy\u0171l\u00e9s \u00e9p\u00fclet\u00e9t\", rend\u0151rsorfallal kellett megv\u00e9deni a Parlamentet az er\u0151szakos baloldali t\u00f6megt\u0151l, amelyben ott voltak ellenz\u00e9ki politikusok. Van olyan p\u00e1rtvezet\u0151, akinek az\u00e9rt kellett b\u00edr\u00f3s\u00e1g \u00e1llnia, mert egy ilyen alkalommal f\u00fcstgr\u00e1n\u00e1tot dobott rend\u0151r\u00f6kre - tette hozz\u00e1, jelezve: a magyar rend\u0151r\u00f6k kiv\u00e1l\u00f3an teljes\u00edtettek.\n\n\n\n"}]