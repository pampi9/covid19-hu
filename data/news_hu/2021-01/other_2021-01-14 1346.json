[{"date": "2021-01-14 13:46", "url": "https://koronavirus.gov.hu/cikkek/szijjarto-21-milliard-forint-ertekben-valosulnak-meg-fejlesztesek-harom-videki-vallalatnal", "h1": "Szijj\u00e1rt\u00f3: 2,1 milli\u00e1rd forint \u00e9rt\u00e9kben val\u00f3sulnak meg fejleszt\u00e9sek h\u00e1rom vid\u00e9ki v\u00e1llalatn\u00e1l", "body": "\nH\u00e1rom, vid\u00e9ken m\u0171k\u00f6d\u0151 magyar v\u00e1llalat \u00f6sszesen 2,1 milli\u00e1rd forint \u00e9rt\u00e9kben hajt v\u00e9gre beruh\u00e1z\u00e1sokat, amelyekhez a korm\u00e1nyt\u00f3l 690 milli\u00f3 forint t\u00e1mogat\u00e1sban r\u00e9szes\u00fclnek - k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter Budapesten, a versenyk\u00e9pess\u00e9g-n\u00f6vel\u0151 program cs\u00fct\u00f6rt\u00f6ki szerz\u0151d\u00e9s\u00e1tad\u00f3 rendezv\u00e9ny\u00e9n, Budapesten.\n\n\n\u00a0Szijj\u00e1rt\u00f3 P\u00e9ter hozz\u00e1tette, hogy a fejleszt\u00e9seknek k\u00f6sz\u00f6nhet\u0151en a h\u00e1rom c\u00e9g 820 munkahelyet v\u00e9d meg.\n\u00a0\u00a0\u00a0\u00a0A miniszter ismertette: a Nagyhegyesi Takarm\u00e1ny Kft. beruh\u00e1z\u00e1sak\u00e9nt Nagyhegyesen mintegy 900 milli\u00f3 forintb\u00f3l 1800 n\u00e9gyzetm\u00e9teres \u00faj csarnok \u00e9p\u00fcl, \u00faj eszk\u00f6z\u00f6ket, g\u00e9peket szereznek be, \u00edgy az \u00e1llateledel-gy\u00e1rt\u00e1si kapacit\u00e1sukat is tov\u00e1bb n\u00f6velik. A szaloncukorgy\u00e1rt\u00e1sban piacvezet\u0151 szerepet bet\u00f6lt\u0151 Dolcetta Kft. b\u00e9k\u00e9scsabai gy\u00e1r\u00e1ban 1100 n\u00e9gyzetm\u00e9teres \u00faj gy\u00e1rt\u00f3- \u00e9s rakt\u00e1rcsarnok j\u00f6n l\u00e9tre 725 milli\u00f3 forintos beruh\u00e1z\u00e1ssal. A MAM-Hung\u00e1ria Kft. Vas megyei gy\u00e1r\u00e1ban, Vaskeresztesen a cumis\u00fcveg-gy\u00e1rt\u00f3sort moderniz\u00e1lj\u00e1k \u00e9s a term\u00e9kvizsg\u00e1lati laborat\u00f3riumot b\u0151v\u00edtik a 476 milli\u00f3 forintos beruh\u00e1z\u00e1ssal.\n\u00a0\u00a0\u00a0\u00a0Nyemcsok Zolt\u00e1n G\u00e1bor, a Dolcetta Kft. \u00fcgyvezet\u0151 igazgat\u00f3ja elmondta, hogy a harminc\u00e9ves m\u00faltra visszatekint\u0151 b\u00e9k\u00e9scsabai c\u00e9g k\u00f6zel sz\u00e1zf\u00e9le \u00e9desipari term\u00e9ket gy\u00e1rt, mintegy sz\u00e1z dolgoz\u00f3juk van. A beruh\u00e1z\u00e1ssal megdupl\u00e1zz\u00e1k a termel\u00e9si \u00e9s logisztikai kapacit\u00e1sukat, emellett terveik k\u00f6z\u00f6tt szerepel a dolgoz\u00f3i l\u00e9tsz\u00e1m b\u0151v\u00edt\u00e9se is.\n\u00a0\u00a0\u00a0\u00a0Herczeg Tam\u00e1s (Fidesz) orsz\u00e1ggy\u0171l\u00e9si k\u00e9pvisel\u0151 hozz\u00e1tette: a Dolcetta Kft. a szaloncukor-gy\u00e1rt\u00e1snak k\u00f6sz\u00f6nhet\u0151en a K\u00e1rp\u00e1t-medenc\u00e9ben is m\u00e1r piacvezet\u0151nek sz\u00e1m\u00edt.\n\u00a0\u00a0\u00a0\u00a0Kiss Katalin, a cumikat, cumis\u00fcvegeket \u00e9s egy\u00e9b baba\u00e1pol\u00e1si term\u00e9keket gy\u00e1rt\u00f3 MAM-Hung\u00e1ria Kft. \u00fcgyvezet\u0151 igazgat\u00f3ja azt taglalta, hogy a koronav\u00edrus-j\u00e1rv\u00e1ny milyen kih\u00edv\u00e1sok el\u00e9 \u00e1ll\u00edtotta a v\u00e1llalatot, egyben k\u00f6sz\u00f6netet mondott a korm\u00e1ny \u00e1ltal ny\u00fajtott t\u00e1mogat\u00e1s\u00e9rt. Magyarorsz\u00e1gon a v\u00e1llalat 1991 \u00f3ta m\u0171k\u00f6dik, jelenleg mintegy 470 munkav\u00e1llal\u00f3juk van, a vil\u00e1g 56 orsz\u00e1g\u00e1ban tal\u00e1lhat\u00f3ak meg a term\u00e9keik. 2019-ben 46,9 milli\u00f3 eur\u00f3s \u00e1rbev\u00e9telt k\u00f6nyveltek el, ebb\u0151l 1,8 milli\u00f3 eur\u00f3t magyar \u00e9rt\u00e9kes\u00edt\u00e9sb\u0151l, a t\u00f6bbit az exportb\u00f3l realiz\u00e1lt\u00e1k - tette hozz\u00e1.\n\u00a0\u00a0\u00a0\u00a0Hende Csaba (Fidesz) orsz\u00e1ggy\u0171l\u00e9si k\u00e9pvisel\u0151 hozz\u00e1tette, hogy a MAM-Hung\u00e1ria Kft. a dolgoz\u00f3k k\u00f6r\u00e9ben kedvelt munkahelynek sz\u00e1m\u00edt, a c\u00e9g folyamatosan t\u00f6rekszik a l\u00e9tsz\u00e1mb\u0151v\u00edt\u00e9sre.\n\u00a0\u00a0\u00a0\u00a0Kiss Attila, a Nagyhegyesi Takarm\u00e1ny Kft. \u00fcgyvezet\u0151 igazgat\u00f3ja k\u00f6z\u00f6lte, hogy a v\u00e1llalat 1993-ban alakult, tev\u00e9kenys\u00e9g\u00e9t takarm\u00e1nygy\u00e1rt\u00e1ssal, gabonasz\u00e1ll\u00edt\u00e1ssal kezdte, ezt b\u0151v\u00edtett\u00e9k k\u00e9s\u0151bb hobbi\u00e1llat-eledel gy\u00e1rt\u00e1ssal. Tavaly a v\u00e1llalat \u00e1rbev\u00e9tele el\u00e9rte a 14 milli\u00e1rd forintot, id\u00e9n 17-18 milli\u00e1rd forintra sz\u00e1m\u00edtanak. Az \u00e1rbev\u00e9tel 75 sz\u00e1zal\u00e9ka exportb\u00f3l sz\u00e1rmazik, f\u0151 piacuk Rom\u00e1nia. Mintegy 250 embert foglalkoztatnak, \u00fajabb munkahelyek l\u00e9tes\u00edt\u00e9s\u00e9t tervezik a j\u00f6v\u0151ben.\n\u00a0\u00a0\u00a0\u00a0Kov\u00e1cs Gergely, Hajd\u00faszoboszl\u00f3 alpolg\u00e1rmestere szerint Nagyhegyes elhelyezked\u00e9s\u00e9t tekintve viszonylag kiv\u00e1lts\u00e1gos helyzetben van, a Hajd\u00faszoboszl\u00f3-Hortob\u00e1gy-Debrecen urbaniz\u00e1ci\u00f3s h\u00e1romsz\u00f6g\u00e9nek k\u00f6zep\u00e9n.\n\n\nMTI 2021. janu\u00e1r 14.\n\n"}]