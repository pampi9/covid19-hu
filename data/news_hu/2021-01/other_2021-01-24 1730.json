[{"date": "2021-01-24 17:30", "url": "https://koronavirus.gov.hu/cikkek/muller-cecilia-atgondolt-oltasi-terv-szerint-halad-vakcinacio", "h1": "M\u00fcller Cec\u00edlia: \u00e1tgondolt olt\u00e1si terv szerint halad a vakcin\u00e1ci\u00f3", "body": "\nMagyarorsz\u00e1gon \u00e1tgondolt olt\u00e1si terv szerint halad a vakcin\u00e1ci\u00f3, hiszen rendelkez\u00e9sre kell \u00e1llnia a m\u00e1sodik d\u00f3zis olt\u00f3anyagnak is a m\u00e1r beoltottaknak - mondta az orsz\u00e1gos tisztif\u0151orvos vas\u00e1rnap a k\u00f6zm\u00e9di\u00e1nak nyilatkozva.\n\n\nM\u00fcller Cec\u00edlia k\u00f6zl\u00e9se szerint az olt\u00e1sra jelentkez\u0151 eg\u00e9szs\u00e9g\u00fcgyi dolgoz\u00f3k 80 sz\u00e1zal\u00e9ka m\u00e1r megkapta a v\u00e9d\u0151olt\u00e1st, \u00e9s k\u00f6z\u00fcl\u00fck nyolcezren m\u00e1r a m\u00e1sodik d\u00f3zist is. \"Ez \u00f3ri\u00e1si dolog\" - fogalmazott, r\u00e1mutatva, hogy az eg\u00e9szs\u00e9g\u00fcgyiek ezzel nem csak magukat, de k\u00f6rnyezet\u00fcket is meg\u00f3vj\u00e1k a fert\u0151z\u00e9st\u0151l.\n\u00a0\u00a0\u00a0\u00a0Hozz\u00e1tette: sz\u00e1mos szoci\u00e1lis int\u00e9zm\u00e9nyben is elkezd\u0151d\u00f6tt az olt\u00e1sok bead\u00e1sa, az olt\u00e1sok el\u0151rehalad\u00e1s\u00e1nak kiz\u00e1r\u00f3lag azok mennyis\u00e9ge szab hat\u00e1rt.\n\u00a0\u00a0\u00a0\u00a0M\u00fcller Cec\u00edlia utalt arra, hogy az \u00faj vakcinabeszerz\u00e9sekkel m\u00e1r a 60 \u00e9v felettiek, illetve a 89 \u00e9vn\u00e9l id\u0151sebb \u00e1llampolg\u00e1rok olt\u00e1sa kezd\u0151dhet meg; \u0151ket els\u0151sorban otthonaikban a h\u00e1ziorvos vagy egy olt\u00f3csoport fogja felkeresni.\n\u00a0\u00a0\u00a0\u00a0A szakember arra k\u00e9rte az id\u0151sebb koroszt\u00e1lyhoz tartoz\u00f3kat, hogy jelezz\u00e9k olt\u00e1si ig\u00e9ny\u00fcket, \u00e9s arra k\u00e9rte a csal\u00e1dtagokat, seg\u00edts\u00e9k \u0151ket a regisztr\u00e1ci\u00f3ban, a postai lev\u00e9l visszak\u00fcld\u00e9s\u00e9ben.\n\u00a0\u00a0\u00a0\u00a0Az orsz\u00e1gos tisztif\u0151orvos nagy el\u0151rel\u00e9p\u00e9snek nevezte, hogy a magyar szakembereknek is siker\u00fclt a v\u00edrus angliai mut\u00e1ci\u00f3j\u00e1t itthon sejtteny\u00e9szeteken szapor\u00edtani, \u00edgy vizsg\u00e1lni tudj\u00e1k annak genetikai \u00e1llom\u00e1ny\u00e1t.\n\u00a0\u00a0\u00a0\u00a0Ez a magyar olt\u00f3anyagfejleszt\u00e9sben fog nagy szerepet kapni - emelte ki -, hiszen az lenne a c\u00e9l, hogy olyan vakcin\u00e1t fejlesszenek ki a magyar szakemberek, amely a Magyarorsz\u00e1gon \"kering\u0151\" v\u00edrusvari\u00e1nsok ellen is v\u00e9d.\n\u00a0\u00a0\u00a0\u00a0Az orosz olt\u00f3anyaggal kapcsolatban M\u00fcller Cec\u00edlia elmondta, a Szputnyik V vakcin\u00e1b\u00f3l hatezer adagot a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) laborat\u00f3rium\u00e1ban vizsg\u00e1lnak.\n\u00a0\u00a0\u00a0\u00a0K\u00f6z\u00f6lte: az orosz f\u00e9l t\u00faljutott az olt\u00f3anyag harmadik klinikai f\u00e1zis\u00e1n, amelyr\u0151l megjelent egy \u00fagynevezett k\u00f6ztes publik\u00e1ci\u00f3 is, \u00e9s megfelel\u0151 dokument\u00e1ci\u00f3 \u00e1ll err\u0151l rendelkez\u00e9sre. Ez alapj\u00e1n adta ki a magyar gy\u00f3gyszerhat\u00f3s\u00e1g az el\u0151zetes v\u00e9szhelyzeti enged\u00e9lyt, amely hat h\u00f3napra sz\u00f3l.\n\u00a0\u00a0\u00a0\u00a0A Szputnyik V olt\u00f3anyagot \u00edgy m\u00e1r alkalmaz\u00e1si c\u00e9lra lehet bocs\u00e1tani, ugyanakkor az NNK minden gy\u00e1rt\u00e1si t\u00e9telt egyenk\u00e9nt bevizsg\u00e1l.\n\u00a0\u00a0\u00a0\u00a0Ismertet\u00e9se szerint az orosz olt\u00f3anyagok adenov\u00edrus vektorvakcin\u00e1k, vagyis \u00e1rtalmatlan\u00edtott, szaporod\u00e1sra nem k\u00e9pes v\u00edrust haszn\u00e1lnak arra, hogy a t\u00fcskefeh\u00e9rje termel\u0151d\u00e9s\u00e9\u00e9rt felel\u0151s \"\u00fczenetet\" eljuttassa a szervezetbe, kiv\u00e1ltva \u00edgy az immunv\u00e1laszt. Ezt az olt\u00f3anyagot is k\u00e9t d\u00f3zisban kell beadni 21 nap k\u00fcl\u00f6nbs\u00e9ggel.\n\u00a0\u00a0\u00a0\u00a0A szakember elmondta, ezekr\u0151l az adenov\u00edrusokr\u00f3l kell bebizony\u00edtani, hogy val\u00f3ban szaporod\u00e1sra k\u00e9ptelenek, ugyanakkor az inform\u00e1ci\u00f3t eljuttatj\u00e1k a sejthez. Ha ezek a vizsg\u00e1latok megnyugtat\u00f3an z\u00e1rulnak, akkor felhaszn\u00e1lhat\u00f3 az olt\u00f3anyag - emelte ki.\n\u00a0\u00a0\u00a0\u00a0M\u00fcller Cec\u00edlia besz\u00e9lt a gyerekeket \u00e9rint\u0151, a koronav\u00edrus-fert\u0151z\u00e9s ut\u00e1n napokkal jelentkez\u0151 \u00fagynevezett sokszervi gyullad\u00e1sr\u00f3l is.\n\u00a0\u00a0\u00a0\u00a0Mint mondta, ez egy ismert sz\u00f6v\u0151dm\u00e9ny, de mivel ritk\u00e1n alakul ki, egy ismertet\u0151 anyagot bocs\u00e1tottak a gyermekeket ell\u00e1t\u00f3 k\u00f3rh\u00e1zak r\u00e9sz\u00e9re. Ha a koronav\u00edrus-fert\u0151z\u00e9sen \u00e1tesett gyerekn\u00e9l \u00fajra magas l\u00e1z, gyullad\u00e1sos t\u00fcnet tapasztalhat\u00f3, akkor a kezel\u0151orvosnak gondolnia kell ennek a sokszervi gyullad\u00e1snak a lehet\u0151s\u00e9g\u00e9re is.\n\u00a0\u00a0\u00a0\u00a0Magyarorsz\u00e1gon a klinik\u00e1k \u00e9s a Heim P\u00e1l gyermekk\u00f3rh\u00e1z kezeli az ilyen sz\u00f6v\u0151dm\u00e9nyekben szenved\u0151 gyereket, ezeken a helyeken a gy\u00f3gy\u00edt\u00e1shoz minden felt\u00e9tel adott, \u00e9s a gyerekek felgy\u00f3gyulnak ebb\u0151l a sz\u00f6v\u0151dm\u00e9nyb\u0151l - f\u0171zte hozz\u00e1.\n\u00a0\u00a0\u00a0\u00a0M\u00fcller Cec\u00edlia elmondta, az elm\u00falt napokban cs\u00f6kkent az \u00fajonnan regisztr\u00e1lt koronav\u00edrus-fert\u0151z\u00f6ttek sz\u00e1ma, \u00e9s az elhunytak sz\u00e1m\u00e1ban is cs\u00f6kken\u00e9s l\u00e1tszik.\n\u00a0\u00a0\u00a0\u00a0A gy\u00f3gyultak sz\u00e1ma m\u00e1ra k\u00e9t \u00e9s f\u00e9lszerese az akt\u00edv fert\u0151z\u00f6ttek\u00e9nek, \u00e9s szint\u00e9n cs\u00f6kken a koronav\u00edrus-fert\u0151z\u00e9s miatt k\u00f3rh\u00e1zi \u00e1pol\u00e1sra szorul\u00f3 betegek sz\u00e1ma. Jelenleg 3793 ilyen beteget kezelnek k\u00f3rh\u00e1zban, k\u00f6z\u00fcl\u00fck 254-en vannak l\u00e9legeztet\u0151g\u00e9pen.\n\nMTI 2021. janu\u00e1r 24.\n\n"}]