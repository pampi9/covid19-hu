[{"date": "2021-01-09 10:58", "url": "https://koronavirus.gov.hu/cikkek/vedekezes-mellett-fejlesztesek-eve-volt-tavalyi-kormanyablakokban", "h1": " A v\u00e9dekez\u00e9s mellett a fejleszt\u00e9sek \u00e9ve volt a tavalyi a korm\u00e1nyablakokban", "body": "\nTavaly a korm\u00e1ny a j\u00e1rv\u00e1ny elleni v\u00e9dekez\u00e9s mellett nagy hangs\u00falyt fektetett a korm\u00e1nyablakok szolg\u00e1ltat\u00e1sainak fejleszt\u00e9s\u00e9re is. Folyamatosan m\u0171k\u00f6dnek az \u00fcgyf\u00e9lszolg\u00e1latok a vesz\u00e9lyhelyzetben is, de szigor\u00fa \u00f3vint\u00e9zked\u00e9seket vezettek be az \u00fcgyfelek \u00e9s \u00fcgyint\u00e9z\u0151k \u00e9rdek\u00e9ben. 2020-ban megdupl\u00e1z\u00f3dott a kistelep\u00fcl\u00e9seken \u00e9l\u0151k \u00fcgyint\u00e9z\u00e9s\u00e9t seg\u00edt\u0151 korm\u00e1nyablakbuszok sz\u00e1ma, h\u00e1rom \u00faj korm\u00e1nyablak ny\u00edlt, id\u00e9n pedig - tov\u00e1bbi kilenc \u00faj \u00fcgyf\u00e9lszolg\u00e1lattal \u00e9s n\u00e9gy korm\u00e1nyablakbusszal b\u0151v\u00fcl a h\u00e1l\u00f3zat. A szem\u00e9lyes \u00fcgyf\u00e9lszolg\u00e1latok fejleszt\u00e9se mellett egyre t\u00f6bb \u00fcgyk\u00f6r elektronikusan is elint\u00e9zhet\u0151.\n\u00a0\n\n\nRendk\u00edv\u00fcli \u00e9v volt a 2020 a k\u00f6zigazgat\u00e1sban is, hiszen a szem\u00e9lyes tal\u00e1lkoz\u00e1sok cs\u00f6kkent\u00e9se \u00e9rdek\u00e9ben a korm\u00e1ny meghosszabb\u00edtotta a lej\u00e1rt okm\u00e1nyok \u00e9rv\u00e9nyess\u00e9g\u00e9t: a mostani vesz\u00e9lyhelyzet ideje alatt, azaz 2020. november 4. ut\u00e1n lej\u00e1r\u00f3 okm\u00e1nyok - bele\u00e9rtve a g\u00e9pj\u00e1rm\u0171 forgalmi enged\u00e9lyekbe bejegyzett m\u0171szaki \u00e9rv\u00e9nyess\u00e9g idej\u00e9t - a vesz\u00e9lyhelyzet megsz\u0171n\u00e9s\u00e9t k\u00f6vet\u0151 60 napig \u00e9rv\u00e9nyesek maradnak. Ugyanez a hat\u00e1rid\u0151 vonatkozik azokra az igazolv\u00e1nyokra is, amelyek a tavaszi vesz\u00e9lyhelyzet idej\u00e9n, 2020. m\u00e1rcius 11. \u00e9s j\u00falius 3. k\u00f6z\u00f6tt j\u00e1rtak le, de automatikusan meghosszabbodott az \u00e9rv\u00e9nyess\u00e9g\u00fck.\nAz \u00e1llampolg\u00e1rok, valamint az \u00fcgyf\u00e9lszolg\u00e1latokon dolgoz\u00f3k eg\u00e9szs\u00e9g\u00e9nek v\u00e9delme \u00e9rdek\u00e9ben a korm\u00e1nyhivatalok bevezett\u00e9k a k\u00f6telez\u0151 el\u0151zetes id\u0151pontfoglal\u00e1st a korm\u00e1nyablakokban, okm\u00e1nyirod\u00e1kban \u00e9s egy\u00e9b korm\u00e1nyhivatali \u00fcgyf\u00e9lszolg\u00e1latokon, \u00e9s - f\u0151szab\u00e1ly szerint - az elk\u00e9sz\u00fclt okm\u00e1nyokat is postai \u00faton k\u00e9zbes\u00edtik. Ezen int\u00e9zked\u00e9sek eredm\u00e9nyek\u00e9pp jelent\u0151sen cs\u00f6kkent a szem\u00e9lyes tal\u00e1lkoz\u00e1sok sz\u00e1ma a korm\u00e1nyablakokban: a tavalyi \u00e9vben n\u00e9gymilli\u00f3val kevesebb \u00fcgyf\u00e9l kereste fel az \u00fcgyf\u00e9lszolg\u00e1latokat, mint az azt megel\u0151z\u0151 \u00e9vben. M\u00edg 2019-ben 14,6 milli\u00f3, addig tavaly 10,6 milli\u00f3 volt az \u00fcgyf\u00e9lforgalom az orsz\u00e1g t\u00f6bb mint h\u00e1romsz\u00e1z korm\u00e1nyablak\u00e1ban. Ez egyben azt is jelenti, hogy emelkedett az elektronikusan kezdem\u00e9nyezett \u00fcgyek sz\u00e1ma. A j\u00e1rv\u00e1ny elleni v\u00e9dekez\u00e9s eszk\u00f6ze tov\u00e1bb\u00e1 az \u00fcgyf\u00e9lpultokra felszerelt plexifalak, a folyamatos fel\u00fcletfert\u0151tlen\u00edt\u00e9s, valamint a k\u00f6telez\u0151 sz\u00e1jat \u00e9s orrot eltakar\u00f3 maszkvisel\u00e9s a t\u00e1vols\u00e1gtart\u00e1s. Ezeknek az eszk\u00f6z\u00f6knek a hat\u00e9konys\u00e1g\u00e1t a 2020 \u00e9v v\u00e9g\u00e9n a korm\u00e1nyablak \u00fcgyint\u00e9z\u0151k COVID-19 sz\u0171r\u00e9s\u00e9nek eredm\u00e9nyei is visszaigazolt\u00e1k.\nA fejleszt\u00e9sek sem \u00e1lltak le 2020-ban: \u00faj korm\u00e1nyablak ny\u00edlt Szegeden, Lengyelt\u00f3tiban, \u00e9s \u00c9rd-als\u00f3 vas\u00fat\u00e1llom\u00e1son, az idei \u00e9v els\u0151 munkanapj\u00e1n pedig a gy\u0151ri vas\u00fat\u00e1llom\u00e1son, \u00edgy ma m\u00e1r 14 vas\u00fat\u00e1llom\u00e1son, orsz\u00e1gosan pedig 305 korm\u00e1nyablakban int\u00e9zhetik \u00fcgyeiket az \u00e1llampolg\u00e1rok.\nTizen\u00f6t korm\u00e1nyablakot fel\u00faj\u00edtottak vagy b\u0151v\u00edtettek 2020-ban, \u00e9s \u00e1tadtak t\u00edz korm\u00e1nyablakbuszt is, \u00edgy imm\u00e1r minden megy\u00e9ben \u00e9s a f\u0151v\u00e1rosban is el\u00e9rhet\u0151v\u00e9 v\u00e1ltak a mobiliz\u00e1lt \u00fcgyf\u00e9lszolg\u00e1latok, amelyek \u00e9vr\u0151l-\u00e9vre nagyobb \u00fcgyf\u00e9lforgalmat bonyol\u00edtanak le. Emellett tavaly el\u00e9rhet\u0151v\u00e9 v\u00e1lt a korm\u00e1nyablakokban a siket \u00e9s nagyothall\u00f3 \u00fcgyfelek sz\u00e1m\u00e1ra teljesen akad\u00e1lymentes \u00fcgyint\u00e9z\u00e9st biztos\u00edt\u00f3 KONTAKT vide\u00f3alap\u00fa jelnyelvi tolm\u00e1csszolg\u00e1ltat\u00e1s. A fejleszt\u00e9sek 2021-ben is folytat\u00f3dnak: id\u00e9n \u00fajabb kilenc korm\u00e1nyablak k\u00e9sz\u00fcl el, \u00e9s v\u00e1rhat\u00f3an n\u00e9gy korm\u00e1nyablakbusz \u00e1ll majd forgalomba.\nAz elektronikus \u00fcgyint\u00e9z\u00e9s ter\u00e9n is \u00fajabb fejleszt\u00e9sek t\u00f6rt\u00e9ntek az elm\u00falt \u00e9vben: a hat\u00f3s\u00e1gi erk\u00f6lcsi bizony\u00edtv\u00e1ny, \u00e9s a g\u00e9pj\u00e1rm\u0171 \u00e1t\u00edr\u00e1s mellett ma m\u00e1r a lakc\u00edmbejelent\u00e9s \u00e9s az elveszett okm\u00e1nyok p\u00f3tl\u00e1sa is int\u00e9zhet\u0151 online. S\u0151t, janu\u00e1r elsej\u00e9t\u0151l az \u00e1llampolg\u00e1rok imm\u00e1r 449 korm\u00e1nyhivatali \u00fcgyk\u00f6rben ny\u00fajthatj\u00e1k be k\u00e9relmeiket elektronikus \u0171rlapon. Az e-k\u00f6zigazgat\u00e1si fejleszt\u00e9seknek k\u00f6sz\u00f6nhet\u0151en \u00edgy egyszer\u0171s\u00f6dik a csecsem\u0151gondoz\u00e1si, valamint a gyermekgondoz\u00e1si d\u00edj ir\u00e1nti k\u00e9relmek beny\u00fajt\u00e1sa, de az egy\u00e9ni v\u00e1llalkoz\u00f3k \u00e9s a gazdas\u00e1gi t\u00e1rsas\u00e1gok adminisztrat\u00edv terhei is cs\u00f6kkennek, amely a gazdas\u00e1g versenyk\u00e9pess\u00e9g\u00e9re is pozit\u00edv hat\u00e1ssal van.\nKiad\u00f3: Minisztereln\u00f6ks\u00e9g\nMTI 2021. janu\u00e1r 9.\n\n"}]