[{"date": "2021-01-17 16:04", "url": "https://koronavirus.gov.hu/cikkek/kasler-vakcina-nem-partpolitikai-kerdes", "h1": "K\u00e1sler: a vakcina nem p\u00e1rtpolitikai k\u00e9rd\u00e9s", "body": "\nA koronav\u00edrus elleni vakcina nem p\u00e1rtpolitikai k\u00e9rd\u00e9s - jelentette ki az emberi er\u0151forr\u00e1sok minisztere vas\u00e1rnap a Facebook-oldal\u00e1n.\n\n\nK\u00e1sler Mikl\u00f3s bejegyz\u00e9s\u00e9ben azt \u00edrta: a vil\u00e1gj\u00e1rv\u00e1ny megf\u00e9kez\u00e9s\u00e9nek egyetlen m\u00f3dja, hogy a t\u00f6meges olt\u00e1ssal kialakuljon az emberek immunit\u00e1sa. \"A lez\u00e1r\u00e1sokb\u00f3l, korl\u00e1toz\u00e1sokb\u00f3l kiutat jelent\u0151 folyamatot \u00e1ssa al\u00e1 a k\u00fcl\u00f6nb\u00f6z\u0151 vakcin\u00e1k k\u00f6r\u00fcli felel\u0151tlen hangulatkelt\u00e9s\" - fogalmazott.\n\u00a0\u00a0\u00a0\u00a0A miniszter szerint a k\u00f6zszerepl\u0151k \u00e9s politikusok r\u00e9sz\u00e9r\u0151l ezeknek a sz\u00f3lamoknak a hangoztat\u00e1sa nem csup\u00e1n megh\u00f6kkent\u0151, hanem vesz\u00e9lyes is. Azt \u00edrta: orvos-miniszterk\u00e9nt el\u00edt\u00e9li \"az \u00fczleti vagy \u00e9ppen politikai \u00e9rdekb\u0151l t\u00f6rt\u00e9n\u0151 f\u00e9lelemkelt\u00e9st, a t\u00e9nyek relativiz\u00e1l\u00e1s\u00e1t \u00e9s a bizalmatlans\u00e1got eredm\u00e9nyez\u0151 sejtet\u00e9seket\".\n\u00a0\u00a0\u00a0\u00a0Felh\u00edvta a figyelmet, hogy Magyarorsz\u00e1gon m\u00e1r t\u00f6bb mint sz\u00e1zezer ember, t\u00f6bbs\u00e9g\u00e9ben eg\u00e9szs\u00e9g\u00fcgyi dolgoz\u00f3, kapott olt\u00f3anyagot. A Pfizer \u00e9s a Moderna vakcin\u00e1j\u00e1nak uni\u00f3s beszerz\u00e9se azonban lass\u00fanak bizonyul, ez\u00e9rt a korm\u00e1ny t\u00e1rgyal\u00e1sokat folytat t\u00f6bbf\u00e9le olt\u00f3anyag beszerz\u00e9se tekintet\u00e9ben - \u00edrta, hangs\u00falyozva: ezek a vakcin\u00e1k viszont csak azt k\u00f6vet\u0151en lesznek el\u00e9rhet\u0151ek a magyar emberek sz\u00e1m\u00e1ra, miut\u00e1n a szakhat\u00f3s\u00e1gok megadj\u00e1k a sz\u00fcks\u00e9ges enged\u00e9lyeket, amelyek igazolj\u00e1k biztons\u00e1goss\u00e1gukat \u00e9s hat\u00e1soss\u00e1gukat.\n\u00a0\u00a0\u00a0\u00a0K\u00e1sler Mikl\u00f3s \u00fagy fogalmazott: \"majd egy esztend\u0151 h\u0151sies helyt\u00e1ll\u00e1sa, jelent\u0151s \u00f6sszefog\u00e1sa \u00e9s embert pr\u00f3b\u00e1l\u00f3 korl\u00e1toz\u00e1sai ut\u00e1n m\u00e9g egy jelent\u0151s l\u00e9p\u00e9s megt\u00e9tel\u00e9re van sz\u00fcks\u00e9g a j\u00e1rv\u00e1nnyal szemben. Ford\u00edtsunk h\u00e1tat a szir\u00e9nhangoknak, gondoljunk szeretteinkre, bar\u00e1tainkra \u00e9s ismer\u0151seinkre, a szabad \u00e9let\u00fcnkre, vagyis mindarra, ami\u00e9rt \u00e9rdemes beoltatni magunkat\".\nMTI 2021. janu\u00e1r 17.\n\n"}]