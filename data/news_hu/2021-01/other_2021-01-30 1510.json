[{"date": "2021-01-30 15:10", "url": "https://koronavirus.gov.hu/cikkek/szlavik-nem-emelkedik-az-uj-fertozottek-es-az-elhunytak-szama-platofazisban-van-jarvany", "h1": "Szl\u00e1vik: nem emelkedik az \u00faj fert\u0151z\u00f6ttek \u00e9s az elhunytak sz\u00e1ma, plat\u00f3f\u00e1zisban van a j\u00e1rv\u00e1ny", "body": "\nStabiliz\u00e1l\u00f3dni l\u00e1tszik a j\u00e1rv\u00e1nyhelyzet, az \u00faj koronav\u00edrus-fert\u0151z\u00f6ttek \u00e9s az elhunytak sz\u00e1ma l\u00e9nyeg\u00e9ben nem v\u00e1ltozott az ut\u00f3bbi napokban, teh\u00e1t plat\u00f3f\u00e1zisba \u00e9rt a j\u00e1rv\u00e1ny - mondta a D\u00e9l-pesti Centrumk\u00f3rh\u00e1z infektol\u00f3gus f\u0151orvosa szombaton a k\u00f6zm\u00e9di\u00e1nak.\n\n\u00a0Szl\u00e1vik J\u00e1nos szerint ebb\u0151l m\u00e9g nem lehet k\u00f6vetkeztetni a j\u00e1rv\u00e1ny tov\u00e1bbi alakul\u00e1s\u00e1ra, ez\u00e9rt figyelni kell a sz\u00e1mokat, \u00e9s b\u00edzni abban, hogy nem emelkednek \u00fajra, ahogy sok m\u00e1s eur\u00f3pai orsz\u00e1gban.\n\u00a0\u00a0\u00a0\u00a0K\u00e9rd\u00e9sre elmondta azt is, hogy a Magyarorsz\u00e1gra \u00e9rkez\u0151 vakcin\u00e1k nem egyform\u00e1k: vannak hagyom\u00e1nyos m\u00f3dszerrel k\u00e9sz\u00fclt olt\u00f3anyagok, de vannak m\u00e1sodik \u00e9s harmadik gener\u00e1ci\u00f3s szerek is. \"Viszont mindegyik megegyezik abban, hogy a s\u00falyos betegs\u00e9g kialakul\u00e1sa \u00e9s az elhal\u00e1loz\u00e1s megel\u0151zhet\u0151 vele\" - fogalmazott az infektol\u00f3gus, hozz\u00e1t\u00e9ve, hogy term\u00e9szetesen a vakcin\u00e1k hat\u00e9konys\u00e1ga is elt\u00e9r\u0151.\n\u00a0\u00a0\u00a0\u00a0Hangs\u00falyozta, az a fontos, hogy az emberek ne ker\u00fcljenek olyan \u00e1llapotba, hogy k\u00f3rh\u00e1zi kezel\u00e9sre szoruljanak, \u00e9s ne haljanak meg, \"ez\u00e9rt \u00e9n azt tudom mondani, hogy minden Magyarorsz\u00e1gra \u00e9rkez\u0151 vakcina hat\u00e9kony abb\u00f3l a szempontb\u00f3l, hogy megv\u00e9di az emberek eg\u00e9szs\u00e9g\u00e9t \u00e9s \u00e9let\u00e9t\".\n\u00a0\u00a0\u00a0\u00a0Hozz\u00e1tette, \u00edgy van ez a k\u00ednai Sinofarm \u00e1ltal gy\u00e1rtott vakcin\u00e1val is, amely hagyom\u00e1nyos m\u00f3dszerrel k\u00e9sz\u00fclt, mint az influenza vagy a veszetts\u00e9g elleni olt\u00e1s.\n\u00a0\u00a0\u00a0\u00a0A k\u00ednai vakcin\u00e1r\u00f3l azt k\u00f6z\u00f6lte, hogy az inaktiv\u00e1lt, szaporod\u00e1sra k\u00e9ptelen v\u00edrus alkalmas az immunit\u00e1s kialak\u00edt\u00e1s\u00e1ra. \"A hagyom\u00e1nyos k\u00ednai vakcin\u00e1k valamivel alacsonyabb hat\u00e9konys\u00e1g\u00faak, azonban abban nagyon hasonl\u00edtanak a t\u00f6bbiekre, hogy megakad\u00e1lyozz\u00e1k a s\u00falyos fert\u0151z\u00e9s kialakul\u00e1s\u00e1t \u00e9s azt, hogy a betegek meghaljanak\" - emelte ki Szl\u00e1vik J\u00e1nos.\n\u00a0\u00a0\u00a0\u00a0Megjegyezte, hogy egyel\u0151re nem tudnak olyan koronav\u00edrus-mut\u00e1ci\u00f3r\u00f3l, amelyre egy\u00e1ltal\u00e1n ne hatn\u00e1nak az enged\u00e9lyezett vakcin\u00e1k.\n\u00a0\u00a0\u00a0\u00a0A f\u0151orvos a legjobb vakcin\u00e1nak azt nevezte, amely m\u00e1r Magyarorsz\u00e1gon van \u00e9s el\u00e9rhet\u0151, az olt\u00e1si rend pedig nem tesz k\u00fcl\u00f6nbs\u00e9get k\u00f6z\u00f6tt\u00fck.\n\u00a0\u00a0\u00a0\u00a0Arra azonban figyelni kell, hogy a k\u00fcl\u00f6nb\u00f6z\u0151 olt\u00f3anyagoknak m\u00e1s-m\u00e1s mell\u00e9khat\u00e1sa lehet, van olyan p\u00e9ld\u00e1ul, amelyiket nem aj\u00e1nlott daganatos betegeknek vagy bizonyos allergia eset\u00e9n beadni - h\u00edvta fel a figyelmet.\n\u00a0\u00a0\u00a0\u00a0Szl\u00e1vik J\u00e1nos kit\u00e9rt arra is, hogy p\u00e9nteken a D\u00e9l-pesti Centrumk\u00f3rh\u00e1zban els\u0151k\u00e9nt egy 44 \u00e9ves, t\u00fals\u00falyos, magas v\u00e9rnyom\u00e1sban szenved\u0151 n\u0151 kapta meg a bamlanivimab gy\u00f3gyszert. A betegn\u00e9l semmilyen mell\u00e9khat\u00e1st nem \u00e9szleltek.\n\u00a0\u00a0\u00a0\u00a0Hozz\u00e1tette, a monoklon\u00e1lis antitest alap\u00fa bamlanivimab a betegs\u00e9g korai f\u00e1zis\u00e1ban haszn\u00e1lhat\u00f3, megakad\u00e1lyozza, hogy a beteg s\u00falyosabb \u00e1llapotba ker\u00fclj\u00f6n. Teh\u00e1t a gy\u00f3gyszer megel\u0151z\u0151 ter\u00e1pi\u00e1ra alkalmas \u00e9s a betegs\u00e9g maximum tizedik napj\u00e1ig hat\u00e9kony - h\u00edvta fel a figyelmet.\n\nMTI\n\n"}]