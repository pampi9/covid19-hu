[{"date": "2021-01-21 11:23", "url": "https://koronavirus.gov.hu/cikkek/benko-minden-korulmenyek-kozott-garantalni-kell-biztonsagot", "h1": "Benk\u0151: minden k\u00f6r\u00fclm\u00e9nyek k\u00f6z\u00f6tt garant\u00e1lni kell a biztons\u00e1got!", "body": "\nMagyarorsz\u00e1g, a magyar emberek biztons\u00e1g\u00e1t minden k\u00f6r\u00fclm\u00e9nyek k\u00f6z\u00f6tt garant\u00e1lni kell - jelentette ki a honv\u00e9delmi miniszter a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban cs\u00fct\u00f6rt\u00f6k\u00f6n.\n\n\nBenk\u0151 Tibor azt mondta: a j\u00e1rv\u00e1nyhelyzetben is folytatni kell a hader\u0151fejleszt\u00e9si programot, ami garant\u00e1lja ezt a biztons\u00e1got.\n\u00a0\u00a0\u00a0\u00a0A katon\u00e1k t\u00f6bbf\u00e9lek\u00e9ppen seg\u00edtik a\u00a0koronav\u00edrus-j\u00e1rv\u00e1ny elleni v\u00e9dekez\u00e9st. A k\u00f3rh\u00e1zparancsnoki rendszerben most is 29 k\u00f3rh\u00e1zban vannak ott, \u00e9s 93 eg\u00e9szs\u00e9g\u00fcgyi int\u00e9zm\u00e9nyben csaknem 1400 katona seg\u00edti az eg\u00e9szs\u00e9g\u00fcgyi dolgoz\u00f3k munk\u00e1j\u00e1t, az int\u00e9zm\u00e9nyek folyamatos m\u0171k\u00f6d\u00e9s\u00e9t. Ig\u00e9ny szerint folytatj\u00e1k a fert\u0151tlen\u00edt\u00e9st, k\u00e9t megy\u00e9ben pedig a hat\u00e1rz\u00e1r\u00e1si feladatban seg\u00edtik a rend\u0151r\u00f6k munk\u00e1j\u00e1t - sorolta.\n\u00a0\u00a0\u00a0\u00a0Mindemellett a d\u00e9li hat\u00e1rszakasz v\u00e9delm\u00e9ben is k\u00f6zrem\u0171k\u00f6dnek a katon\u00e1k - tette hozz\u00e1 Benk\u0151 Tibor, kiemelve: a migr\u00e1ci\u00f3s nyom\u00e1s egyre er\u0151sebb, egyre t\u00f6bben pr\u00f3b\u00e1lnak illeg\u00e1lisan bel\u00e9pni Magyarorsz\u00e1g ter\u00fclet\u00e9re.\n\u00a0\u00a0\u00a0\u00a0Kit\u00e9rt arra is, hogy a NATO-csatlakoz\u00e1skor az orsz\u00e1g v\u00e1llalta: k\u00e9pes lesz nemzetk\u00f6zi egy\u00fcttm\u0171k\u00f6d\u00e9sben r\u00e9szt venni. Ennek r\u00e9sze, hogy a katon\u00e1k kik\u00e9pz\u00e9s\u00fck, felk\u00e9sz\u00edt\u00e9s\u00fck sor\u00e1n nemzetk\u00f6zi ismereteket, m\u00f3dszereket is elsaj\u00e1t\u00edtsanak. Az elm\u00falt \u00e9vekben csaknem 200 tiszt \u00e9s 800 altiszt, vagyis csaknem ezer katona vett r\u00e9szt k\u00fcl\u00f6nb\u00f6z\u0151 olyan nemzetk\u00f6zi tanfolyamon, iskolajelleg\u0171 k\u00e9pz\u00e9sen, amelyet beoszt\u00e1sa el\u0151\u00edrt, illetve megk\u00f6vetelt - ismertette a honv\u00e9delmi miniszter.\n\n\nMTI 2021. janu\u00e1r 21.\n\n"}]