[{"date": "2021-01-07 14:01", "url": "https://koronavirus.gov.hu/cikkek/orszagos-tisztifoorvos-mar-31-500-egeszsegugyi-dolgozo-kapta-meg-vakcinat-es-az", "h1": "Orsz\u00e1gos tisztif\u0151orvos: m\u00e1r 31 500 eg\u00e9szs\u00e9g\u00fcgyi dolgoz\u00f3 kapta meg a vakcin\u00e1t, \u00e9s az id\u0151sotthonokban is elkezd\u0151d\u00f6tt az olt\u00e1s", "body": "\nM\u00e1r 31 500 eg\u00e9szs\u00e9g\u00fcgy dolgoz\u00f3 kapta meg az olt\u00e1st \u00e9s az id\u0151sotthonokban is elkezd\u0151d\u00f6tt a dolgoz\u00f3k \u00e9s a lak\u00f3k beolt\u00e1sa - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia k\u00f6zl\u00e9se szerint Budapesten a Pesti \u00fati \u00e9s egy \u00fajpalotai, tov\u00e1bb\u00e1 Miskolcon \u00e9s P\u00e9csett egy-egy id\u0151sotthonban kezdt\u00e9k el az olt\u00e1st: \u00f6sszesen 1226-an jelentkeztek, 779 gondozott \u00e9s 447 dolgoz\u00f3. Ilyen hatalmas volumen\u0171 olt\u00e1si program m\u00e9g nem volt Magyarorsz\u00e1gon. Ez r\u00e9szben a magas kock\u00e1zati csoporthoz tartoz\u00f3k miatt fontos, r\u00e9szben pedig a logisztikai feladatok megold\u00e1s\u00e1b\u00f3l ad\u00f3d\u00f3 tapasztalatok miatt - mondta a tisztif\u0151orvos.\n\u00a0\u00a0\u00a0\u00a0Az eg\u00e9szs\u00e9g\u00fcgyi dolgoz\u00f3k olt\u00e1sa a tervek szerint folytat\u00f3dik, szerda estig 31 500-an kapt\u00e1k meg a koronav\u00edrus elleni vakcin\u00e1t. A 25 olt\u00f3ponton t\u00fal m\u00e1r v\u00e1rosi k\u00f3rh\u00e1zakban is oltj\u00e1k az eg\u00e9szs\u00e9g\u00fcgyi dolgoz\u00f3kat, ahogy \u00e9rkeznek az \u00fajabb olt\u00f3anyag-sz\u00e1ll\u00edtm\u00e1nyok, a k\u00f6r fokozatosan b\u0151v\u00fcl a szakell\u00e1t\u00f3kkal \u00e9s a h\u00e1ziorvosokkal - mondta M\u00fcller Cec\u00edlia.\n\u00a0\u00a0\u00a0\u00a0Tov\u00e1bbra is arra k\u00e9rte az oltakozni akar\u00f3 eg\u00e9szs\u00e9g\u00fcgyi dolgoz\u00f3kat, hogy a koronav\u00edrus-honlapon \u00e9s a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) honlapj\u00e1n el\u00e9rhet\u0151 online fel\u00fcleten regisztr\u00e1ljanak.\nInform\u00e1ci\u00f3\u00a0a k\u00f3rh\u00e1zi olt\u00f3pontokr\u00f3l:\u00a0https://koronavirus.gov.hu/cikkek/korhazi-oltopontok-elerhetosege-egeszsegugyi-dolgozok-szamara\n\u00a0\u00a0\u00a0\u00a0M\u00fcller Cec\u00edlia k\u00f6z\u00f6lte: az Eur\u00f3pai Gy\u00f3gyszer\u00fcgyn\u00f6ks\u00e9g (EMA) enged\u00e9lyezte az amerikai Moderna c\u00e9g koronav\u00edrus ellen kifejlesztett vakcin\u00e1j\u00e1nak alkalmaz\u00e1s\u00e1t. Ebb\u0151l a vakcin\u00e1b\u00f3l az Eur\u00f3pai Uni\u00f3 tag\u00e1llamai 80-80 milli\u00f3 adagot k\u00f6t\u00f6ttek le, Magyarorsz\u00e1gra 1 milli\u00f3 744 ezer adagot sz\u00e1ll\u00edtanak majd, ami 872 ezer ember olt\u00e1s\u00e1ra el\u00e9g - ismertette.\n\u00a0\u00a0\u00a0\u00a0Ezzel a k\u00e9sz\u00edtm\u00e9nnyel is b\u0151v\u00fcl a vakcinaell\u00e1t\u00e1s \u00e9s dinamikusabb\u00e1 v\u00e1lhat az olt\u00e1sbead\u00e1s - fogalmazott.\n\u00a0\u00a0\u00a0\u00a0A szakember megism\u00e9telte: a h\u00e1ziorvosi rendel\u0151k alkalmasak az olt\u00e1sok t\u00f6meges bead\u00e1s\u00e1ra, hiszen minden felt\u00e9tel adott; tudj\u00e1k h\u0171teni az olt\u00f3anyagot \u00e9s a s\u00fcrg\u0151ss\u00e9gi ell\u00e1t\u00e1sra is fel vannak k\u00e9sz\u00fclve.\n\u00a0\u00a0\u00a0\u00a0Meger\u0151s\u00edtette azt is, hogy a rendelkez\u00e9sre \u00e1ll\u00f3 olt\u00f3anyagot a gy\u00e1rt\u00f3 c\u00e9g alkalmaz\u00e1si leirat\u00e1nak megfelel\u0151en haszn\u00e1lj\u00e1k fel. Ett\u0151l Magyarorsz\u00e1g nem k\u00edv\u00e1n elt\u00e9rni - hangs\u00falyozta -, hozz\u00e1t\u00e9ve, hogy a gy\u00e1rt\u00f3 akkor garant\u00e1lja a megfelel\u0151 hat\u00e1st, ha az alkalmaz\u00e1si felt\u00e9telek szerint haszn\u00e1lj\u00e1k fel a k\u00e9sz\u00edtm\u00e9nyt.\n\u00a0\u00a0\u00a0\u00a0Az adagol\u00e1s kapcs\u00e1n elmondta, minden orsz\u00e1g ugyanolyan kiszerel\u00e9sben kapja meg az olt\u00f3anyagot: egy ampull\u00e1ban \u00f6t ember r\u00e9sz\u00e9re elegend\u0151 olt\u00f3anyag van.\n\u00a0\u00a0\u00a0\u00a0Hozz\u00e1tette: k\u00f6rlevelet \u00edrt minden olt\u00f3pontnak, hogy nem maradhat eloltatlan adag vakcina a nap v\u00e9g\u00e9re. Az el\u0151jegyz\u00e9si rendszer is azt szolg\u00e1lja, hogy olt\u00f3anyag ne menjen k\u00e1rba, \u00edgy az id\u0151pontra h\u00edv\u00e1s sziszt\u00e9m\u00e1j\u00e1val kisz\u00e1m\u00edthat\u00f3 a vakcinafelhaszn\u00e1l\u00e1s - mondta.\n\u00a0\u00a0\u00a0\u00a0M\u00fcller Cec\u00edlia k\u00e9rd\u00e9s kapcs\u00e1n besz\u00e9lt arr\u00f3l is, hogy aki k\u00e9r, m\u00e9g kaphat influenza elleni v\u00e9d\u0151olt\u00e1st. A feln\u0151tteknek adhat\u00f3 h\u00e1romkomponens\u0171 olt\u00e1s 1 milli\u00f3 357 ezer adagj\u00e1b\u00f3l m\u00e9g van k\u00e9tsz\u00e1zezer, a n\u00e9gykomponens\u0171 k\u00e9sz\u00edtm\u00e9nyb\u0151l 103 495 adagot osztottak ki a h\u00e1ziorvosoknak \u00e9s m\u00e9g 54 ezer adag rendelkez\u00e9sre \u00e1ll. Ezen k\u00edv\u00fcl \u00fajabb gy\u00e1rt\u00e1si t\u00e9tel is rendelkez\u00e9sre fog \u00e1llni influenza elleni olt\u00e1sb\u00f3l, teh\u00e1t aki szeretne ilyen v\u00e9d\u0151olt\u00e1st kapni, m\u00e9g kaphat - emelte ki.\n\u00a0\u00a0\u00a0\u00a0A magyar vakcinafejleszt\u00e9sre ir\u00e1nyul\u00f3 k\u00e9rd\u00e9sre elmondta, a Debreceni Egyetem az NNK-val k\u00f6z\u00f6sen fejleszt koronav\u00edrus elleni vakcin\u00e1t. Ennek az elve az influenzavakcin\u00e1hoz hasonl\u00f3, el\u00f6lt v\u00edrust haszn\u00e1lnak. Jelenleg az inaktiv\u00e1l\u00e1s, az \u00e9l\u0151 v\u00edrus \u00e1rtalmatlan\u00edt\u00e1sa zajlik, ami egy bonyolult folyamat - ismertette.\n\u00a0\u00a0\u00a0\u00a0M\u00fcller Cec\u00edlia bizakod\u00f3, ugyanakkor nem k\u00edv\u00e1nt j\u00f3sl\u00e1sokba bocs\u00e1tkozni a magyar vakcin\u00e1t illet\u0151en. Azonban szerinte f\u00e9l-egy \u00e9ven bel\u00fcl gy\u00e1rtani lehet majd ezt a vakcin\u00e1t.\n\u00a0\u00a0\u00a0\u00a0Arra a k\u00e9rd\u00e9sre, hogy indokolt-e m\u00e9g a k\u00f6zter\u00fcleten elrendelt maszkhaszn\u00e1lat, azt mondta, felt\u00e9tlen\u00fcl. \"A j\u00e1rv\u00e1ny tov\u00e1bbra is vel\u00fcnk van\", \u00edgy a maszkhaszn\u00e1lat \u00e9s az egy\u00e9b, higi\u00e9niai szab\u00e1lyok betart\u00e1sa is fontos a v\u00edrussal szemben - fogalmazott.\n\u00a0\u00a0\u00a0\u00a0Mint mondta, messze nem vagyunk a j\u00e1rv\u00e1ny v\u00e9g\u00e9n, az elm\u00falt napon 3068 \u00faj fert\u0151z\u00f6ttet regisztr\u00e1ltak, \u00e9s 127 beteg meghalt. Magyarorsz\u00e1gon 144 977 akt\u00edv fert\u0151z\u00f6ttet tartanak nyilv\u00e1n, \u00e9s a gy\u00f3gyultak sz\u00e1ma is n\u00f6vekszik. Jelezte, technikai okok miatt nem ker\u00fclt \u00e1tvezet\u00e9sre cs\u00fct\u00f6rt\u00f6k\u00f6n a gy\u00f3gyultak sz\u00e1ma, de ezt a nap folyam\u00e1n p\u00f3tolni fogj\u00e1k.\n\u00a0\u00a0\u00a0\u00a0K\u00f3rh\u00e1zban 5387 embert \u00e1polnak a v\u00edrus sz\u00f6v\u0151dm\u00e9nyei miatt, k\u00f6z\u00fcl\u00fck 367-en szorulnak l\u00e9legeztet\u00e9sre.\n\n\n"}]