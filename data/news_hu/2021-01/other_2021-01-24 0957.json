[{"date": "2021-01-24 09:57", "url": "https://koronavirus.gov.hu/cikkek/szijjarto-nemzeti-erdek-az-oltas-menetenek-felgyorsitasa", "h1": "Szijj\u00e1rt\u00f3: nemzeti \u00e9rdek az olt\u00e1s menet\u00e9nek felgyors\u00edt\u00e1sa", "body": "\nMagyarorsz\u00e1gnak nemzeti \u00e9rdeke a koronav\u00edrus elleni olt\u00e1s menet\u00e9nek felgyors\u00edt\u00e1sa - fogalmazott a k\u00fclgazdas\u00e1gi \u00e9s k\u00fcl\u00fcgyminiszter a Kossuth r\u00e1di\u00f3 Vas\u00e1rnapi \u00fajs\u00e1g c\u00edm\u0171 m\u0171sor\u00e1ban.\n\n\nSzijj\u00e1rt\u00f3 P\u00e9ter hangs\u00falyozta: ma Magyarorsz\u00e1gon nem korm\u00e1nyp\u00e1rti vagy ellenz\u00e9ki politikusok, nem parlamenti vagy parlamenten k\u00edv\u00fcli p\u00e1rtok d\u00f6ntenek arr\u00f3l, egy olt\u00f3anyagot lehet-e haszn\u00e1lni, hanem van egy olyan int\u00e9zm\u00e9ny, a gy\u00f3gyszer\u00e9szeti hat\u00f3s\u00e1g, ahol olyan emberek dolgoznak, akik felhatalmaz\u00e1ssal \u00e9s tud\u00e1ssal rendelkeznek ahhoz, hogy ilyen d\u00f6nt\u00e9seket meghozzanak.\n\u00a0\u00a0\u00a0\u00a0Kiemelte: naponta csaknem sz\u00e1z ember hal bele a koronav\u00edrusba Magyarorsz\u00e1gon, \u00e9s 10-15 milli\u00e1rd forintos k\u00e1rt szenved el a magyar gazdas\u00e1g az \u00e9rv\u00e9nyben lev\u0151 korl\u00e1toz\u00f3 int\u00e9zked\u00e9sek miatt. Ha csak egy nappal el\u0151bb lehet t\u00f6megesen oltani, azzal sz\u00e1z-sz\u00e1z\u00f6tven ember \u00e9let\u00e9t lehet megv\u00e9deni, \u00e9s 10-15 milli\u00e1rd forintnyi k\u00e1rt\u00f3l menthet\u0151 meg a magyar gazdas\u00e1g - mondta a t\u00e1rcavezet\u0151. Hozz\u00e1tette: a korm\u00e1ny emberek \u00e9let\u00e9t, eg\u00e9szs\u00e9g\u00e9t \u00e9s munkahely\u00e9t v\u00e9di.\n\u00a0\u00a0\u00a0\u00a0A p\u00e9nteken k\u00f6t\u00f6tt orosz meg\u00e1llapod\u00e1sr\u00f3l Szijj\u00e1rt\u00f3 P\u00e9ter megjegyezte: egymilli\u00f3 ember olt\u00e1s\u00e1hoz sz\u00fcks\u00e9ges mennyis\u00e9g\u0171 vakcina \u00e9rkezik h\u00e1rom \u00fctemben - h\u00e1romszor harminc nap alatt - Magyarorsz\u00e1gra. Ez k\u00e9tmilli\u00f3 adag olt\u00f3anyagot jelent, hiszen a kor\u00e1bban enged\u00e9lyezettekhez hasonl\u00f3an az orosz v\u00e9d\u0151olt\u00e1sb\u00f3l is k\u00e9t olt\u00e1s sz\u00fcks\u00e9ges.\n\u00a0\u00a0\u00a0\u00a0Szijj\u00e1rt\u00f3 P\u00e9ter r\u00e1mutatott: a helyzet most ugyanolyan, mint tavaly tavasszal volt. Akkor is az eg\u00e9sz vil\u00e1g ugyanazokat a term\u00e9keket - l\u00e9legeztet\u0151g\u00e9pet, maszkot, v\u00e9d\u0151ruh\u00e1zatot - akarta venni, de azokat kev\u00e9s helyen gy\u00e1rtott\u00e1k, \u00edgy nagy harc volt \u00e9rt\u00fck. Most az eg\u00e9sz vil\u00e1g biztons\u00e1gos \u00e9s hat\u00e1sos olt\u00f3anyagot akar v\u00e1s\u00e1rolni, de azt kev\u00e9s helyen, a sz\u00fcks\u00e9gesn\u00e9l kisebb mennyis\u00e9gben \u00e9s a kellet\u00e9n\u00e9l lassabban \u00e1ll\u00edtj\u00e1k el\u0151. Minden orsz\u00e1gban halnak meg emberek a v\u00edrus miatt, minden orsz\u00e1g szenved a korl\u00e1toz\u00f3 int\u00e9zked\u00e9sekt\u0151l, minden nap \u00fajabb \u00e9s \u00fajabb munkahelyek ker\u00fclnek vesz\u00e9lybe - emelte ki a t\u00e1rcavezet\u0151.\n\u00a0\u00a0\u00a0\u00a0A keleti vakcin\u00e1k ir\u00e1nti \u00e9rdekl\u0151d\u00e9sr\u0151l k\u00f6z\u00f6lte: a k\u00ednaiakkal folytatott el\u0151rehaladott t\u00e1rgyal\u00e1sok h\u00edr\u00e9re tizenn\u00e9gy eur\u00f3pai uni\u00f3s orsz\u00e1g nagyk\u00f6vete h\u00edvta fel a pekingi magyar nagyk\u00f6vetet, az\u00e9rt, hogy megtudj\u00e1k, kivel kell besz\u00e9lni a Sinopharm c\u00e9gn\u00e9l. Szombaton a NATO-tag T\u00f6r\u00f6korsz\u00e1ggal \u00e1llapodtak meg az oroszok a helysz\u00edni gy\u00e1rt\u00e1sr\u00f3l, \u00e9s amikor a magyar szakemberek Oroszorsz\u00e1gban j\u00e1rtak, \"egyik d\u00e9li szomsz\u00e9d orsz\u00e1gunkt\u00f3l\" is volt ott egy deleg\u00e1ci\u00f3, a n\u00e9met kancell\u00e1r pedig seg\u00edts\u00e9get \u00edg\u00e9rt az orosz vakcina eur\u00f3pai enged\u00e9lyez\u00e9s\u00e9nek folyamat\u00e1ban.\n\u00a0\u00a0\u00a0\u00a0A k\u00fclgazdas\u00e1gi \u00e9s k\u00fcl\u00fcgyminiszter szerint ma az a k\u00e9rd\u00e9s, hogy egyes orsz\u00e1gokban lesz-e gyorsan olt\u00f3anyag, vagy csak h\u00f3napok m\u00falva, be tudj\u00e1k-e oltani \u00e1llampolg\u00e1raikat, vagy n\u00e9zni\u00fck kell, ahogy emberek halnak meg \u00e9s munkahelyek vesznek el.\n\u00a0\u00a0\u00a0\u00a0Szijj\u00e1rt\u00f3 P\u00e9ter hangs\u00falyozta: ami politikailag, diplom\u00e1ciailag elv\u00e9gezhet\u0151 volt, azt a magyar f\u00e9l megtette a k\u00ednaiakkal is. Van egy meg\u00e1llapod\u00e1s-tervezet, amelyet csak akkor \u00edrnak al\u00e1, ha a gy\u00f3gyszerhat\u00f3s\u00e1g az orosz \u00e9s a brit olt\u00f3anyaghoz hasonl\u00f3an enged\u00e9lyezi a k\u00ednai vakcina felhaszn\u00e1l\u00e1s\u00e1t is, \u00e1m ez m\u00e9g nem t\u00f6rt\u00e9nt meg - tette hozz\u00e1.\n\u00a0\u00a0\u00a0\u00a0Ismertette: K\u00edn\u00e1ban m\u00e1r t\u00f6bb t\u00edzmilli\u00f3 embert beoltottak a k\u00ednai vakcin\u00e1val, valamint az Egyes\u00fclt Arab Em\u00edrs\u00e9gekben \u00e9s Bahreinben is t\u00f6megesen haszn\u00e1lt\u00e1k ezt az olt\u00f3anyagot. Szijj\u00e1rt\u00f3 P\u00e9ter elmondta, hogy mindk\u00e9t ut\u00f3bbi orsz\u00e1g k\u00fcl\u00fcgyminiszter\u00e9vel besz\u00e9lt, akik pozit\u00edv tapasztalatokr\u00f3l t\u00e1j\u00e9koztatt\u00e1k, szakmai konzult\u00e1ci\u00f3kkal seg\u00edtett\u00e9k a magyar hat\u00f3s\u00e1got, a magyar szakemberek pedig napokat t\u00f6lt\u00f6ttek K\u00edn\u00e1ban a gy\u00e1rt\u00e1si hely tanulm\u00e1nyoz\u00e1s\u00e1val is. A k\u00ednai technol\u00f3gia min\u0151s\u00e9g\u00e9hez \u00e9s a gy\u00e1rt\u00e1sban, fejleszt\u00e9sben, kutat\u00e1sban r\u00e9szt vev\u0151 emberek szak\u00e9rtelm\u00e9hez nem f\u00e9r k\u00e9ts\u00e9g, az \u00e1ltaluk adott jelent\u00e9s \u00e9rtelm\u00e9ben. A k\u00ednaiak korrekt t\u00e1rgyal\u00f3partnernek bizonyultak - mondta.\n\u00a0\u00a0\u00a0\u00a0Szijj\u00e1rt\u00f3 P\u00e9ter \"sz\u00e9gyenteljesnek \u00e9s gyal\u00e1zatosnak\" nevezte Vera Jourov\u00e1 uni\u00f3s biztos viselked\u00e9s\u00e9t, aki kor\u00e1bban arr\u00f3l besz\u00e9lt, hogy Magyarorsz\u00e1got p\u00e9nzmegvon\u00e1ssal fogj\u00e1k s\u00fajtani, ha nem tartja az Eur\u00f3pai Bizotts\u00e1g \u00e1ltal kijel\u00f6lt jog\u00e1llamis\u00e1gi ir\u00e1nyt.\n\u00a0\u00a0\u00a0\u00a0Egy vil\u00e1gj\u00e1rv\u00e1ny idej\u00e9n, amikor naponta emberek halnak meg \u00e9s vesztik el munkahely\u00fcket, az eur\u00f3pai polg\u00e1rok befizetett ad\u00f3j\u00e1b\u00f3l a j\u00f3l fizetett eur\u00f3pai b\u00fcrokrat\u00e1kt\u00f3l j\u00f3 lenne, ha ink\u00e1bb az eur\u00f3pai orsz\u00e1goknak abban seg\u00edten\u00e9nek, hogy min\u00e9l t\u00f6bb \u00e9letet \u00e9s munkahelyet tudjanak megmenteni ahelyett, hogy politikai megrendel\u00e9sre \"boszork\u00e1ny\u00fcld\u00f6z\u00e9st\" folytassanak egyes tag\u00e1llamokkal szemben - fogalmazott a t\u00e1rcavezet\u0151.\n\nMTI 2021. janu\u00e1r 24.\n\n"}]