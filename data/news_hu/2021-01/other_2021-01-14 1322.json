[{"date": "2021-01-14 13:22", "url": "https://koronavirus.gov.hu/cikkek/kormany-kesz-az-unios-vakcinabeszerzesen-kivul-vakcinak-vasarlasara", "h1": "A korm\u00e1ny k\u00e9sz az uni\u00f3s vakcinabeszerz\u00e9sen k\u00edv\u00fcl is vakcin\u00e1k v\u00e1s\u00e1rl\u00e1s\u00e1ra", "body": "\nA korm\u00e1ny lass\u00fanak tartja a Br\u00fcsszel \u00e1ltal koordin\u00e1lt uni\u00f3s vakcinabeszerz\u00e9st \u00e9s sz\u00e1ll\u00edt\u00e1st. A nyugati olt\u00f3anyagok lassan \u00e9s kis mennyis\u00e9gben \u00e9rkeznek, ez jelent\u0151sen korl\u00e1tozza \u00e9s f\u00e9kezi a v\u00e9d\u0151olt\u00e1sok v\u00e9grehajt\u00e1s\u00e1t. A korm\u00e1ny szerint a magyar emberek eg\u00e9szs\u00e9g\u00e9nek \u00e9s \u00e9let\u00e9nek megv\u00e9d\u00e9se \u00e9rdek\u00e9ben az EU-s vakcinabeszerz\u00e9sen t\u00fal is sz\u00fcks\u00e9ges olt\u00f3anyagok beszerz\u00e9se, a korm\u00e1ny ehhez k\u00e9sz tov\u00e1bbi p\u00e9nz\u00fcgyi fedezetet biztos\u00edtani \u00e9s az ezzel kapcsolatos feladatokkal Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminisztert b\u00edzta meg.\n\n\nAz err\u0151l megjelent korm\u00e1nyhat\u00e1rozat \u00e9rtelm\u00e9ben a korm\u00e1ny egyet\u00e9rt azzal, hogy az Eur\u00f3pai Uni\u00f3 \u00e1ltal kezdem\u00e9nyezett, centraliz\u00e1lt vakcinabeszerz\u00e9s keret\u00e9n t\u00fal is sz\u00fcks\u00e9ges a magyar emberek eg\u00e9szs\u00e9g\u00e9nek megv\u00e9d\u00e9se \u00e9rdek\u00e9ben a lehet\u0151 legnagyobb mennyis\u00e9g\u0171 biztons\u00e1gos olt\u00f3anyag beszerz\u00e9se. A korm\u00e1ny c\u00e9lja, hogy min\u00e9l gyorsabban szerezzen biztons\u00e1gos olt\u00f3anyagokat a mostani a rendk\u00edv\u00fcli keresleti \u00e9s k\u00edn\u00e1lati viszonyok k\u00f6z\u00f6tt is.\n\n\nMagyarorsz\u00e1g 19,7 milli\u00f3 adag nyugati vakcin\u00e1t k\u00f6t\u00f6tt le k\u00fcl\u00f6nb\u00f6z\u0151 gy\u00e1rt\u00f3kn\u00e1l (Pfizer-BioNTech, Moderna, AstraZeneca, Janssen, CureVac), ezekb\u0151l jelenleg csak a Pfizer \u00e9s a Moderna vakcin\u00e1k rendelkeznek az Eur\u00f3pai Gy\u00f3gyszer\u00fcgyn\u00f6ks\u00e9g (EMA) enged\u00e9ly\u00e9vel. December 26. \u00e9s janu\u00e1r 12. k\u00f6z\u00f6tt n\u00e9gy Pfizer-vakcina \u00e9s egy Moderna-vakcina sz\u00e1ll\u00edtm\u00e1ny \u00e9rkezett haz\u00e1nkba, az eddigi sz\u00e1ll\u00edtm\u00e1nyokkal \u00f6sszesen 129 860 emberre el\u00e9g olt\u00f3anyag \u00e9rkezett, amelynek nagy r\u00e9sz\u00e9t m\u00e1r beoltott\u00e1k a k\u00f3rh\u00e1zi olt\u00f3pontokon \u00e9s az id\u0151sotthonokban is megkezd\u0151d\u00f6tt az olt\u00e1s.\n\n\u00a0\u00a0\u00a0\u00a0Kiad\u00f3: Korm\u00e1nyzati T\u00e1j\u00e9koztat\u00e1si K\u00f6zpont\n\n"}]