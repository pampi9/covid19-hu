[{"date": "2021-01-16 16:59", "url": "https://koronavirus.gov.hu/cikkek/menczer-baloldal-ne-hatraltassa-munkat-alhirekkel", "h1": "Menczer: a baloldal ne h\u00e1tr\u00e1ltassa a munk\u00e1t \u00e1lh\u00edrekkel!", "body": "\nA K\u00fclgazdas\u00e1gi \u00e9s K\u00fcl\u00fcgyminiszt\u00e9rium t\u00e1j\u00e9koztat\u00e1s\u00e9rt \u00e9s Magyarorsz\u00e1g nemzetk\u00f6zi megjelen\u00edt\u00e9s\u00e9\u00e9rt felel\u0151s \u00e1llamtitk\u00e1ra arra k\u00e9rte \"a baloldalt \u00e9s a sajt\u00f3j\u00e1t\", hogy ha m\u00e1r \"seg\u00edteni nem tudnak \u00e9s nem is akarnak, legal\u00e1bb \u00e1lh\u00edrekkel, f\u00e9lrevezet\u00e9ssel ne h\u00e1tr\u00e1ltass\u00e1k a munk\u00e1t\".\n\nMenczer Tam\u00e1s a Facebook-oldal\u00e1n olvashat\u00f3 szombati bejegyz\u00e9s\u00e9ben kifejtette, meggy\u0151z\u0151d\u00e9se szerint a k\u00ednai \u00e9s az orosz vakcina rossz ir\u00e1nyba semmik\u00e9ppen nem befoly\u00e1solja az olt\u00e1si kedvet. Mint fogalmazott, hasznos, ha az olt\u00e1si kedvhez van olt\u00f3anyag is. Az olt\u00e1si kedvet rossz ir\u00e1nyba az befoly\u00e1solhatja, ha nincs elegend\u0151 vakcina, \u00e9s jelenleg \"a br\u00fcsszeli hib\u00e1k miatt\" ez a helyzet - k\u00f6z\u00f6lte.\nAz \u00e1llamtitk\u00e1r kit\u00e9rt arra is: orvosi k\u00e9rd\u00e9s, hogy hat\u00e1sos-e a k\u00ednai \u00e9s az orosz vakcina, ez nem baloldali cikkek \u00e9s (\u00e1ll\u00edt\u00f3lagos) szimp\u00e1tiafelm\u00e9r\u00e9sek alapj\u00e1n d\u0151l el.\nA magyar orvosok kint vannak jelenleg is K\u00edn\u00e1ban, \u00e9s voltak Oroszorsz\u00e1gban is. Ak\u00e1rhogy d\u00f6ntenek, \u0151 nekik hisz - \u00edrta.\nMenczer Tam\u00e1s jelezte, hogy felfog\u00e1sbeli k\u00fcl\u00f6nbs\u00e9g van a korm\u00e1ny \u00e9s a \"gyurcs\u00e1nyista baloldal\" k\u00f6z\u00f6tt.\nA baloldal azt mondja, hogy \"\u00fclj\u00fcnk \u00f6lbe tett k\u00e9zzel, \u00e9s majd valaki (Br\u00fcsszel) seg\u00edt rajtunk. De m\u00e1r a vak is l\u00e1tja, hogy nem seg\u00edt. Gyurcs\u00e1ny\u00e9k szerint mi magyarok gy\u00e1ms\u00e1gra szorul\u00f3, szerencs\u00e9tlen ostob\u00e1k vagyunk\" - \u00edrta bejegyz\u00e9s\u00e9ben.\nA korm\u00e1ny szerint szuver\u00e9n, \u00f6n\u00e1ll\u00f3 d\u00f6nt\u00e9sre \u00e9s cselekv\u00e9sre k\u00e9pes orsz\u00e1g vagyunk, \u00e9s egy vil\u00e1gj\u00e1rv\u00e1ny idej\u00e9n \"nem v\u00e1rnunk kell a csod\u00e1t, hanem tenni a dolgunkat\". Minden \u00e9let sz\u00e1m\u00edt, a korm\u00e1ny ennek megfelel\u0151en dolgozik - hangs\u00falyozta az \u00e1llamtitk\u00e1r.\n\n\nMTI\n\n"}]