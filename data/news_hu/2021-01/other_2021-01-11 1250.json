[{"date": "2021-01-11 12:50", "url": "https://koronavirus.gov.hu/cikkek/szijjarto-jarvany-kezdete-ota-1434-beruhazast-finanszirozott-kormany", "h1": "Szijj\u00e1rt\u00f3: a j\u00e1rv\u00e1ny kezdete \u00f3ta 1434 beruh\u00e1z\u00e1st finansz\u00edrozott a korm\u00e1ny", "body": "\nA j\u00e1rv\u00e1ny kezdete \u00f3ta 1434 beruh\u00e1z\u00e1st finansz\u00edrozott 1676 milli\u00e1rd forint \u00e9rt\u00e9kben a korm\u00e1ny - jelentette ki a k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n Kiskunhalason.\n\n\nSzijj\u00e1rt\u00f3 P\u00e9ter a Merkbau Zrt. \u00faj, ny\u00edl\u00e1sz\u00e1r\u00f3kat gy\u00e1rt\u00f3 \u00fczem\u00e9nek \u00e1tad\u00e1s\u00e1n azt mondta, a j\u00e1rv\u00e1ny az eg\u00e9szs\u00e9g\u00fcgyi kock\u00e1zatok mellett gazdas\u00e1gi kih\u00edv\u00e1sok el\u00e9 is \u00e1ll\u00edtotta az orsz\u00e1gokat. Hozz\u00e1tette: az emberek \u00e9let\u00e9n \u00e9s eg\u00e9szs\u00e9g\u00e9n t\u00fal munkahelyeiket is meg kell v\u00e9deni.\n\u00a0\u00a0\u00a0\u00a0A korm\u00e1ny ez\u00e9rt tavasszal a munkan\u00e9lk\u00fclis\u00e9g finansz\u00edroz\u00e1sa helyett a munkan\u00e9lk\u00fclis\u00e9g elleni harc mellett d\u00f6nt\u00f6tt - hangs\u00falyozta a politikus.\n\u00a0\u00a0\u00a0\u00a0A k\u00fcl\u00fcgyminiszter \u00fagy fogalmazott, \u00faj vil\u00e1ggazdas\u00e1gi korszakba \u00e9rkez\u00fcnk, melyben egy-egy orsz\u00e1g sikere azon m\u00falik, mennyi beruh\u00e1z\u00e1st tudnak magukhoz vonzani. Lesz\u00f6gezte, Magyarorsz\u00e1g az \u00faj korszak nyertesei k\u00f6z\u00e9 tartozik.\n\u00a0\u00a0\u00a0\u00a0Az elm\u00falt \u00e9vtized er\u0151fesz\u00edt\u00e9sei sor\u00e1n \u00e9leter\u0151s magyar gazdas\u00e1g j\u00f6tt l\u00e9tre, melyhez j\u00f3 alapot jelentenek az egyre er\u0151s\u00f6d\u0151 magyar tulajdon\u00fa v\u00e1llalkoz\u00e1sok - tette hozz\u00e1.\n\u00a0\u00a0\u00a0\u00a0Szijj\u00e1rt\u00f3 P\u00e9ter elmondta, a Merkbau Zrt. a D\u00e9l-Alf\u00f6ld meghat\u00e1roz\u00f3 \u00e9p\u00edt\u0151ipari v\u00e1llalkoz\u00e1sa, amely a bez\u00e1rk\u00f3z\u00e1s, a le\u00e9p\u00edt\u00e9s helyett fejleszt\u00e9sekbe kezdett. A c\u00e9g 580 milli\u00f3 forintos beruh\u00e1z\u00e1ssal hozta l\u00e9tre \u00faj ny\u00edl\u00e1sz\u00e1r\u00f3-\u00fczem\u00e9t. A fejleszt\u00e9s a c\u00e9g 350 dolgoz\u00f3j\u00e1nak munkahely\u00e9t biztos\u00edtja hossz\u00fa t\u00e1von, ehhez a korm\u00e1ny 287 milli\u00f3 forintos t\u00e1mogat\u00e1st ny\u00fajtott.\n\n\n\u00a0\u00a0\u00a0\u00a0A magyar \u00e9p\u00edt\u0151ipar eddigi legjobb \u00e9ve a 2019-es volt, amikor az el\u0151z\u0151 esztend\u0151h\u00f6z k\u00e9pest 22 sz\u00e1zal\u00e9kkal n\u0151tt a termel\u00e9s \u00e9rt\u00e9ke, ezzel az Eur\u00f3pai Uni\u00f3ban a m\u00e1sodik legjobb eredm\u00e9nyt produk\u00e1lva. Az \u00e1gazat jelenleg is 370 ezer embernek ad meg\u00e9lhet\u00e9st, a szerz\u0151d\u00e9s\u00e1llom\u00e1nyokat l\u00e1tva sz\u00fcks\u00e9g is lesz ezekre a megtartott kapacit\u00e1sokra - hangs\u00falyozta a miniszter.\n\u00a0\u00a0\u00a0\u00a0B\u00e1nyai G\u00e1bor (Fidesz), a t\u00e9rs\u00e9g orsz\u00e1ggy\u0171l\u00e9si k\u00e9pvisel\u0151je elmondta, B\u00e1cs-Kiskun megy\u00e9ben a versenyk\u00e9pess\u00e9g-n\u00f6vel\u0151 t\u00e1mogat\u00e1si programnak k\u00f6sz\u00f6nhet\u0151en 48 beruh\u00e1z\u00e1s indulhatott el 22,9 milli\u00e1rd forint \u00e9rt\u00e9kben 7100 ember munkahely\u00e9t meg\u0151rizve. Kiskunhalason \u00e9s t\u00e9rs\u00e9g\u00e9ben nyolc ilyen fejleszt\u00e9s zajlik 4 milli\u00e1rd forintb\u00f3l.\n\u00a0\u00a0\u00a0\u00a0A politikus kit\u00e9rt arra, Kiskunhalason komoly beruh\u00e1z\u00e1sok indulhatnak el a Budapest-Belgr\u00e1d vas\u00fatvonal meg\u00e9p\u00edt\u00e9s\u00e9nek k\u00f6sz\u00f6nhet\u0151en.\n\u00a0\u00a0\u00a0\u00a0Mer\u00e9nyi Jakab vez\u00e9rigazgat\u00f3 felid\u00e9zte, tavaly tavasszal, a j\u00e1rv\u00e1ny kezdet\u00e9n \u00fagy t\u0171nt, \u00fajra el kell halasztaniuk a ny\u00edl\u00e1sz\u00e1r\u00f3-\u00fczem r\u00e9g\u00f3ta tervezett \u00e9p\u00edt\u00e9s\u00e9t. A versenyk\u00e9pess\u00e9g-n\u00f6vel\u0151 t\u00e1mogat\u00e1si program azonban lehet\u0151v\u00e9 tette a fejleszt\u00e9st, amely a harminc\u00e9ves c\u00e9g t\u00f6rt\u00e9net\u00e9ben a leggyorsabban elk\u00e9sz\u00fclt beruh\u00e1z\u00e1s volt.\n\u00a0\u00a0\u00a0\u00a0Az \u00fczemben \u00e9vente 6-7 ezer darab - m\u0171anyag, illetve alum\u00ednium - ny\u00edl\u00e1sz\u00e1r\u00f3 k\u00e9sz\u00fcl, mintegy 600-700 milli\u00f3 forint \u00e9rt\u00e9kben, lakoss\u00e1gi \u00e9s ipari megrendel\u00e9sre. A kis sorozatgy\u00e1rt\u00e1s mellett egyedi ig\u00e9nyek kiel\u00e9g\u00edt\u00e9s\u00e9re alkalmas gy\u00e1rban 15-20 munkat\u00e1rssal indul a termel\u00e9s, a dolgoz\u00f3i l\u00e9tsz\u00e1m a megrendel\u00e9sekt\u0151l f\u00fcgg\u0151en tov\u00e1bb emelkedhet. Az alig t\u00f6bb mint f\u00e9l \u00e9v alatt elk\u00e9sz\u00fclt, 1600 n\u00e9gyzetm\u00e9teres \u00fczemcsarnokhoz egy 50 kWh-\u00e1s napelemes rendszer kapcsol\u00f3dik, mely az energiaig\u00e9ny jelent\u0151s r\u00e9sz\u00e9t kiel\u00e9g\u00edti - tudatta a szakember.\n\u00a0\u00a0\u00a0\u00a0Az 1990-ben alap\u00edtott, magyar mag\u00e1ntulajdon\u00fa Merkbau Zrt. - amely Kft.-b\u0151l tavaly szeptember 1-j\u00e9vel alakult r\u00e9szv\u00e9nyt\u00e1rsas\u00e1gg\u00e1 - \u00e9p\u00edt\u0151ipari kivitelez\u00e9ssel, szersz\u00e1m-, szersz\u00e1mg\u00e9p, valamint \u00e9p\u00edt\u0151anyag-kereskedelemmel foglalkozik. A nyilv\u00e1nosan el\u00e9rhet\u0151 c\u00e9gadatok szerint a 318 alkalmazottat foglalkoztat\u00f3 v\u00e1llalkoz\u00e1s 2019-ben 29 milli\u00e1rd, a tavalyi \u00e9v els\u0151 nyolc h\u00f3napj\u00e1ban 14,2 milli\u00e1rd forint nett\u00f3 \u00e1rbev\u00e9telt \u00e9rt el. A c\u00e9g ad\u00f3zott eredm\u00e9nye 2019-ben 2,481 milli\u00e1rd, 2020 els\u0151 nyolc h\u00f3napj\u00e1ban 497 milli\u00f3 forint volt.\n\n\nMTI 2021. janu\u00e1r 11.\n\n"}]