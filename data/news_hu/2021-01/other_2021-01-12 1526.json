[{"date": "2021-01-12 15:26", "url": "https://koronavirus.gov.hu/cikkek/szijjarto-540-millio-forintos-beruhazast-valosit-meg-heineken-soproni-sorgyarban", "h1": "Szijj\u00e1rt\u00f3: 540 milli\u00f3 forintos beruh\u00e1z\u00e1st val\u00f3s\u00edt meg a Heineken a soproni s\u00f6rgy\u00e1rban", "body": "\nVersenypiaci poz\u00edci\u00f3j\u00e1nak er\u0151s\u00edt\u00e9se c\u00e9lj\u00e1b\u00f3l 540 milli\u00f3 forintos beruh\u00e1z\u00e1st val\u00f3s\u00edt meg a Heineken Hung\u00e1ria S\u00f6rgy\u00e1rak Zrt. a 125 \u00e9ves soproni s\u00f6rgy\u00e1rban - jelentette be Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter kedden Sopronban.\n\n\nAz okirat\u00e1tad\u00e1si \u00fcnneps\u00e9gen a miniszter kiemelte, hogy a korm\u00e1ny 270 milli\u00f3 forinttal t\u00e1mogatja a beruh\u00e1z\u00e1st, a holland t\u00e1rsas\u00e1g pedig v\u00e1llalta, hogy megv\u00e9d 456 munkahelyet, emellett 85 sz\u00e1zal\u00e9kban hazai besz\u00e1ll\u00edt\u00f3kt\u00f3l v\u00e1s\u00e1rol alapanyagokat.\n\u00a0\u00a0\u00a0\u00a0Hozz\u00e1tette, hogy a magyar v\u00e1llalkoz\u00e1sok k\u00f6z\u00fcl t\u00f6bb a Heineken glob\u00e1lis h\u00e1l\u00f3zat\u00e1ba is besz\u00e1ll\u00edt. A hazai mez\u0151gazdas\u00e1g \u00e9s a gazd\u00e1lkod\u00f3k is profit\u00e1lhatnak a beruh\u00e1z\u00e1sb\u00f3l majd, mert az \u00e1rp\u00e1t, a bodz\u00e1t \u00e9s a meggyet is Magyarorsz\u00e1gr\u00f3l szerzi be a Heineken, emellett a magyarorsz\u00e1gi koml\u00f3termeszt\u00e9s is egy a Heinekennel k\u00f6z\u00f6sen elind\u00edtott program seg\u00edts\u00e9g\u00e9vel indulhat \u00fajra.\n\u00a0\u00a0\u00a0\u00a0A fejleszt\u00e9ssel n\u00f6velik a s\u00f6rgy\u00e1rt\u00e1s \u00e9s az \u00e9lelmiszerbiztons\u00e1g hat\u00e9konys\u00e1g\u00e1t \u00e9s \u00faj term\u00e9keket is el\u0151 tudnak \u00e1ll\u00edtani - mondta.\n\u00a0\u00a0\u00a0\u00a0Szijj\u00e1rt\u00f3 P\u00e9ter hangs\u00falyozta, hogy a j\u00e1rv\u00e1ny kezdete \u00f3ta eddig 1434 v\u00e1llalat 1676 milli\u00e1rd forintnyi beruh\u00e1z\u00e1st ind\u00edtott el. Ebb\u0151l Gy\u0151rt-Moson-Sopron megy\u00e9ben 42 v\u00e1llalat ruh\u00e1z be 32 milli\u00e1rd forint \u00e9rt\u00e9kben, 11 ezer munkahelyet megv\u00e9dve a korm\u00e1ny 13 milli\u00e1rd forintos t\u00e1mogat\u00e1s\u00e1val.\n\u00a0\u00a0\u00a0\u00a0Kit\u00e9rt arra is, hogy a magyar \u00e9s a holland gazdas\u00e1g szoros egy\u00fcttm\u0171k\u00f6d\u00e9st \u00e9p\u00edtett fel, haz\u00e1nkban a tizedik legnagyobb beruh\u00e1z\u00e1si k\u00f6z\u00f6ss\u00e9get a hollandok alkotj\u00e1k, \u00e9s Hollandia Magyarorsz\u00e1g hetedik legfontosabb partnere. Tavaly meghaladta a kilencmilli\u00e1rd eur\u00f3t a k\u00e9t orsz\u00e1g k\u00f6z\u00f6tti kereskedelmi forgalom - mondta.\n\u00a0\u00a0\u00a0\u00a0Szijj\u00e1rt\u00f3 P\u00e9ter hangoztatta, hogy a vil\u00e1gj\u00e1rv\u00e1ny okozta neh\u00e9zs\u00e9gek m\u00e9g mindig jelen vannak, az \"id\u00e9n \u00e9v elej\u00e9re v\u00e1rt euf\u00f3ria is elmaradt\", a vakcin\u00e1k \"Br\u00fcsszel \u00e1ltal koordin\u00e1lt beszerz\u00e9se sokkal lassabban halad, mint ahogy azt \u00edg\u00e9rt\u00e9k\" - fogalmazott, hozz\u00e1t\u00e9ve, hogy \"az \u00edg\u00e9rt milli\u00f3s, vagy sz\u00e1zezres t\u00e9telek helyett t\u00edzezrenk\u00e9nt cs\u00f6p\u00f6gtetik az olt\u00f3anyagot az Eur\u00f3pai Uni\u00f3 tagorsz\u00e1gaiban\".\n\n\u00a0\u00a0\u00a0\u00a0Ez megn\u00f6veli annak az ig\u00e9ny\u00e9t, hogy a korm\u00e1ny nemcsak nyugati, hanem keleti ir\u00e1nyban is t\u00e1rgyal olt\u00f3anyag beszerz\u00e9s\u00e9r\u0151l, hogy az \u00e9rv\u00e9nyben l\u00e9v\u0151 korl\u00e1toz\u00e1sokat miel\u0151bb fel lehessen oldani - mondta.\n\u00a0\u00a0\u00a0\u00a0Barcza Attila, Sopron \u00e9s t\u00e9rs\u00e9ge fideszes orsz\u00e1ggy\u0171l\u00e9si k\u00e9pvisel\u0151je arr\u00f3l besz\u00e9lt, hogy a s\u00f6rgy\u00e1r \u00e9s a v\u00e1ros kapcsolata mindig is er\u0151s volt, a v\u00e1llalat Sopron egyik legnagyobb foglalkoztat\u00f3ja.\n\u00a0\u00a0\u00a0\u00a0Hozz\u00e1tette: a Heineken c\u00e9lja, hogy olyan s\u00f6rgy\u00e1rt\u00f3 legyen, amely a k\u00e1rosanyag-kibocs\u00e1t\u00e1s\u00e1t a lehet\u0151 legalacsonyabb szintre viszi \u00e9s ebben \u00e9len j\u00e1r a soproni gy\u00e1r.\n\u00a0\u00a0\u00a0\u00a0Geert Swaanenburg, a Heineken Hung\u00e1ria S\u00f6rgy\u00e1rak Zrt. vez\u00e9rigazgat\u00f3ja azt emelte ki, hogy a tavalyi \u00e9v a koronav\u00edrus miatt bevezetett korl\u00e1toz\u00e1sok miatt neh\u00e9z volt, a s\u00f6rfogyaszt\u00e1s a vend\u00e9gl\u00e1t\u00f3helyeken null\u00e1ra cs\u00f6kkent.\nA c\u00e9g ugyanakkor \u00fagy d\u00f6nt\u00f6tt, hogy nem bocs\u00e1tja el egyetlen munkav\u00e1llal\u00f3j\u00e1t sem - tette hozz\u00e1.\n\u00a0\u00a0\u00a0\u00a0Kit\u00e9rt arra is, hogy a soproni gy\u00e1r a Heineken vil\u00e1g\u00e1ban a legmagasabb min\u0151s\u00e9g\u0171 s\u00f6rt \u00e1lltja el\u0151, ezt a d\u00edjat tavaly kapt\u00e1k meg.\n\u00a0\u00a0\u00a0\u00a0A nyilv\u00e1nos adatok szerint a Heineken Hung\u00e1ria S\u00f6rgy\u00e1rak Zrt. \u00e1rbev\u00e9tele 2019-ben 63,9 milli\u00e1rd forint volt, 4,7 milli\u00e1rd forinttal t\u00f6bb, mint az el\u0151z\u0151 \u00e9vben. Ad\u00f3zott eredm\u00e9nye 4,03 milli\u00e1rd forintra n\u0151tt, 1,4 milli\u00e1rd forinttal t\u00f6bbre a 2018. \u00e9vin\u00e9l.\n\u00a0A Heineken Hung\u00e1ria S\u00f6rgy\u00e1rak Zrt. a holland sz\u00e9khely\u0171 Heineken csoport tagja, a soproni gy\u00e1rban k\u00f6zel sz\u00e1zf\u00e9le term\u00e9ket gy\u00e1rtanak. A c\u00e9g legut\u00f3bb 2018 tavasz\u00e1n jelentette be, hogy k\u00e9tmilli\u00e1rd forint saj\u00e1t forr\u00e1sb\u00f3l harminc sz\u00e1zal\u00e9kkal b\u0151v\u00edti a soproni gy\u00e1r kapacit\u00e1s\u00e1t.\n\n\n\nMTI 2021. janu\u00e1r 12.\n\n"}]