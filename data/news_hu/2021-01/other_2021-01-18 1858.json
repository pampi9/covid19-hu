[{"date": "2021-01-18 18:58", "url": "https://koronavirus.gov.hu/cikkek/szijjarto-peter-ujabb-harom-nemet-vallalat-dontott-magyarorszagi-beruhazas-mellett", "h1": "Szijj\u00e1rt\u00f3 P\u00e9ter: \u00fajabb h\u00e1rom n\u00e9met v\u00e1llalat d\u00f6nt\u00f6tt magyarorsz\u00e1gi beruh\u00e1z\u00e1s mellett", "body": "\n\u00dajabb h\u00e1rom jelent\u0151s, nemzetk\u00f6zi jelenl\u00e9ttel rendelkez\u0151 n\u00e9met v\u00e1llalat d\u00f6nt\u00f6tt tov\u00e1bbi magyarorsz\u00e1gi beruh\u00e1z\u00e1s mellett - jelentette be Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n sajt\u00f3t\u00e1j\u00e9koztat\u00f3n, Budapesten. Elmondta, hogy a h\u00e1rom c\u00e9g \u00f6sszesen 4 milli\u00e1rd forint \u00e9rt\u00e9k\u0171 beruh\u00e1z\u00e1s\u00e1hoz a magyar korm\u00e1ny 1,2 milli\u00e1rd forint t\u00e1mogat\u00e1st biztos\u00edt, ez\u00e1ltal \u00f6sszess\u00e9g\u00e9ben 1770 munkahelyet v\u00e9denek meg.\n\u00a0\u00a0\n\n\u00a0\u00a0 \u00a0Mindh\u00e1rom c\u00e9g - a Villeroy & Boch, a Mahle \u00e9s a Beurer - 80 sz\u00e1zal\u00e9k feletti exporth\u00e1nyaddal dolgozik Magyarorsz\u00e1gon, \u00edgy \u00fajabb beruh\u00e1z\u00e1saik a magyar export n\u00f6veked\u00e9s\u00e9t hozz\u00e1k magukkal - ismertette a miniszter.\n\u00a0\u00a0\u00a0\u00a0Szijj\u00e1t\u00f3 P\u00e9ter kiemelte, a Villeroy & Boch a vil\u00e1gpiac vezet\u0151 poz\u00edci\u00f3j\u00e1t birtokolja t\u00f6bb szegmensben, a Mahle a vil\u00e1gon a 23. legnagyobb els\u0151k\u00f6r\u00f6s aut\u00f3ipari besz\u00e1ll\u00edt\u00f3 160 gy\u00e1rral, \u00e9s 70 ezern\u00e9l is t\u00f6bb alkalmazottja van, a Beurer c\u00e9g a magyarorsz\u00e1gi termel\u00e9s\u00e9nek 99 sz\u00e1zal\u00e9k\u00e1t k\u00fclpiacon \u00e9rt\u00e9kes\u00edti. Mindh\u00e1rom c\u00e9g 80 sz\u00e1zal\u00e9k feletti exporth\u00e1nyaddal dolgozik Magyarorsz\u00e1gon, \u00edgy az \u00fajabb beruh\u00e1z\u00e1saik a magyar export n\u00f6veked\u00e9s\u00e9t hozz\u00e1k magukkal.\n\n\u00a0\u00a0\u00a0\u00a0A miniszter sz\u00f3lt arr\u00f3l, hogy a koronav\u00edrus-vil\u00e1gj\u00e1rv\u00e1ny az eg\u00e9szs\u00e9g\u00fcgyi mellett komoly gazdas\u00e1gi kih\u00edv\u00e1sokat is mag\u00e1val hozott.\n\u00a0\u00a0\u00a0\u00a0Az eg\u00e9szs\u00e9g\u00fcgyi \u00e9s gazdas\u00e1gi kih\u00edv\u00e1sokra a legjobb \u00e9s a v\u00e9gleges v\u00e1laszt az olt\u00e1s tudja megadni - tette hozz\u00e1.\n\u00a0\u00a0\u00a0\u00a0A k\u00fclgazdas\u00e1gi miniszter kit\u00e9rt arra, hogy vil\u00e1goss\u00e1 v\u00e1lt az elm\u00falt n\u00e9h\u00e1ny h\u00e9tben, hogy az Eur\u00f3pai Uni\u00f3 k\u00f6zponti vakcinabeszerz\u00e9se kudarc.\n\u00a0\u00a0\u00a0\u00a0Utalt arra, hogy folyamatos t\u00e1mad\u00e1sok \u00e9rt\u00e9k azokat az orsz\u00e1gokat, amelyek az eur\u00f3pai k\u00f6zpontos\u00edtott beszerz\u00e9s mellett m\u00e1s forr\u00e1sokb\u00f3l is igyekeztek biztos\u00edtani saj\u00e1t polg\u00e1raik eg\u00e9szs\u00e9ge, saj\u00e1t gazdas\u00e1guk megment\u00e9se \u00e9rdek\u00e9ben a vakcina beszerz\u00e9s\u00e9t.\n\u00a0\u00a0\u00a0\u00a0Min\u00e9l el\u0151bb \u00e9rkezik nagymennyis\u00e9g\u0171 olt\u00f3anyag, \u00e9s min\u00e9l el\u0151bb tudj\u00e1k beoltani a vesz\u00e9lyeztetett helyzetben l\u00e9v\u0151 embereket, ann\u00e1l el\u0151bb lehet a gazdas\u00e1gra b\u00e9kly\u00f3k\u00e9nt hat\u00f3 korl\u00e1toz\u00f3 int\u00e9zked\u00e9seket feloldani. A j\u00e1rv\u00e1ny miatti korl\u00e1toz\u00f3 int\u00e9zked\u00e9sek t\u00f6bb milli\u00e1rd forintnyi kies\u00e9st okoznak napi szinten a magyar gazdas\u00e1gnak - jelentette ki\u00a0Szijj\u00e1rt\u00f3\u00a0P\u00e9ter.\n\n\u00a0\u00a0\u00a0\u00a0Hangs\u00falyozta, a magyar-n\u00e9met gazdas\u00e1gi egy\u00fcttm\u0171k\u00f6d\u00e9s a neh\u00e9z id\u0151szakban is szorosabb\u00e1 v\u00e1lt. A Magyarorsz\u00e1gon m\u0171k\u00f6d\u0151 n\u00e9met v\u00e1llalatok nemcsak fenntartj\u00e1k itteni m\u0171k\u00f6d\u00e9s\u00fcket, hanem \u00fajabb beruh\u00e1z\u00e1sokat hoznak ide. Tov\u00e1bbra is a n\u00e9met tulajdoban l\u00e9v\u0151 v\u00e1llalatok alkotj\u00e1k a legnagyobb beruh\u00e1z\u00f3i k\u00f6z\u00f6ss\u00e9get Magyarorsz\u00e1gon, \u00e9s a n\u00e9met v\u00e1llalatok Magyarorsz\u00e1gba vetett hite nem ingott meg a neh\u00e9z id\u0151szakban sem. Bizony\u00edt\u00e9k erre, hogy a magyar tulajdon\u00fa v\u00e1llalatok ut\u00e1n a n\u00e9met c\u00e9gek vett\u00e9k legink\u00e1bb ig\u00e9nybe a magyar korm\u00e1ny neh\u00e9z helyzetre hozott beruh\u00e1z\u00e1st\u00e1mogat\u00e1si rendszer\u00e9t - tette hozz\u00e1 a miniszter.\n\n\u00a0\nMTI\n\n"}]