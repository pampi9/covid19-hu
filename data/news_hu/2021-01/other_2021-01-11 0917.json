[{"date": "2021-01-11 09:17", "url": "https://koronavirus.gov.hu/cikkek/varga-mihaly-cel-hogy-2021-novekedes-eve-legyen-magyar-gazdasagban", "h1": "Varga Mih\u00e1ly: c\u00e9l, hogy 2021 a n\u00f6veked\u00e9s \u00e9ve legyen a magyar gazdas\u00e1gban", "body": "\nAzon dolgoznak, hogy 2021 a magyar gazdas\u00e1gban a n\u00f6veked\u00e9s \u00e9ve legyen - hangs\u00falyozta Varga Mih\u00e1ly p\u00e9nz\u00fcgyminiszter h\u00e9tf\u0151n a Facebookra felt\u00f6lt\u00f6tt vide\u00f3j\u00e1ban.\n\n\n\u00a0Elmondta, hogy a nagyv\u00e1llalati beruh\u00e1z\u00e1si t\u00e1mogat\u00e1si program a 2015-\u00f6s indul\u00e1s \u00f3ta 180 beruh\u00e1z\u00e1st seg\u00edtett 160 milli\u00e1rd forinttal, igy t\u00f6bb mint 382 milli\u00e1rd forint \u00e9rt\u00e9k\u0171 fejleszt\u00e9s val\u00f3sult meg Magyarorsz\u00e1gon.\n\u00a0\u00a0\u00a0\u00a0A p\u00e9nz\u00fcgyminiszter hozz\u00e1tette, a programot az id\u00e9n is folytatj\u00e1k, a c\u00e9l az, hogy a c\u00e9gek azonnali seg\u00edts\u00e9get kapjanak beruh\u00e1z\u00e1saikhoz, \u00e9s a j\u00e1rv\u00e1nyhelyzet ellen\u00e9re se kelljen elmulasztaniuk fejleszt\u00e9seiket. Az idei \u00e9vre a parlament \u00e9s a korm\u00e1ny 25 milli\u00e1rd forintos keretet hagyott j\u00f3v\u00e1 erre a c\u00e9lra. A t\u00e1mogat\u00e1si programot min\u00e9l el\u0151bb meghirdetik, hogy a t\u00e1mogat\u00e1s rendelkez\u00e9sre \u00e1lljon a v\u00e1llalkoz\u00e1sok sz\u00e1m\u00e1ra kapacit\u00e1sb\u0151v\u00edt\u00e9sre, munkahelyek l\u00e9trehoz\u00e1s\u00e1ra.\n\u00a0\u00a0\u00a0\u00a0A vide\u00f3ban R\u00e1kossy Bal\u00e1zs, a P\u00e9nz\u00fcgyminiszt\u00e9rium \u00e1llamtitk\u00e1ra arr\u00f3l t\u00e1j\u00e9koztatta a minisztert, hogy a nagyv\u00e1llalati beruh\u00e1z\u00e1si programban tavaly december 29-ig az \u00f6sszes v\u00e1llalt t\u00e1mogat\u00e1st \u00e1tutalt\u00e1k. Ez azt jelenti, hogy 43 beruh\u00e1z\u00e1shoz ny\u00fajtottak 70 milli\u00e1rd forintnyi t\u00e1mogat\u00e1st, ez\u00e1ltal az eg\u00e9sz orsz\u00e1gban ar\u00e1nyosan 155 milli\u00e1rd forintnyi fejleszt\u00e9s val\u00f3sulhatott meg.\n\u00a0\u00a0\u00a0\u00a0A programban tavaly a koronav\u00edrus id\u0151szaka alatt megk\u00f6zel\u00edt\u0151en 16 500 munkahelyet v\u00e9dtek meg, t\u00f6bb mint 700 \u00faj munkahelyet l\u00e9tes\u00edtettek. Az a tapasztalat, hogy a v\u00e1llalkoz\u00e1sokban megvan az elhivatotts\u00e1g, hogy \u00fajabb\u00a0\u00a0munkahelyek teremtsenek, beruh\u00e1z\u00e1sokat hozzanak l\u00e9tre - mondta R\u00e1kossy Bal\u00e1zs.\n\n\nMTI 2021. janu\u00e1r 11.\n\n"}]