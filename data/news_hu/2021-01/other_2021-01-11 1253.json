[{"date": "2021-01-11 12:53", "url": "https://koronavirus.gov.hu/cikkek/folytatodott-az-oltasok-beadasa", "h1": "Folytat\u00f3dott az olt\u00e1sok bead\u00e1sa", "body": "\nFolytat\u00f3dott a koronav\u00edrus elleni v\u00e9d\u0151olt\u00e1sok bead\u00e1sa az eg\u00e9szs\u00e9g\u00fcgyi dolgoz\u00f3k k\u00f6r\u00e9ben \u00e9s a nagyobb id\u0151sotthonokban - hangzott el az M1 aktu\u00e1lis csatorna h\u00e9tf\u0151i m\u0171sorfolyam\u00e1ban.\n\n\nAz \u00c9szak-K\u00f6z\u00e9p-budai Centrum, \u00daj Szent J\u00e1nos K\u00f3rh\u00e1z \u00e9s Szakrendel\u0151 olt\u00f3k\u00f6zpontj\u00e1nak vezet\u0151je, Janecsk\u00f3 M\u00e1ria elmondta: az eg\u00e9szs\u00e9g\u00fcgyi dolgoz\u00f3k k\u00f6z\u00fcl egyre t\u00f6bben akarj\u00e1k beoltatni magukat, ez\u00e9rt n\u00f6velni\u00fck kell a kapacit\u00e1sokat. Nem csak \"saj\u00e1t magunk v\u00e9delme\", hanem a \"k\u00f6rnyezet\u00fcnk v\u00e9delme\" szempontj\u00e1b\u00f3l is fontos az olt\u00e1s - hangs\u00falyozta, hozz\u00e1t\u00e9ve, min\u00e9l gyorsabban, min\u00e9l t\u00f6bb embert siker\u00fcl beoltani, legal\u00e1bb a n\u00e9pess\u00e9g 60 sz\u00e1zal\u00e9k\u00e1t, akkor van rem\u00e9ny a j\u00e1rv\u00e1ny meg\u00e1ll\u00edt\u00e1s\u00e1ra. \"Addig sajnos nincs\" - fogalmazott.\n\u00a0\u00a0\u00a0\u00a0Az olt\u00f3k\u00f6zpont-vezet\u0151 felh\u00edvta a figyelmet, hogy aki a val\u00f3s inform\u00e1ci\u00f3kb\u00f3l t\u00e1j\u00e9koz\u00f3dik, meggy\u0151z\u0151dhet arr\u00f3l, hogy a vakcina biztons\u00e1gos, \u00e9s azt meg kell kapnia.\n\u00a0\u00a0\u00a0\u00a0Nagy G\u00e1bor, a Borsod-Aba\u00faj-Zempl\u00e9n Megyei K\u00f6zponti K\u00f3rh\u00e1z f\u0151igazgat\u00f3ja az M1-nek azt mondta: int\u00e9zm\u00e9ny\u00e9ben 14 olt\u00f3ponton zajlik az eg\u00e9szs\u00e9g\u00fcgyi dolgoz\u00f3k olt\u00e1sa. Eddig k\u00f6r\u00fclbel\u00fcl 900 embert oltottak be \u00e9s semmilyen rossz tapasztalat nem volt. Nagy G\u00e1bor \u00fagy fogalmazott: \"n\u00f6vekv\u0151 pozit\u00edv hozz\u00e1\u00e1ll\u00e1st\" tapasztal. A kezdeti olt\u00e1ssz\u00e1m megdupl\u00e1z\u00f3dott az eg\u00e9szs\u00e9g\u00fcgyi dolgoz\u00f3k k\u00f6r\u00e9ben - k\u00f6z\u00f6lte.\n\u00a0\u00a0\u00a0\u00a0Borsod-Aba\u00faj Zempl\u00e9n megy\u00e9ben, Szerencsen \u00e9s Encsen az id\u0151sotthonok lak\u00f3it \u00e9s gondoz\u00f3it is oltj\u00e1k - k\u00f6z\u00f6lte Nagy G\u00e1bor. A megyei k\u00f3rh\u00e1z f\u0151igazgat\u00f3j\u00e1nak t\u00e1j\u00e9koztat\u00e1sa szerint a szerencsi id\u0151sotthonban 65 embert - k\u00f6zt\u00fck ell\u00e1tottakat \u00e9s dolgoz\u00f3kat - oltanak be. Encsen hasonl\u00f3 sz\u00e1m\u00fa olt\u00e1s van tervezve. Szerencsr\u0151l elmondta, ott az ell\u00e1tottak \u00e9s a gondoz\u00f3k egy r\u00e9sze is \u00e1tesett m\u00e1r a fert\u0151z\u00e9sen. Vannak tov\u00e1bb\u00e1 olyan gondozottak, akiknek gy\u00e1mj\u00e1t m\u00e9g nem siker\u00fclt el\u00e9rni.\n\n\u00a0\u00a0\u00a0\u00a0Gy\u0151r-Moson-Sopron megy\u00e9ben szombaton kezdt\u00e9k el a megye h\u00e1rom legnagyobb szoci\u00e1lis otthon\u00e1ban a lak\u00f3k \u00e9s az ott dolgoz\u00f3k olt\u00e1s\u00e1t, k\u00e9t nap alatt a lak\u00f3k 75 sz\u00e1zal\u00e9k\u00e1t, m\u00edg a dolgoz\u00f3k t\u00f6bb mint \u00f6tven sz\u00e1zal\u00e9k\u00e1t oltott\u00e1k be a koronav\u00edrus elleni vakcin\u00e1val - hangzott el M1 aktu\u00e1lis csatorn\u00e1n.\n\u00a0\u00a0\u00a0\u00a0Sz\u00e9les S\u00e1ndor megyei korm\u00e1nymegb\u00edzott elmondta: a megy\u00e9ben a dolgoz\u00f3k t\u00f6bbs\u00e9ge k\u00e9rte a v\u00e9d\u0151olt\u00e1st, ugyanakkor sokan a kor\u00e1bbi fert\u0151z\u00f6tts\u00e9g miatt most nem kaphatt\u00e1k meg azt. \u0150k jelezt\u00e9k, hogy amint lehet, szeretn\u00e9k beadatni a vakcin\u00e1t.\n\u00a0\u00a0\u00a0\u00a0Benkovich Ferenc, a gy\u0151ri Szent Anna Otthont fenntart\u00f3 Szentl\u00e9lek Templom- \u00e9s Otthonfenntart\u00f3 Alap\u00edtv\u00e1ny kurat\u00f3riumi eln\u00f6ke azt mondta: 144 id\u0151s lak\u00f3t oltottak be a h\u00e9tv\u00e9g\u00e9n az int\u00e9zm\u00e9nyben, a dolgoz\u00f3knak pedig a fele kapta meg a v\u00e9d\u0151olt\u00e1st. Hozz\u00e1tette, hogy az\u00e9rt k\u00e9rt\u00e9k nagy sz\u00e1mban a vakcin\u00e1t, mert az otthon lak\u00f3i \u00e9s dolgoz\u00f3i is \u00fagy gondolj\u00e1k, \"ezzel p\u00e9ld\u00e1t mutatnak\".\n\u00a0\u00a0\u00a0\u00a0A szolnoki V\u00edzpart k\u00f6r\u00fati id\u0151sotthonban vas\u00e1rnap kezd\u0151d\u00f6tt a vakcina bead\u00e1sa. Berk\u00f3 Attila J\u00e1sz-Nagykun-Szolnok megyei korm\u00e1nymegb\u00edzott az M1 H\u00edrad\u00f3nak elmondta: az otthonban \u00e9l\u0151 112 gondozott t\u00f6bb mint 70, a dolgoz\u00f3k 40-45 sz\u00e1zal\u00e9ka jelentkezett el\u0151zetesen az olt\u00e1sra. J\u00e1sz-Nagykun-Szolnok megy\u00e9ben az orsz\u00e1gos \u00e1tlaghoz hasonl\u00f3 az ingyenes v\u00e9d\u0151olt\u00e1sra jelentkez\u0151 dolgoz\u00f3k \u00e9s id\u0151sek ar\u00e1nya - hangzott el az M1-en.\n\u00a0\nMTI 2021. janu\u00e1r 11.\n\n"}]