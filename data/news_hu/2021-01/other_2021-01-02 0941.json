[{"date": "2021-01-02 09:41", "url": "https://koronavirus.gov.hu/cikkek/merkely-folyamatosan-oltjak-az-egeszsegugyi-dolgozokat", "h1": "Merkely: folyamatosan oltj\u00e1k az eg\u00e9szs\u00e9g\u00fcgyi dolgoz\u00f3kat", "body": "\nDecember 26. d\u00e9lut\u00e1nja \u00f3ta folyamatosan oltj\u00e1k az eg\u00e9szs\u00e9g\u00fcgyi dolgoz\u00f3kat a koronav\u00edrus elleni vakcin\u00e1kkal - mondta a Semmelweis Egyetem rektora az M1 aktu\u00e1lis csatorna p\u00e9ntek esti m\u0171sor\u00e1ban.\n\nMerkely\u00a0B\u00e9la elmondta: csak a Semmelweis Egyetemen m\u00e1r csaknem 2 ezer embert oltottak be. Kiemelte: els\u0151 nap viszonylag kevesen akartak olt\u00e1st. Az\u00f3ta viszont, ahogy egyre t\u00f6bben megkapt\u00e1k az olt\u00e1st \u00e9s semmilyen mell\u00e9khat\u00e1st nem \u00e9szleltek, egyre t\u00f6bben jelentkeznek. A Semmelweis Egyetemen az orvosok mintegy 95 sz\u00e1zal\u00e9ka elfogadja az olt\u00e1st \u00e9s a szakdolgoz\u00f3k nagy r\u00e9sze is szeretn\u00e9 beoltatni mag\u00e1t - mondta a rektor.\nUgyanakkor megjegyezte: sokat kell m\u00e9g tenni, hogy a lakoss\u00e1g is min\u00e9l sz\u00e9lesebb k\u00f6rben elfogadja az olt\u00e1st \u00e9s kialakulhasson a ny\u00e1jimmunit\u00e1s.\u00a0Merkely\u00a0B\u00e9la kiemelte: az olt\u00e1s nemcsak az esetleges megbeteged\u00e9s elker\u00fcl\u00e9s\u00e9t seg\u00edti, hanem szinte sz\u00e1z sz\u00e1zal\u00e9kos v\u00e9delmet jelent a sz\u00f6v\u0151dm\u00e9nyes megbeteged\u00e9s megel\u0151z\u00e9se szempontj\u00e1b\u00f3l is.\nA Semmelweis Egyetem rektora sz\u00f3lt arr\u00f3l is, \u00e9rzik, hogy a koronav\u00edrus-j\u00e1rv\u00e1ny hat\u00e1s\u00e1ra fel\u00e9rt\u00e9kel\u0151d\u00f6tt az orvosi hivat\u00e1s \u00e9s az eg\u00e9szs\u00e9g\u00fcgyi dolgoz\u00f3k mindennapi munk\u00e1ja, \u00edgy megn\u0151tt a fiatalok, a most \u00e9retts\u00e9giz\u0151k \u00e9rdekl\u0151d\u00e9se az orvosi \u00e9s eg\u00e9szs\u00e9gtudom\u00e1nyi k\u00e9pz\u00e9sek ir\u00e1nt. Ez\u00e9rt minden \u00e9rdekl\u0151d\u0151t v\u00e1rnak a Semmelweis Egyetem janu\u00e1r 15-\u00e9n \u00e9s 16-\u00e1n online tartand\u00f3 ny\u00edlt napj\u00e1ra.\n\n\nMTI\n\n"}]