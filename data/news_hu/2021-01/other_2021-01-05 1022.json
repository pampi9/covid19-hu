[{"date": "2021-01-05 10:22", "url": "https://koronavirus.gov.hu/cikkek/itm-egy-honap-alatt-45-ezerrel-nott-foglalkoztatottak-szama", "h1": "ITM: egy h\u00f3nap alatt 45 ezerrel n\u0151tt a foglalkoztatottak sz\u00e1ma", "body": "\nIsm\u00e9t k\u00f6zel 4,5 milli\u00f3an dolgoznak Magyarorsz\u00e1gon, a korm\u00e1ny gazdas\u00e1gv\u00e9delmi int\u00e9zked\u00e9seinek k\u00f6vetkezt\u00e9ben siker\u00fclt eg\u00e9szs\u00e9ges szinten tartani a foglalkoztatotts\u00e1gi r\u00e1t\u00e1t, amelyet j\u00f3l mutat, hogy egy h\u00f3nap alatt 45 ezerrel t\u00f6bben \u00e1lltak munk\u00e1ba - \u00e9rt\u00e9kelte a K\u00f6zponti Statisztikai Hivatal legfrissebb, 2020. novemberi adatait Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra.\n\n\n\u00a0Az ITM \u00e1ltal h\u00e9tf\u0151n az MTI-nek eljutatott k\u00f6zlem\u00e9ny szerint az \u0151szi id\u0151szakban szint\u00e9n n\u0151tt a foglalkoztatottak sz\u00e1ma, a 2020.\u00a0\u00a0szeptember \u00e9s november k\u00f6z\u00f6tti h\u00f3napok \u00e1tlag\u00e1ban az els\u0151dleges munkaer\u0151piacon egy \u00e9v alatt 8 ezer f\u0151s emelked\u00e9s mutathat\u00f3 ki. Az els\u0151dleges munkaer\u0151piacon 2010 \u00f3ta 712 ezres n\u00f6veked\u00e9st figyeltek meg, m\u00edg a foglalkoztatottak l\u00e9tsz\u00e1ma csaknem 800 ezerrel n\u0151tt.\n\u00a0\u00a0\u00a0\u00a0Hozz\u00e1tett\u00e9k, hogy 2010 \u00f3ta a foglalkoztat\u00e1si r\u00e1ta 54,1 sz\u00e1zal\u00e9kr\u00f3l 70,2 sz\u00e1zal\u00e9kra javult, mik\u00f6zben az egy \u00e9vvel kor\u00e1bbi szinthez k\u00e9pest minim\u00e1lis, mind\u00f6ssze 0,1 sz\u00e1zal\u00e9kpontos a m\u00e9rs\u00e9kl\u0151d\u00e9s. A munkan\u00e9lk\u00fclis\u00e9gi r\u00e1ta 11,8 sz\u00e1zal\u00e9kr\u00f3l 4,4 sz\u00e1zal\u00e9kra esett vissza, az el\u0151z\u0151 \u00e9v hasonl\u00f3 id\u0151szak\u00e1hoz viszony\u00edtva a v\u00edrusv\u00e1ls\u00e1g ellen\u00e9re is 1 sz\u00e1zal\u00e9k alatti m\u00e9rt\u00e9kben romlott a mutat\u00f3. Novemberben a munkan\u00e9lk\u00fcliek sz\u00e1ma 190 ezer volt, ami \u00e9ves \u00f6sszevet\u00e9sben 34 ezres n\u00f6veked\u00e9snek, \u00e1m okt\u00f3berhez k\u00e9pest 9 ezres cs\u00f6kken\u00e9snek felel meg.\n\u00a0\u00a0\u00a0\u00a0Az Eur\u00f3pai Uni\u00f3 27 tag\u00e1llam\u00e1nak szezon\u00e1lis kiigaz\u00edt\u00e1s n\u00e9lk\u00fcli, nyers munkan\u00e9lk\u00fclis\u00e9gi mutat\u00f3ja 2020 okt\u00f3ber\u00e9ben 7,6 sz\u00e1zal\u00e9kra emelkedett. Magyarorsz\u00e1g eset\u00e9ben a r\u00e1ta 4,4 sz\u00e1zal\u00e9kot tett ki a KSH m\u00e9r\u00e9se szerint, ami 3,2 sz\u00e1zal\u00e9kponttal alacsonyabb az eur\u00f3pai \u00e1tlagn\u00e1l. Magyarorsz\u00e1g ebben a h\u00f3napban N\u00e9metorsz\u00e1ggal \u00e9s Hollandi\u00e1val holtversenyben az Eur\u00f3pai Uni\u00f3 negyedik legalacsonyabb munkan\u00e9lk\u00fclis\u00e9g\u0171 orsz\u00e1ga volt. Magyarorsz\u00e1gn\u00e1l csak Csehorsz\u00e1gban, Lengyelorsz\u00e1gban \u00e9s M\u00e1lt\u00e1n volt alacsonyabb a munkan\u00e9lk\u00fclis\u00e9g.\n\u00a0\u00a0\u00a0\u00a0Bod\u00f3 S\u00e1ndor a t\u00e1rca k\u00f6zlem\u00e9nye szerint azt is elmondta, \"az adatokb\u00f3l kit\u0171nik, hogy a v\u00edrusv\u00e1ls\u00e1g ugyan tov\u00e1bbra is komoly kih\u00edv\u00e1sok el\u00e9 \u00e1ll\u00edtja a magyar munkaer\u0151piacot, de a korm\u00e1ny id\u0151ben meghozott int\u00e9zked\u00e9sei seg\u00edtettek abban, hogy a legt\u00f6bb munkahelyet meg\u0151rizz\u00fck, \u00e9s \u00fajakat is l\u00e9trehozzunk. A Gazdas\u00e1gv\u00e9delmi Akci\u00f3terv egyik legfontosabb int\u00e9zked\u00e9se a k\u00fcl\u00f6nf\u00e9le b\u00e9rt\u00e1mogat\u00e1sok biztos\u00edt\u00e1sa, amelyek k\u00f6z\u00fcl a vend\u00e9gl\u00e1t\u00e1s, turizmus \u00e9s szolg\u00e1ltat\u00f3 \u00e1gazatok \u00e9s a kutat\u00e1si, fejleszt\u00e9si \u00e9s innov\u00e1ci\u00f3s szektor b\u00e9rt\u00e1mogat\u00e1sai jelenleg is el\u00e9rhet\u0151k\" - tette hozz\u00e1 az \u00e1llamtitk\u00e1r.\n\n\nMTI 2021. janu\u00e1r 5.\n\n"}]