[{"date": "2021-01-31 14:45", "url": "https://koronavirus.gov.hu/cikkek/menczer-vakcinabeszerzesben-magyarorszag-megelozte-az-unios-tagallamokat", "h1": "Menczer: vakcinabeszerz\u00e9sben Magyarorsz\u00e1g megel\u0151zte az uni\u00f3s tag\u00e1llamokat", "body": "\nA koronav\u00edrus elleni vakcinabeszerz\u00e9sben Magyarorsz\u00e1g megel\u0151zte az uni\u00f3s tag\u00e1llamokat - k\u00f6z\u00f6lte a K\u00fclgazdas\u00e1gi \u00e9s K\u00fcl\u00fcgyminiszt\u00e9rium (KKM) t\u00e1j\u00e9koztat\u00e1s\u00e9rt \u00e9s az orsz\u00e1g nemzetk\u00f6zi megjelen\u00edt\u00e9s\u00e9\u00e9rt felel\u0151s \u00e1llamtitk\u00e1ra vas\u00e1rnap a Facebook-oldal\u00e1n.\n\n\nMenczer Tam\u00e1s vide\u00f3j\u00e1ban kiemelte: a vakcinabeszerz\u00e9sn\u00e9l minden nap sz\u00e1m\u00edt, \"aki id\u0151t nyer, \u00e9letet nyer\". A vakcina ment \u00e9letet \u00e9s munkahelyet, \u00e9s a vakcina vezet vissza a norm\u00e1lis \u00e9lethez.\n\u00a0\u00a0\u00a0\u00a0Az elm\u00falt h\u00f3napok esem\u00e9nyeit \u00f6sszegezve elmondta: Br\u00fcsszelb\u0151l nagyon kev\u00e9s vakcina \u00e9rkezik. A magyar korm\u00e1ny ez\u00e9rt t\u00e1rgyalni kezdett Oroszorsz\u00e1ggal, a magyar gy\u00f3gyszer\u00e9szeti hat\u00f3s\u00e1g pedig enged\u00e9lyezte az orosz vakcin\u00e1t. Emiatt a baloldal \u00e9s Br\u00fcsszel folyamatosan t\u00e1madja a magyar korm\u00e1nyt.\n\u00a0\u00a0\u00a0\u00a0Ezut\u00e1n Angela Merkel n\u00e9met kancell\u00e1r bejelentette, hogy t\u00e1rgyalni kezdett az orosz vakcin\u00e1r\u00f3l - mondta a KKM \u00e1llamtitk\u00e1ra, aki szerint ezzel is jelezte a n\u00e9met kancell\u00e1r, hogy \"ez a vakcina fontos, \u00e9s sz\u00fcks\u00e9g van r\u00e1\".\n\u00a0\u00a0\u00a0\u00a0K\u00edn\u00e1val kapcsolatban ugyanez t\u00f6rt\u00e9nt - jegyezte meg Menczer Tam\u00e1s, kifejtve: a magyar korm\u00e1ny t\u00e1rgyalni kezdett K\u00edn\u00e1val, a magyar gy\u00f3gyszer\u00e9szeti hat\u00f3s\u00e1g pedig enged\u00e9lyezte a k\u00ednai vakcin\u00e1t. Br\u00fcsszel \u00e9s a baloldal ism\u00e9t t\u00e1madja a magyar korm\u00e1nyt.\n\u00a0\u00a0\u00a0\u00a0Ezt k\u00f6vet\u0151en Markus S\u00f6der bajor minisztereln\u00f6k is a k\u00ednai vakcina fontoss\u00e1g\u00e1r\u00f3l besz\u00e9lt - tette hozz\u00e1.\n\u00a0\u00a0\u00a0\u00a0Menczer Tam\u00e1s azt mondta: az elm\u00falt h\u00f3napokban azt lehetett l\u00e1tni, hogy Magyarorsz\u00e1g a vakcinabeszerz\u00e9sben megel\u0151zte az uni\u00f3s tag\u00e1llamokat, \"megel\u0151zt\u00fck Br\u00fcsszelt\".\n\u00a0\u00a0\u00a0\u00a0A szerbek viszont m\u00e9g a magyarokn\u00e1l is gyorsabbak voltak, m\u00e1r t\u00f6bb mint 300 ezer embert - k\u00f6zt\u00fck sok vajdas\u00e1gi magyart - beoltottak a k\u00ednai vakcin\u00e1val, \u00e9s senkin\u00e9l nem tapasztaltak nem k\u00edv\u00e1nt mell\u00e9khat\u00e1st. \"Aki id\u0151t nyer, \u00e9letet nyer, \u00e9s minden \u00e9let sz\u00e1m\u00edt!\" - jelentette ki a KKM \u00e1llamtitk\u00e1ra.\nMTI 2021. janu\u00e1r 31.\n\n"}]