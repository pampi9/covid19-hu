[{"date": "2021-01-01 11:48", "url": "https://koronavirus.gov.hu/cikkek/tobbszor-kellett-intezkedniuk-rendoroknek-szilveszter-ejjel", "h1": "T\u00f6bbsz\u00f6r kellett int\u00e9zkedni\u00fck a rend\u0151r\u00f6knek szilveszter \u00e9jjel", "body": "\nT\u00f6bbsz\u00f6r kellett int\u00e9zkedni\u00fck a rend\u0151r\u00f6knek szilveszter \u00e9jjel a kij\u00e1r\u00e1si tilalom megszeg\u00e9se, illetve pirotechnikai term\u00e9kek haszn\u00e1lata miatt - k\u00f6z\u00f6lte a rend\u0151rs\u00e9g p\u00e9ntek reggel a honlapj\u00e1n.\n\n\nAz Orsz\u00e1gos Rend\u0151r-f\u0151kapit\u00e1nys\u00e1g kommunik\u00e1ci\u00f3s szolg\u00e1lat\u00e1nak k\u00f6zlem\u00e9nye szerint 2020. december 31. 20 \u00f3ra \u00e9s 2021. janu\u00e1r 1. 5 \u00f3ra k\u00f6z\u00f6tt \u00f6sszesen 1028 emberrel szemben int\u00e9zkedtek a rend\u0151r\u00f6k a kij\u00e1r\u00e1si tilalom megszeg\u00e9se miatt.\n\u00a0\u00a0\u00a0\u00a0Pirotechnikai term\u00e9kkel kapcsolatos szab\u00e1lys\u00e9rt\u00e9s miatt az orsz\u00e1gban \u00f6sszesen 13 esetben indult elj\u00e1r\u00e1s.\n\u00a0\u00a0\u00a0\u00a0Tiszaalp\u00e1ron 0 \u00f3ra 15 perckor egy fiatalkor\u00fa egy 2. pirotechnikai oszt\u00e1lyba tartoz\u00f3 term\u00e9ket haszn\u00e1lt, ami egy lak\u00f3h\u00e1z tet\u0151szerkezet\u00e9re esett \u00e9s emiatt az kigyulladt. Senki sem s\u00e9r\u00fclt meg, de t\u00f6bb sz\u00e1zezer forintos k\u00e1r keletkezett. M\u00e1t\u00e9szalk\u00e1n december 31-\u00e9n este egy lakatlan \u00e9p\u00fcletben keletkezett t\u0171z feltehet\u0151en pirotechnikai eszk\u00f6z haszn\u00e1lata miatt - \u00edrta a rend\u0151rs\u00e9g.\n\u00a0\u00a0\u00a0\u00a0A Budapesti Rend\u0151r-f\u0151kapit\u00e1nys\u00e1g k\u00f6zlem\u00e9ny\u00e9ben arr\u00f3l sz\u00e1molt be, hogy nem csak a pirotechnikai eszk\u00f6z\u00f6k haszn\u00e1lata, hanem \u00e1rus\u00edt\u00e1sa miatt is int\u00e9zkedni\u00fck kellett.\n\u00a0\u00a0\u00a0\u00a0Azt \u00edrt\u00e1k: a f\u0151v\u00e1rosban a december 31. \u00e9s janu\u00e1r 1. 6 \u00f3ra k\u00f6z\u00f6tti id\u0151szakban a rend\u0151r\u00f6k a VIII. ker\u00fcleti Corvin k\u00f6zben \u00e9s a XIV. ker\u00fcleti V\u00e1rosligetben int\u00e9zkedtek tiltott pirotechnikai term\u00e9kek \u00e1rus\u00edt\u00f3ival szemben. Pet\u00e1rda haszn\u00e1lata miatt a VIII. ker\u00fcleti T\u00f6m\u0151 utc\u00e1ban, a Corvin k\u00f6zben, illetve a Losonci t\u00e9ren kellett fell\u00e9pni. A rend\u0151r\u00f6k az \u00e9rintettek mindegyik\u00e9vel szemben szab\u00e1lys\u00e9rt\u00e9si feljelent\u00e9ssel \u00e9ltek - k\u00f6z\u00f6lt\u00e9k.\n\nMTI 2021. janu\u00e1r 1.,\n\n"}]