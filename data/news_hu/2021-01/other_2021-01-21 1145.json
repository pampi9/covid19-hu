[{"date": "2021-01-21 11:45", "url": "https://koronavirus.gov.hu/cikkek/szijjarto-peter-22-milliard-forintos-veszpremi-beruhazast-jelentett-be", "h1": "Szijj\u00e1rt\u00f3 P\u00e9ter 2,2 milli\u00e1rd forintos veszpr\u00e9mi beruh\u00e1z\u00e1st jelentett be", "body": "\nM\u00e9rn\u00f6ki fejleszt\u0151 k\u00f6zpontot hoz l\u00e9tre Veszpr\u00e9mben a thyssenkrupp magyarorsz\u00e1gi k\u00f6zpontja 2,2 milli\u00e1rd forintb\u00f3l, a beruh\u00e1z\u00e1shoz a magyar korm\u00e1ny 770 milli\u00f3 forint vissza nem t\u00e9r\u00edtend\u0151 t\u00e1mogat\u00e1st ad - jelentette be a Magyarorsz\u00e1gon m\u00e1r 20 \u00e9ve jelen l\u00e9v\u0151 n\u00e9met aut\u00f3ipari v\u00e1llalat \u00fajabb beruh\u00e1z\u00e1s\u00e1t Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter sajt\u00f3t\u00e1j\u00e9koztat\u00f3n cs\u00fct\u00f6rt\u00f6k\u00f6n Budapesten.\n\n\nA miniszter kiemelte: a beruh\u00e1z\u00e1s hozz\u00e1j\u00e1rul ahhoz, hogy Magyarorsz\u00e1g fenntartsa az eur\u00f3pai aut\u00f3iparban j\u00e1tszott vezet\u0151 szerep\u00e9t, tov\u00e1bbra is \"Eur\u00f3pa aut\u00f3ipari fellegv\u00e1ra\" maradjon.\n\u00a0\u00a0\u00a0\u00a0A j\u00e1rv\u00e1ny hat\u00e1s\u00e1ra a v\u00e1llalatok min\u00e9l hat\u00e9konyabb helysz\u00edneket keresnek fejleszt\u00e9seikhez, amely ig\u00e9nyre Magyarorsz\u00e1g minden id\u0151k legrobusztusabb beruh\u00e1z\u00e1s\u00f6szt\u00f6nz\u0151-programj\u00e1val v\u00e1laszolt - mutatott r\u00e1, utalva arra, hogy tavaly rekordsz\u00e1m\u00fa, 1434 beruh\u00e1z\u00e1s val\u00f3sult meg az orsz\u00e1gban.\n\u00a0\u00a0\u00a0\u00a0A t\u00e1rcavezet\u0151 megjegyezte, hogy a vil\u00e1gban \u00faj gazdas\u00e1gi korszak kezd\u0151dik, Magyarorsz\u00e1g pedig ennek egyik nyertese - nem utols\u00f3 sorban a magyar-n\u00e9met kapcsolatoknak k\u00f6sz\u00f6nhet\u0151en. A Magyarorsz\u00e1gon m\u0171k\u00f6d\u0151 n\u00e9met vil\u00e1gv\u00e1llalatok folyamatosan b\u0151v\u00edtik kapacit\u00e1saikat, \u00faj beruh\u00e1z\u00e1sokat hoznak az orsz\u00e1gba, minek k\u00f6sz\u00f6nhet\u0151en m\u00e1ra m\u00e1r 300 ezer embernek adnak munk\u00e1t - tette hozz\u00e1.\n\u00a0\u00a0\u00a0\u00a0A thyssenkrupp beruh\u00e1z\u00e1sa hossz\u00fa m\u00faltra ny\u00falik vissza, olyan strat\u00e9giai partners\u00e9gen alapul, amely 5 \u00e9ve szerz\u0151d\u00e9ses form\u00e1ban is meg lett er\u0151s\u00edtve - id\u00e9zte fel a miniszter. A fejleszt\u00e9snek k\u00f6sz\u00f6nhet\u0151en a magyar m\u00e9rn\u00f6k\u00f6k vil\u00e1gszinten versenyk\u00e9pes tud\u00e1sukkal alak\u00edt\u00f3i lehetnek az aut\u00f3ipar j\u00f6v\u0151j\u00e9nek - tette hozz\u00e1. A v\u00e1llalat s\u00faly\u00e1r\u00f3l besz\u00e9lve elmondta, hogy annak term\u00e9kei t\u00edzb\u0151l kilenc pr\u00e9mium aut\u00f3ban megtal\u00e1lhat\u00f3ak.\n\u00a0\u00a0\u00a0\u00a0A miniszter arra is kit\u00e9rt, hogy Magyarorsz\u00e1gon - n\u00e9h\u00e1ny nyugat-eur\u00f3pai orsz\u00e1ggal ellent\u00e9tben - nincs sz\u00fcks\u00e9g \u00fajabb korl\u00e1toz\u00e1sokra amiatt, hogy lassan \u00e9rkezik az olt\u00f3anyag \"az uni\u00f3s k\u00f6zponti beszerz\u00e9s kudarca\" miatt. A korl\u00e1toz\u00e1sok felold\u00e1s\u00e1t akkor lehet felel\u0151ss\u00e9ggel megind\u00edtani, ha a vesz\u00e9lyeztetett csoportok beolt\u00e1sa megt\u00f6rt\u00e9nik - tette hozz\u00e1.\n\u00a0\u00a0\u00a0\u00a0Ov\u00e1di P\u00e9ter miniszteri biztos a sajt\u00f3t\u00e1j\u00e9koztat\u00f3n megjegyezte, hogy az eg\u00e9szs\u00e9g\u00fcgyi \u00e9s gazdas\u00e1gi vil\u00e1gv\u00e1ls\u00e1g ellen\u00e9re a mikro-, kis- \u00e9s nagyv\u00e1llalatok nemcsak megtartott\u00e1k a munkahelyeket Veszpr\u00e9mben, hanem fejlesztenek is. A t\u00e9rs\u00e9gben t\u00f6bb milli\u00e1rdos beruh\u00e1z\u00e1sok sorra val\u00f3sulnak meg; m\u00e9g csak janu\u00e1r van, de id\u00e9n a thyssenkrupp\u00e9 m\u00e1r a m\u00e1sodik ilyen jelleg\u0171 bejelent\u00e9s - tette hozz\u00e1.\n\u00a0\u00a0\u00a0\u00a0Marc de Bastos Eckstein, a thyssenkrupp Components Technology Hungary \u00fcgyvezet\u0151je a sajt\u00f3t\u00e1j\u00e9koztat\u00f3n elmondta, hogy a fejleszt\u00e9s eredm\u00e9nyek\u00e9ppen 80 j\u00f3l k\u00e9pzett fejleszt\u0151m\u00e9rn\u00f6k felv\u00e9tel\u00e9t tervezik, amely poz\u00edci\u00f3kra cs\u00fct\u00f6rt\u00f6kt\u0151l m\u00e1r lehet is jelentkezni. A magyarorsz\u00e1gi \u00e9s ezen bel\u00fcl veszpr\u00e9mi helysz\u00edn kiv\u00e1laszt\u00e1s\u00e1ban fontos szerepet j\u00e1tszott a nagy m\u00falt\u00fa aut\u00f3ipari h\u00e1tt\u00e9r \u00e9s az elismert egyetem k\u00f6zels\u00e9ge.\u00a0\u00a0\n\u00a0\u00a0\u00a0\u00a0A thyssenkrupp jelenleg 2300 f\u0151t foglalkoztat Magyarorsz\u00e1gon. A t\u00e1rsas\u00e1g Budapesten k\u00f6zel 900 magasan k\u00e9pzett m\u00e9rn\u00f6knek ad munk\u00e1t aut\u00f3ipari fejleszt\u0151k\u00f6zpontj\u00e1ban, ahol p\u00e9ld\u00e1ul \"okos\" elektromechanikus korm\u00e1nyszerv\u00f3t fejlesztenek, amely alkalmas a k\u00fcl\u00f6nf\u00e9le vezet\u00e9st\u00e1mogat\u00f3- vagy \u00f6nvezet\u0151 rendszerekkel val\u00f3 egy\u00fcttm\u0171k\u00f6d\u00e9sre. A c\u00e9g J\u00e1szf\u00e9nyszarun elektromechanikus korm\u00e1nyszerv\u00f3kat \u00e9s hengerfejbe integr\u00e1lt vez\u00e9rm\u0171tengelyeket gy\u00e1rt, Debrecenben stabiliz\u00e1torokat \u00e9s rug\u00f3kat k\u00e9sz\u00edt, m\u00edg Gy\u0151rben fut\u00f3m\u0171-\u00f6sszeszerel\u0151 \u00fczemet \u00e9s szolg\u00e1ltat\u00f3 k\u00f6zpontot tart fenn.\n\n\nMTI 2021. janu\u00e1r 21.\n\n"}]