[{"date": "2021-01-12 15:43", "url": "https://koronavirus.gov.hu/cikkek/europai-bizottsag-az-unios-gyogyszerugynokseg-targyalasokat-folytat-az-orosz-vakcina", "h1": "Eur\u00f3pai Bizotts\u00e1g: az uni\u00f3s gy\u00f3gyszer\u00fcgyn\u00f6ks\u00e9g t\u00e1rgyal\u00e1sokat folytat az orosz vakcina gy\u00e1rt\u00f3j\u00e1val", "body": "\nAz Eur\u00f3pai Gy\u00f3gyszer\u00fcgyn\u00f6ks\u00e9g (EMA) el\u0151zetes t\u00e1rgyal\u00e1sokat folytat a koronav\u00edrus elleni orosz vakcina, a Szputnyik V gy\u00e1rt\u00f3j\u00e1val - k\u00f6z\u00f6lte Stefan De Keersmaecker, az Eur\u00f3pai Bizotts\u00e1g illet\u00e9kes sz\u00f3viv\u0151je kedden.\n\n\nSajt\u00f3t\u00e1j\u00e9koztat\u00f3n feltett k\u00e9rd\u00e9sre v\u00e1laszolva a sz\u00f3viv\u0151 elmondta: az orosz v\u00e1llalat m\u00e9g nem d\u00f6nt\u00f6tt \u00fagy, hogy k\u00e9relmet ny\u00fajt be a k\u00e9sz\u00edtm\u00e9ny uni\u00f3s alkalmaz\u00e1s\u00e1nak j\u00f3v\u00e1hagy\u00e1s\u00e1ra.\n\u00a0\u00a0\u00a0\u00a0Keersmaecker k\u00f6z\u00f6lte azt is, hogy az Eur\u00f3pai Bizotts\u00e1g ez id\u00e1ig az AstraZeneca (400 milli\u00f3 adag), a Sanofi-GSK (300 milli\u00f3 adag), a Johnson and Johnson (400 milli\u00f3 adag), a BioNTech-Pfizer (600 milli\u00f3 adag), a CureVac (405 milli\u00f3 adag) \u00e9s a Moderna (160 milli\u00f3 adag) v\u00e1llalatokkal \u00edrt al\u00e1 vakcinabeszerz\u00e9sr\u0151l sz\u00f3l\u00f3 szerz\u0151d\u00e9seket.\n\u00a0\u00a0\u00a0\u00a0Ursula von der Leyen, az Eur\u00f3pai Bizotts\u00e1g eln\u00f6ke p\u00e9nteken k\u00f6z\u00f6lte: minden olt\u00f3anyagnak, amely az EU piac\u00e1ra ker\u00fcl, \u00e1t kell esnie az Eur\u00f3pai Gy\u00f3gyszer\u00fcgyn\u00f6ks\u00e9g (EMA) vizsg\u00e1lat\u00e1n.\n\u00a0\u00a0\u00a0\u00a0Az orosz olt\u00f3anyagok kifejleszt\u00e9s\u00e9t finansz\u00edroz\u00f3 Oroszorsz\u00e1gi K\u00f6zvetlen Befektet\u00e9si Alap (RFPI) h\u00e9tf\u0151i t\u00e1j\u00e9koztat\u00e1sa szerint m\u00e1r t\u00f6bb mint m\u00e1sf\u00e9l milli\u00f3 ember oltottak be az els\u0151 orosz vakcin\u00e1val. Az orsz\u00e1gban december elej\u00e9n kezd\u0151d\u00f6tt a koronav\u00edrus elleni t\u00f6meges olt\u00e1s az orosz kutat\u00f3k \u00e1ltal kifejlesztett Szputnyik V olt\u00f3anyaggal.\n\n\nMTI 2021. janu\u00e1r 12.\n\n"}]