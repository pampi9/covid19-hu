[{"date": "2021-01-06 17:54", "url": "https://koronavirus.gov.hu/cikkek/engedelyezte-moderna-vakcinajanak-unios-forgalmazasat-az-europai-bizottsag", "h1": "Enged\u00e9lyezte a Moderna vakcin\u00e1j\u00e1nak uni\u00f3s forgalmaz\u00e1s\u00e1t az Eur\u00f3pai Bizotts\u00e1g", "body": "\nAz Eur\u00f3pai Bizotts\u00e1g szerd\u00e1n felt\u00e9teles forgalombahozatali enged\u00e9lyt adott az amerikai Moderna gy\u00f3gyszeripari v\u00e1llalat \u00e1ltal az \u00faj t\u00edpus\u00fa koronav\u00edrus ellen kifejlesztett olt\u00f3anyag\u00e1nak; ez a SARS-Cov-2 koronav\u00edrus \u00e1ltal okozott betegs\u00e9g (Covid-19) elleni m\u00e1sodik vakcina, amelynek t\u00f6meges alkalmaz\u00e1sa megkezd\u0151dhet az Eur\u00f3pai Uni\u00f3ban.\n\n\nA Moderna mRNA-1273 n\u00e9ven ismert vakcin\u00e1ja egy\u00e9ves felt\u00e9teles alkalmaz\u00e1s\u00e1hoz a pozit\u00edv aj\u00e1nl\u00e1st szerd\u00e1n adta meg az amszterdami sz\u00e9khely\u0171 Eur\u00f3pai Gy\u00f3gyszer\u00fcgyn\u00f6ks\u00e9g (EMA), v\u00e9lem\u00e9nye szerint ugyanis az olt\u00f3anyag hat\u00e9kony az \u00faj t\u00edpus\u00fa koronav\u00edrus ellen.\n\u00a0\u00a0\u00a0\u00a0A Moderna november 30-\u00e1n ny\u00fajtott be forgalomba hozatali enged\u00e9ly ir\u00e1nti k\u00e9relmet az EMA-hoz. Az Eur\u00f3pai Bizotts\u00e1g szint\u00e9n november v\u00e9g\u00e9n hagyta j\u00f3v\u00e1 a v\u00e1llalattal k\u00f6t\u00f6tt olt\u00f3anyag-beszerz\u00e9s\u00e9r\u0151l sz\u00f3l\u00f3 szerz\u0151d\u00e9st, amely lehet\u0151v\u00e9 teszi, hogy az Eur\u00f3pai Uni\u00f3 az \u00f6sszes tag\u00e1llama nev\u00e9ben els\u0151 k\u00f6rben 80 milli\u00f3 adag olt\u00f3anyagot v\u00e1s\u00e1rolhat, \u00e9s tov\u00e1bbi 80 milli\u00f3 adagot ig\u00e9nyelhet.\n\u00a0\u00a0\u00a0\u00a0Az Eur\u00f3pai Bizotts\u00e1g k\u00f6zlem\u00e9nye Ursula von der Leyen bizotts\u00e1gi eln\u00f6k\u00f6t id\u00e9zte, aki azt mondta: az enged\u00e9ly megad\u00e1s\u00e1val az Eur\u00f3pai Uni\u00f3 egy \u00fajabb koronav\u00edrus elleni vakcin\u00e1t biztos\u00edt az eur\u00f3paiak sz\u00e1m\u00e1ra. Az ez id\u00e1ig megk\u00f6t\u00f6tt olt\u00f3anyagbeszerz\u00e9sek t\u00f6bb mint elegend\u0151, biztons\u00e1gos \u00e9s hat\u00e9kony vakcin\u00e1t tesznek el\u00e9rhet\u0151v\u00e9 minden eur\u00f3pai ember v\u00e9delm\u00e9re - tette hozz\u00e1.\n\u00a0\u00a0\u00a0\u00a0Az Eur\u00f3pai Bizotts\u00e1g mostn\u00e1ig az AstraZeneca (400 milli\u00f3 adag), a Sanofi-GSK (300 milli\u00f3 adag), a Johnson and Johnson (400 milli\u00f3 adag), a BioNTech-Pfizer (300 milli\u00f3 adag), a CureVac (405 milli\u00f3 adag) \u00e9s a Moderna (160 milli\u00f3 adag) v\u00e1llalatokkal \u00edrt al\u00e1 vakcinabeszerz\u00e9sr\u0151l sz\u00f3l\u00f3 szerz\u0151d\u00e9seket.\n\u00a0\u00a0\u00a0\u00a0A Moderna h\u00e9tf\u0151n jelentette be, hogy legal\u00e1bb 600 milli\u00f3 adag v\u00e9d\u0151olt\u00e1st \u00e1ll\u00edt el\u0151 2021-ben, 100 milli\u00f3 adaggal t\u00f6bbet, mint amennyit kor\u00e1bban tervezett. A c\u00e9g jelenleg dolgozik a beruh\u00e1z\u00e1sokon \u00e9s hiteleken, hogy egymilli\u00e1rd adagra b\u0151v\u00edtse a kapacit\u00e1s\u00e1t.\n\u00a0\u00a0\u00a0\u00a0Mostan\u00e1ig egyetlen m\u00e1s olt\u00f3anyaggy\u00e1rt\u00f3 sem k\u00e9rt hivatalosan forgalombahozatali enged\u00e9lyt az uni\u00f3s gy\u00f3gyszer\u00fcgyn\u00f6ks\u00e9gt\u0151l. A folyamat felgyors\u00edt\u00e1sa \u00e9rdek\u00e9ben az EMA ennek ellen\u00e9re megkezdte a Johnson and Johnson \u00e9s az AstraZeneca \u00e1ltal el\u0151\u00e1ll\u00edtott olt\u00f3anyagok folyamatos \u00e9rt\u00e9kel\u00e9s\u00e9t. Az EMA a m\u00falt h\u00e9ten t\u00e1j\u00e9koztatott arr\u00f3l, hogy noha Nagy-Britanni\u00e1ban m\u00e1r enged\u00e9lyezt\u00e9k az AstraSeneca brit gy\u00f3gyszergy\u00e1r \u00e9s az Oxfordi Egyetem koronav\u00edrus elleni k\u00e9sz\u00edtm\u00e9ny\u00e9t, nem val\u00f3sz\u00edn\u0171, hogy janu\u00e1rban megkapja az aj\u00e1nl\u00e1st az Eur\u00f3pai Uni\u00f3ban.\n\u00a0\u00a0\u00a0\u00a0Az amszterdami sz\u00e9khely\u0171 uni\u00f3s gy\u00f3gyszer\u00fcgyn\u00f6ks\u00e9g december 21-\u00e9n aj\u00e1nlotta forgalmaz\u00e1sra az amerikai Pfizer gy\u00f3gyszergy\u00e1r \u00e9s n\u00e9met partnere, a BioNTech \u00e1ltal kifejlesztett vakcin\u00e1t, amelyet kar\u00e1csony \u00f3ta alkalmaznak az uni\u00f3s tag\u00e1llamokban. Az EU gy\u00f3gyszerfel\u00fcgyeleti hat\u00f3s\u00e1g\u00e1nak szerep\u00e9t bet\u00f6lt\u0151 \u00fcgyn\u00f6ks\u00e9g mindk\u00e9t esetben gyors\u00edtott elj\u00e1r\u00e1s keret\u00e9ben hozta meg d\u00f6nt\u00e9s\u00e9t, amely az olt\u00f3anyag egy\u00e9ves felt\u00e9teles alkalmaz\u00e1s\u00e1hoz adja meg a z\u00f6ld jelz\u00e9st.\n\u00a0\u00a0\u00a0\u00a0A Moderna olt\u00f3anyaga a Pfizer-BioNtech\u00e9hez hasonl\u00f3an olt\u00f3anyag-technol\u00f3gi\u00e1ja h\u00edrviv\u0151 RNS (mRNS) molekul\u00e1kon alapul. Ezek seg\u00edts\u00e9g\u00e9vel \u00e1rtalmatlan v\u00edrusfeh\u00e9rje-fragmentumok termel\u0151dnek az emberi szervezetben, \u00edgy a szervezet immunv\u00e1laszt alak\u00edt ki a k\u00e9s\u0151bbi, term\u00e9szetes fert\u0151z\u00e9sek megel\u0151z\u00e9s\u00e9re vagy lek\u00fczd\u00e9s\u00e9re. Amikor az ember v\u00e9d\u0151olt\u00e1st kap, a sejtjei leolvass\u00e1k a genetikai utas\u00edt\u00e1sokat, \u00e9s a v\u00edrus k\u00fcls\u0151 fel\u00fclet\u00e9n elhelyezked\u0151 \u00fagynevezett glikoprotein t\u00fcsk\u00e9k kisebb elemeit \u00e1ll\u00edtj\u00e1k el\u0151. Az \u00e9l\u0151 v\u00edrus ezeket haszn\u00e1lja arra, hogy bejusson a test sejtjeibe, replik\u00e1lja mag\u00e1t \u00e9s ez\u00e1ltal okozzon betegs\u00e9get. A szem\u00e9ly immunrendszere ezt k\u00f6vet\u0151en idegen anyagk\u00e9nt kezeli ezt a feh\u00e9rj\u00e9t, \u00e9s term\u00e9szetes v\u00e9dekez\u00e9sk\u00e9nt antitesteket \u00e9s a feh\u00e9rv\u00e9rsejtek csoportj\u00e1hoz tartoz\u00f3 T-sejteket termel ellene.\n\u00a0\u00a0\u00a0\u00a0A v\u00e9detts\u00e9ghez ism\u00e9tl\u0151olt\u00e1sra is sz\u00fcks\u00e9g van, legfeljebb 28 nap k\u00fcl\u00f6nbs\u00e9ggel. Az olt\u00f3anyag 94,1 sz\u00e1zal\u00e9kos v\u00e9detts\u00e9get biztos\u00edt az \u00faj t\u00edpus\u00fa koronav\u00edrussal szemben. Am\u00edg a Pfizer \u00e9s a BioNtech vakcin\u00e1j\u00e1t m\u00ednusz 70 Celsius-fokon kell t\u00e1rolni, addig a Moderna olt\u00f3anyaga m\u00ednusz 20 Celsius-fokon f\u00e9l \u00e9vig, 30 napig pedig h\u00e1ztart\u00e1si h\u0171t\u0151szekr\u00e9nyben is eltarthat\u00f3.\n\n\nMTI 2021. janu\u00e1r 6.\n\n"}]