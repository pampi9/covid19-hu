[{"date": "2021-01-19 09:38", "url": "https://koronavirus.gov.hu/cikkek/menczer-keves-vakcina-europaban-igy-magyarorszagon", "h1": "Menczer: kev\u00e9s a vakcina Eur\u00f3p\u00e1ban, \u00edgy Magyarorsz\u00e1gon is", "body": "\nKev\u00e9s vakcina van Eur\u00f3p\u00e1ban, \u00edgy Magyarorsz\u00e1gon is - mondta a K\u00fclgazdas\u00e1gi \u00e9s K\u00fcl\u00fcgyminiszt\u00e9rium t\u00e1j\u00e9koztat\u00e1s\u00e9rt \u00e9s Magyarorsz\u00e1g nemzetk\u00f6zi megjelen\u00edt\u00e9s\u00e9\u00e9rt felel\u0151s \u00e1llamtitk\u00e1ra kedden a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nMenczer\u00a0Tam\u00e1s elmondta, m\u00e9g kevesebb vakcina lesz Eur\u00f3p\u00e1ban, miut\u00e1n a Pfizer bejelentette, hogy cs\u00f6kkenteni fogja a sz\u00e1ll\u00edtand\u00f3 mennyis\u00e9get.\n\u00a0\u00a0\u00a0\u00a0A Moderna ugyan tov\u00e1bbra is sz\u00e1ll\u00edt, de csak kis mennyis\u00e9g\u0171 olt\u00f3anyagot, az AstraZeneca enged\u00e9lyez\u00e9se pedig \"majd valamikor k\u00f6vetkezik\", de ez m\u00e9g hetekbe telhet - tette hozz\u00e1.\n\"Ez\u00e9rt d\u00f6nt\u00f6tt a magyar korm\u00e1ny kor\u00e1bban m\u00e1r \u00fagy, hogy megn\u00e9z m\u00e1s forr\u00e1sokat: Oroszorsz\u00e1g \u00e9s K\u00edna j\u00f6tt els\u0151sorban sz\u00f3ba\" - fejtette ki az \u00e1llamtitk\u00e1r, hozz\u00e1t\u00e9ve, hogy az orosz \u00e9s a k\u00ednai vakcin\u00e1kat a magyar szakemberek az eg\u00e9szs\u00e9g\u00fcgyi protokoll alapj\u00e1n megvizsg\u00e1lj\u00e1k.\n\u00a0\u00a0\u00a0\u00a0Menczer\u00a0Tam\u00e1s hangs\u00falyozta, a magyar szakemberek vil\u00e1gh\u00edr\u0171ek \u00e9s k\u00e9pesek \u00f6n\u00e1ll\u00f3 d\u00f6nt\u00e9st hozni, s amikor v\u00e9g\u00e9re \u00e9rtek a munk\u00e1nak, akkor elmondj\u00e1k a v\u00e9lem\u00e9ny\u00fcket a vizsg\u00e1lt vakcin\u00e1kr\u00f3l. Ha \u0151k azt mondj\u00e1k, hogy a vakcin\u00e1k rendben vannak, akkor lehet szerz\u0151d\u00e9st k\u00f6tni a gy\u00e1rt\u00f3kkal, de addig nem - mondta.\n\u00a0\u00a0\u00a0\u00a0Hozz\u00e1tette, \"senki \u00e9s semmi\" nem tiltja, \u00edgy az Eur\u00f3pai Uni\u00f3 sem, hogy a magyar korm\u00e1ny olyan gy\u00e1rt\u00f3kkal t\u00e1rgyaljon, amelyekkel Br\u00fcsszel nem t\u00e1rgyal.\nElmondta azt is, inform\u00e1ci\u00f3i szerint tizenn\u00e9gy eur\u00f3pai orsz\u00e1g jelentkezett egy \u00f3ra alatt a k\u00ednai gy\u00e1rt\u00f3n\u00e1l azt k\u00f6vet\u0151en, hogy az \"el\u0151rehaladott\" magyar t\u00e1rgyal\u00e1sok nyilv\u00e1noss\u00e1gra ker\u00fcltek.\n\n\nMTI 2021. janu\u00e1r 19.\n\n"}]