[{"date": "2021-01-24 10:46", "url": "https://koronavirus.gov.hu/cikkek/itm-kezdenek-felporogni-az-igenylesek-kfi-bertamogatasra", "h1": "ITM: kezdenek felp\u00f6r\u00f6gni az ig\u00e9nyl\u00e9sek a KFI-b\u00e9rt\u00e1mogat\u00e1sra", "body": "\nFelgyorsult a kutat\u00e1si, fejleszt\u00e9si \u00e9s innov\u00e1ci\u00f3s (KFI-) b\u00e9rt\u00e1mogat\u00e1s ig\u00e9nyl\u00e9se: m\u00edg a h\u00e9t elej\u00e9ig 100 munkaad\u00f3 550 magasan k\u00e9pzett szakember r\u00e9sz\u00e9re k\u00e9rt t\u00e1mogat\u00e1st, addig ezek a sz\u00e1mok az elm\u00falt napokban jelent\u0151sen megugrottak, t\u00f6bbsz\u00f6r\u00f6s\u00fckre n\u0151ttek. Mostanra m\u00e1r 200 munkaad\u00f3 ny\u00fajtott be k\u00e9relmet 1500 munkav\u00e1llal\u00f3j\u00e1ra, \u00f6sszesen k\u00f6zel 1 milli\u00e1rd forint \u00e9rt\u00e9kben - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra vas\u00e1rnap az MTI-vel.\n\n\nBod\u00f3 S\u00e1ndor hozz\u00e1tette: a gazdas\u00e1gv\u00e9delmi akci\u00f3terv egyik fontos eleme a KFI-szektor magasan k\u00e9pzett szakembereinek munk\u00e1ban tart\u00e1sa, hiszen ez elengedhetetlen a gazdas\u00e1g \u00fajraind\u00edt\u00e1s\u00e1hoz. A t\u00e1mogat\u00e1st t\u00f6bbek k\u00f6z\u00f6tt m\u00e9rn\u00f6k\u00f6k, kutat\u00f3k, informatikusok, janu\u00e1rt\u00f3l \u00fajonnan felvett munkav\u00e1llal\u00f3k ut\u00e1n is kaphatj\u00e1k a v\u00e1llalkoz\u00e1sok. A b\u00e9rt\u00e1mogat\u00e1s az \u00f6sszes \u00e1gazatot lefedi, a teljes nemzetgazdas\u00e1g sz\u00e1m\u00e1ra seg\u00edts\u00e9get jelent - k\u00f6z\u00f6lte.\n\u00a0\u00a0\u00a0\u00a0T\u00e1j\u00e9koztat\u00e1sa szerint a programban h\u00e1rom h\u00f3napos id\u0151tartamra biztos\u00edtott t\u00e1mogat\u00e1s egy f\u0151re es\u0151 \u00f6sszege nem haladhatja meg a havi 318 920 forintot. Az \u00edgy meg\u00edt\u00e9lt \u00f6sszeget a munk\u00e1ltat\u00f3 kapja. A t\u00e1mogat\u00e1s fej\u00e9ben a t\u00e1mogatott munkav\u00e1llal\u00f3kat legal\u00e1bb h\u00e1rom h\u00f3napig k\u00f6teles tov\u00e1bbfoglalkoztatni, munkab\u00e9reiket nem cs\u00f6kkentheti - ismertette.\n\u00a0\u00a0\u00a0\u00a0Bod\u00f3 S\u00e1ndor eml\u00e9keztetett: a nemzetk\u00f6zi kitekint\u00e9sben is egyed\u00fcl\u00e1ll\u00f3 program a koronav\u00edrus-j\u00e1rv\u00e1ny els\u0151 hull\u00e1ma ut\u00e1n csaknem 23 ezer magasan k\u00e9pzett szakember munkahely\u00e9nek megtart\u00e1s\u00e1hoz j\u00e1rult hozz\u00e1 \u00f6sszesen t\u00f6bb mint 17 milli\u00e1rd forinttal. A KFI-b\u00e9rt\u00e1mogat\u00e1si program r\u00e9szletes dokument\u00e1ci\u00f3ja a munka.hu oldalon \u00e9rhet\u0151 el. A k\u00e9relmeket a munk\u00e1ltat\u00f3 sz\u00e9khelye vagy telephelye szerint illet\u00e9kes megyei vagy f\u0151v\u00e1rosi korm\u00e1nyhivatal foglalkoztat\u00e1si f\u0151oszt\u00e1ly\u00e1hoz lehet beny\u00fajtani 2021. febru\u00e1r 8-ig - k\u00f6z\u00f6lte az ITM.\n\nMTI 2021. janu\u00e1r 24.\n\n"}]