[{"date": "2021-01-07 16:01", "url": "https://koronavirus.gov.hu/cikkek/itm-allamtitkar-gazdasagvedelmi-akciotervvel-kormany-eddig-720-ezer-vallalkozast-ert-el", "h1": "ITM-\u00e1llamtitk\u00e1r: a gazdas\u00e1gv\u00e9delmi akci\u00f3tervvel a korm\u00e1ny eddig 720 ezer v\u00e1llalkoz\u00e1st \u00e9rt el", "body": "\nA gazdas\u00e1gv\u00e9delmi akci\u00f3terv a magyar gazdas\u00e1gt\u00f6rt\u00e9nelem valaha volt legnagyobb int\u00e9zked\u00e9scsomagja, a k\u00f6zvetett gazdas\u00e1gpolitikai eszk\u00f6z\u00f6ket, vagyis az ad\u00f3cs\u00f6kkent\u00e9seket \u00e9s a hitelmorat\u00f3riumot is sz\u00e1molva, a korm\u00e1ny int\u00e9zked\u00e9sei az elm\u00falt k\u00f6zel egy \u00e9vben 720 ezer v\u00e1llalkoz\u00e1st \u00e9rtek el, illetve 1,4 milli\u00f3 munkahely meg\u0151rz\u00e9s\u00e9hez j\u00e1rultak hozz\u00e1 - mondta Gy\u00f6rgy L\u00e1szl\u00f3, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra a miniszt\u00e9rium Youtube-csatorn\u00e1j\u00e1n cs\u00fct\u00f6rt\u00f6k\u00f6n.\n\n\n\u00a0Az \u00e1llamtitk\u00e1r kifejtette: a korm\u00e1ny l\u00e9p\u00e9seinek k\u00f6sz\u00f6nhet\u0151, hogy m\u00edg az uni\u00f3s tag\u00e1llamokban a munkan\u00e9lk\u00fclis\u00e9g \u00e1tlagosan 8 sz\u00e1zal\u00e9kra emelkedett, a legs\u00falyosabb helyzetben l\u00e9v\u0151 d\u00e9li \u00e1llamokban pedig a munkan\u00e9lk\u00fclis\u00e9g a 16 sz\u00e1zal\u00e9kot is meghaladta, Magyarorsz\u00e1gon mind\u00f6ssze 4 sz\u00e1zal\u00e9kig n\u00f6vekedett a j\u00e1rv\u00e1ny hat\u00e1s\u00e1ra a r\u00e1ta.\u00a0\u00a0\n\u00a0\u00a0\u00a0\u00a0A r\u00e9szleteket ismertetve Gy\u00f6rgy L\u00e1szl\u00f3 elmondta, hogy a b\u00e9rt\u00e1mogat\u00e1sokon kereszt\u00fcl a korm\u00e1ny csaknem 67 ezer v\u00e1llalkoz\u00e1st \u00e9rt el, \u00e9s 360 ezer munkahely megv\u00e9d\u00e9s\u00e9t \u00e9s l\u00e9trehoz\u00e1s\u00e1t t\u00e1mogatta. Ezen bel\u00fcl a munkahelyv\u00e9delmi b\u00e9rt\u00e1mogat\u00e1s p\u00e9ld\u00e1ul 14,6 ezer v\u00e1llalkoz\u00e1s t\u00f6bb mint 207 ezer munkav\u00e1llal\u00f3j\u00e1nak seg\u00edtett, mik\u00f6zben a sz\u00e1ll\u00e1shely-szolg\u00e1ltat\u00f3k \u00e9s vend\u00e9gl\u00e1t\u00f3k t\u00e1mogat\u00e1s\u00e1t megc\u00e9lz\u00f3 \u00e1gazati b\u00e9rprogramban csaknem 11 ezer v\u00e1llalkoz\u00e1s vett r\u00e9szt, k\u00f6zel 80 ezer dolgoz\u00f3ja r\u00e9v\u00e9n.\n\u00a0\u00a0\u00a0\u00a0A beruh\u00e1z\u00e1s\u00f6szt\u00f6nz\u0151 t\u00e1mogat\u00e1sokon kereszt\u00fcl a korm\u00e1ny csaknem 20 ezer v\u00e1llalkoz\u00e1snak ny\u00fajtott seg\u00edts\u00e9get - mutatott r\u00e1 az \u00e1llamtitk\u00e1r, p\u00e9ldak\u00e9nt felhozva a Kisfaludy programot, amelynek k\u00f6sz\u00f6nhet\u0151en 14 ezer sz\u00e1ll\u00e1shely \u00fajulhatott meg. A versenyk\u00e9pess\u00e9get n\u00f6vel\u0151 programokkal a korm\u00e1ny ezer v\u00e1llalkoz\u00e1son kereszt\u00fcl t\u00f6bb mint 200 ezer munkahely megtart\u00e1s\u00e1hoz j\u00e1rult hozz\u00e1 - emelte ki Gy\u00f6rgy L\u00e1szl\u00f3.\n\u00a0\u00a0\u00a0\u00a0Az \u00e1llam \u00e9s a Magyar Nemzeti Bank (MNB) \u00e1ltal t\u00e1mogatott hitelprogramokon kereszt\u00fcl mintegy 52 ezer \u00fcgylet j\u00f6tt l\u00e9tre - hangs\u00falyozta az \u00e1llamtitk\u00e1r, \u00e9s jelezte, hogy a nagy \u00e9rdekl\u0151d\u00e9s miatt j\u00fanius v\u00e9g\u00e9ig meghosszabb\u00edtott\u00e1k a Sz\u00e9ch\u00e9nyi K\u00e1rtya Program kedvezm\u00e9nyes hiteleinek ig\u00e9nyl\u00e9si idej\u00e9t.\n\u00a0\u00a0\u00a0\u00a0A gazdas\u00e1gv\u00e9delmi l\u00e9p\u00e9seket ismertetve az \u00e1llamtitk\u00e1r arra is kit\u00e9rt, hogy az id\u00e9n \u00e9letbe l\u00e9p\u0151 ad\u00f3cs\u00f6kkent\u00e9snek k\u00f6sz\u00f6nhet\u0151en 720 ezer egy\u00e9ni v\u00e1llalkoz\u00e1s, illetve kis \u00e9s k\u00f6zepes c\u00e9g ipar\u0171z\u00e9si ad\u00f3ja megfelez\u0151dik.\n\u00a0\u00a0\u00a0\u00a0Gy\u00f6rgy L\u00e1szl\u00f3 \u00fagy fogalmazott: a gazdas\u00e1gv\u00e9delmi int\u00e9zked\u00e9sek els\u0151 f\u00e1zis\u00e1ban, m\u00e1rcius \u00e9s m\u00e1jus k\u00f6z\u00f6tt a korm\u00e1ny a v\u00e9dekez\u00e9sre helyezte a hangs\u00falyt, m\u00edg m\u00e1just\u00f3l az \u00e9v v\u00e9g\u00e9ig a strat\u00e9gia alapj\u00e1t a v\u00e9dekez\u00e9s \u00e9s a t\u00e1mad\u00e1s egyszerre k\u00e9pezte. A harmadik f\u00e1zisban id\u00e9n janu\u00e1rt\u00f3l a korm\u00e1ny \"t\u00e1madva v\u00e9dekezik\", futballhasonlattal \u00e9lve azon van, hogy min\u00e9l hamarabb mehessenek \u00e1t a magyar v\u00e1llalkoz\u00e1sok a v\u00e9dekez\u00e9sb\u0151l t\u00e1mad\u00e1sba, azaz \u00faj piacokat h\u00f3d\u00edtsanak meg - jegyezte meg az \u00e1llamtitk\u00e1r. Ez a modern futballnak \u00e9s a XXI. sz\u00e1zadi gazdas\u00e1gfejleszt\u00e9snek, illetve a mostanra sokak \u00e1ltal k\u00f6vetett magyar modellnek is az alapfiloz\u00f3fi\u00e1ja - tette hozz\u00e1.\u00a0\u00a0\n\u00a0\u00a0\u00a0\u00a0A k\u00f6vetkez\u0151 id\u0151szakban soha nem l\u00e1tott m\u00e9rt\u00e9k\u0171 p\u00e9nz\u00fcgyi eszk\u00f6z\u00f6k, nulla sz\u00e1zal\u00e9kos hitelek \u00e9s kedvez\u0151 t\u0151kekonstrukci\u00f3k, valamint a technol\u00f3giav\u00e1lt\u00e1st el\u0151seg\u00edt\u0151 beruh\u00e1z\u00e1s\u00f6szt\u00f6nz\u0151 k\u00e9pz\u00e9si \u00e9s foglalkoztat\u00e1si t\u00e1mogat\u00e1sok \u00e1llnak majd rendelkez\u00e9sre, amelyek teljes kerete megk\u00f6zel\u00edti az 5000 milli\u00e1rd forintot - \u00f6sszegezte Gy\u00f6rgy L\u00e1szl\u00f3 utalva arra, hogy az \u00f6sszegben benne vannak az \u00e1llami \u00e9s az MNB \u00e1ltal t\u00e1mogatott hitelek \u00e9s a v\u00e1llalkoz\u00e1sok \u00e1ltal ig\u00e9nyelhet\u0151 vissza nem t\u00e9r\u00edtend\u0151 fejleszt\u00e9si forr\u00e1sok is.\n\n\nMTI 2021. janu\u00e1r 7.\n\n"}]