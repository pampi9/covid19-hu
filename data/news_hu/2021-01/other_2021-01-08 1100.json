[{"date": "2021-01-08 11:00", "url": "https://koronavirus.gov.hu/cikkek/pm-allamtitkar-az-adocsokkentesek-koronavirus-valsagban-folytatodnak", "h1": "PM-\u00e1llamtitk\u00e1r: az ad\u00f3cs\u00f6kkent\u00e9sek a koronav\u00edrus-v\u00e1ls\u00e1gban is folytat\u00f3dnak", "body": "\nA korm\u00e1ny ad\u00f3cs\u00f6kkent\u00e9si politik\u00e1ja a koronav\u00edrus-v\u00e1ls\u00e1gban is folytat\u00f3dik: a kisv\u00e1llalati ad\u00f3 (kiva) m\u00e9rt\u00e9ke janu\u00e1r 1-t\u0151l 1 sz\u00e1zal\u00e9kponttal, 11 sz\u00e1zal\u00e9kra cs\u00f6kkent, \u00edgy 2021-t\u0151l a kiv\u00e1val m\u00e9g nagyobb ad\u00f3el\u0151ny \u00e9rhet\u0151 el - mondta a P\u00e9nz\u00fcgyminiszt\u00e9rium (PM) ad\u00f3\u00fcgyek\u00e9rt felel\u0151s \u00e1llamtitk\u00e1ra p\u00e9nteken a Facebookra felt\u00f6lt\u00f6tt vide\u00f3j\u00e1ban.\n\n\n\u00a0Izer Norbert hozz\u00e1tette, a kiva keretszab\u00e1lyoz\u00e1sa is kedvez\u0151bb\u00e9 v\u00e1lt, ugyanis a bel\u00e9p\u00e9si \u00e9rt\u00e9khat\u00e1r 1 milli\u00e1rd forintr\u00f3l 3 milli\u00e1rd forintra, a bennmarad\u00e1si \u00e9rt\u00e9khat\u00e1r pedig 3 milli\u00e1rd forintr\u00f3l 6 milli\u00e1rd forintra emelkedett.\n\u00a0\u00a0\u00a0\u00a0Az \u00e1llamtitk\u00e1r szerint az ad\u00f3cs\u00f6kkent\u00e9s \u00e9s a PM tavaly \u00e9v v\u00e9gi t\u00e1j\u00e9koztat\u00e1si akci\u00f3ja eredm\u00e9nyes volt: 2020 december\u00e9ben 12 ezer c\u00e9g jelentette be, hogy 2021. janu\u00e1r 1-t\u0151l a kiv\u00e1t szeretn\u00e9 alkalmazni, \u00edgy az \u00fajonnan jelentkez\u0151kkel egy\u00fctt m\u00e1r t\u00f6bb mint 60 ezren \u00e9lnek a kiva lehet\u0151s\u00e9g\u00e9vel.\n\u00a0\u00a0\u00a0\u00a0K\u00f6z\u00f6lte, a kisv\u00e1llalati ad\u00f3 az Eur\u00f3pai Uni\u00f3 legversenyk\u00e9pesebb ad\u00f3fajt\u00e1ja, amellyel a v\u00e1llalkoz\u00e1sok \u00e1ltal megtakar\u00edtott k\u00f6zteher nagys\u00e1ga is jelent\u0151s: tavaly \u00e9v v\u00e9g\u00e9gig a kiv\u00e1t v\u00e1laszt\u00f3 c\u00e9gek 185 milli\u00e1rd forint ad\u00f3t sp\u00f3roltak meg, ez az \u00f6sszeg pedig id\u00e9n tov\u00e1bb emelkedhet.\n\u00a0\u00a0\u00a0\u00a0Izer Norbert azt is kiemelte, hogy ez az ad\u00f3fajta rendk\u00edv\u00fcl rugalmas. P\u00e9ldak\u00e9nt eml\u00edtette, ha ma egy c\u00e9g \u00fagy d\u00f6nt, hogy \u00e1tt\u00e9rne a kiv\u00e1ra \u00e9s ezt jelzi az ad\u00f3hat\u00f3s\u00e1gnak, akkor febru\u00e1r 1-t\u0151l m\u00e1r kiv\u00e1sk\u00e9nt ad\u00f3zhat.\n\u00a0\u00a0\u00a0\u00a0Az \u00e1llamtitk\u00e1r \u00fagy v\u00e9lte azoknak a v\u00e1llalkoz\u00e1soknak lehet a kiva a legjobb v\u00e1laszt\u00e1s, ahol l\u00e1tszik, hogy id\u00e9n a b\u00e9rt\u00f6meg nagyobb lesz a nyeres\u00e9gn\u00e9l vagy a c\u00e9g n\u00f6veked\u00e9sre ford\u00edtja vissza a nyeres\u00e9g\u00e9t. A v\u00e1llalkoz\u00e1sokat\u00a0\u00a0a PM kiva kalkul\u00e1tora is seg\u00edti a d\u00f6nt\u00e9sben - tette hozz\u00e1 az \u00e1llamtitk\u00e1r, aki jelezte, hogy az id\u00e9n nem csak az ad\u00f3 cs\u00f6kken hanem az adminisztr\u00e1ci\u00f3 is.\n\u00a0\u00a0\u00a0\u00a0K\u00f6z\u00f6lte, ny\u00e1ron m\u00e1r a v\u00e1llalkoz\u00e1sok egyik legbonyolultabb bevall\u00e1s\u00e1t az \u00e1fa-bevall\u00e1st is a tervezet kiaj\u00e1nl\u00e1s\u00e1val seg\u00edti az ad\u00f3hivatal, mindez \u00e9vente mintegy 500 ezer v\u00e1llalkoz\u00e1snak hoz jelent\u0151s k\u00f6nnyebbs\u00e9get. A j\u00faliusi havi \u00e1fabevall\u00e1si tervezetet k\u00e9sz\u00edti el el\u0151sz\u00f6r a Nemzeti Ad\u00f3- \u00e9s V\u00e1mhivatal (NAV), ez\u00e1ltal az uni\u00f3ban Magyarorsz\u00e1g az els\u0151k k\u00f6z\u00f6tt ny\u00fajt \u00e1fabevall\u00e1s kiaj\u00e1nl\u00e1si szolg\u00e1ltat\u00e1st a v\u00e1llalkoz\u00e1soknak.\n\u00a0\u00a0\u00a0\u00a0Arr\u00f3l is besz\u00e1molt, hogy tov\u00e1bbi k\u00f6nny\u00edt\u00e9sekkel sz\u00e1molhatnak a kis- \u00e9s k\u00f6zepes v\u00e1llalkoz\u00e1sok (kkv): a kezd\u0151 v\u00e1llalkoz\u00e1sok speci\u00e1lis, szem\u00e9lyre szabott seg\u00edts\u00e9gny\u00fajt\u00e1si id\u0151szaka, az \u00fagynevezett mentor\u00e1l\u00e1s az eddigi hat h\u00f3napr\u00f3l, egy \u00e9vre n\u0151.\u00a0\u00a0\n\u00a0\u00a0\u00a0\u00a0A kkv-k beruh\u00e1z\u00e1sainak,\u00a0\u00a0fejleszt\u00e9seinek t\u00e1mogat\u00e1s\u00e1r\u00f3l sz\u00f3lva az \u00e1llamtitk\u00e1r kiemelte egyr\u00e9szt, hogy m\u00e9g kedvez\u0151bb\u00e9 v\u00e1ltak a beruh\u00e1z\u00e1si \u00e9rt\u00e9khat\u00e1rok, a fejleszt\u00e9si ad\u00f3kedvezm\u00e9nyt a kisv\u00e1llalkoz\u00e1sok m\u00e1r\u00a0\u00a0200 milli\u00f3 forintos, a k\u00f6z\u00e9pv\u00e1llalkoz\u00e1sok pedig ak\u00e1r 300 milli\u00f3 forintos beruh\u00e1z\u00e1sn\u00e1l is ig\u00e9nybe vehetik. M\u00e1sr\u00e9szt a fejleszt\u00e9si tartal\u00e9k \u00f6sszeg\u00e9t az eddigi 50 sz\u00e1zal\u00e9kos \u00e9rt\u00e9khat\u00e1r helyett a nyeres\u00e9g teljes \u00f6sszeg\u00e9ig le\u00edrhatj\u00e1k az ad\u00f3z\u00f3k, \u00edgy a beruh\u00e1z\u00e1sra f\u00e9lretett profit ut\u00e1n nem kell ad\u00f3t fizetni.\n\u00a0\u00a0\u00a0\u00a0A koronav\u00edrus-v\u00e1ls\u00e1gra az egyik legjobb v\u00e1lasz az ad\u00f3cs\u00f6kkent\u00e9s, \u00e9s a gazdas\u00e1gi d\u00f6nt\u00e9sek meghozatalakor ezt mindig szem el\u0151tt tartja a korm\u00e1ny - jelentette ki Izer Norbert.\n\nMTI 2021. janu\u00e1r 8.\n\n"}]