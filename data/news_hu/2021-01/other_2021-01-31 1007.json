[{"date": "2021-01-31 10:07", "url": "https://koronavirus.gov.hu/cikkek/koronavirus-ogyei-foigazgato-90-szazalek-feletti-hatekonysagu-szputnyik-v-vakcina", "h1": "Koronav\u00edrus - OGY\u00c9I f\u0151igazgat\u00f3: 90 sz\u00e1zal\u00e9k feletti hat\u00e9konys\u00e1g\u00fa a Szputnyik V-vakcina  ", "body": "\n90 sz\u00e1zal\u00e9k feletti hat\u00e9konys\u00e1g\u00fa a koronav\u00edrus elleni Szputnyik V-vakcina - mondta az Orsz\u00e1gos Gy\u00f3gyszer\u00e9szeti \u00e9s \u00c9lelmez\u00e9s-eg\u00e9szs\u00e9g\u00fcgyi Int\u00e9zet (OGY\u00c9I) f\u0151igazgat\u00f3ja az M1 aktu\u00e1lis csatorna vas\u00e1rnap reggeli m\u0171sor\u00e1ban.\n\n\nSzentiv\u00e1nyi M\u00e1ty\u00e1s azt is elmondta, hogy az egyes korcsoportokban nem voltak k\u00fcl\u00f6nbs\u00e9gek a hat\u00e9konys\u00e1gban. Az orosz vakcin\u00e1nak - amelyet az id\u0151sebb koroszt\u00e1lyt \u00e9rint\u0151en is vizsg\u00e1ltak -, csak als\u00f3 korhat\u00e1ra van \u00e9s 18 \u00e9v felett mindenkinek beadhat\u00f3 - k\u00f6z\u00f6lte.\n\u00a0\u00a0\u00a0\u00a0Kifejtette: a Szputnyik V magyarorsz\u00e1gi enged\u00e9lyez\u00e9si folyamata november k\u00f6zep\u00e9n kezd\u0151d\u00f6tt. Ennek sor\u00e1n az OGY\u00c9I-n\u00e9l \u00e1ttekintett\u00e9k a dokument\u00e1ci\u00f3t, szak\u00e9rt\u0151ket vontak be, megtekintett\u00e9k az oroszorsz\u00e1gi gy\u00e1rt\u00f3helyet, \u00e9s k\u00e9rd\u00e9seket tettek fel a gy\u00e1rt\u00f3nak. Minden k\u00e9rd\u00e9s\u00fckre v\u00e1laszt kaptak, \u00edgy janu\u00e1r 20-\u00e1n enged\u00e9lyezt\u00e9k az orosz vakcin\u00e1t.\n\u00a0\u00a0\u00a0\u00a0Az OGY\u00c9I f\u0151igazgat\u00f3ja azt is elmondta, hogy a k\u00f6zelj\u00f6v\u0151ben az Eur\u00f3pai Uni\u00f3ban is beny\u00fajtj\u00e1k a Szputnyik V enged\u00e9lyez\u00e9s\u00e9hez sz\u00fcks\u00e9ges dokumentumokat. V\u00e1rhat\u00f3an p\u00e1r h\u00f3nap alatt lez\u00e1rulhat az uni\u00f3s enged\u00e9lyez\u00e9si folyamat - tette hozz\u00e1.\n\u00a0\u00a0\u00a0\u00a0Szentiv\u00e1nyi M\u00e1ty\u00e1s azt is elmondta, hogy az OGY\u00c9I m\u00e1r a k\u00ednai vakcinagy\u00e1rat is megtekintette. Meggy\u0151z\u0151dtek arr\u00f3l, hogy a gy\u00e1r korszer\u0171, modern, nagy mennyis\u00e9gben \u00e9s j\u00f3 min\u0151s\u00e9gben k\u00e9pes gy\u00e1rtani. Eml\u00e9keztetett tov\u00e1bb\u00e1, hogy a Sinopharm vakcina hat\u00e1smechanizmusa hasonl\u00f3, mint a Magyarorsz\u00e1gon r\u00e9g\u00f3ta haszn\u00e1lt influenza elleni olt\u00e1snak.\n\nMTI 2021. janu\u00e1r 31.\n\n"}]