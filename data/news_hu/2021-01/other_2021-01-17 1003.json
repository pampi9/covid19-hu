[{"date": "2021-01-17 10:03", "url": "https://koronavirus.gov.hu/cikkek/orszagos-tisztifoorvos-fennakadasok-varhatok-az-unios-vakcinaszallitmanyokban", "h1": " Orsz\u00e1gos tisztif\u0151orvos: fennakad\u00e1sok v\u00e1rhat\u00f3k az uni\u00f3s vakcinasz\u00e1ll\u00edtm\u00e1nyokban", "body": "\nSemmik\u00e9ppen nem szeretn\u00e9nek v\u00e1ltoztatni a hazai koronav\u00edrus-olt\u00e1si terven - emelte ki az orsz\u00e1gos tisztif\u0151orvos a Kossuth r\u00e1di\u00f3 Vas\u00e1rnapi \u00fajs\u00e1g c\u00edm\u0171 m\u0171sor\u00e1nak adott interj\u00faban.\n\n\nM\u00fcller Cec\u00edlia k\u00f6z\u00f6lte: \u00e9rtes\u00fcltek arr\u00f3l, hogy a j\u00f6v\u0151 h\u00e9ten val\u00f3sz\u00edn\u0171leg kevesebb vakcina \u00e9rkezik majd. Mint mondta, t\u00f6bbletkapacit\u00e1s kialak\u00edt\u00e1s\u00e1ra k\u00e9sz\u00fcl az olt\u00f3aanyaggy\u00e1rt\u00f3 Pfizer, ez\u00e9rt - val\u00f3sz\u00edn\u0171leg technikai okokb\u00f3l - a gy\u00e1rat erre fel kell k\u00e9sz\u00edteni.\n\u00a0\u00a0\u00a0\u00a0Ursula von der Leyen, az Eur\u00f3pai Bizotts\u00e1g eln\u00f6ke p\u00e9nteken besz\u00e9lt arr\u00f3l, hogy a k\u00f6vetkez\u0151 hetekben el\u0151fordulhatnak fennakad\u00e1sok a Pfizer \u00e9s a BioNTech koronav\u00edrus-olt\u00f3anyag\u00e1nak eur\u00f3pai sz\u00e1ll\u00edt\u00e1s\u00e1ban, a k\u00e9t c\u00e9g azonban garant\u00e1lja, hogy 2021 els\u0151 negyed\u00e9v\u00e9ben teljes\u00edti kor\u00e1bbi v\u00e1llal\u00e1sait. A Pfizer elismerte, hogy febru\u00e1r elej\u00e9ig m\u00e9g ideiglenes fennakad\u00e1sok lehetnek a belgiumi Puursban l\u00e9v\u0151 \u00fczem\u00fck b\u0151v\u00edt\u00e9se miatt, de hangs\u00falyozta, hogy a b\u0151v\u00edt\u00e9s k\u00f6vetkezt\u00e9ben jelent\u0151sen n\u0151nek majd gy\u00e1rt\u00f3kapacit\u00e1saik.\n\u00a0\u00a0\u00a0\u00a0M\u00fcller Cec\u00edlia a r\u00e1di\u00f3interj\u00faban hangs\u00falyozta: k\u00e9sz\u00fclnek arra, hogy semmik\u00e9ppen ne kelljen cs\u00f6kkenteni a beadott v\u00e9d\u0151olt\u00e1sok mennyis\u00e9g\u00e9t, ez\u00e9rt minden megtesznek az\u00e9rt, hogy hat\u00e9kony \u00e9s biztons\u00e1gos vakcin\u00e1t szerezzenek. \u00cdgy az Eur\u00f3pai Uni\u00f3n k\u00edv\u00fcli gy\u00e1rt\u00f3kat is megkeres a magyar korm\u00e1ny.\n\u00a0\u00a0\u00a0\u00a0Az orsz\u00e1gos tisztif\u0151orvos k\u00f6zl\u00e9se szerint Magyarorsz\u00e1gon rend van az olt\u00f3helyeken. Mindenkinek, aki megkapta az els\u0151 v\u00e9d\u0151olt\u00e1st, rendelkez\u00e9s\u00e9re \u00e1ll a m\u00e1sodik adag, amely felt\u00e9tlen\u00fcl sz\u00fcks\u00e9ges ahhoz, hogy a teljes immunit\u00e1s kialakuljon - jelezte.\u00a0Err\u0151l figyelemfelh\u00edv\u00f3 levelet k\u00fcld\u00f6tt az olt\u00f3pontoknak, de eddig is ezt a gyakorlatot alkalmazt\u00e1k, mert szakmailag csak az helyes, ha az olt\u00e1si sorozatot v\u00e9gigviszik - tette hozz\u00e1.\n\u00a0\u00a0\u00a0\u00a0M\u00fcller Cec\u00edlia megk\u00f6sz\u00f6nte a jelentkez\u00e9st azoknak, akik regisztr\u00e1ltak a koronav\u00edrus elleni v\u00e9d\u0151olt\u00e1sra. Regisztr\u00e1ci\u00f3 v\u00e9d\u0151olt\u00e1sra:\u00a0https://vakcinainfo.gov.hu/\n\u00a0\u00a0\u00a0\u00a0Kifejtette, sz\u00fcks\u00e9g van inform\u00e1ci\u00f3ra ahhoz, hogy el\u00e9rj\u00e9k azokat, akik be akarj\u00e1k oltatni magukat, mivel nem egyszer\u0171 megszervezni ennyi ember beolt\u00e1s\u00e1t. B\u00edznak abban - tette hozz\u00e1 -, hogy a jelenleg m\u00e9g k\u00e9telked\u0151k is k\u00e9rik az olt\u00e1st. Az orsz\u00e1gos tisztif\u0151orvos elmondta, hogy visszajelz\u00e9s \u00e9rkezik a megadott e-mail-c\u00edmeken a jelentkez\u0151kh\u00f6z. T\u00e1j\u00e9koztat\u00e1st m\u00e1r k\u00fcldtek, \u00e9s megjelenik a fel\u00fcleten a visszajelz\u00e9s is, hogy sikeres a regisztr\u00e1ci\u00f3 - jelezte.\n\u00a0\u00a0\u00a0\u00a0A regisztr\u00e1ci\u00f3 fontos ahhoz, hogy mindig el\u00e9rj\u00e9k az olt\u00e1si terv alapj\u00e1n k\u00f6vetkez\u0151 csoportot, \u00e9s \u00e9rtes\u00edt\u00e9st k\u00fcldhessenek, hogy hol \u00e9s mikor adj\u00e1k be az olt\u00e1st - hangs\u00falyozta M\u00fcller Cec\u00edlia.\n\u00a0\u00a0\u00a0\u00a0Az orsz\u00e1gos tisztif\u0151orvos m\u00e1r megkapta a koronav\u00edrus elleni v\u00e9d\u0151olt\u00e1st, mint mondta, semmilyen mell\u00e9khat\u00e1st nem \u00e9szlelt, helyi t\u00fcnetet sem, s\u0151t, szinte m\u00e9g az olt\u00e1s bead\u00e1s\u00e1t sem \u00e9rezte.\nMTI 2021. janu\u00e1r 17.\n\n"}]