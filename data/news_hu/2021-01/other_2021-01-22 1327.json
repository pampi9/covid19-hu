[{"date": "2021-01-22 13:27", "url": "https://koronavirus.gov.hu/cikkek/operativ-torzs-csutortokon-181-szer-intezkedtek-rendorok-szabalytalan-maszkviseles-miatt", "h1": "Operat\u00edv t\u00f6rzs: cs\u00fct\u00f6rt\u00f6k\u00f6n 181-szer int\u00e9zkedtek a rend\u0151r\u00f6k szab\u00e1lytalan maszkvisel\u00e9s miatt", "body": "\nA maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt cs\u00fct\u00f6rt\u00f6k\u00f6n 181-szer int\u00e9zkedtek a rend\u0151r\u00f6k - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a p\u00e9nteki online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes elmondta: 155 emberrel szemben az\u00e9rt kellett int\u00e9zkedni, mert a t\u00edzezer lakosn\u00e1l nagyobb telep\u00fcl\u00e9seken megszegte a maszkvisel\u00e9sre vonatkoz\u00f3 \u00f6nkorm\u00e1nyzati rendeletet; 35 embert figyelmeztettek, 68 kapott helysz\u00edni b\u00edrs\u00e1got \u00e9s 52-t feljelentettek a rend\u0151r\u00f6k. T\u00f6megk\u00f6zleked\u00e9si eszk\u00f6z\u00f6k\u00f6n, azok v\u00e1rakoz\u00f3helyein a szab\u00e1lytalan maszkvisel\u00e9s miatt 14 esetben int\u00e9zkedtek, kereskedelmi \u00fczletekben, valamint bev\u00e1s\u00e1rl\u00f3k\u00f6zpontok ter\u00fclet\u00e9n pedig 12 emberrel szemben int\u00e9zkedtek a rend\u0151r\u00f6k, mert nem vagy nem megfelel\u0151en viselt\u00e9k a maszkot.\n\u00a0\u00a0\u00a0\u00a0K\u00f6z\u00f6lte azt is, hogy a v\u00e9delmi int\u00e9zked\u00e9sekr\u0151l sz\u00f3l\u00f3 korm\u00e1nyrendelet szeptember 21-ei hat\u00e1lybal\u00e9p\u00e9se \u00f3ta 20 799 int\u00e9zked\u00e9s t\u00f6rt\u00e9nt a maszkvisel\u00e9s szab\u00e1lyainak figyelmen k\u00edv\u00fcl hagy\u00e1sa miatt.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 751 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 201 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 550 esetben pedig az \u00fczletek korl\u00e1tozott nyitva tart\u00e1s\u00e1ra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0K\u00f6z\u00f6lte: cs\u00fct\u00f6rt\u00f6k\u00f6n a kij\u00e1r\u00e1si tilalommal kapcsolatos szab\u00e1lyok megs\u00e9rt\u00e9se miatt 387 emberrel szemben int\u00e9zkedtek a rend\u0151r\u00f6k. November 4-\u00e9t\u0151l vezett\u00e9k be a kij\u00e1r\u00e1si korl\u00e1toz\u00e1st, amelyet november 11-\u00e9t\u0151l a kij\u00e1r\u00e1si tilalom v\u00e1ltott fel. November 4-\u00e9t\u0151l 28 032 alkalommal kellett int\u00e9zkedni\u00fck a rend\u0151r\u00f6knek a szab\u00e1lyokat be nem tart\u00f3kkal szemben.\n\u00a0\u00a0\u00a0\u00a0Cs\u00fct\u00f6rt\u00f6k\u00f6n is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 63 esetben l\u00e9ptek fel. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 10 161-szer int\u00e9zkedtek.\n\u00a0\u00a0\u00a0\u00a0Az elm\u00falt napon 8596 esetben ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban l\u00e9v\u0151ket. Cs\u00fct\u00f6rt\u00f6k\u00f6n 2560 ilyen korl\u00e1toz\u00f3 int\u00e9zked\u00e9st rendeltek el, jelenleg 19 908-an vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 1850-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - ismertette az alezredes.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta: k\u00f6z\u00f6ss\u00e9gi oldalakon megjelent, hogy egyes vend\u00e9gl\u00e1t\u00f3helyek kinyitnak arra hivatkozva, hogy betartj\u00e1k a higi\u00e9niai szab\u00e1lyokat, a tilalmi szab\u00e1lyok azonban tov\u00e1bbra is fenn\u00e1llnak. Lesz\u00f6gezte: a c\u00e9l tov\u00e1bbra is az, hogy megv\u00e9dj\u00e9k a magyar emberek \u00e9let\u00e9t, eg\u00e9szs\u00e9g\u00e9t, testi \u00e9ps\u00e9g\u00e9t. Hozz\u00e1tette: a rend\u0151ri int\u00e9zked\u00e9s nem c\u00e9l, hanem eszk\u00f6z ehhez. Azt k\u00e9rte, tov\u00e1bbra is legyenek normak\u00f6vet\u0151k az emberek, akiknek egy\u00fattal a t\u00fcrelm\u00e9t is k\u00e9rte.\n\n\nMTI 2021. janu\u00e1r 22.\n\n"}]