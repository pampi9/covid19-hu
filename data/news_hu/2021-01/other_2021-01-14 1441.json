[{"date": "2021-01-14 14:41", "url": "https://koronavirus.gov.hu/cikkek/operativ-torzs-szerdan-197-szer-intezkedtek-rendorok-szabalytalan-maszkviseles-miatt", "h1": "Operat\u00edv t\u00f6rzs: szerd\u00e1n 197-szer int\u00e9zkedtek a rend\u0151r\u00f6k szab\u00e1lytalan maszkvisel\u00e9s miatt", "body": "\nA maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt az elm\u00falt 24 \u00f3r\u00e1ban 197 szem\u00e9llyel szemben int\u00e9zkedtek a rend\u0151r\u00f6k - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese online sajt\u00f3t\u00e1j\u00e9koztat\u00f3n cs\u00fct\u00f6rt\u00f6k\u00f6n.\n\n\u00a0\n\nKiss R\u00f3bert alezredes elmondta: a v\u00e9delmi int\u00e9zked\u00e9sekr\u0151l sz\u00f3l\u00f3 korm\u00e1nyrendelet szeptember 21-ei hat\u00e1lyba l\u00e9p\u00e9se \u00f3ta \u00f6sszesen 19 529-szer int\u00e9zkedtek a rend\u0151r\u00f6k a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt. 161 emberrel szemben az\u00e9rt kellett int\u00e9zkedni, mert a t\u00edzezer lakosn\u00e1l nagyobb telep\u00fcl\u00e9sek k\u00f6zter\u00fclet\u00e9n megszegt\u00e9k a maszkvisel\u00e9sre vonatkoz\u00f3 \u00f6nkorm\u00e1nyzati rendeletet. K\u00f6z\u00fcl\u00fck 48-at figyelmeztettek, 57-et helysz\u00edni b\u00edrs\u00e1ggal s\u00fajtottak, 56-ot pedig feljelentettek.\n\u00a0\u00a0\u00a0\u00a0T\u00f6megk\u00f6zleked\u00e9si eszk\u00f6z\u00f6k\u00f6n, azok v\u00e1rakoz\u00f3helyein 4, \u00fczletekben \u00e9s bev\u00e1s\u00e1rl\u00f3k\u00f6zpontok ter\u00fclet\u00e9n pedig 32 emberrel szemben int\u00e9zkedtek a rend\u0151r\u00f6k a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt - tette hozz\u00e1.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 702 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 196 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 506-ban pedig az \u00fczletek korl\u00e1tozott nyitvatart\u00e1s\u00e1ra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0K\u00f6z\u00f6lte: szerd\u00e1n a kij\u00e1r\u00e1si tilalommal kapcsolatos szab\u00e1lyok megs\u00e9rt\u00e9se miatt 333 ember ellen int\u00e9zkedtek a rend\u0151r\u00f6k. K\u00f6z\u00fcl\u00fck ketten a kutyas\u00e9t\u00e1ltat\u00e1s 500 m\u00e9teres k\u00f6rzet\u00e9re vonatkoz\u00f3 rendelkez\u00e9st szegt\u00e9k meg. A november 4-\u00e9t\u0151l hat\u00e1lyos kij\u00e1r\u00e1si korl\u00e1toz\u00e1s, majd az azt november 11-\u00e9t\u0151l felv\u00e1lt\u00f3 kij\u00e1r\u00e1si tilalom alatt m\u00e1r 24 891 esetben kellett int\u00e9zkedni\u00fck a rend\u0151r\u00f6knek szab\u00e1lyszeg\u0151vel szemben - mondta.\n\u00a0\u00a0\u00a0\u00a0Szerd\u00e1n is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 67 esetben l\u00e9ptek fel. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3k ellen eddig 9660-szor int\u00e9zkedtek.\n\u00a0\u00a0\u00a0\u00a0Szerd\u00e1n 10 984 esetben ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban l\u00e9v\u0151ket, \u00e9s 2709 ilyen korl\u00e1toz\u00f3 int\u00e9zked\u00e9st rendeltek el. Jelenleg 25 646-an vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 2778-an v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat.\n\u00a0\u00a0\u00a0\u00a0A hat\u00e1ron z\u00f6kken\u0151mentes a forgalom, de a teherforgalomban a bel\u00e9p\u0151oldalon Csan\u00e1dpalot\u00e1n\u00e1l \u00e9s R\u00f6szk\u00e9n\u00e9l 3-3 \u00f3r\u00e1s, Tomp\u00e1n\u00e1l pedig 2 \u00f3r\u00e1s v\u00e1rakoz\u00e1si id\u0151vel kell sz\u00e1molni - ismertette az alezredes.\n\nMTI 2021. janu\u00e1r 14.\n\n"}]