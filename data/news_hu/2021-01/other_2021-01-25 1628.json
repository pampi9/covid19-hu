[{"date": "2021-01-25 16:28", "url": "https://koronavirus.gov.hu/cikkek/szlavik-janos-minden-vakcina-vedelmet-ad", "h1": "Szl\u00e1vik J\u00e1nos: minden vakcina v\u00e9delmet ad", "body": "\nA koronav\u00edrus elleni v\u00e9d\u0151olt\u00e1s miel\u0151bbi beadat\u00e1s\u00e1ra biztatta az embereket a D\u00e9l-pesti Centrumk\u00f3rh\u00e1z infektol\u00f3giai oszt\u00e1ly\u00e1nak vezet\u0151 f\u0151orvosa \u00c1der J\u00e1nos k\u00f6zt\u00e1rsas\u00e1gi eln\u00f6k K\u00e9k Bolyg\u00f3 c\u00edm\u0171 podcastj\u00e1nak h\u00e9tf\u0151n k\u00f6zz\u00e9tett ad\u00e1s\u00e1ban.\n\n\nSzl\u00e1vik J\u00e1nos azt mondta, az a j\u00f3 vakcina, amely Magyarorsz\u00e1gon van, \u00e9s amelyet enged\u00e9lyeztek az eg\u00e9szs\u00e9g\u00fcgyi hat\u00f3s\u00e1gok. A biztons\u00e1g nem k\u00e9rd\u00e9s - fogalmazott -, ezeknek az olt\u00e1soknak rendk\u00edv\u00fcli ritk\u00e1k a komoly mell\u00e9khat\u00e1saik. A hat\u00e9konys\u00e1gban m\u00e1r vannak k\u00fcl\u00f6nbs\u00e9gek, de att\u00f3l, hogy egy vakcina 95 sz\u00e1zal\u00e9kos hat\u00e9konys\u00e1g\u00fa, m\u00edg egy m\u00e1sik csup\u00e1n 80, mindkett\u0151 meg\u00e1ll\u00edtja a j\u00e1rv\u00e1nyt, megakad\u00e1lyozza az emberek s\u00falyos betegs\u00e9g\u00e9t, hal\u00e1l\u00e1t.\n\u00a0\u00a0\u00a0\u00a0A mell\u00e9khat\u00e1sok nagyj\u00e1b\u00f3l ugyanazok lehetnek, mint b\u00e1rmely m\u00e1s olt\u00f3anyagn\u00e1l, p\u00e9ld\u00e1ul izoml\u00e1z vagy fejf\u00e1j\u00e1s - k\u00f6z\u00f6lte a f\u0151orvos. Ugyanakkor megjegyezte, hogy a gyermekekre \u00e9s a terhes n\u0151kre vonatkoz\u00f3an m\u00e9g kev\u00e9s adat \u00e1ll rendelkez\u00e9sre.\n\u00a0\u00a0\u00a0\u00a0\u00c1der J\u00e1nos kiemelte: Magyarorsz\u00e1g egyel\u0151re nagyobb mennyis\u00e9g\u0171 vakcin\u00e1ra v\u00e1r, \u00edgy nem lehet v\u00e1logatni a k\u00e9sz\u00edtm\u00e9nyek k\u00f6z\u00fcl. Felvetette azt a dilemm\u00e1t, hogy valaki v\u00e1laszthat: v\u00e1r, ak\u00e1r ny\u00e1rig, egy nyugati olt\u00e1sra, vagy n\u00e9h\u00e1ny napon bel\u00fcl beadat mag\u00e1nak egy kev\u00e9sb\u00e9 modern k\u00ednait.\n\u00a0\u00a0\u00a0\u00a0Szl\u00e1vik J\u00e1nos erre kijelentette, hogy a j\u00f3 d\u00f6nt\u00e9s a miel\u0151bbi immuniz\u00e1ci\u00f3. Nem azt kell n\u00e9zni, hogy h\u00e1ny sz\u00e1zal\u00e9kos egy vakcina hat\u00e9konys\u00e1ga, hanem azt, hogy az \u00e9let visszat\u00e9rjen a r\u00e9gi ker\u00e9kv\u00e1g\u00e1sba - v\u00e9lekedett.\n\u00a0\u00a0\u00a0\u00a0Megjegyezte, hogy b\u00e1r val\u00f3ban van valamekkora es\u00e9ly az olt\u00e1s ellen\u00e9re is elkapni a fert\u0151z\u00e9st, abb\u00f3l kell kiindulni, hogy ezek a k\u00e9sz\u00edtm\u00e9nyek v\u00e9get vethetnek a j\u00e1rv\u00e1nynak, \u00e9leteket menthetnek.\n\u00a0\u00a0\u00a0\u00a0A k\u00f6zt\u00e1rsas\u00e1gi eln\u00f6k lesz\u00f6gezte, hogy \u0151 vakcinap\u00e1rti, a feles\u00e9g\u00e9vel m\u00e1r decemberben regisztr\u00e1lt. Ugyanakkor a besz\u00e9lget\u00e9s egy r\u00e9sz\u00e9ben felvette \"az \u00f6rd\u00f6g \u00fcgyv\u00e9dj\u00e9nek\" szerep\u00e9t, \u00e9s olt\u00e1sellenes \u00e9rveket sorolt fel, arra k\u00e9rve a f\u0151orvost, hogy reag\u00e1ljon azokra.\n\u00a0\u00a0\u00a0\u00a0Szl\u00e1vik J\u00e1nos azt mondta, b\u00e1r igaz, hogy m\u00e9g csup\u00e1n egy \u00e9ve adtak el\u0151sz\u00f6r koronav\u00edrus elleni vakcin\u00e1t embereknek, de bizonyos el\u0151\u00e1ll\u00edt\u00e1si technol\u00f3gi\u00e1k t\u00f6bb mint t\u00edz esztend\u0151re vezethet\u0151ek vissza, s\u0151t az influenza ellen haszn\u00e1lt m\u00f3dszer hagyom\u00e1nya \u00e9vsz\u00e1zados. R\u00e1ad\u00e1sul az elm\u00falt esztend\u0151ben nem tal\u00e1ltak komoly mell\u00e9khat\u00e1st. Az olt\u00e1soknak nem igaz\u00e1n vannak hossz\u00fa t\u00e1v\u00fa k\u00e1ros mell\u00e9khat\u00e1saik, a felhaszn\u00e1lt anyag napokon bel\u00fcl elt\u0171nik a szervezetb\u0151l, \u00e9s csup\u00e1n az immunv\u00e1lasz marad meg - hangs\u00falyozta.\n\u00a0\u00a0\u00a0\u00a0Egy m\u00e1sik vakcinaellenes \u00e9rvre reag\u00e1lva a f\u0151orvos k\u00f6z\u00f6lte, hogy nem l\u00e9tezik 100 sz\u00e1zal\u00e9kos hat\u00e9konys\u00e1g\u00fa olt\u00e1s.\n\u00a0\u00a0\u00a0\u00a0N\u00e9melyek szerint a k\u00e9sz\u00edtm\u00e9ny a k\u00f3rokoz\u00f3 mut\u00e1ci\u00f3i ellen nem ny\u00fajt v\u00e9delmet. Szl\u00e1vik J\u00e1nos k\u00f6z\u00f6lte, hogy a koronav\u00edrusok saj\u00e1toss\u00e1ga a mut\u00e1l\u00f3d\u00e1s, ez term\u00e9szetes folyamat. Ma m\u00e1r messze nem azt a k\u00ednai vari\u00e1nst kapj\u00e1k el az emberek, mint 2019 december\u00e9ben. Ez azonban nem jelenti azt, hogy agressz\u00edvabb a k\u00f3rokoz\u00f3, a brit v\u00e1ltozat p\u00e9ld\u00e1ul csup\u00e1n abban m\u00e1s, hogy gyorsabban terjed.\n\u00a0\u00a0\u00a0\u00a0Komolyabb mut\u00e1l\u00f3d\u00e1s akkor k\u00f6vetkezne be, ha a koronav\u00edrus \u00e1tjutna emberr\u0151l eml\u0151s\u00e1llatra, majd vissza, ilyet azonban m\u00e9g nem \u00e9szleltek - emelte ki a f\u0151orvos. Azt mondta, hogy a tapasztalatok szerint az olt\u00e1s hat\u00e9kony a mut\u00e1ci\u00f3k ellen, vagy n\u00e9h\u00e1ny h\u00e9t alatt tudnak rajta annyit v\u00e1ltoztatni, hogy az legyen.\n\u00a0\u00a0\u00a0\u00a0\u00c1der J\u00e1nos k\u00e9rd\u00e9s\u00e9re Szl\u00e1vik J\u00e1nos k\u00f6z\u00f6lte, hogy amennyiben Magyarorsz\u00e1g sok vakcin\u00e1t kapna, akkor hamar immuniz\u00e1lni tudn\u00e1nak t\u00f6megeket. Influenza ellen is r\u00f6vid id\u0151 alatt milli\u00f3sz\u00e1mra adnak be olt\u00e1sokat - mutatott r\u00e1.\n\u00a0\u00a0\u00a0\u00a0Az egyes \u00e1llamok maguk d\u00f6ntik el, hogy milyen sorrendben kapja meg a lakoss\u00e1g a vakcin\u00e1kat. Magyarorsz\u00e1gon az eg\u00e9szs\u00e9g\u00fcgyi dolgoz\u00f3k olt\u00e1sa nagyj\u00e1b\u00f3l m\u00e1r befejez\u0151d\u00f6tt. A szoci\u00e1lis int\u00e9zm\u00e9nyek lak\u00f3i \u00e9s alkalmazottjai ut\u00e1n az id\u0151s kr\u00f3nikus betegek k\u00f6vetkeznek. A f\u0151orvos azt mondta, hogy a n\u00e9pess\u00e9g 60-70 sz\u00e1zal\u00e9k\u00e1t kell immuniz\u00e1lni ahhoz, hogy el lehessen ker\u00fclni a nagy j\u00e1rv\u00e1nyt.\n\n\n"}]