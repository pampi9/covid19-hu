[{"date": "2021-01-14 13:50", "url": "https://koronavirus.gov.hu/cikkek/kormanyinfo-kormany-kampanyt-indit-az-oltasra-jelentkezes-osztonzesere", "h1": "Korm\u00e1nyinf\u00f3: a korm\u00e1ny kamp\u00e1nyt ind\u00edt az olt\u00e1sra jelentkez\u00e9s \u00f6szt\u00f6nz\u00e9s\u00e9re ", "body": "\nA magyar korm\u00e1ny egy\u00e9rtelm\u0171en olt\u00e1sp\u00e1rti, \u00e9s kamp\u00e1nyt is ind\u00edt annak \u00e9rdek\u00e9ben, hogy min\u00e9l el\u0151bb, min\u00e9l t\u00f6bben jelentkezzenek a koronav\u00edrus elleni vakcin\u00e1ra - mondta a Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6k\u00f6n, online k\u00f6zvet\u00edtett sajt\u00f3t\u00e1j\u00e9koztat\u00f3n.\n\n\nAz olt\u00e1s \u00f6nk\u00e9ntes, ez\u00e9rt mindenkit arra biztatunk, hogy regisztr\u00e1ljon\n\u00a0\u00a0\u00a0 Guly\u00e1s Gergely hangs\u00falyozta, az olt\u00e1s \u00f6nk\u00e9ntes, \u00e9s a korm\u00e1ny a j\u00f6v\u0151ben sem teszi k\u00f6telez\u0151v\u00e9 azt, ugyanakkor mindenkit arra biztat, hogy regisztr\u00e1ljon a vakcinainfo.gov.hu honlapon, illetve, aki kapott, k\u00fcldje vissza a nyugd\u00edjasoknak kik\u00fcld\u00f6tt pap\u00edr\u00edvet.\n\u00a0\u00a0Kiemelte, az orsz\u00e1g k\u00e9pes arra, hogy egy nap alatt t\u00f6bb mint f\u00e9lmilli\u00f3 embert oltson be, ha elegend\u0151 vakcina \u00e1ll rendelkez\u00e9sre. Ez azt jelenti, ha lenne el\u00e9g olt\u00f3anyag, akkor k\u00e9t h\u00e9ten bel\u00fcl v\u00e9gezni lehetne az olt\u00e1ssal - tette hozz\u00e1 a miniszter.\n\u00a0\u00a0 A Minisztereln\u00f6ks\u00e9g vezet\u0151je megjegyezte, a minisztereln\u00f6k\u00f6t is bele\u00e9rtve nem tud olyan korm\u00e1nytagr\u00f3l, aki ne akarn\u00e1 beoltatni mag\u00e1t, amikor sor ker\u00fcl r\u00e1.\u00a0 A miniszter felel\u0151tlens\u00e9gnek nevezte az olt\u00e1sellenes kamp\u00e1nyt, amely szerinte t\u00f6bb baloldali politikust\u00f3l is l\u00e1that\u00f3 volt. Magyarorsz\u00e1g akkor lesz t\u00fal a v\u00e1ls\u00e1gon, ha siker\u00fcl jelent\u0151sen el\u0151re l\u00e9pnie az olt\u00e1ssz\u00e1mban - jelentette ki.\u00a0\nA korm\u00e1ny azon dolgozik, hogy min\u00e9l t\u00f6bb vakcina legyen el\u00e9rhet\u0151\n\n\u00a0 A korm\u00e1ny minden lehet\u0151s\u00e9get kihaszn\u00e1lva azon dolgozik, hogy legyen koronav\u00edrus elleni vakcina Magyarorsz\u00e1gon, \u00e9s j\u00f3 es\u00e9ly van arra, hogy K\u00edn\u00e1b\u00f3l is szerez olt\u00f3anyagot - k\u00f6z\u00f6lte a Minisztereln\u00f6ks\u00e9get vezet\u0151 miniszter.\n\u00a0\u00a0A k\u00ednai beszerz\u00e9s lehet\u0151s\u00e9g\u00e9r\u0151l a miniszter elmondta: a Sinopharmmal gyakorlatilag meg is \u00e1llapodtak, az els\u0151 adag sz\u00e1ll\u00edt\u00e1s\u00e1nak - amely ak\u00e1r egymilli\u00f3 is lehet - az id\u0151pontja csak a magyar gy\u00f3gyszer\u00e9szeti hat\u00f3s\u00e1gi enged\u00e9lyez\u00e9s gyorsas\u00e1g\u00e1t\u00f3l f\u00fcgg.\nAz EU-s olt\u00f3anyag-sz\u00e1ll\u00edt\u00e1s lass\u00fa\u00a0\u00a0\u00a0\n\nA vakcinabeszerz\u00e9sekr\u0151l Guly\u00e1s Gergely azt mondta: az EU-s olt\u00f3anyag-sz\u00e1ll\u00edt\u00e1s lass\u00fa, 100 ezer alatt van az uni\u00f3n kereszt\u00fcl Magyarorsz\u00e1gra \u00e9rkez\u0151 heti mennyis\u00e9g, amivel k\u00f6r\u00fclbel\u00fcl 30 h\u00e9tig tartana a vesz\u00e9lyeztetett 3 milli\u00f3 embernek a beolt\u00e1sa.\n\u00a0\u00a0 A korm\u00e1ny enn\u00e9l gyorsabban akarja maga m\u00f6g\u00f6tt hagyni a lez\u00e1r\u00e1sok korszak\u00e1t, ehhez viszont m\u00e1shonnan is kell vakcin\u00e1t beszerezni - hangs\u00falyozta.\n\u00a0\u00a0\u00a0 Az EU-b\u00f3l eddig 129 860 ember beolt\u00e1s\u00e1ra elegend\u0151 olt\u00f3anyag \u00e9rkezett Magyarorsz\u00e1gra, \u00e9s 96 100 embert oltottak be - t\u00e1j\u00e9koztatott, majd hozz\u00e1tette, az EU-n kereszt\u00fcl eddig 19,7 milli\u00f3 adag olt\u00f3anyagot k\u00f6t\u00f6tt le Magyarorsz\u00e1g.\n\u00a0\u00a0 Megjegyezte, az EU-b\u00f3l kil\u00e9pett Egyes\u00fclt Kir\u00e1lys\u00e1gban, tov\u00e1bb\u00e1 Izraelben \u00e9s K\u00edn\u00e1ban is eredm\u00e9nyesebben tudtak gondoskodni az olt\u00f3anyaggy\u00e1rt\u00e1sr\u00f3l, illetve -beszerz\u00e9sr\u0151l, mint azt az uni\u00f3 tette.\nA magyar j\u00e1rv\u00e1ny\u00fcgyi int\u00e9zked\u00e9sek k\u00f6vetkezetesek\n\u00a0\u00a0\u00a0 Guly\u00e1s Gergely arr\u00f3l is besz\u00e9lt, tov\u00e1bbra is a k\u00f6vetkezetes magyar j\u00e1rv\u00e1ny\u00fcgyi int\u00e9zked\u00e9sek betart\u00e1sa a garanci\u00e1ja annak, hogy a koronav\u00edrus-j\u00e1rv\u00e1ny m\u00e1sodik hull\u00e1ma lefel\u00e9 tartson. Fontosnak nevezte, hogy a szab\u00e1lyok meghozatal\u00e1t nemzeti konzult\u00e1ci\u00f3 el\u0151zte meg.\n\u00a0\u00a0\u00a0Hangs\u00falyozta, a korl\u00e1toz\u00f3 int\u00e9zked\u00e9sek hat\u00e1s\u00e1ra ugyan Magyarorsz\u00e1g t\u00fal van a m\u00e1sodik hull\u00e1m cs\u00facs\u00e1n, visszaszorul\u00f3ban van a j\u00e1rv\u00e1ny, cs\u00f6kken a fert\u0151z\u00f6ttek \u00e9s az elhunytak sz\u00e1ma, \u00e1m ez nem eur\u00f3pai jelens\u00e9g, \u00edgy a v\u00edrus behozatal\u00e1nak, terjed\u00e9s\u00e9nek vesz\u00e9lye tov\u00e1bbra is fenn\u00e1ll.\nA v\u00e9delmi int\u00e9zked\u00e9sekr\u0151l\n\u00a0\u00a0 A korl\u00e1toz\u00e1sok enyh\u00edt\u00e9s\u00e9re k\u00e9t lehet\u0151s\u00e9g van: vagy a j\u00e1rv\u00e1nyg\u00f6rb\u00e9nek kell tov\u00e1bbra is lefel\u00e9 tartania - de a jelenlegin\u00e9l l\u00e9nyegesen kevesebbnek kellene lennie az akt\u00edv megbeteged\u00e9snek -, vagy az \u00e1toltotts\u00e1got kell olyan m\u00e9rt\u00e9k\u0171re n\u00f6velni, amely garant\u00e1lja, hogy a legvesz\u00e9lyeztetettebbek m\u00e1r nem kaphatj\u00e1k el a betegs\u00e9get - k\u00f6z\u00f6lte a Minisztereln\u00f6ks\u00e9g vezet\u0151je.\n\u00a0\u00a0A hal\u00e1loz\u00e1si adatokr\u00f3l azt mondta: a korm\u00e1nyzati adatk\u00f6zl\u00e9s pontos volt, tavaly az egy \u00e9vvel kor\u00e1bbi hal\u00e1loz\u00e1si sz\u00e1mhoz k\u00e9pest mintegy kilencezerrel hunytak el t\u00f6bben, \u0151k azok, akik koronav\u00edrus-megbeteged\u00e9s k\u00f6vetkezt\u00e9ben vesz\u00edtett\u00e9k \u00e9let\u00fcket.\nMagyarorsz\u00e1g a legjobban teljes\u00edt\u0151 orsz\u00e1gok k\u00f6z\u00f6tt van a munkahelyv\u00e9delem ter\u00fclet\u00e9n\n\u00a0\u00a0\u00a0 A miniszter kiemelte, hogy Eur\u00f3p\u00e1ban Magyarorsz\u00e1g a legjobban teljes\u00edt\u0151 orsz\u00e1gok k\u00f6z\u00f6tt van a munkahelyv\u00e9delem ter\u00fclet\u00e9n, decemberben n\u00e9gyezerrel t\u00f6bben dolgoztak, mint 2019 december\u00e9ben, ami azt mutatja, hogy a korm\u00e1ny gazdas\u00e1gi int\u00e9zked\u00e9sei bev\u00e1ltott\u00e1k a hozz\u00e1juk f\u0171z\u00f6tt rem\u00e9nyeket.\nSokan \u00e9lnek a hitelmorat\u00f3riummal\n\u00a0\u00a0\u00a0 Guly\u00e1s Gergely besz\u00e1molt arr\u00f3l is, az els\u0151 adatok szerint tov\u00e1bbra is nagyon sokan \u00e9lnek a hitelmorat\u00f3riummal, amely 2,6 milli\u00f3 csal\u00e1dnak biztos\u00edt jogosults\u00e1got a hitelt\u00f6rleszt\u00e9si k\u00f6telezetts\u00e9g felf\u00fcggeszt\u00e9s\u00e9re. Ezzel a lehet\u0151s\u00e9ggel mintegy m\u00e1sf\u00e9l milli\u00f3an \u00e9lnek, ami azt jelenti, hogy mintegy 3600 milli\u00e1rd forintos hitel\u00e1llom\u00e1ny esik a morat\u00f3rium al\u00e1 - mondta.\n\u00a0\u00a0K\u00f6z\u00f6lte tov\u00e1bb\u00e1, hogy a jogosult v\u00e1llalkoz\u00e1sok 48,5 sz\u00e1zal\u00e9ka, 48 ezer t\u00e1rsas\u00e1g \u00e9l a hitelt\u00f6rleszt\u00e9si morat\u00f3riummal, ami 4300 milli\u00e1rd forintos hitel\u00e1llom\u00e1nyt \u00e9rint.\n\nA korl\u00e1toz\u00e1s miatt legink\u00e1bb \u00e9rintett \u00e1gazatokr\u00f3l\n\u00a0\u00a0\u00a0 A Minisztereln\u00f6ks\u00e9g vezet\u0151je eml\u00e9keztetett, a korm\u00e1ny a legink\u00e1bb \u00e9rintett \u00e1gazatokban - a j\u00e1rul\u00e9kokat is figyelembe v\u00e9ve - a b\u00e9rk\u00f6lts\u00e9gek mintegy k\u00e9tharmad\u00e1t v\u00e1llalja \u00e1t. A vend\u00e9gl\u00e1t\u00e1sban, a sz\u00e1ll\u00e1shely-szolg\u00e1ltat\u00e1sban, valamint a sporttal, sz\u00f3rakoztat\u00e1ssal \u00e9s szabadid\u0151-szolg\u00e1ltat\u00e1ssal foglalkoz\u00f3 c\u00e9gek k\u00f6z\u00fcl \u00f6sszesen 10 657-en ig\u00e9nyelt\u00e9k ezt a t\u00e1mogat\u00e1st, ami a teljes szektor dolgoz\u00f3inak 69 sz\u00e1zal\u00e9k\u00e1t jelenti.\n\nA lak\u00e1sfel\u00faj\u00edt\u00e1si t\u00e1mogat\u00e1sr\u00f3l\n\u00a0\u00a0\u00a0 Guly\u00e1s Gergely elmondta, a lak\u00e1sfel\u00faj\u00edt\u00e1sokn\u00e1l \u00faj korszakot lehet nyitni azzal, hogy az \u00e1llam a gyermekes csal\u00e1doknak - 6 milli\u00f3 forint kiad\u00e1sig - kifizeti a munk\u00e1k fel\u00e9nek k\u00f6lts\u00e9g\u00e9t.\n\u00a0 A vakcinainfo.gov.hu honlapon lehet regisztr\u00e1lni az olt\u00e1sra \n\n\u00a0\u00a0Guly\u00e1s Gergely, Minisztereln\u00f6ks\u00e9get vezet\u0151 miniszter arr\u00f3l, hogy eddig h\u00e1nyan regisztr\u00e1ltak az olt\u00e1sra, azt mondta: eg\u00e9szen pontos napra k\u00e9sz adataik nincsenek, nagys\u00e1grendileg k\u00f6zelednek a 1,5 milli\u00f3hoz, de j\u00f3 lenne, ha l\u00e9nyegesen t\u00f6bben regisztr\u00e1ln\u00e1nak. Az id\u0151sebb 60 \u00e9v felettieket, illetve a kr\u00f3nikus betegs\u00e9gben szenved\u0151k j\u00f3 lenne, ha mindenk\u00e9ppen beoltatn\u00e1k magukat, hogy az \u00e9let\u00fck ne legyen vesz\u00e9lyben.\nFekete-Gy\u0151r Andr\u00e1snak, a Momentum eln\u00f6k\u00e9nek javaslat\u00e1r\u00f3l, miszerint kapjon mindenki, aki beoltatja mag\u00e1t 100 ezer forintot, azt mondta: az ellenz\u00e9ki politikusnak el\u0151sz\u00f6r eln\u00e9z\u00e9st kellene k\u00e9rnie ami\u00e9rt f\u00fcstgr\u00e1n\u00e1tot dobott rend\u0151r\u00f6kre, ez a mai napig nem t\u00f6rt\u00e9nt meg. \"El\u0151sz\u00f6r alapvet\u0151 mor\u00e1lis k\u00e9rd\u00e9seket kell tiszt\u00e1zni, a Momentum f\u00e9lbolond javaslatait ezt k\u00f6vet\u0151en tudj\u00e1k komolyan venni, amennyire lehet\" - mondta.\u00a0\n\u00a0\u00a0Azt a felvet\u00e9st, hogy az olt\u00e1sra val\u00f3 regisztr\u00e1ci\u00f3 sor\u00e1n nem mindenki kapott visszajelz\u00e9st, Szentkir\u00e1lyi Alexandra azzal magyar\u00e1zta: aki a regisztr\u00e1ci\u00f3 sor\u00e1n beleegyezett, hogy k\u00e9r k\u00fcl\u00f6n t\u00e1j\u00e9koztat\u00e1st, az december 18-\u00e1n m\u00e1r kapott egy e-mailt. Akik ezzel a t\u00e1j\u00e9koztat\u00e1si lehet\u0151s\u00e9ggel nem \u00e9ltek, azok akkor kapnak majd \u00e9rtes\u00edt\u00e9st, amikor sz\u00e1mukra el\u00e9rhet\u0151 lesz az olt\u00e1s - tette hozz\u00e1 a korm\u00e1nysz\u00f3viv\u0151, jelezve, hogy a szigor\u00fa adatv\u00e9delmi szab\u00e1lyok miatt nem k\u00fcldenek k\u00f6zbens\u0151 t\u00e1j\u00e9koztat\u00e1st azoknak, akik erre nem adtak felhatalmaz\u00e1st.\n\u00a0\nA korm\u00e1nysz\u00f3viv\u0151 fontosnak nevezte, hogy baloldali p\u00e1rtok is vegyenek r\u00e9szt a koronav\u00edrus-elleni harcban, mert szerinte eddig hol a regisztr\u00e1ci\u00f3 ellen hergeltek, most pedig amiatt, mert a t\u00e1j\u00e9koztat\u00f3 e-maileket nem kapt\u00e1k meg egyesek.\u00a0 Arra a felvet\u00e9sre, hogy hogyan regisztr\u00e1ljanak azok a m\u00e9lyszeg\u00e9nys\u00e9gben \u00e9l\u0151k, akik nem rendelkeznek internettel, a korm\u00e1nysz\u00f3viv\u0151 azt mondta: ma Magyarorsz\u00e1gon szinte nincs olyan telep\u00fcl\u00e9s, ahol ne lenne internet, \u00edgy lehet\u0151s\u00e9g van seg\u00edts\u00e9get k\u00e9rni a helyi \u00f6nkorm\u00e1nyzatn\u00e1l vagy a jegyz\u0151n\u00e9l.\n\nAz olt\u00e1sigazol\u00e1s k\u00e9rd\u00e9s\u00e9r\u0151l\nArr\u00f3l is besz\u00e9lt, hogy az olt\u00e1sigazol\u00e1s bizony\u00e1ra sz\u00e1mtalan \u00e9szszer\u0171 kedvezm\u00e9nyt fog biztos\u00edtani eur\u00f3pai szinten, p\u00e9ld\u00e1ul a karant\u00e9n al\u00f3li mentes\u00edt\u00e9sn\u00e9l vagy a l\u00e9gi k\u00f6zleked\u00e9sben. Az eur\u00f3pai szab\u00e1lyokat pedig nyilv\u00e1n tag\u00e1llamiak is k\u00f6vetik majd - f\u0171zte hozz\u00e1.\n\u00a0 Guly\u00e1s Gergely a vakcina\u00fatlev\u00e9lre vonatkoz\u00f3 k\u00e9rd\u00e9sre v\u00e1laszolva elmondta: k\u00f6z\u00f6s eur\u00f3pai szab\u00e1lyoz\u00e1sra tesz javaslatot az Eur\u00f3pai Bizotts\u00e1g, a j\u00f6v\u0151 h\u00e9t cs\u00fct\u00f6rt\u00f6k\u00f6n pedig online EU-cs\u00facsot tartanak, amelynek egyik f\u0151 t\u00e9m\u00e1ja is v\u00e1rhat\u00f3an ez lesz. Kijelentette: a korm\u00e1ny el\u0151sz\u00f6r megv\u00e1rja, hogy lesz-e egys\u00e9ges eur\u00f3pai szab\u00e1lyoz\u00e1s, \u00e9s erre is tekintettel alkotja meg a magyar szab\u00e1lyokat.\u00a0\u00a0\u00a0\u00a0\u00a0\n\u00a0\u00a0\u00a0\u00a0Guly\u00e1s Gergelyt arr\u00f3l is k\u00e9rdezt\u00e9k, mikor juthatnak mag\u00e1nc\u00e9gek olt\u00e1shoz, tekintettel arra, hogy van olyan c\u00e9g, amely 5000 forintos el\u0151regisztr\u00e1ci\u00f3t k\u00f6vet\u0151en \u00edg\u00e9r vakcin\u00e1t. A miniszter lesz\u00f6gezte: pillanatnyilag \u00e1llamok v\u00e1s\u00e1rolnak vakcin\u00e1kat, ez\u00e9rt a null\u00e1val egyenl\u0151 az es\u00e9lye annak, hogy egy mag\u00e1nc\u00e9g vakcin\u00e1hoz jusson, \u00edgy aki ezzel tal\u00e1lkozik, az szinte biztos lehet abban, hogy \"sz\u00e9lh\u00e1mossal\" van dolga. Ez\u00e9rt azt tan\u00e1csolta, hogy ilyen esetben ne hirdet\u0151h\u00f6z, hanem a rend\u0151rs\u00e9ghez forduljanak.\n\u00a0 K\u00e9rd\u00e9sre v\u00e1laszolva arr\u00f3l is besz\u00e9lt: naponta t\u00f6bb mint f\u00e9lmilli\u00f3 ember k\u00e9pesek beoltani, \u00edgy ha van olt\u00f3anyag, akkor 10-12 nap alatt mindenkit, aki ezt ig\u00e9nyli, be tudnak oltani Magyarorsz\u00e1gon.\nA korl\u00e1toz\u00e1sok felold\u00e1s\u00e1r\u00f3l \n\n\u00a0\u00a0Azzal kapcsolatban, hogy hogyan tervezz\u00e9k az emberek a tavaszi-ny\u00e1ri szabads\u00e1gukat, mivel sz\u00e1molnak, azt mondta: mindent megtesznek annak \u00e9rdek\u00e9ben, hogy a legjobb forgat\u00f3k\u00f6nyv \u00e9rv\u00e9nyes\u00fclhessen. Ma szerinte a ny\u00e1r a re\u00e1lis, de legrosszabb forgat\u00f3k\u00f6nyv. Ha tudnak vakcin\u00e1t szerezni, \u00e9s nem csak az Eur\u00f3pai Uni\u00f3ra t\u00e1maszkodnak, valamint betartj\u00e1k a jelenlegi szab\u00e1lyokat, akkor enn\u00e9l kor\u00e1bbi nyit\u00e1sra is van es\u00e9ly. Az a vil\u00e1g, amikor h\u00f3napokra el\u0151re lehetett nyaral\u00e1st tervezni, megsz\u0171nt, most hetekre lehet csup\u00e1n. Azt v\u00e1rj\u00e1k, hogy visszat\u00e9rjen az az id\u0151, amikor h\u00f3napokra el\u0151re lehet felel\u0151ss\u00e9gteljesen tervezni - mondta.\n\u00a0\u00a0 A kabinet minden olyan gazdas\u00e1gi \u00e1gazattal pr\u00f3b\u00e1l egyeztetni, amelynek eset\u00e9ben a koronav\u00edrus miatti k\u00e1rok korm\u00e1nyzati enyh\u00edt\u00e9se biztos\u00edthat\u00f3 - k\u00f6z\u00f6lte egy m\u00e1sik felvet\u00e9sre, jelezve, hogy most p\u00e9ld\u00e1ul az edz\u0151terem-tulajdonosokkal egyeztet a turisztikai \u00fcgyn\u00f6ks\u00e9g, \u00e9s a fesztiv\u00e1lszervez\u0151kkel val\u00f3 konzult\u00e1ci\u00f3ra is nyitottak. Jelenleg azonban neh\u00e9z felel\u0151ss\u00e9ggel nyilatkozni a ny\u00e1ri fesztiv\u00e1lokkal kapcsolatosan - jegyezte meg.\u00a0\u00a0\nK\u00f6z\u00f6lte tov\u00e1bb\u00e1, a Magyar Olimpiai Bizotts\u00e1g (MOB) arra k\u00e9rte a korm\u00e1nyt, hogy a toki\u00f3i ny\u00e1ri olimpi\u00e1ra kijutott, valamint az indul\u00e1sra es\u00e9lyes sportol\u00f3k soron k\u00edv\u00fcl kaphassanak olt\u00e1st. A korm\u00e1ny nyitott erre, az illet\u00e9kes t\u00e1rc\u00e1nak kell egyeztetnie err\u0151l a MOB-bal, ezt k\u00f6vet\u0151en pedig az olimpi\u00e1n r\u00e9szt vev\u0151 sportol\u00f3knak \u00e9s edz\u0151iknek biztos\u00edtani fogj\u00e1k az olt\u00e1st.\nA miniszter nemmel v\u00e1laszolt arra a k\u00e9rd\u00e9sre, tervezik-e, hogy m\u00fcncheni p\u00e9ld\u00e1ra bevezess\u00e9k, hogy csak FFP2-es sz\u00e1jmaszkban lehessen boltba menni vagy t\u00f6megk\u00f6zleked\u00e9si eszk\u00f6zre sz\u00e1llni.\n\nMTI/Koronav\u00edrus Sajt\u00f3k\u00f6zpont\n\u00a0\n\n"}]