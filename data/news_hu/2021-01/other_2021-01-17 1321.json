[{"date": "2021-01-17 13:21", "url": "https://koronavirus.gov.hu/cikkek/m1-folytatodik-vasarnap-gyermekvedelemben-es-szocialis-alapellatasban-dolgozok-ingyenes", "h1": "M1: folytat\u00f3dik vas\u00e1rnap is a gyermekv\u00e9delemben \u00e9s a szoci\u00e1lis alapell\u00e1t\u00e1sban dolgoz\u00f3k ingyenes tesztel\u00e9se", "body": "\nFolytat\u00f3dik vas\u00e1rnap is a gyermekv\u00e9delemben \u00e9s a szoci\u00e1lis alapell\u00e1t\u00e1sban dolgoz\u00f3k t\u00f6meges ingyenes tesztel\u00e9se - hangzott el az M1 aktu\u00e1lis csatorna vas\u00e1rnapi m\u0171sor\u00e1ban. Az els\u0151 nap tapasztalatai alapj\u00e1n nagyon kev\u00e9s teszt lett pozit\u00edv.\n\n\n\u00a0A h\u00e9tv\u00e9gi ingyenes tesztel\u00e9sben a szoci\u00e1lis alapszolg\u00e1ltat\u00e1sban, a gyermekj\u00f3l\u00e9ti alapell\u00e1t\u00e1sban, valamint a gyermekv\u00e9delmi szakell\u00e1t\u00e1sban, jav\u00edt\u00f3int\u00e9zeti ell\u00e1t\u00e1sban dolgoz\u00f3k vehetnek r\u00e9szt, \u00edgy t\u00f6bbek k\u00f6z\u00f6tt falugondnokok, h\u00e1zi seg\u00edts\u00e9gny\u00fajt\u00e1st v\u00e9gz\u0151 szoci\u00e1lis dolgoz\u00f3k, csal\u00e1dseg\u00edt\u0151k, utcai \u00e9s k\u00f6z\u00f6ss\u00e9gi szoci\u00e1lis munk\u00e1t v\u00e9gz\u0151k, hajl\u00e9ktalanell\u00e1t\u00e1sban dolgoz\u00f3k, gyermekv\u00e9delemben dolgoz\u00f3k. A sz\u0171r\u00e9st, amelyre csaknem 47 ezer embernek biztos\u00edtanak lehet\u0151s\u00e9get, a korm\u00e1nyhivatalok szervezik 127 helysz\u00ednen. A mint\u00e1kat egyetemi hallgat\u00f3k veszik le.\n\u00a0\u00a0\u00a0\u00a0A sz\u00e9kesfeh\u00e9rv\u00e1ri j\u00e1r\u00e1si k\u00f6zpontb\u00f3l bejelentkez\u0151 tud\u00f3s\u00edt\u00f3 arr\u00f3l besz\u00e9lt, hogy Fej\u00e9r megy\u00e9ben m\u00e9g hat helysz\u00ednen zajlik a csoportos tesztel\u00e9s, a bejelentkezetteket - szombathoz hasonl\u00f3an - 8-16 \u00f3ra k\u00f6z\u00f6tt v\u00e1rj\u00e1k. A tesztel\u00e9s lehet\u0151s\u00e9g\u00e9vel valamennyi, a szektorban dolgoz\u00f3 \u00e9lhet, \u00e9s sokan jelentkeztek is r\u00e1. A tud\u00f3s\u00edt\u00f3nak a tesztel\u00e9sen r\u00e9szt vev\u0151k arr\u00f3l besz\u00e9ltek, az \u00e1ltaluk ell\u00e1tottak, koll\u00e9g\u00e1ik \u00e9s szertetteik ir\u00e1nt \u00e9rzett felel\u0151ss\u00e9g miatt szeretn\u00e9k teszteltetni magukat, hogy negat\u00edv teszt birtok\u00e1ban v\u00e1ghassanak neki a j\u00f6v\u0151 heti munk\u00e1juknak.\n\u00a0\u00a0\u00a0\u00a0Az esztergomi j\u00e1r\u00e1si hivatalb\u00f3l jelentkez\u0151 tud\u00f3s\u00edt\u00f3 arr\u00f3l sz\u00e1molt be, a j\u00e1r\u00e1si hivatalon k\u00edv\u00fcl m\u00e9g \u00f6t helysz\u00ednen el\u00e9rhet\u0151 az ingyenes teszt, amelyre Kom\u00e1rom-Esztergom megy\u00e9ben 1500-an jogosultak. Elmondta, t\u00f6bben is azt hangs\u00falyozt\u00e1k, hogy fontosnak tartj\u00e1k a rendszeres tesztel\u00e9st, \u00e9s v\u00e1rj\u00e1k, hogy sz\u00e1mukra is el\u00e9rhet\u0151 legyen az olt\u00e1s.\n\u00a0\u00a0\u00a0\u00a0A Kom\u00e1rom-Esztergom Megyei Korm\u00e1nyhivatal tatab\u00e1nyai \u00e9p\u00fclet\u00e9ben nyilatkoz\u00f3 Kancz Csaba korm\u00e1nymegb\u00edzott pedig arr\u00f3l besz\u00e9lt, a tesztek nagy r\u00e9sz\u00e9t m\u00e1r szombaton elv\u00e9gezt\u00e9k, \u00e9s vas\u00e1rnap is v\u00e1rj\u00e1k azokat, akik erre a napra regisztr\u00e1ltak. Hozz\u00e1tette: az elm\u00falt m\u00e1sf\u00e9l napban 180 tesztet v\u00e9geztek el.\n\u00a0\u00a0\u00a0\u00a0A Debreceni Alapell\u00e1t\u00e1si \u00e9s Eg\u00e9szs\u00e9gfejleszt\u00e9si Int\u00e9zetb\u0151l jelentkez\u0151 tud\u00f3s\u00edt\u00f3 arr\u00f3l t\u00e1j\u00e9koztatott, hogy Hajd\u00fa-Bihar megy\u00e9ben hat telep\u00fcl\u00e9sen zajlik az ingyenes tesztel\u00e9s. Az int\u00e9zm\u00e9ny igazgat\u00f3ja, Papp Csaba pedig a m\u0171sorfolyamban arr\u00f3l besz\u00e9lt, napi 200 tesztel\u0151re sz\u00e1m\u00edtanak, \u00e9s azokat is letesztelik, akik valamilyen ok miatt nem tudtak regisztr\u00e1lni.\n\u00a0\u00a0\u00a0\u00a0A Somogy megyei korm\u00e1nymegb\u00edzott, Neszm\u00e9nyi Zsolt a m\u0171sorban ismertette, hogy a megy\u00e9ben hat helysz\u00ednen v\u00e9gzik a tesztel\u00e9st, amit v\u00e9d\u0151n\u0151k, eg\u00e9szs\u00e9g\u00fcgyi v\u00e9gzetts\u00e9g\u0171 dolgoz\u00f3k v\u00e9geznek, az adminisztr\u00e1ci\u00f3t pedig a korm\u00e1nyhivatal munkat\u00e1rsai csin\u00e1lj\u00e1k. A korm\u00e1nymegb\u00edzott elmond\u00e1sa szerint Somogy megy\u00e9ben 1300-an dolgoznak a szoci\u00e1lis \u00e9s gyermekv\u00e9delmi alapell\u00e1t\u00e1sban, \u00e9s sokan \u00e9lnek a tesztel\u00e9s lehet\u0151s\u00e9g\u00e9vel.\n\nMTI 2021. janu\u00e1r 17.\n\n"}]