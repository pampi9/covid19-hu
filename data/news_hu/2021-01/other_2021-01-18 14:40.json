[{"date": "2021-01-18 14:40", "url": "https://koronavirus.gov.hu/cikkek/orszagos-tisztifoorvos-ujabb-tobb-mint-35-ezer-ember-beoltasara-eleg-vakcina-erkezik", "h1": "Orsz\u00e1gos tisztif\u0151orvos: \u00fajabb, t\u00f6bb mint 35 ezer ember beolt\u00e1s\u00e1ra el\u00e9g vakcina \u00e9rkezik", "body": "\n\u00dajabb, 35 685 ember beolt\u00e1s\u00e1ra elegend\u0151 vakcina \u00e9rkezik a h\u00e9ten a Pfizert\u0151l - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n h\u00e9tf\u0151n.\n\n\nM\u00fcller Cec\u00edlia hozz\u00e1tette, ez a 61 t\u00e1lc\u00e1nyi mennyis\u00e9g valamivel kevesebb lesz, mint amire sz\u00e1m\u00edtottak.\n\u00a0\u00a0\u00a0\u00a0K\u00f6z\u00f6lte: eddig 129 860 embernek el\u00e9g v\u00e9d\u0151olt\u00e1s \u00e9rkezett az orsz\u00e1gba, \u00e9s 123 188-an - k\u00f6zt\u00fck id\u0151sotthonok 10 003 lak\u00f3ja \u00e9s dolgoz\u00f3ja - kapt\u00e1k meg az olt\u00e1st.\n\u00a0\u00a0\u00a0\u00a0Besz\u00e1molt arr\u00f3l is, hogy a h\u00e9tv\u00e9g\u00e9n a szoci\u00e1lis ell\u00e1t\u00e1sban dolgoz\u00f3k tesztel\u00e9s\u00e9n 5920-an vettek r\u00e9szt, 0,7 sz\u00e1zal\u00e9kukn\u00e1l, 41 embern\u00e9l mutatt\u00e1k ki a fert\u0151z\u00e9st.\n\u00a0\u00a0\u00a0\u00a0M\u00fcller Cec\u00edlia a t\u00e1j\u00e9koztat\u00f3n az elm\u00falt nap j\u00e1rv\u00e1ny\u00fcgyi adatait kedvez\u0151nek nevezve elmondta, ezer al\u00e1 cs\u00f6kkent az \u00fajonnan felfedezett koronav\u00edrus-fert\u0151z\u00e9sek sz\u00e1ma, huszonn\u00e9gy \u00f3ra alatt 875 \u00faj fert\u0151z\u00f6ttet tal\u00e1ltak. Jelenleg 4445 koronav\u00edrusos beteg szorul k\u00f3rh\u00e1zi ell\u00e1t\u00e1sra, k\u00f6z\u00fcl\u00fck 330-an vannak l\u00e9legeztet\u0151g\u00e9pen, a gy\u00f3gyultak sz\u00e1ma azonban m\u00e1r meghaladja az akt\u00edv fert\u0151z\u00f6ttek\u00e9t: a j\u00e1rv\u00e1ny kezdete \u00f3ta eddig 230 441-en gy\u00f3gyultak meg, az akt\u00edv fert\u0151z\u00f6ttek sz\u00e1ma pedig 110 853 volt.\n\u00a0\u00a0\u00a0\u00a0Ut\u00f3bbi sz\u00e1m folyamatosan cs\u00f6kken, ami kedvez\u0151 tendencia, de ez nem ad okot semmilyen laz\u00edt\u00e1sra, mivel a k\u00f6rnyez\u0151 orsz\u00e1gokban ism\u00e9t elkezdett emelkedni a betegek sz\u00e1ma - h\u00edvta fel a figyelmet a szakember. M\u00fcller Cec\u00edlia hozz\u00e1tette, a j\u00e1rv\u00e1nykezel\u00e9s \"nagyon hat\u00e9kony fegyvere\" a v\u00e9d\u0151olt\u00e1s, \u00e9s ha sokan oltatj\u00e1k be magukat, ez seg\u00edt kil\u00e1balni a j\u00e1rv\u00e1nynak ebb\u0151l a szakasz\u00e1b\u00f3l. A tisztif\u0151orvos egyben arra k\u00e9rte az embereket, hogy lehet\u0151s\u00e9g szerint min\u00e9l t\u00f6bben regisztr\u00e1ljanak az olt\u00e1sra. A c\u00e9l, hogy - f\u0151k\u00e9nt a vesz\u00e9lyeztetett, z\u00e1rt k\u00f6z\u00f6ss\u00e9gekben - magas legyen az \u00e1toltotts\u00e1g - mondta.\nRegisztr\u00e1ci\u00f3 v\u00e9d\u0151olt\u00e1sra:\u00a0https://vakcinainfo.gov.hu/\nAz eg\u00e9szs\u00e9g\u00fcgyi dolgoz\u00f3k beolt\u00e1sa k\u00f3rh\u00e1zi olt\u00f3ponton zajlik, tov\u00e1bbi inform\u00e1ci\u00f3:\u00a0https://koronavirus.gov.hu/cikkek/korhazi-oltopontok-elerhetosege-egeszsegugyi-dolgozok-szamara\n\u00a0M\u00fcller Cec\u00edlia az olt\u00f3anyagokr\u00f3l a h\u00e9tv\u00e9g\u00e9n kering\u0151 \"t\u00e9ves inform\u00e1ci\u00f3kr\u00f3l\" sz\u00f3lva arra k\u00e9rte a lakoss\u00e1got, b\u00edzzanak a magyar szakemberekben.\n\u00a0\u00a0\u00a0\u00a0\"Az olt\u00e1si terv megval\u00f3s\u00edt\u00e1s\u00e1hoz elegend\u0151 vakcinamennyis\u00e9gre van sz\u00fcks\u00e9g, ez\u00e9rt fontos, hogy az eur\u00f3pai uni\u00f3s forr\u00e1sokon k\u00edv\u00fcl egy\u00e9b ter\u00fcleteket is megkeress\u00fcnk, \u00e9s kiz\u00e1r\u00f3lag a biztons\u00e1gos, hat\u00e9kony vakcin\u00e1kkal oltsunk Magyarorsz\u00e1gon\" - jelentette ki.\n\u00a0\u00a0\u00a0\u00a0A tisztif\u0151orvos elmondta: a vizsg\u00e1lt k\u00ednai vakcina a teljes v\u00edrus el\u00f6lt v\u00e1ltozat\u00e1t tartalmaz\u00f3 vakcin\u00e1k csoportj\u00e1ba tartozik, amelyek bev\u00e1lt olt\u00f3anyagok - ugyan\u00fagy, mint p\u00e9ld\u00e1ul a gyermekb\u00e9nul\u00e1s \u00e9s az influenza elleni nagyon hat\u00e1sos olt\u00e1s - \u00e9s megbeteged\u00e9st nem tudnak okozni.\n\u00a0\u00a0\u00a0\u00a0\u00dajs\u00e1g\u00edr\u00f3i k\u00e9rd\u00e9sre v\u00e1laszolva M\u00fcller Cec\u00edlia kifejtette, a k\u00ednai Sinopharm v\u00e9d\u0151olt\u00e1s\u00e1nak vizsg\u00e1lata jelenleg is tart, a magyar szakemberek a gy\u00e1rt\u00e1s helysz\u00ednen ellen\u0151rzik a vakcina el\u0151\u00e1ll\u00edt\u00e1s\u00e1nak technol\u00f3gi\u00e1j\u00e1t, mert ez sz\u00fcks\u00e9ges a hat\u00f3s\u00e1gi enged\u00e9ly kiad\u00e1s\u00e1hoz.\n\u00a0\u00a0\u00a0\u00a0\"Csak hat\u00e1sos \u00e9s biztons\u00e1gos vakcin\u00e1ra fogja kiadni a magyar eg\u00e9szs\u00e9g\u00fcgyi hat\u00f3s\u00e1g az enged\u00e9lyt\" - jelentette ki a tisztif\u0151orvos.\n\u00a0\u00a0\u00a0\u00a0A koronav\u00edrus mut\u00e1ci\u00f3ival kapcsolatos k\u00e9rd\u00e9sre a szakember meger\u0151s\u00edtette, hogy a virol\u00f3gusok jelenlegi tud\u00e1sa szerint a vakcina hat\u00e9konys\u00e1g\u00e1t ezek a mut\u00e1ci\u00f3k egyel\u0151re nem befoly\u00e1solj\u00e1k. Megjegyezte, a v\u00edrus brit vari\u00e1nsa itthon egyel\u0151re nem sokszorozta meg a fert\u0151z\u00f6ttek sz\u00e1m\u00e1t, a Nemzeti N\u00e9peg\u00e9szs\u00e9g\u00fcgyi K\u00f6zpont eddig n\u00e9gy, m\u00edg a P\u00e9csi Tudom\u00e1nyegyetem \u00f6t ember eset\u00e9ben mutatta ki ezt a koronav\u00edrus-mut\u00e1ci\u00f3t.\n\u00a0\u00a0\u00a0\u00a0Oroszorsz\u00e1gb\u00f3l h\u00e1romezer ember beolt\u00e1s\u00e1ra alkalmas vakcinamennyis\u00e9g \u00e9rkezett, ezt egyel\u0151re t\u00e1rolj\u00e1k \u00e9s vizsg\u00e1lj\u00e1k - k\u00f6z\u00f6lte M\u00fcller Cec\u00edlia, megjegyezve, a min\u0151s\u00e9gi vizsg\u00e1latok eddig \"rendk\u00edv\u00fcl biztat\u00f3ak\", a k\u00f6zelj\u00f6v\u0151ben pedig - a k\u00ednai vakcin\u00e1hoz hasonl\u00f3an - a gy\u00e1rt\u00f3helyen biztos\u00edt lehet\u0151s\u00e9get az orosz f\u00e9l az olt\u00f3anyag tanulm\u00e1nyoz\u00e1sra.\n\n\n"}]