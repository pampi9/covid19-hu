[{"date": "2021-01-12 10:43", "url": "https://koronavirus.gov.hu/cikkek/novak-helyettesitesi-dijat-vezetnek-be-kisgyermekneveloknek", "h1": "Nov\u00e1k: helyettes\u00edt\u00e9si d\u00edjat vezetnek be a kisgyermeknevel\u0151knek", "body": "\nAz idei \u00e9vt\u0151l helyettes\u00edt\u00e9si d\u00edjat kapnak azok a b\u00f6lcs\u0151dei dolgoz\u00f3k, akik saj\u00e1t munk\u00e1juk ell\u00e1t\u00e1sa mellett egy m\u00e1sik, munk\u00e1b\u00f3l kiesett b\u00f6lcs\u0151dei dolgoz\u00f3t helyettes\u00edtenek - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter kedden Facebook-oldal\u00e1n.\n\n\nNov\u00e1k Katalin a k\u00f6zz\u00e9tett vide\u00f3ban ismertette, hogy a helyettes\u00edt\u00e9si p\u00f3tl\u00e9k egy 25 \u00e9ves tapasztalattal rendelkez\u0151, fels\u0151fok\u00fa v\u00e9gzetts\u00e9g\u0171 b\u00f6lcs\u0151dei kisgyermeknevel\u0151 eset\u00e9ben heti szinten 20 ezer forintn\u00e1l is nagyobb \u00f6sszeget jelenthet.\n\u00a0\u00a0\u00a0\u00a0Ez val\u00f3di anyagi seg\u00edts\u00e9g, elismer\u00e9s, amely a koronav\u00edrus-j\u00e1rv\u00e1ny id\u0151szak\u00e1ban k\u00fcl\u00f6n\u00f6sen fontos lehet - mondta a miniszter.\n\u00a0\u00a0\u00a0\u00a0Nov\u00e1k Katalin hangs\u00falyozta: a korm\u00e1ny folyamatosan n\u00f6veli a b\u00f6lcs\u0151dei f\u00e9r\u0151helyek sz\u00e1m\u00e1t, \u00e9vr\u0151l-\u00e9vre emeli a b\u00f6lcs\u0151d\u00e9k finansz\u00edroz\u00e1s\u00e1t, \u00e9s \u00f6t \u00e9ve folyamatosan n\u00f6veli a b\u00f6lcs\u0151dei dolgoz\u00f3k juttat\u00e1sait.\nA korm\u00e1ny azt szeretn\u00e9, hogy a b\u00f6lcs\u0151dei dolgoz\u00f3k anyagi \u00e9s erk\u00f6lcsi megbecs\u00fcl\u00e9se min\u00e9l nagyobb legyen, ezt seg\u00edtik a b\u00e9remel\u00e9sek - mondta a miniszter.\n\n\nMTI 2021. janu\u00e1r 12.\n\n"}]