[{"date": "2021-01-07 13:32", "url": "https://koronavirus.gov.hu/cikkek/maruzsa-az-operativ-torzs-kozepiskolai-digitalis-oktatas-meghosszabbitasat-javasolja", "h1": "Maruzsa: az operat\u00edv t\u00f6rzs a k\u00f6z\u00e9piskolai digit\u00e1lis oktat\u00e1s meghosszabb\u00edt\u00e1s\u00e1t javasolja a korm\u00e1nynak", "body": "\nAz operat\u00edv t\u00f6rzs azt javasolta a korm\u00e1nynak, hogy a janu\u00e1r 11-\u00e9n lej\u00e1r\u00f3 sz\u00e1mos int\u00e9zked\u00e9s k\u00f6z\u00fcl a k\u00f6z\u00e9piskol\u00e1kn\u00e1l hosszabb\u00edtsa meg a tantermen k\u00edv\u00fcli digit\u00e1lis munkarendet, vagyis folytat\u00f3djon a k\u00f6znevel\u00e9sben \u00e9s a szakk\u00e9pz\u00e9sben a digit\u00e1lis munkarend - mondta a k\u00f6znevel\u00e9s\u00e9rt felel\u0151s \u00e1llamtitk\u00e1r a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\n\n\u00a0Maruzsa Zolt\u00e1n hozz\u00e1tette: a korm\u00e1ny a t\u00f6bbi int\u00e9zked\u00e9ssel egy\u00fctt hat\u00e1roz majd a k\u00e9rd\u00e9sben, \u00e9s v\u00e1rhat\u00f3an p\u00e9nteken ismertetik a d\u00f6nt\u00e9st.\n\u00a0\u00a0\u00a0\u00a0Az \u00e1llamtitk\u00e1r azt k\u00e9rte az oktat\u00e1si int\u00e9zm\u00e9nyekt\u0151l, \u00fagy k\u00e9sz\u00fcljenek, hogy v\u00e1rhat\u00f3an janu\u00e1r 11-\u00e9n m\u00e9g nem \u00e1ll vissza a jelenl\u00e9ti oktat\u00e1s a 9-12. \u00e9vfolyamokon.\n\u00a0\u00a0\u00a0\u00a0Maruzsa Zolt\u00e1n eml\u00e9keztetett arra, a korm\u00e1ny november 11-\u00e9n rendelte el a 9-12. \u00e9vfolyamokon a tantermen k\u00edv\u00fcli digit\u00e1lis oktat\u00e1st, majd ezt decemberben tov\u00e1bbi egy h\u00f3nappal meghosszabb\u00edtotta. Hozz\u00e1tette: a j\u00e1rv\u00e1ny\u00fcgyi helyzet javul\u00e1s\u00e1val folyamatosan elemezt\u00e9k, vissza lehet-e \u00e1llni a jelenl\u00e9ti oktat\u00e1sra janu\u00e1r 11-e ut\u00e1n.\n\u00a0\u00a0\u00a0\u00a0Kiemelte: a k\u00e9rd\u00e9s komoly tan\u00fcgyi dilemma, mert b\u00e1r biztosak abban, hogy a jelenl\u00e9ti oktat\u00e1s eredm\u00e9nyess\u00e9ge jobb, l\u00e1tj\u00e1k, hogy az iskol\u00e1k sok esetben kiv\u00e1l\u00f3an biztos\u00edtj\u00e1k a digit\u00e1lis oktat\u00e1st. Emellett a tanul\u00f3k is megosztottak a k\u00e9rd\u00e9sben - jegyezte meg. Hozz\u00e1tette: ugyanakkor nem tan\u00fcgyi, hanem j\u00e1rv\u00e1ny\u00fcgyi k\u00e9rd\u00e9sr\u0151l van sz\u00f3, emiatt az \u00fcgyben a d\u00f6nt\u00e9shozatalt k\u00e9nytelenek voltak \"kicsit elh\u00fazni\", ugyanis b\u00e1r kedvez\u0151en alakultak az \u00fcnnepek alatti tesztel\u00e9si adatok, de alacsony tesztel\u00e9si sz\u00e1m mellett, ez\u00e9rt - mint mondta - \"az \u00e9let \u00fajraindul\u00e1s\u00e1t\" is meg kellett v\u00e1rni ahhoz, hogy pontosabb k\u00e9pet kapjanak. Az is befoly\u00e1solja a d\u00f6nt\u00e9st, hogy az Angli\u00e1ban megjelent \u00faj v\u00edrusmut\u00e1ci\u00f3 miatt az eur\u00f3pai orsz\u00e1gok jellemz\u0151en szigor\u00edtanak - jelezte.\n\u00a0\u00a0\u00a0\u00a0A m\u00e9rlegel\u00e9s sor\u00e1n az \u00f3vatoss\u00e1g mellett d\u00f6nt\u00f6tt\u00fcnk, hiszen az emberi \u00e9letek biztons\u00e1ga a legfontosabb - hangs\u00falyozta.\n\u00a0\u00a0\u00a0\u00a0Maruzsa Zolt\u00e1n felh\u00edvta a figyelmet arra, hogy sem a pedag\u00f3gusok, sem a tanul\u00f3k nincsenek kitiltva az oktat\u00e1si \u00e9p\u00fcletekb\u0151l. \"Teh\u00e1t ahol a f\u00e9l\u00e9vz\u00e1r\u00e1s \u00e9rdek\u00e9ben sz\u00fcks\u00e9ges, ott lehets\u00e9ges a felz\u00e1rk\u00f3ztat\u00e1s, a korrekt sz\u00e1monk\u00e9r\u00e9s \u00e9rdek\u00e9ben az egyes tanul\u00f3knak a megsz\u00f3l\u00edt\u00e1sa, beh\u00edv\u00e1sa, kiscsoportos foglalkoz\u00e1sok\" - fogalmazott.\n\u00a0\u00a0\u00a0\u00a0Az Emberi Er\u0151forr\u00e1sok Miniszt\u00e9rium\u00e1nak \u00e1llamtitk\u00e1ra elmondta azt is, hogy a t\u00e9li sz\u00fcnet alatt mindenhol megt\u00f6rt\u00e9nt a takar\u00edt\u00e1s, ahol kellett, ott a honv\u00e9ds\u00e9g seg\u00edts\u00e9g\u00e9vel. A tan\u00edt\u00e1s megkezd\u00e9se el\u0151tt megszervezt\u00e9k a k\u00f6znevel\u00e9sben \u00e9s szakk\u00e9pz\u00e9sben dolgoz\u00f3k ingyenes sz\u0171r\u00e9s\u00e9t, amellyel 20 744-en \u00e9ltek, ebb\u0151l 209 minta lett pozit\u00edv, ami kedvez\u0151 sz\u00e1mnak tekinthet\u0151.\n\u00a0\u00a0\u00a0\u00a0Mint mondta, \u00f6r\u00fcltek volna, ha t\u00f6bben \u00e9lnek az ingyenes teszt lehet\u0151s\u00e9g\u00e9vel, de \u00fagy v\u00e9lte, a 10 sz\u00e1zal\u00e9kos r\u00e9szv\u00e9tel mellett is \u00e9rdemes volt azt megszervezni, mert akiket kisz\u0171rtek, nem fogj\u00e1k megfert\u0151zni a t\u00f6bbieket \u00e9s ez seg\u00edt az iskol\u00e1k, \u00f3vod\u00e1k nyitva tart\u00e1s\u00e1ban. Felid\u00e9zte: a novemberi sz\u0171r\u00e9s idej\u00e9n az els\u0151 napon 85 sz\u00e1zal\u00e9k volt az \u00e9rdekl\u0151d\u00e9s, ami a c\u00e9lzott tesztel\u00e9s v\u00e9g\u00e9re 60 sz\u00e1zal\u00e9k al\u00e1 cs\u00f6kkent.\n\u00a0\u00a0\u00a0\u00a0Sz\u00f3lt arr\u00f3l is, hogy az \u00f3vod\u00e1k, \u00e1ltal\u00e1nos iskol\u00e1k janu\u00e1r 4-\u00e9n rendben \u00e9s z\u00f6kken\u0151mentesen megnyitottak, az operat\u00edv t\u00f6rzs d\u00f6nt\u00e9se alapj\u00e1n jelenleg 12 \u00f3vod\u00e1ban, jellemz\u0151en egy-k\u00e9t csoportban van rendk\u00edv\u00fcli sz\u00fcnet, ami az \u00f3vod\u00e1k 0,2 sz\u00e1zal\u00e9ka. Jelenleg 14 \u00e1ltal\u00e1nos iskol\u00e1ban - az iskol\u00e1k 0,5 sz\u00e1zal\u00e9k\u00e1ban - van, jellemz\u0151en egy-k\u00e9t oszt\u00e1lyban tantermen k\u00edv\u00fcli digit\u00e1lis munkarend.\n\u00a0\u00a0\u00a0\u00a0Maruzsa Zolt\u00e1n tudatta: a bev\u00e1lt modell szerint m\u0171k\u00f6dtetik a j\u00f6v\u0151ben is az \u00e1ltal\u00e1nos iskol\u00e1kat, \u00f3vod\u00e1kat. Sz\u00f3lt arr\u00f3l is, hogy az \u00e9p\u00fcletekben most is biztos\u00edtott a testh\u0151m\u00e9rs\u00e9klet-m\u00e9r\u00e9s, meghib\u00e1sod\u00e1s eset\u00e9n lehet\u0151s\u00e9g van az eszk\u00f6z p\u00f3tl\u00e1s\u00e1ra.\n\u00a0\u00a0\u00a0\u00a0Elmondta azt is, a j\u00f6v\u0151 h\u00e9ten az int\u00e9zm\u00e9nyek megkapj\u00e1k a janu\u00e1ri fert\u0151tlen\u00edt\u0151szer-mennyis\u00e9get, \u00e9s felid\u00e9zte, a tan\u00e9v kezdete \u00f3ta minden h\u00f3napban mintegy 300 ezer liter fert\u0151tlen\u00edt\u0151t biztos\u00edtanak a takar\u00edt\u00e1shoz.\n\u00a0\u00a0\u00a0\u00a0Elmondta azt is, hogy megszervezt\u00e9k a hat\u00e1ron t\u00falr\u00f3l \u00e9rkez\u0151 di\u00e1kok ingyenes tesztel\u00e9s\u00e9nek lehet\u0151s\u00e9g\u00e9t, ahogyan azt a ny\u00e1ri \u00e9s \u0151szi sz\u00fcnet ut\u00e1n is tett\u00e9k. Szavai szerint legitim \u00e9rdek, hogy a di\u00e1kok a sz\u00fcnetekre haza tudjanak l\u00e1togatni, de mivel ez fokozott kock\u00e1zatot jelent \u00e9s karant\u00e9nk\u00f6telezetts\u00e9g\u00fck lenne a visszat\u00e9r\u00e9s ut\u00e1n, az a korrekt, ha biztos\u00edtj\u00e1k sz\u00e1mukra a tesztel\u00e9s lehet\u0151s\u00e9g\u00e9t.\n\u00a0\u00a0\u00a0\u00a0Az \u00e1ltal\u00e1nos iskol\u00e1sok a h\u00e9tv\u00e9gi pedag\u00f3gustesztel\u00e9sbe csatlakozhattak be, a k\u00f6z\u00e9piskol\u00e1sok pedig a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) oldal\u00e1r\u00f3l let\u00f6lthet\u0151 elj\u00e1r\u00e1srendet kell, hogy k\u00f6vess\u00e9k. Az \u00e1llamtitk\u00e1r elmondta: ha a hat\u00e1ron t\u00falr\u00f3l \u00e9rkez\u0151 di\u00e1kn\u00e1l nem adottak az otthontanul\u00e1s felt\u00e9telei, igazgat\u00f3i enged\u00e9llyel, az NNK elj\u00e1r\u00e1srendj\u00e9t k\u00f6vetve visszat\u00e9rhet a k\u00f6z\u00e9piskolai koll\u00e9giumba akkor is, ha a j\u00f6v\u0151 h\u00e9ten nem \u00e1ll vissza a jelenl\u00e9ti oktat\u00e1s.\u00a0\u00a0\n\u00a0\u00a0\u00a0\u00a0Maruzsa Zolt\u00e1n sz\u00f3lt arr\u00f3l is, hogy a pedag\u00f3gusok k\u00f6z\u00f6tt els\u0151k\u00e9nt a 60 \u00e9v felettieket, majd a vesz\u00e9lyeztetetteket fogj\u00e1k oltani \u00e9s azt k\u00e9rte, minden iskolai dolgoz\u00f3 regisztr\u00e1ljon, ha ig\u00e9nybe szeretn\u00e9 venni az olt\u00e1st.\n\nMTI 2021. janu\u00e1r 7.\n\n"}]