[{"date": "2021-01-04 18:28", "url": "https://koronavirus.gov.hu/cikkek/szijjarto-2021-ben-megvedjuk-magyar-erdekeket", "h1": "Szijj\u00e1rt\u00f3: 2021-ben is megv\u00e9dj\u00fck a magyar \u00e9rdekeket", "body": "\nA korm\u00e1ny 2021-ben is megv\u00e9di a magyar \u00e9rdekeket - jelentette ki a k\u00fclgazdas\u00e1gi \u00e9s k\u00fcl\u00fcgyminiszter a MTI-nek h\u00e9tf\u0151n. Szijj\u00e1rt\u00f3 P\u00e9ter azt mondta, 2020 eg\u00e9szen biztosan szerepelni fog minden t\u00f6rt\u00e9nelemk\u00f6nyvben a koronav\u00edrus-j\u00e1rv\u00e1ny \u00e9s hat\u00e1sai miatt, de ugyanez az idei \u00e9vre is igaz lesz, ugyanis folytat\u00f3dik a k\u00fczdelem a pand\u00e9mia ellen.\n\nEzen harc sor\u00e1n a korm\u00e1ny id\u00e9n is megv\u00e9di majd a magyar nemzeti \u00e9rdekeket, \u00e9s semmilyen nyom\u00e1sgyakorl\u00e1snak nem fog engedni - hangoztatta.\n\u00a0\u00a0\u00a0\u00a0A miniszter \u00fagy fogalmazott, hogy \"tov\u00e1bbra is k\u00e9t l\u00e1bon \u00e1llunk\" az olt\u00f3anyag-beszerz\u00e9s \u00fcgy\u00e9ben.\n\u00a0\u00a0\u00a0\u00a0\"Minden egyes sikerrel kecsegtet\u0151 vakcinafejleszt\u00e9sn\u00e9l ott vagyunk, legyen az t\u0151l\u00fcnk nyugatra vagy keletre\" - mondta.\n\u00a0\u00a0\u00a0\u00a0Hozz\u00e1f\u0171zte: ha valahol a vil\u00e1gon biztons\u00e1gos olt\u00f3anyagot k\u00eds\u00e9rleteznek ki, a korm\u00e1ny mindent megtesz az\u00e9rt, hogy az min\u00e9l gyorsabban a magyar emberek rendelkez\u00e9s\u00e9re \u00e1lljon.\n\u00a0\u00a0\u00a0\u00a0\"Tov\u00e1bbra is megv\u00e9dj\u00fck magunkat mind a d\u00e9li hat\u00e1ron, mind pedig Br\u00fcsszelben az illeg\u00e1lis migr\u00e1ci\u00f3val szemben\" - jelentette ki Szijj\u00e1rt\u00f3 P\u00e9ter.\n\u00a0\u00a0\u00a0\u00a0\u00dagy v\u00e9lekedett: eg\u00e9szen biztos, hogy a vil\u00e1gj\u00e1rv\u00e1ny mellett az illeg\u00e1lis bev\u00e1ndorl\u00e1s lesz a m\u00e1sik legl\u00e9nyegesebb kih\u00edv\u00e1s id\u00e9n. Br\u00fcsszel migr\u00e1ci\u00f3bar\u00e1t politik\u00e1ja folytat\u00f3dik, ennek nyom\u00e1n \u00fajabb migr\u00e1ci\u00f3s nyom\u00e1sra kell felk\u00e9sz\u00fclni.\n\u00a0\u00a0\u00a0\u00a0A migr\u00e1ci\u00f3s folyamatok sajnos m\u00e1r nemcsak kultur\u00e1lis \u00e9s biztons\u00e1gi kock\u00e1zatot jelentenek majd, hanem j\u00e1rv\u00e1ny\u00fcgyit is - mondta.\n\u00a0\u00a0\u00a0\u00a0Ez\u00e9rt a korm\u00e1ny id\u00e9n is mindent megtesz az illeg\u00e1lis bev\u00e1ndorl\u00e1s ellen. Megv\u00e9di a d\u00e9li hat\u00e1rt, valamint az \u00e1ll\u00e1spontj\u00e1t Br\u00fcsszelben: Magyarorsz\u00e1gra tov\u00e1bbra sem l\u00e9phet be egyetlen migr\u00e1ns sem. A kabinet tov\u00e1bbra is mindent megtesz a magyar munkahelyek v\u00e9delm\u00e9\u00e9rt - k\u00f6z\u00f6lte.\n\u00a0\u00a0\u00a0\u00a0\"Jelenleg 78 nagyv\u00e1llalati beruh\u00e1z\u00e1s\u00e9rt versenyz\u00fcnk, \u00e9s emellett \u00fajabb, t\u00f6bb mint 300 milli\u00e1rd forintnyi hitelt fogunk biztos\u00edtani azon magyar v\u00e1llalatok sz\u00e1m\u00e1ra, amelyek megpr\u00f3b\u00e1lj\u00e1k kihaszn\u00e1lni a vil\u00e1ggazdas\u00e1gi, vil\u00e1gpiaci v\u00e1ltoz\u00e1sokb\u00f3l fakad\u00f3 lehet\u0151s\u00e9geket\" - k\u00f6z\u00f6lte a t\u00e1rcavezet\u0151.\n\u00a0\u00a0\u00a0\u00a0\"Hiszen pontosan tudjuk\", hogy a magyar gazdas\u00e1g exportorient\u00e1lt: ann\u00e1l jobban teljes\u00edt, min\u00e9l t\u00f6bbet tudnak export\u00e1lni a magyar c\u00e9gek. Ahhoz azonban, hogy a gazdas\u00e1g j\u00f3l teljes\u00edtsen, arra van sz\u00fcks\u00e9g, hogy az emberek dolgozzanak, ehhez pedig meg kell v\u00e9deni az eg\u00e9szs\u00e9g\u00fcket \u00e9s a munk\u00e1jukat - mondta Szijj\u00e1rt\u00f3 P\u00e9ter.\n\nMTI\n\n"}]