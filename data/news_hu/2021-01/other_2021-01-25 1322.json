[{"date": "2021-01-25 13:22", "url": "https://koronavirus.gov.hu/cikkek/operativ-torzs-elegendo-vakcina-es-sok-ember-beoltasa-utan-lehet-enyhiteni-vendeglatohelyek", "h1": "Operat\u00edv t\u00f6rzs: elegend\u0151 vakcina \u00e9s sok ember beolt\u00e1sa ut\u00e1n lehet enyh\u00edteni a vend\u00e9gl\u00e1t\u00f3helyek korl\u00e1toz\u00e1sain", "body": "\nK\u00e9t vend\u00e9gl\u00e1t\u00f3helyet ideiglenesen bez\u00e1rtak a h\u00e9tv\u00e9g\u00e9n a j\u00e1rv\u00e1ny\u00fcgyi szab\u00e1lyok megs\u00e9rt\u00e9se miatt, e szab\u00e1lyok bevezet\u00e9se \u00f3ta \u00f6sszesen 119 ilyen eset volt - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese online sajt\u00f3t\u00e1j\u00e9koztat\u00f3n h\u00e9tf\u0151n.\n\n\n\"A v\u00e9dekez\u00e9s k\u00f6z\u00f6s \u00fcgy\u00fcnk\", a szab\u00e1lyok betart\u00e1sa a j\u00e1rv\u00e1ny elleni v\u00e9dekez\u00e9s garanci\u00e1ja. A vend\u00e9gl\u00e1t\u00f3\u00fczletekre vonatkoz\u00f3 korl\u00e1toz\u00e1sokat akkor lehet enyh\u00edteni, ha megfelel\u0151 mennyis\u00e9g\u0171 vakcina \u00e9rkezik, \u00e9s sok embert beoltanak - h\u00edvta fel a figyelmet Kiss R\u00f3bert. Hozz\u00e1f\u0171zve: egyel\u0151re egy\u00fcttm\u0171k\u00f6d\u00e9st k\u00e9rnek a vend\u00e9gl\u00e1t\u00f3helyek tulajdonosait\u00f3l, \u00fczemeltet\u0151it\u0151l.\n\u00a0\u00a0\u00a0\u00a0K\u00f6z\u00f6lte azt is, hogy a h\u00e9tv\u00e9g\u00e9n a rend\u0151r\u00f6k maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt 569 emberrel szemben, a v\u00e9delmi int\u00e9zked\u00e9sekr\u0151l sz\u00f3l\u00f3 korm\u00e1nyrendelet szeptember 21-ei hat\u00e1lybal\u00e9p\u00e9se \u00f3ta pedig \u00f6sszesen 21 368 emberrel szemben int\u00e9zkedtek.\n\u00a0\u00a0\u00a0\u00a0T\u00e1j\u00e9koztat\u00e1sa szerint t\u00f6megk\u00f6zleked\u00e9si eszk\u00f6z\u00f6k\u00f6n, azok v\u00e1rakoz\u00f3helyein a szab\u00e1lytalan maszkvisel\u00e9s miatt 31 esetben int\u00e9zkedtek, kereskedelmi \u00fczletekben, valamint bev\u00e1s\u00e1rl\u00f3k\u00f6zpontok ter\u00fclet\u00e9n pedig 36 emberrel szemben j\u00e1rtak el a rend\u0151r\u00f6k, mert nem, vagy nem megfelel\u0151en viselt\u00e9k a maszkot.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 781 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 204 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 577 esetben pedig az \u00fczletek korl\u00e1tozott nyitva tart\u00e1s\u00e1ra vonatkoz\u00f3 szab\u00e1lyokat nem tartott\u00e1k be - mondta el Kiss R\u00f3bert.\n\u00a0\u00a0\u00a0\u00a0Mint k\u00f6z\u00f6lte, a h\u00e9tv\u00e9g\u00e9n a kij\u00e1r\u00e1si tilalommal kapcsolatos szab\u00e1lyok megs\u00e9rt\u00e9se miatt 1471 emberrel szemben int\u00e9zkedtek a rend\u0151r\u00f6k. November 4-\u00e9t\u0151l vezett\u00e9k be a kij\u00e1r\u00e1si korl\u00e1toz\u00e1st, amelyet november 11-\u00e9t\u0151l a kij\u00e1r\u00e1si tilalom v\u00e1ltott fel. November 4-\u00e9t\u0151l 29 503 alkalommal kellett int\u00e9zkedni\u00fck a rend\u0151r\u00f6knek a szab\u00e1lyokat be nem tart\u00f3kkal szemben.\n\u00a0\u00a0\u00a0\u00a0A h\u00e9tv\u00e9g\u00e9n is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat: a korridorokon 184 rend\u0151ri int\u00e9zked\u00e9s t\u00f6rt\u00e9nt. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 10 345-szer int\u00e9zkedtek.\n\u00a0\u00a0\u00a0\u00a0Az alezredes besz\u00e1molt arr\u00f3l is, hogy k\u00e9t\u00f3r\u00e1s v\u00e1rakoz\u00e1si id\u0151vel kell sz\u00e1molni a csan\u00e1dpalotai, r\u00f6szkei \u00e9s tompai hat\u00e1r\u00e1tkel\u0151helyeken a teherforgalomban, a bel\u00e9p\u0151 oldalon.\n\u00a0\u00a0\u00a0\u00a0A h\u00e9tv\u00e9g\u00e9n 26 084 esetben ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban l\u00e9v\u0151ket. A h\u00e9tv\u00e9g\u00e9n 5494 ilyen korl\u00e1toz\u00f3 int\u00e9zked\u00e9st rendeltek el, jelenleg 18 141-an vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 1760-an v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - ismertette.\n\u00a0\u00a0\u00a0\u00a0Kiss R\u00f3bert kit\u00e9rt arra is, hogy tavasz \u00f3ta a j\u00e1rv\u00e1ny\u00fcggyel \u00f6sszef\u00fcgg\u00e9sben 520 b\u00fcntet\u0151elj\u00e1r\u00e1st ind\u00edtottak, eddig 100 gyan\u00fas\u00edtottat hallgattak ki.\n\u00a0\u00a0\u00a0\u00a0K\u00e9rd\u00e9sre v\u00e1laszolva k\u00f6z\u00f6lte: a parkokban \u00e9s z\u00f6ldter\u00fcleteken nem kell k\u00f6telez\u0151en a maszkot viselni, ugyanakkor a csoportosul\u00e1sok mell\u0151z\u00e9se, megfelel\u0151 t\u00e1vols\u00e1g betart\u00e1s\u00e1ra k\u00e9rte a kir\u00e1ndul\u00f3kat.\n\n\nMTI 2021. janu\u00e1r 25.\n\n"}]