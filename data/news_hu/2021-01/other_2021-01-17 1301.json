[{"date": "2021-01-17 13:01", "url": "https://koronavirus.gov.hu/cikkek/m1-vasarnap-folytatodik-az-egeszsegugyben-dolgozok-oltasa", "h1": "M1: vas\u00e1rnap is folytat\u00f3dik az eg\u00e9szs\u00e9g\u00fcgyben dolgoz\u00f3k olt\u00e1sa", "body": "\n\u00a0Vas\u00e1rnap is folytat\u00f3dik az eg\u00e9szs\u00e9g\u00fcgyi dolgoz\u00f3k koronav\u00edrus elleni olt\u00e1sa, t\u00f6bben is vannak, akik m\u00e1r megkapt\u00e1k vagy ezekben a napokban kapj\u00e1k meg a m\u00e1sodik adagot - hangzott el az M1 aktu\u00e1lis csatorna vas\u00e1rnapi m\u0171sor\u00e1ban.\n\n\n\u00a0Az MH EK Honv\u00e9dk\u00f3rh\u00e1zb\u00f3l jelentkez\u0151 tud\u00f3s\u00edt\u00f3 arr\u00f3l sz\u00e1molt be, hogy az int\u00e9zm\u00e9nyben vas\u00e1rnap h\u00fasz ember kapja meg az ism\u00e9tl\u0151olt\u00e1st, n\u00e1luk 7-10 napon bel\u00fcl alakul ki a teljes v\u00e9detts\u00e9g. A tud\u00f3s\u00edt\u00f3 id\u00e9zte Csom\u00f3s \u00c1kost, a k\u00f3rh\u00e1z intenz\u00edv oszt\u00e1ly\u00e1nak vezet\u0151j\u00e9t, aki szerint az olt\u00e1s az egyetlen fegyver, amivel felsz\u00e1molhat\u00f3k a Covid-oszt\u00e1lyok. Az oszt\u00e1lyvezet\u0151 tapasztalata szerint sokak \u00e1ll\u00e1spontja megv\u00e1ltozott az olt\u00e1ssal kapcsolatban, amikor l\u00e1tt\u00e1k, hogy nem j\u00e1r jelent\u0151s mell\u00e9khat\u00e1ssal. A Honv\u00e9dk\u00f3rh\u00e1zban kilenc olt\u00f3pontot alak\u00edtottak ki.\n\u00a0\u00a0\u00a0\u00a0A ny\u00edregyh\u00e1zi J\u00f3sa Andr\u00e1s Oktat\u00f3k\u00f3rh\u00e1zb\u00f3l bejelentkez\u0151 tud\u00f3s\u00edt\u00f3 arr\u00f3l besz\u00e9lt, folyamatosan j\u00f6nnek az eg\u00e9szs\u00e9g\u00fcgyi dolgoz\u00f3k, \u00e1pol\u00f3k az olt\u00e1s\u00e9rt, sokan m\u00e1r az eml\u00e9keztet\u0151 olt\u00e1st kapj\u00e1k meg. Szondi Zita f\u0151igazgat\u00f3 a m\u0171sorban kapta meg m\u00e1sodik olt\u00e1s\u00e1t \u00e9s arr\u00f3l besz\u00e9lt, december 27-\u00e9n, az els\u0151 olt\u00e1si napon 220 eg\u00e9szs\u00e9g\u00fcgyi dolgoz\u00f3 kapta meg az els\u0151 olt\u00e1st Ny\u00edregyh\u00e1z\u00e1n, a m\u00e1sodik olt\u00e1s azonban m\u00e1r a k\u00f3rh\u00e1z telephelyein - M\u00e1t\u00e9szalk\u00e1n, Feh\u00e9rgyarmaton, Nagyk\u00e1ll\u00f3ban - \u00e9s a kisv\u00e1rdai k\u00f3rh\u00e1zban lesz.\n\u00a0\u00a0\u00a0\u00a0Elmondta azt is, december 27-e \u00f3ta nyolc olt\u00f3ponton t\u00f6bb mint 6500-an kapt\u00e1k meg az els\u0151 olt\u00e1st, a k\u00f6vetkez\u0151 h\u00e1rom h\u00e9tben ezek ism\u00e9tl\u0151olt\u00e1s\u00e1t fogj\u00e1k v\u00e9gezni. Elmondta azt is, tapasztalata szerint n\u0151 az olt\u00e1si hajland\u00f3s\u00e1g, a dolgoz\u00f3ik 60 sz\u00e1zal\u00e9ka m\u00e1r megkapta az olt\u00e1st, 20 sz\u00e1zal\u00e9k pedig \u00e1tesett a fert\u0151z\u00e9sen, \u00edgy az \u0151 olt\u00e1sukat m\u00e9g lehet halasztani. Szondi Zita arr\u00f3l is besz\u00e9lt, az olt\u00e1s nagyon fontos az\u00e9rt, hogy a betegs\u00e9g s\u00falyos sz\u00f6v\u0151dm\u00e9nyeit elker\u00fclhess\u00e9k.\n\u00a0\u00a0\u00a0\u00a0Az Orsz\u00e1gos Kor\u00e1nyi Pulmonol\u00f3giai Int\u00e9zetb\u0151l jelentkez\u0151 tud\u00f3s\u00edt\u00f3 pedig arr\u00f3l sz\u00e1molt be, az int\u00e9zm\u00e9ny f\u0151igazgat\u00f3j\u00e1nak tapasztalatai szerint egyre n\u0151 az olt\u00e1si kedv, \u00e9s egyre t\u00f6bben jelentkeznek az els\u0151 olt\u00e1sra is.\n\nMTI 2021. janu\u00e1r 17.\n\n"}]