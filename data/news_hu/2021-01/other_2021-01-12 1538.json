[{"date": "2021-01-12 15:38", "url": "https://koronavirus.gov.hu/cikkek/ovsz-jelentosen-no-plazmagyujtesi-pontok-szama-es-kapacitasa", "h1": "OVSZ: jelent\u0151sen n\u0151 a plazmagy\u0171jt\u00e9si pontok sz\u00e1ma \u00e9s kapacit\u00e1sa", "body": "\nJelent\u0151sen n\u0151 a koronav\u00edrus-fert\u0151z\u00f6ttek gy\u00f3gy\u00edt\u00e1s\u00e1hoz sz\u00fcks\u00e9ges plazmagy\u0171jt\u00e9si pontok sz\u00e1ma \u00e9s kapacit\u00e1sa Magyarorsz\u00e1gon - k\u00f6z\u00f6lte az Orsz\u00e1gos V\u00e9rell\u00e1t\u00f3 Szolg\u00e1lat (OVSZ) kedden az MTI-vel.\n\n\nA k\u00f6zlem\u00e9ny szerint a szervezet az operat\u00edv t\u00f6rzs t\u00e1mogat\u00e1s\u00e1val \u00faj k\u00e9sz\u00fcl\u00e9keket szerzett be a meggy\u00f3gyult koronav\u00edrusos betegekt\u0151l t\u00f6rt\u00e9n\u0151 speci\u00e1lis plazmagy\u0171jt\u00e9shez.\n\u00a0\u00a0\u00a0\u00a0Janu\u00e1r m\u00e1sodik het\u00e9ben az OVSZ K\u00f6z\u00e9p-magyarorsz\u00e1gi Region\u00e1lis\u00a0V\u00e9rell\u00e1t\u00f3\u00a0K\u00f6zpontj\u00e1ban is megt\u00f6rt\u00e9nt az els\u0151 speci\u00e1lis plazmagy\u0171jt\u00e9s, a k\u00f6vetkez\u0151 hetekben pedig minden, megyesz\u00e9khelyen l\u00e9v\u0151\u00a0v\u00e9rell\u00e1t\u00f3ban telep\u00edtik a berendez\u00e9st. Az orsz\u00e1gos lefedetts\u00e9gnek k\u00f6sz\u00f6nhet\u0151en a plazmaad\u00e1s lehet\u0151s\u00e9ge egyszer\u0171bb, k\u00f6nnyebben hozz\u00e1f\u00e9rhet\u0151 lesz - \u00edrt\u00e1k.\n\u00a0\u00a0\u00a0\u00a0Hangs\u00falyozt\u00e1k, hogy jelenleg nemcsak a v\u00e9rad\u00e1sok folyamatoss\u00e1g\u00e1ra van nagy sz\u00fcks\u00e9g, hanem arra is, hogy min\u00e9l t\u00f6bben jelentkezzenek plazmadonornak a speci\u00e1lis v\u00e9rk\u00e9sz\u00edtm\u00e9nyre szorul\u00f3 betegek ell\u00e1t\u00e1s\u00e1\u00e9rt. Az OVSZ szervez\u00e9s\u00e9ben eddig 500, az Orthoser\u00e1\u00e9ban 250 speci\u00e1lis plazmaad\u00e1s t\u00f6rt\u00e9nt - tudatt\u00e1k.\n\u00a0\u00a0\u00a0\u00a0A legk\u00f6zelebbi v\u00e9rad\u00e1si helysz\u00ednekr\u0151l \u00e9s id\u0151pontokr\u00f3l, tov\u00e1bb\u00e1 a plazmaad\u00e1sra val\u00f3 alkalmass\u00e1g elb\u00edr\u00e1l\u00e1s\u00e1t szolg\u00e1l\u00f3 mintaad\u00e1s felt\u00e9teleir\u0151l a\u00a0www.ovsz.hu\u00a0oldalon lehet t\u00e1j\u00e9koz\u00f3dni.\n\nMTI 2021. janu\u00e1r 12.,\n\n"}]