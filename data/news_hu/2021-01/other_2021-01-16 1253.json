[{"date": "2021-01-16 12:53", "url": "https://koronavirus.gov.hu/cikkek/orszagszerte-oltanak-az-idosotthonokban", "h1": "Orsz\u00e1gszerte oltanak az id\u0151sotthonokban", "body": "\nOrsz\u00e1gszerte oltanak a 100 f\u0151n\u00e9l nagyobb id\u0151sotthonokban a koronav\u00edrus ellen a h\u00e9tv\u00e9g\u00e9n, 34 helysz\u00ednen 3400 embernek adj\u00e1k be a Moderna vakcin\u00e1j\u00e1t - hangzott el az M1 aktu\u00e1lis csatorna szombati m\u0171sor\u00e1ban.\n\nAz \u00fcr\u00f6mi Plat\u00e1n Id\u0151sek Otthon\u00e1b\u00f3l bejelentkez\u0151 riporter k\u00f6z\u00f6lte, hogy rendben elindult \u00e9s j\u00f3 \u00fctemben halad az olt\u00e1s az int\u00e9zm\u00e9nyben. A vakcin\u00e1t szinte mindenki k\u00e9rte, \u00edgy 30 dolgoz\u00f3nak \u00e9s 110 gondozottnak adj\u00e1k be a k\u00e9sz\u00edtm\u00e9nyt.\n\nA folyamat adategyeztet\u00e9ssel kezd\u0151dik, majd egy hozz\u00e1j\u00e1rul\u00e1si nyilatkozatot kell leadni. Az orvosi vizsg\u00e1lat k\u00f6telez\u0151, ha ennek sor\u00e1n mindent rendben tal\u00e1lnak, akkor beadj\u00e1k a vakcin\u00e1t. Ut\u00e1na f\u00e9l \u00f3ra megfigyel\u00e9s k\u00f6vetkezik, olt\u00e1si reakci\u00f3 azonban eddig m\u00e9g senkin\u00e9l sem alakult ki.\nAz eg\u00e9szs\u00e9g\u00fcgyi csapatok 28 nappal k\u00e9s\u0151bb t\u00e9rnek majd vissza, hogy beadj\u00e1k a k\u00e9sz\u00edtm\u00e9ny m\u00e1sodik adagj\u00e1t, amely kialak\u00edtja a teljes v\u00e9detts\u00e9get - k\u00f6z\u00f6lte a riporter.\nGy\u00f6rgy Istv\u00e1n, a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra azt mondta az M1-nek, hogy a mostani 34 id\u0151sotthon \u00e9rintettjeinek beolt\u00e1s\u00e1val m\u00e1r el\u00e9rik \"a 100-as int\u00e9zm\u00e9nyi nagys\u00e1got\". T\u00f6bb mint 6500 embernek adt\u00e1k m\u00e1r be a vakcin\u00e1t az id\u0151sotthonokban, ezen a h\u00e9tv\u00e9g\u00e9n 3400 olt\u00e1s v\u00e1rhat\u00f3 - tette hozz\u00e1.\n\nAz M1 Veszpr\u00e9mb\u0151l bejelentkez\u0151 riportere azt mondta, hogy rendben zajlik az olt\u00e1s az \u00c9let\u00f6r\u00f6m Id\u0151sek Otthon\u00e1ban. Tak\u00e1cs Szabolcs megyei korm\u00e1nymegb\u00edzott azt mondta a csatorn\u00e1nak, hogy az olt\u00e1s a k\u00f3rh\u00e1z feladata, a szervez\u00e9st azonban a korm\u00e1nyhivatal v\u00e9gzi. A kabinet az\u00e9rt dolgozik, hogy min\u00e9l gyorsabban min\u00e9l t\u00f6bb ember megkaphassa a vakcin\u00e1t - hangs\u00falyozta Tak\u00e1cs Szabolcs.\nAz M1-nek a ny\u00edregyh\u00e1zi EMMAUS Evang\u00e9likus Szeretetotthonb\u00f3l bejelentkez\u0151 riportere k\u00f6z\u00f6lte, hogy az int\u00e9zm\u00e9nyben m\u00e1r be is fejez\u0151d\u00f6tt az olt\u00e1s. Reakci\u00f3 senkin\u00e9l nem alakult ki. Bozor\u00e1dy Kriszta int\u00e9zm\u00e9nyvezet\u0151 azt mondta, hogy a lak\u00f3k \u00f6r\u00fcltek az olt\u00e1snak. Legf\u0151bb motiv\u00e1ci\u00f3juk az volt, hogy tizenegy h\u00f3napja z\u00e1rt k\u00f6z\u00f6ss\u00e9gben \u00e9lnek, \u00e9s m\u00e1r v\u00e1rj\u00e1k a tal\u00e1lkoz\u00e1st a csal\u00e1djukkal.\n\nMTI\n\n"}]