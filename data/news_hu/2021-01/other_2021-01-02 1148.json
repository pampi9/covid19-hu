[{"date": "2021-01-02 11:48", "url": "https://koronavirus.gov.hu/cikkek/novak-nem-kell-illeteket-fizetni-csokkal-vasarolt-ingatlanok-eseteben", "h1": "Nov\u00e1k: nem kell illet\u00e9ket fizetni a csokkal v\u00e1s\u00e1rolt ingatlanok eset\u00e9ben", "body": "\nJanu\u00e1rt\u00f3l nem kell illet\u00e9ket fizetni a csal\u00e1di otthonteremt\u00e9si kedvezm\u00e9nnyel (csok) v\u00e1s\u00e1rolt ingatlanok eset\u00e9ben - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter Facebook-oldal\u00e1n.\n\nNov\u00e1k Katalin a vide\u00f3ban azt mondta, hogy janu\u00e1r 1-j\u00e9n elindult Magyarorsz\u00e1g legnagyobb otthonteremt\u00e9si programja, amelynek egyik eleme, hogy azoknak, akik csokot vesznek ig\u00e9nybe \u00faj vagy haszn\u00e1lt ingatlan v\u00e1s\u00e1rl\u00e1s\u00e1hoz, nem kell illet\u00e9ket fizetni\u00fck.\nEz egy nett\u00f3 40 milli\u00f3 forintos ingatlan eset\u00e9ben az \u00e1fa 27 sz\u00e1zal\u00e9kr\u00f3l 5 sz\u00e1zal\u00e9kra cs\u00f6kkent\u00e9s\u00e9vel \u00e9s az \u00e1fa visszaig\u00e9nyl\u00e9s\u00e9nek lehet\u0151s\u00e9g\u00e9vel egy\u00fctt t\u00f6bb mint 10 milli\u00f3 forintos megtakar\u00edt\u00e1st jelenthet - emelte ki.\nA miniszter eml\u00e9keztetett: a csokot \u00faj vagy haszn\u00e1lt ingatlan v\u00e1s\u00e1rl\u00e1s\u00e1hoz \u00e9s \u00e9p\u00edtkez\u00e9sre egyar\u00e1nt szinte mindenki ig\u00e9nyelheti, aki gyermeket nevel vagy szeretne. Megl\u00e9v\u0151 gyermek eset\u00e9n nincs \u00e9letkori hat\u00e1r - tette hozz\u00e1 Nov\u00e1k Katalin.\n\n\nMTI\n\n"}]