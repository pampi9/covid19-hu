[{"date": "2021-01-09 08:38", "url": "https://koronavirus.gov.hu/cikkek/hetvegen-folytatodik-nagyobb-idosotthonok-bentlakoinak-es-dolgozoinak-oltasa", "h1": "H\u00e9tv\u00e9g\u00e9n is folytat\u00f3dik a nagyobb id\u0151sotthonok bentlak\u00f3inak \u00e9s dolgoz\u00f3inak olt\u00e1sa", "body": "\nH\u00e9tv\u00e9g\u00e9n\u00a0is folytat\u00f3dik a v\u00e9d\u0151olt\u00e1s\u00a0150 f\u0151n\u00e9l nagyobb l\u00e9tsz\u00e1mmal m\u0171k\u00f6d\u0151\u00a0id\u0151sotthonokban. Az int\u00e9zm\u00e9nyekben gondozott\u00a0id\u0151sek \u00e9s\u00a0a\u00a0dolgoz\u00f3k\u00a0is megkapj\u00e1k\u00a0a\u00a0koronav\u00edrus elleni vakcin\u00e1t. Az olt\u00e1si tervnek megfelel\u0151en az eg\u00e9szs\u00e9g\u00fcgyi dolgoz\u00f3k olt\u00e1sa mellett a fokozatosan v\u00e9gzik szoci\u00e1lis int\u00e9zm\u00e9nyekben is az olt\u00e1sokat.\n\nAz orsz\u00e1g n\u00e9gy legnagyobb, 400 f\u0151 f\u00f6l\u00f6tti l\u00e9tsz\u00e1m\u00fa int\u00e9zm\u00e9ny\u00e9ben cs\u00fct\u00f6rt\u00f6k\u00f6n \u00f6sszesen t\u00f6bb mint 1200 olt\u00e1sra jelentkez\u0151 szem\u00e9ly kapta meg az olt\u00e1st (762 f\u0151 gondozott, \u00e9s 440 f\u0151 int\u00e9zm\u00e9nyi dolgoz\u00f3).\u00a0Szombaton \u00e9s vas\u00e1rnap azok az otthonok is sorra ker\u00fclnek, ahol t\u00f6bb mint 150 id\u0151s \u00e9l; ez orsz\u00e1gszerte \u00f6sszesen 61 int\u00e9zm\u00e9nyt \u00e9rint, amelyekben 5215 bentlak\u00f3 \u00e9s 1874 dolgoz\u00f3, \u00f6sszesen 7089 f\u0151 jelentkezett az olt\u00e1sra. A vakcin\u00e1k bead\u00e1s\u00e1t orvosi vizsg\u00e1lat el\u0151zi meg, amely meg\u00e1llap\u00edtja, hogy az \u00e9rintett megkaphatja-e az olt\u00e1st.\u00a0A mobil olt\u00f3csapatok az int\u00e9zm\u00e9nyen bel\u00fcl fogj\u00e1k elv\u00e9gezni a v\u00e9d\u0151olt\u00e1st a m\u00e1r bevezetett protokoll szerint.\nAz operat\u00edv t\u00f6rzs az\u00e9rt d\u00f6nt\u00f6tt az id\u0151sotthonok olt\u00e1s\u00e1nak megkezd\u00e9s\u00e9r\u0151l, mert a\u00a0j\u00e1rv\u00e1ny tavaszi hull\u00e1ma sor\u00e1n nyilv\u00e1nval\u00f3v\u00e1 v\u00e1lt, hogy a nagyl\u00e9tsz\u00e1m\u00fa id\u0151otthonokban k\u00fcl\u00f6n\u00f6sen nagy a kock\u00e1zata a g\u00f3cpontok kialakul\u00e1s\u00e1nak, hiszen a z\u00e1rt k\u00f6z\u00f6ss\u00e9gben \u00e9l\u0151 gondozottak mind \u00e9letkorukn\u00e1l mind eg\u00e9szs\u00e9gi \u00e1llapotukn\u00e1l fogva vesz\u00e9lyeztetett csoporthoz tartoznak.\n\n"}]