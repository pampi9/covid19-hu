[{"date": "2021-01-04 13:43", "url": "https://koronavirus.gov.hu/cikkek/orszagos-tisztifoorvos-az-egeszsegugyi-dolgozok-jelentkezhetnek-korhazi-oltopontokon", "h1": "Orsz\u00e1gos tisztif\u0151orvos: az eg\u00e9szs\u00e9g\u00fcgyi dolgoz\u00f3k jelentkezhetnek a k\u00f3rh\u00e1zi olt\u00f3pontokon a v\u00e9d\u0151olt\u00e1s\u00e9rt", "body": "\nHuszon\u00f6tre n\u0151tt h\u00e9tf\u0151n azoknak a k\u00f3rh\u00e1zi olt\u00f3pontoknak a sz\u00e1ma Magyarorsz\u00e1gon, ahol az eg\u00e9szs\u00e9g\u00fcgyi dolgoz\u00f3k jelentkezhetnek a v\u00e9d\u0151olt\u00e1s bead\u00e1s\u00e1ra - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs h\u00e9tf\u0151i online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia besz\u00e1molt arr\u00f3l, hogy eddig mintegy 12 ezer eg\u00e9szs\u00e9g\u00fcgyi dolgoz\u00f3 kapta meg az els\u0151 olt\u00e1s\u00e1t. Arra biztatta az eg\u00e9szs\u00e9g\u00fcgyi dolgoz\u00f3kat, \u00e9ljenek a lehet\u0151s\u00e9ggel, a bejelentkez\u00e9shez sz\u00fcks\u00e9ges el\u00e9rhet\u0151s\u00e9geket megtal\u00e1lj\u00e1k a koronavirus.gov.hu oldalon \u00e9s a Nemzeti N\u00e9peg\u00e9szs\u00e9g\u00fcgyi K\u00f6zpont honlapj\u00e1n.\u00a0L\u00e1sd: https://koronavirus.gov.hu/cikkek/korhazi-oltopontok-elerhetosege-egeszsegugyi-dolgozok-szamara\n\u00a0\u00a0\u00a0\u00a0A tisztif\u0151orvos hangs\u00falyozta: sikeres a koronav\u00edrus-j\u00e1rv\u00e1ny elleni v\u00e9dekez\u00e9s, napok \u00f3ta cs\u00f6kken az akt\u00edv fert\u0151z\u00f6ttek sz\u00e1ma, \u00e9s n\u0151 a gy\u00f3gyultak\u00e9. Jelezte, vas\u00e1rnap 856-tal emelkedett az \u00fajonnan azonos\u00edtott fert\u0151z\u00f6ttek sz\u00e1ma, 93-an elhunytak. Az akt\u00edv fert\u0151z\u00f6ttek sz\u00e1ma 150 ezer alatt van, \u00e9s 174 070-en gy\u00f3gyultak meg a pand\u00e9mia kezdete \u00f3ta. K\u00f3rh\u00e1zban 5667 koronav\u00edrusos beteget \u00e1polnak, k\u00f6z\u00fcl\u00fck 400-an vannak l\u00e9legeztet\u0151g\u00e9pen.\n\u00a0\u00a0\u00a0\u00a0K\u00f6z\u00f6lte: kedden \u00fajabb adag, 39 ezer embernek elegend\u0151 olt\u00f3anyag \u00e9rkezik az orsz\u00e1gba. Legel\u0151sz\u00f6r azokat az eg\u00e9szs\u00e9g\u00fcgyi dolgoz\u00f3kat oltott\u00e1k be, akik a s\u00fcrg\u0151ss\u00e9gi, intenz\u00edv ell\u00e1t\u00e1sban, illetve k\u00f6zvetlen\u00fcl a koronav\u00edrusos betegek ell\u00e1t\u00e1sban vesznek r\u00e9szt. Jelenleg a m\u00e1s ter\u00fcleten, de szint\u00e9n a k\u00f3rh\u00e1zi ell\u00e1t\u00e1sban r\u00e9sztvev\u0151k olt\u00e1sa zajlik, \u00e9s h\u00e9tf\u0151n k\u00f6zvetlen\u00fcl azon int\u00e9zm\u00e9nyekbe is sz\u00e1ll\u00edtanak olt\u00f3anyagot, ahol kor\u00e1bban jelentkeztek a vakcin\u00e1ra. Ennek c\u00e9lja, hogy a munkat\u00e1rsaknak m\u00e9g az olt\u00f3pontig se kelljen elmenni\u00fck, hanem helyben, a munkahely\u00fck\u00f6n juthassanak hozz\u00e1 a v\u00e9d\u0151olt\u00e1shoz - ismertette.\n\u00a0\u00a0\u00a0\u00a0M\u00fcller Cec\u00edlia \u00fagy fogalmazott, a c\u00e9l az, hogy min\u00e9l r\u00f6videbb id\u0151 alatt, min\u00e9l t\u00f6bb ember kapja meg a v\u00e9d\u0151olt\u00e1st. Hozz\u00e1tette: fontos, hogy az emberek felismerj\u00e9k a v\u00e9d\u0151olt\u00e1sok jelent\u0151s\u00e9g\u00e9t, mert ezzel nemcsak saj\u00e1t magukat, hanem a k\u00f6rnyezet\u00fcket is megv\u00e9dhetik a s\u00falyos sz\u00f6v\u0151dm\u00e9nnyel j\u00e1r\u00f3 v\u00edrusfert\u0151z\u00e9st\u0151l.\n\u00a0\u00a0\u00a0\u00a0K\u00e9rd\u00e9sre v\u00e1laszolva az orsz\u00e1gos tisztif\u0151orvos azt mondta, a rendelkez\u00e9sre \u00e1ll\u00f3 olt\u00f3anyagot a gy\u00e1rt\u00f3 c\u00e9g alkalmaz\u00e1si leirat\u00e1nak megfelel\u0151en adagolj\u00e1k. Magyarorsz\u00e1g - t\u00f6bb eur\u00f3pai uni\u00f3s orsz\u00e1ggal szemben - a rendelkez\u00e9sre \u00e1ll\u00f3 k\u00e9szletekb\u0151l \"tartal\u00e9kol\", ami biztos\u00edt\u00e9kot jelent arra, hogy az olt\u00e1s m\u00e1sodik adagj\u00e1t a 21. napon megkaphass\u00e1k az els\u0151vel m\u00e1r beoltottak - mondta.\n\u00a0\u00a0\u00a0\u00a0Szint\u00e9n k\u00e9rd\u00e9sre reag\u00e1lva elmondta, hogy aki a k\u00f6zelm\u00faltban esett \u00e1t a fert\u0151z\u00e9sen, annak a szervezet\u00e9ben k\u00f6r\u00fclbel\u00fcl hat h\u00f3napig termel\u0151dik ellenanyag a v\u00edrussal szemben. Ugyanakkor nekik is azt javasolta, jelentkezzenek a v\u00e9d\u0151olt\u00e1sra, hiszen akad\u00e1lya nincs az olt\u00e1s felv\u00e9tel\u00e9nek.\n\u00a0\u00a0\u00a0\u00a0Arra a k\u00e9rd\u00e9sre, hogy a gyerekek mikor kaphatnak olt\u00e1st, M\u00fcller Cec\u00edlia jelezte: a Pfizer-BioNTech \u00e1ltal gy\u00e1rtott vakcina 16 \u00e9ves kor alatt nem adhat\u00f3, mert ebben a koroszt\u00e1lyban nem volt kell\u0151 sz\u00e1m\u00fa klinikai vizsg\u00e1lat. A fiatalok azonban kev\u00e9sb\u00e9 vesz\u00e9lyeztetettek - mondta -, n\u00e1luk nem jellemz\u0151 a s\u00falyos lefoly\u00e1s, de zajlanak klinikai vizsg\u00e1latok a gyerekek r\u00e9sz\u00e9re adhat\u00f3 olt\u00e1ssal is.\n\u00a0\u00a0\u00a0\u00a0Az orosz v\u00e9d\u0151olt\u00e1ssal kapcsolatban M\u00fcller Cec\u00edlia annyit mondott, hogy abb\u00f3l hatezer adag \u00e9rkezett Magyarorsz\u00e1gra. \"Ez egy tudom\u00e1nyos lehet\u0151s\u00e9get biztos\u00edt a k\u00e9t orsz\u00e1g kutat\u00f3i k\u00f6z\u00f6tt, \u00e9s mag\u00e1ban foglalja azt, hogy ak\u00e1r egy \u00fajabb vakcin\u00e1t is rendelkez\u00e9sre bocs\u00e1ssunk, ha igazol\u00f3dnak azok a tudom\u00e1nyos eredm\u00e9nyek\" - fogalmazott.\n\n\nMTI 2021. janu\u00e1r 4.\n\n"}]