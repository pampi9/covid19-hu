[{"date": "2021-01-07 17:17", "url": "https://koronavirus.gov.hu/cikkek/az-idosotthonokban-elkezdodott-koronavirus-elleni-vedooltasok-beadasa", "h1": "Az id\u0151sotthonokban is elkezd\u0151d\u00f6tt a koronav\u00edrus elleni v\u00e9d\u0151olt\u00e1sok bead\u00e1sa", "body": "\nAz id\u0151sotthonokban is elkezd\u0151d\u00f6tt a koronav\u00edrus elleni v\u00e9d\u0151olt\u00e1sok bead\u00e1sa, els\u0151k\u00e9nt az orsz\u00e1g n\u00e9gy legnagyobb l\u00e9tsz\u00e1m\u00fa bentlak\u00e1sos int\u00e9zm\u00e9ny\u00e9ben kapj\u00e1k meg a vakcin\u00e1t - hangzott el az M1 aktu\u00e1lis csatorna cs\u00fct\u00f6rt\u00f6k d\u00e9lut\u00e1ni H\u00edrad\u00f3j\u00e1ban.\n\n\nCs\u00fct\u00f6rt\u00f6k reggel a f\u0151v\u00e1rosi fenntart\u00e1s\u00fa Pesti \u00fati id\u0151sotthonba is meg\u00e9rkeztek a vakcin\u00e1k. Abba az int\u00e9zm\u00e9nybe, amely - eml\u00e9keztettek - tavasszal az egyik legnagyobb g\u00f3cpontnak sz\u00e1m\u00edtott. Az M1 tud\u00f3s\u00edt\u00f3ja a helysz\u00ednr\u0151l elmondta: az int\u00e9zm\u00e9nyben 479-en kapj\u00e1k meg az olt\u00e1st cs\u00fct\u00f6rt\u00f6k\u00f6n.\n\u00a0\u00a0\u00a0\u00a0S\u00e1ra Botond, a F\u0151v\u00e1rosi Korm\u00e1nyhivatalt vezet\u0151 korm\u00e1nymegb\u00edzott ugyanott arra eml\u00e9keztetett, hogy az otthonb\u00f3l tavasszal t\u00f6bb mint 300 embert kellett k\u00f3rh\u00e1zba vinni, 55-en pedig belehaltak a fert\u0151z\u00e9sbe. A Pesti \u00faton h\u00e1rom olt\u00f3ponton kezdt\u00e9k meg az \u00e9rintettek olt\u00e1s\u00e1t. A f\u0151v\u00e1ros k\u00e9t legnagyobb int\u00e9zm\u00e9ny\u00e9ben \u00f6sszesen mintegy ezren jelentkeztek az olt\u00e1sra - k\u00f6z\u00f6lte a korm\u00e1nymegb\u00edzott, aki kiemelte: a vakcina az egyetlen, amely v\u00e9get vethet a j\u00e1rv\u00e1nynak.\n\u00a0\u00a0\u00a0\u00a0Ugyanott Gy. N\u00e9meth Erzs\u00e9bet hum\u00e1n ter\u00fcletek\u00e9rt felel\u0151s f\u0151polg\u00e1rmester-helyettes, a DK aleln\u00f6ke fontosnak nevezte, hogy elindult az olt\u00e1s. Kiemelte ugyanakkor azt is: nagyon k\u00e9s\u0151n, szerda d\u00e9lben kapott \u00e9rtes\u00edt\u00e9st az int\u00e9zm\u00e9ny az olt\u00e1sr\u00f3l, vagyis 24 \u00f3r\u00e1juk sem volt, hogy felk\u00e9sz\u00fcljenek. Ennek ellen\u00e9re a lak\u00f3k \u00e9s a dolgoz\u00f3k 70 sz\u00e1zal\u00e9k\u00e1t siker\u00fclt meggy\u0151zni arr\u00f3l, hogy az olt\u00e1s az \u0151 \u00e9rdek\u00fcket szolg\u00e1lja - mondta. A f\u0151polg\u00e1rmester-helyettes hozz\u00e1tette: ezzel egy\u00fctt fontosnak tartan\u00e1, hogy a k\u00f6vetkez\u0151 id\u0151szakban hamarabb \u00e9rtes\u00edts\u00e9k az int\u00e9zm\u00e9nyeket az olt\u00e1sr\u00f3l.\n\n\u00a0\u00a0\u00a0\u00a0A f\u0151v\u00e1rosi Olaj\u00e1g Otthon B\u00e1nk\u00fat utcai \u00e9p\u00fclet\u00e9nek mintegy 400 lak\u00f3ja \u00e9s a dolgoz\u00f3k mintegy 75 sz\u00e1zal\u00e9ka is \u00fagy d\u00f6nt\u00f6tt, m\u00e1r az els\u0151 k\u00f6rben beoltatja mag\u00e1t. Szirmai Viktor, az int\u00e9zm\u00e9ny f\u0151igazgat\u00f3ja az M1-nek arr\u00f3l besz\u00e9lt, hogy a korl\u00e1toz\u00e1sokkal \u00e9s a k\u00f6z\u00f6s felel\u0151ss\u00e9gv\u00e1llal\u00e1ssal eddig siker\u00fclt megv\u00e9deni a bentlak\u00f3 id\u0151seket a fert\u0151z\u00e9st\u0151l. Ugyanakkor kiemelte: val\u00f3di biztons\u00e1got csak az olt\u00e1s jelent majd. Ezzel egy\u00fctt hozz\u00e1tette: az otthonban tov\u00e1bbra is fenntartj\u00e1k a szigor\u00fa biztons\u00e1gi int\u00e9zked\u00e9seket is.\n\u00a0\u00a0\u00a0\u00a0Az Olaj\u00e1g Otthonn\u00e1l tart\u00f3zkod\u00f3 M1 tud\u00f3s\u00edt\u00f3 azt mondta: ugyan\u00fagy zajlik az olt\u00e1sok bead\u00e1sa, mint az eg\u00e9szs\u00e9g\u00fcgyi dolgoz\u00f3k k\u00f6r\u00e9ben. Adategyeztet\u00e9s \u00e9s a hozz\u00e1j\u00e1rul\u00f3 nyilatkozat kit\u00f6lt\u00e9se ut\u00e1n orvosi vizsg\u00e1lat k\u00f6vetkezik, \u00e9s ha minden rendben, beadj\u00e1k a vakcin\u00e1t, majd egy f\u00e9l\u00f3r\u00e1s megfigyel\u00e9s k\u00f6vetkezik.\n\u00a0\u00a0\u00a0\u00a0K\u00e9t vid\u00e9ki szoci\u00e1lis int\u00e9zm\u00e9nyben is elkezd\u0151d\u00f6tt az olt\u00e1s cs\u00fct\u00f6rt\u00f6k\u00f6n. P\u00e9csen a Baptista Szolg\u00e1lat Szeretetotthon\u00e1ban t\u00f6bb mint 70 dolgoz\u00f3t \u00e9s 23 id\u0151s lak\u00f3t oltanak be.\n\u00a0\u00a0\u00a0\u00a0A miskolci \u0150szi Napsug\u00e1r Otthonn\u00e1l tart\u00f3zkod\u00f3 tud\u00f3s\u00edt\u00f3 elmondta: ott a Borsod-Aba\u00faj-Zempl\u00e9n megyei K\u00f6zponti K\u00f3rh\u00e1z dolgoz\u00f3i v\u00e9gzik az olt\u00e1st. Az id\u0151sotthonban a lak\u00f3knak \u00e9s a dolgoz\u00f3knak is a harmada m\u00e1r \u00e1tesett a fert\u0151z\u00e9sen. Most 27 dolgoz\u00f3 \u00e9s 101 lak\u00f3 k\u00e9rte az olt\u00e1st. A tud\u00f3s\u00edt\u00f3 azt is elmondta: az ott lak\u00f3k nagy r\u00e9sze mozg\u00e1sk\u00e9ptelen, \u00f6nmag\u00e1r\u00f3l gondoskodni k\u00e9ptelen, ez\u00e9rt \u0151ket a szob\u00e1jukban kell beoltani.\n\u00a0\u00a0\u00a0\u00a0Mindemellett tov\u00e1bbra is tart az eg\u00e9szs\u00e9g\u00fcgyi dolgoz\u00f3k olt\u00e1sa is - hangzott el az M1-en.\n\nMTI 2021. janu\u00e1r 7.\n\n"}]