[{"date": "2021-01-20 12:30", "url": "https://koronavirus.gov.hu/cikkek/februarban-kapjak-meg-13-havi-nyugdij-elso-reszletet-az-erintettek", "h1": "Febru\u00e1rban kapj\u00e1k meg a 13. havi nyugd\u00edj els\u0151 r\u00e9szlet\u00e9t az \u00e9rintettek", "body": "\nA nyugd\u00edjasok ir\u00e1nti elismer\u00e9s kifejez\u00e9sek\u00e9nt a korm\u00e1ny tavaly d\u00f6nt\u00f6tt a 13. havi nyugd\u00edj fokozatos vissza\u00e9p\u00edt\u00e9s\u00e9r\u0151l. 2021-ben egy \u00e1tlagos \u00f6sszeg\u0171 (150.600 forintos) nyugd\u00edjban r\u00e9szes\u00fcl\u0151 k\u00f6zel 37.650 forintot kap 13. havi nyugd\u00edj c\u00edm\u00e9n 2021 febru\u00e1rj\u00e1ban a havi nyugd\u00edj\u00e1n fel\u00fcl. A l\u00e9p\u00e9s eredm\u00e9nyek\u00e9nt az \u00f6regs\u00e9gi nyugd\u00edjasok mellett az \u00e1rvaell\u00e1t\u00e1sban, az \u00f6zvegyi nyugd\u00edjban, valamint a nyugd\u00edjszer\u0171 ell\u00e1t\u00e1sban r\u00e9szes\u00fcl\u0151k, \u00f6sszesen 2,56 milli\u00f3 ember kapja meg id\u00e9n az egy heti plusz juttat\u00e1st, \u00f6sszesen 77 milli\u00e1rd forint \u00e9rt\u00e9kben.\n\n\nAki a banksz\u00e1ml\u00e1j\u00e1ra kapja az ell\u00e1t\u00e1st, az ehhez m\u00e1r febru\u00e1r 12-\u00e9n hozz\u00e1jut, postai k\u00e9zbes\u00edt\u00e9s eset\u00e9n pedig a febru\u00e1ri ell\u00e1t\u00e1ssal egy\u00fctt, febru\u00e1r 12-t\u0151l k\u00e9zbes\u00edtik a post\u00e1sok a j\u00e1rand\u00f3s\u00e1got - mondta Zsig\u00f3 R\u00f3bert, a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter parlamenti \u00e1llamtitk\u00e1ra. A baloldali korm\u00e1ny \u00e1ltal elvett 13. havi nyugd\u00edj 2024-ig t\u00f6bb l\u00e9pcs\u0151ben \u00e9p\u00fcl vissza. 2021-ben egyheti, 2022-ben k\u00e9theti, 2023-ban h\u00e1romheti \u00f6sszeget kapnak k\u00e9zhez a nyugd\u00edjasok, 2024-t\u0151l pedig a teljes havi juttat\u00e1st megkapj\u00e1k az \u00e9rintettek. A korm\u00e1ny d\u00f6nt\u00e9s\u00e9nek eredm\u00e9nyek\u00e9nt t\u00f6bb ponton is b\u0151vebb lesz a 13. havi nyugd\u00edj, mint kor\u00e1bban. T\u00f6bb embert \u00e9rint, hiszen a nyugd\u00edjszer\u0171 ell\u00e1t\u00e1sban r\u00e9szes\u00fcl\u0151k is megkapj\u00e1k, nincs fels\u0151 plafonja, tov\u00e1bb\u00e1 megmarad a gazdas\u00e1gi n\u00f6veked\u00e9shez k\u00f6t\u00f6tt nyugd\u00edjpr\u00e9mium lehet\u0151s\u00e9ge is.\n2010-ben azt v\u00e1llalta az Orb\u00e1n-korm\u00e1ny, hogy olyan nyugd\u00edjrendszert tart fenn, amelyben a nyugd\u00edjak \u00e9rt\u00e9k\u00e1ll\u00f3s\u00e1ga biztos\u00edtott. Az infl\u00e1ci\u00f3k\u00f6vet\u0151 nyugd\u00edjemel\u00e9ssel ez \u00e9v janu\u00e1rj\u00e1r\u00f3l 3%-kal emelt nyugd\u00edjat \u00e9s nyugd\u00edjszer\u0171 ell\u00e1t\u00e1st kapnak az \u00e9rintettek. Ha az \u00e9ves, v\u00e1rhat\u00f3 infl\u00e1ci\u00f3 enn\u00e9l magasabb lesz, akkor novemberben - janu\u00e1rig visszamen\u0151leg - korrekci\u00f3t hajtanak v\u00e9gre \u00e9s a nyugd\u00edjasok megkapj\u00e1k a k\u00fcl\u00f6nb\u00f6zetet.\n\nMTI\n\n"}]