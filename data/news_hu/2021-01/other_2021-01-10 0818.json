[{"date": "2021-01-10 08:18", "url": "https://koronavirus.gov.hu/cikkek/izer-norbert-ingyenesse-valt-az-allami-ugyintezes", "h1": "Izer Norbert: ingyeness\u00e9 v\u00e1lt az \u00e1llami \u00fcgyint\u00e9z\u00e9s", "body": "\nJanu\u00e1r 1-t\u0151l \u00e9vi m\u00e1sf\u00e9l milli\u00f3 \u00e1llamigazgat\u00e1si \u00fcgy int\u00e9z\u00e9se v\u00e1lt ingyeness\u00e9, id\u00e9nt\u0151l ugyanis illet\u00e9kmentesek az els\u0151fok\u00fa k\u00f6zigazgat\u00e1si elj\u00e1r\u00e1sok - k\u00f6z\u00f6lte Izer Norbert, a P\u00e9nz\u00fcgyminiszt\u00e9rium ad\u00f3\u00fcgyek\u00e9rt felel\u0151s \u00e1llamtitk\u00e1ra az MTI-vel.\n\n\nEz az \u00fajabb ad\u00f3cs\u00f6kkent\u00e9s \u00e9vi \u00f6tmilli\u00e1rd forintot hagy az \u00fcgyint\u00e9z\u0151 magyar \u00e1llampolg\u00e1rokn\u00e1l \u00e9s v\u00e1llalkoz\u00e1sokn\u00e1l - hangs\u00falyozta.\n\u00a0\u00a0\u00a0\u00a0Az egyik legr\u00e9gebbi m\u00faltra visszatekint\u0151 \u00e1llami bev\u00e9tel a k\u00f6zigazgat\u00e1si hat\u00f3s\u00e1gi elj\u00e1r\u00e1si illet\u00e9k, amelyr\u0151l \u00e9ppen a koronav\u00edrus-v\u00e1ls\u00e1g idej\u00e9n mondott le a korm\u00e1ny - jelentette ki Izer Norbert.\n\u00a0\u00a0\u00a0\u00a0\"Azzal egy\u00fctt, hogy az els\u0151fok\u00fa k\u00f6zigazgat\u00e1si hat\u00f3s\u00e1gi elj\u00e1r\u00e1s kezdem\u00e9nyez\u00e9s\u00e9hez kapcsol\u00f3d\u00f3 befizet\u00e9sek \u00e9vsz\u00e1zadokkal kor\u00e1bban m\u00e9g a kir\u00e1lyi, cs\u00e1sz\u00e1ri udvar bev\u00e9tel\u00e9t gyarap\u00edtott\u00e1k, \u00e9s a b\u00e9lyeg form\u00e1ban t\u00f6rt\u00e9n\u0151 fizet\u00e9s mellett megjelent a banki utal\u00e1s; de ad\u00f3z\u00e1st\u00f6rt\u00e9neti szempontb\u00f3l m\u00e9gis a legfontosabb d\u00e1tum a 2021. janu\u00e1r 1-je, amikort\u00f3l ezen elj\u00e1r\u00e1sok illet\u00e9kmentesek lettek\" - fogalmazott.\n\u00a0\u00a0\u00a0\u00a0F\u0151szab\u00e1ly szerint 2021. janu\u00e1r 1-j\u00e9t\u0151l az els\u0151fok\u00fa k\u00f6zigazgat\u00e1si hat\u00f3s\u00e1gi elj\u00e1r\u00e1sok nem esnek elj\u00e1r\u00e1si illet\u00e9kk\u00f6telezetts\u00e9g al\u00e1 - ismertette a jogszab\u00e1lyv\u00e1ltoz\u00e1s l\u00e9nyeg\u00e9t az \u00e1llamtitk\u00e1r. Mint mondta, az int\u00e9zked\u00e9s amellett, hogy \u00e9vente \u00f6tmilli\u00e1rd forinttal t\u00f6bbet hagy a csal\u00e1dokn\u00e1l, a lakoss\u00e1gn\u00e1l \u00e9s a v\u00e1llalkoz\u00e1sokn\u00e1l, az orsz\u00e1g versenyk\u00e9pess\u00e9g\u00e9t is jav\u00edthatja. Az \u00fcgyint\u00e9z\u00e9s is gyorsabb\u00e1, \u00e9s az \u00e1llam oldal\u00e1n is egyszer\u0171bb\u00e9 v\u00e1lik. Az \u00fcgyint\u00e9z\u0151nek nem kell ellen\u0151riznie az illet\u00e9kfizet\u00e9s megt\u00f6rt\u00e9nt\u00e9t, r\u00f6gt\u00f6n az adott \u00fcgyre koncentr\u00e1lhat.\n\u00a0\u00a0\u00a0\u00a0Az els\u0151fok\u00fa k\u00f6zigazgat\u00e1si elj\u00e1r\u00e1sok illet\u00e9kmentess\u00e9 v\u00e1l\u00e1s\u00e1val a c\u00e9geknek p\u00e9ld\u00e1ul ingyenes lesz a kor\u00e1bban m\u00e9g 10 ezer forintba ker\u00fcl\u0151 ad\u00f3\u00fcgyi m\u00e9lt\u00e1nyoss\u00e1gi k\u00e9relem. Ez most, a koronav\u00edrus-v\u00e1ls\u00e1g miatt nagy seg\u00edts\u00e9get jelenthet a neh\u00e9z helyzetbe ker\u00fclt c\u00e9geknek - emelte ki Izer Norbert.\n\u00a0\u00a0\u00a0\u00a0Id\u00e9nt\u0151l gyakorlatilag megsz\u0171nik az \u00e1ltal\u00e1nos, h\u00e1romezer forintos illet\u00e9kfizet\u00e9si k\u00f6telezetts\u00e9g. \u00cdgy t\u00f6bb igazol\u00e1s is ingyenesen beszerezhet\u0151. Janu\u00e1r 1-t\u0151l m\u00e1r nem kell illet\u00e9ket fizetni a t\u00f6bbi k\u00f6z\u00f6tt a k\u00f6z\u00f6s h\u00e1ztart\u00e1sban \u00e9l\u00e9sr\u0151l, az \u00e9letvitelszer\u0171 helyben lak\u00e1sr\u00f3l, az \u00e9lett\u00e1rsi kapcsolatr\u00f3l vagy a telephely alkalmass\u00e1g\u00e1r\u00f3l sz\u00f3l\u00f3 igazol\u00e1s ki\u00e1ll\u00edt\u00e1s\u00e1\u00e9rt. A birtokv\u00e9delmi elj\u00e1r\u00e1s\u00e9rt, valamint a jegyz\u0151n\u00e9l tett bejelent\u00e9sek\u00e9rt sem kell fizetni, \u00edgy p\u00e9ld\u00e1ul a kereskedelmi tev\u00e9kenys\u00e9g bejelent\u00e9s\u00e9rt sem - sorolta az \u00e1llamtitk\u00e1r.\n\u00a0\u00a0\u00a0\u00a0A janu\u00e1r 1-t\u0151l hat\u00e1lyba l\u00e9p\u0151 kedvez\u0151 v\u00e1ltoz\u00e1s r\u00e9v\u00e9n nemcsak az \u00e1ltal\u00e1nos, h\u00e1romezer forintos illet\u00e9k sz\u0171nt meg, hanem t\u00f6bb els\u0151fok\u00fa k\u00f6zigazgat\u00e1si hat\u00f3s\u00e1gi elj\u00e1r\u00e1s\u00e9rt fizetend\u0151, speci\u00e1lis illet\u00e9kt\u00e9tel is. Azaz m\u00e1r nem kell elj\u00e1r\u00e1si illet\u00e9ket fizetni az els\u0151fok\u00fa \u00e9p\u00edt\u00e9s\u00fcgyi \u00e9s az \u00e9p\u00edt\u00e9sfel\u00fcgyeleti hat\u00f3s\u00e1gi elj\u00e1r\u00e1sok\u00e9rt (p\u00e9ld\u00e1ul \u00e9p\u00edt\u00e9si, bont\u00e1si, haszn\u00e1latbav\u00e9teli enged\u00e9lyez\u00e9si elj\u00e1r\u00e1s, a haszn\u00e1latbav\u00e9tel tudom\u00e1sul v\u00e9tele), illetve a k\u00f6zigazgat\u00e1si elj\u00e1r\u00e1sban ki\u00e1ll\u00edtott, nem d\u00edjk\u00f6teles m\u00e1solatok\u00e9rt, kivonatok\u00e9rt - ismertette az \u00e1llamtitk\u00e1r.\n\u00a0\u00a0\u00a0\u00a0Az adminisztr\u00e1ci\u00f3s terhek cs\u00f6kkent\u00e9se legal\u00e1bb olyan fontos, mint az ad\u00f3terhek cs\u00f6kkent\u00e9se - h\u00fazta al\u00e1 Izer Norbert.\n\u00a0\u00a0\u00a0\u00a0\"Az els\u0151fok\u00fa k\u00f6zigazgat\u00e1si elj\u00e1r\u00e1sok illet\u00e9kmentess\u00e9ge egy olyan kiemelt korm\u00e1nyzati int\u00e9zked\u00e9s, amely napjaink k\u00e9t legfontosabb ad\u00f3politikai c\u00e9lkit\u0171z\u00e9s\u00e9t egyszerre teljes\u00edti\" - jegyezte meg az \u00e1llamtitk\u00e1r.\n\n\nMTI 2021. janu\u00e1r 10.\n\n"}]