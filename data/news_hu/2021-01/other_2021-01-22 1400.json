[{"date": "2021-01-22 14:00", "url": "https://koronavirus.gov.hu/cikkek/orszagos-tisztifoorvos-tovabbra-indokoltak-korlatozo-intezkedesek", "h1": "Orsz\u00e1gos tisztif\u0151orvos: tov\u00e1bbra is indokoltak a korl\u00e1toz\u00f3 int\u00e9zked\u00e9sek", "body": "\nAz akt\u00edv fert\u0151z\u00f6ttek sz\u00e1ma folyamatosan cs\u00f6kken, de a korl\u00e1toz\u00f3 int\u00e9zked\u00e9seket tov\u00e1bbra is indokolt fenntartani - mondta az\u00a0orsz\u00e1gos\u00a0tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia k\u00f6z\u00f6lte: eddig 138 983 embert oltottak be, 5815-en pedig a m\u00e1sodik d\u00f3zist is megkapt\u00e1k. Eml\u00e9keztetett: a v\u00e9detts\u00e9g a m\u00e1sodik olt\u00e1st k\u00f6vet\u0151 egy h\u00e9t-t\u00edz nap m\u00falva alakul ki.\n\u00a0\u00a0\u00a0\u00a0Mint mondta, a beoltottak ar\u00e1nya a teljes t\u00e1rsadalomban m\u00e9g nagyon alacsony, ez\u00e9rt minden \u00f3vint\u00e9zked\u00e9st tov\u00e1bbra is \"szigor\u00faan \u00e9s k\u00f6vetkezetesen alkalmazni kell\".\n\u00a0M\u00fcller Cec\u00edlia ismertette: a szennyvizek vizsg\u00e1lata is kedvez\u0151 tendenci\u00e1t mutat. Gy\u0151rben, P\u00e9csen \u00e9s Szombathelyen emelkedik, Szeksz\u00e1rdon, Szolnokon \u00e9s Veszpr\u00e9mben egy\u00e9rtelm\u0171en cs\u00f6kken, a t\u00f6bbi v\u00e1rosban stagn\u00e1l vagy alacsony a szennyv\u00edzben m\u00e9rt v\u00edrussz\u00e1m.\n\u00a0\u00a0\u00a0\u00a0Besz\u00e1molt arr\u00f3l is, hogy a magyar szakembereknek siker\u00fclt teny\u00e9szteni\u00fck a v\u00edrus angol mut\u00e1ci\u00f3j\u00e1t itthon, ami azt jelenti, hogy \u00edgy az \u00e9l\u0151 v\u00edrust tudj\u00e1k vizsg\u00e1lni. Ezzel megkezd\u0151dhetnek azok a virol\u00f3giai vizsg\u00e1latok, amelyek egy hat\u00e9kony magyar vakcinafejleszt\u00e9shez vezetnek, \u00e9s amely olt\u00f3anyag majd ezen t\u00f6rzsek ellen is hat\u00e9kony lesz - tette hozz\u00e1.\n\u00a0\u00a0\u00a0\u00a0\u00d6r\u00f6mteli h\u00edrnek nevezte, hogy Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter meg\u00e1llapod\u00e1st k\u00f6t\u00f6tt Oroszorsz\u00e1ggal nagy mennyis\u00e9g\u0171 Szputnyik V vakcina v\u00e1s\u00e1rl\u00e1s\u00e1r\u00f3l. \"A F\u00f6ld n\u00e9gy sark\u00e1t is felkutatjuk annak \u00e9rdek\u00e9ben, hogy min\u00e9l sz\u00e9lesebb k\u00f6rben tudjuk v\u00e9delemben r\u00e9szes\u00edteni a magyar lakoss\u00e1got\" - fogalmazott M\u00fcller Cec\u00edlia.\n\u00a0\u00a0\u00a0\u00a0Az orosz olt\u00f3anyagot is k\u00e9t d\u00f3zisban kell be beadni, 21 nap k\u00fcl\u00f6nbs\u00e9ggel - tette hozz\u00e1.\n\u00a0A tisztif\u0151orvos szerint fontos l\u00e9p\u00e9s, hogy Angela Merkel n\u00e9met kancell\u00e1r is t\u00e1mogat\u00e1st \u00edg\u00e9rt ahhoz, hogy az orosz olt\u00f3anyag miel\u0151bb megkapja az Eur\u00f3pai Gy\u00f3gyszer\u00fcgyn\u00f6ks\u00e9g (EMA) enged\u00e9ly\u00e9t.\n\n\n"}]