[{"date": "2021-01-04 09:36", "url": "https://koronavirus.gov.hu/cikkek/itm-hetfotol-ujra-igenyelheto-kfi-bertamogatas", "h1": "ITM: h\u00e9tf\u0151t\u0151l \u00fajra ig\u00e9nyelhet\u0151 a KFI b\u00e9rt\u00e1mogat\u00e1s", "body": "\nA mai napt\u00f3l ism\u00e9t lehet p\u00e1ly\u00e1zni a kutat\u00e1si, fejleszt\u00e9si \u00e9s innov\u00e1ci\u00f3s (KFI) szektor b\u00e9rt\u00e1mogat\u00e1s\u00e1ra. A nemzetk\u00f6zi kitekint\u00e9sben is egyed\u00fcl\u00e1ll\u00f3 program a koronav\u00edrus-j\u00e1rv\u00e1ny els\u0151 hull\u00e1ma ut\u00e1n k\u00f6zel 23 ezer magasan k\u00e9pzett szakember munkahely\u00e9nek megtart\u00e1s\u00e1hoz j\u00e1rult hozz\u00e1 \u00f6sszesen t\u00f6bb mint 17 milli\u00e1rd forinttal.\n\n\nA Gazdas\u00e1gv\u00e9delmi Akci\u00f3terv egyik fontos eleme a KFI szektor magasan k\u00e9pzett szakembereinek munk\u00e1ban tart\u00e1sa, hiszen ez elengedhetetlen a gazdas\u00e1g \u00fajraind\u00edt\u00e1s\u00e1hoz. A Kutat\u00f3k \u00e9s fejleszt\u0151k innov\u00e1ci\u00f3s b\u00e9rt\u00e1mogat\u00e1sa programban 2021. janu\u00e1r 4-t\u0151l ism\u00e9t el\u00e9rhet\u0151 t\u00e1mogat\u00e1st ez\u00e9rt t\u00f6bbek k\u00f6z\u00f6tt m\u00e9rn\u00f6k\u00f6k, kutat\u00f3k, informatikusok ut\u00e1n kaphatj\u00e1k a v\u00e1llalkoz\u00e1sok. A b\u00e9rt\u00e1mogat\u00e1s az \u00f6sszes \u00e1gazatot lefedi, a teljes nemzetgazdas\u00e1g sz\u00e1m\u00e1ra seg\u00edts\u00e9get jelent.\u00a0\n\u00a0Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra kiemelte, hogy a programban h\u00e1rom h\u00f3napos id\u0151tartamra biztos\u00edtott t\u00e1mogat\u00e1s egy f\u0151re es\u0151 \u00f6sszege nem haladhatja meg a havi 318.920 forintot. Az \u00edgy meg\u00edt\u00e9lt \u00f6sszeget a munk\u00e1ltat\u00f3 kapja.\u00a0\n\u00a0\u201eFontos \u00fajdons\u00e1g, hogy a t\u00e1mogat\u00e1s m\u00e1r \u00fajonnan felvett dolgoz\u00f3kra is ig\u00e9nyelhet\u0151. A v\u00e1llalkoz\u00e1snak ebben az esetben garant\u00e1lnia kell, hogy a 2020. december 29-i statisztikai \u00e1llom\u00e1nyi l\u00e9tsz\u00e1m\u00e1t b\u0151v\u00edti. A t\u00e1mogatott munkav\u00e1llal\u00f3k legal\u00e1bb h\u00e1rom h\u00f3napos tov\u00e1bbfoglalkoztat\u00e1sa \u00e9s a munkab\u00e9rek szinten tart\u00e1sa azonban a munk\u00e1ltat\u00f3k \u00e1ltal\u00e1nos k\u00f6telezetts\u00e9ge a t\u00e1mogat\u00e1s \u00e9s tov\u00e1bbfoglalkoztat\u00e1s teljes idej\u00e9re\u201d \u2013 fogalmazott az \u00e1llamtitk\u00e1r.\n\u00a0Az \u00fajraind\u00edtott KFI b\u00e9rt\u00e1mogat\u00e1si program r\u00e9szletes dokument\u00e1ci\u00f3ja a\u00a0munka.hu\u00a0oldalon \u00e9rhet\u0151 el. A k\u00e9relmeket a munk\u00e1ltat\u00f3 sz\u00e9khelye vagy telephelye szerint illet\u00e9kes megyei vagy f\u0151v\u00e1rosi korm\u00e1nyhivatal foglalkoztat\u00e1si f\u0151oszt\u00e1ly\u00e1hoz lehet beny\u00fajtani 2021. febru\u00e1r 8-ig.\n\u00a0\n\n"}]