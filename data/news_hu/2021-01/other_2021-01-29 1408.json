[{"date": "2021-01-29 14:08", "url": "https://koronavirus.gov.hu/cikkek/gyorgy-istvan-haziorvosok-fogjak-hivni-vedooltasra-regisztralt-legidosebbeket", "h1": "Gy\u00f6rgy Istv\u00e1n: a h\u00e1ziorvosok fogj\u00e1k h\u00edvni a v\u00e9d\u0151olt\u00e1sra regisztr\u00e1lt legid\u0151sebbeket", "body": "\nA j\u00f6v\u0151 h\u00e9t elej\u00e9n megkezd\u0151dik a legid\u0151sebb regisztr\u00e1lt emberek beolt\u00e1sa, \u0151ket a h\u00e1ziorvosok fogj\u00e1k \u00e9rtes\u00edteni - mondta a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra, az olt\u00e1si munkacsoport vezet\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n p\u00e9nteken.\n\n\nGy\u00f6rgy Istv\u00e1n hozz\u00e1tette: 1800 h\u00e1ziorvosi praxis kap egy-egy ampulla Moderna-vakcin\u00e1t. Az abban l\u00e9v\u0151 t\u00edz adag olt\u00f3anyagot a regisztr\u00e1ci\u00f3 \u00e9s az \u00e9letkor sorrendj\u00e9ben praxisonk\u00e9nt t\u00edz id\u0151s ember kapja meg. Tov\u00e1bbi 5004 praxisb\u00f3l a sorrend szerinti hat id\u0151s embert oltj\u00e1k be Pfizer-vakcin\u00e1val a megyei olt\u00f3pontokon, ahov\u00e1 betegsz\u00e1ll\u00edt\u00f3k viszik el \u0151ket.\nRegisztr\u00e1ci\u00f3 v\u00e9d\u0151olt\u00e1sra:\u00a0https://vakcinainfo.gov.hu/\n\u00a0\u00a0\u00a0\u00a0Az \u00e1llamtitk\u00e1r arra k\u00e9rte a h\u00e1ziorvosokat, seg\u00edts\u00e9k az olt\u00e1si folyamat eredm\u00e9nyess\u00e9g\u00e9t, amelyhez minden t\u00e1mogat\u00e1st megadnak sz\u00e1mukra.\n\u00a0\u00a0\u00a0\u00a0A h\u00e1ziorvosoknak p\u00e9nteken \u00e1tadj\u00e1k \u00e9letkori sorrendben a praxisokban v\u00e9d\u0151olt\u00e1sra regisztr\u00e1lt legid\u0151sebbek list\u00e1j\u00e1t \u00e9s el\u00e9rhet\u0151s\u00e9g\u00fcket - mondta.\n\u00a0\u00a0\u00a0\u00a0K\u00f6z\u00f6lte, a j\u00f6v\u0151 h\u00e9t v\u00e9g\u00e9ig tart\u00f3 olt\u00e1si szakaszban t\u00f6bb mint 48 ezer ember kapja meg a v\u00e9d\u0151olt\u00e1st.\n\u00a0\u00a0\u00a0\u00a0\"A folytat\u00e1sban mindenki olt\u00e1s\u00e1ra sor fog ker\u00fclni, de ezt csak a rendelkez\u00e9sre \u00e1ll\u00f3 vakcina mennyis\u00e9g\u00e9nek f\u00fcggv\u00e9ny\u00e9ben tudjuk megtenni\" - fogalmazott.\n\u00a0\u00a0\u00a0\u00a0Gy\u00f6rgy Istv\u00e1n elmondta: a megyei v\u00e9delmi bizotts\u00e1gok mellett is megalakultak az olt\u00e1si munkacsoportok, amelyek a v\u00e9d\u0151olt\u00e1sok bead\u00e1s\u00e1t szervezik. Eddig 200 ezer ember olt\u00e1s\u00e1hoz \u00e9rkezett olt\u00f3anyag Magyarorsz\u00e1gra, \u00e9s 175 ezren kapt\u00e1k meg az olt\u00e1st, a h\u00e9t v\u00e9g\u00e9ig a teljes mennyis\u00e9get felhaszn\u00e1lj\u00e1k - f\u0171zte hozz\u00e1.\n\u00a0\u00a0\u00a0\u00a0Besz\u00e1molt arr\u00f3l, hogy ezekben a napokban lez\u00e1rj\u00e1k a legvesz\u00e9lyeztetettebb csoportok, az eg\u00e9szs\u00e9g\u00fcgyi dolgoz\u00f3k \u00e9s az id\u0151sotthonokban \u00e9l\u0151k kamp\u00e1nyszer\u0171 olt\u00e1s\u00e1t. Azokat, akik k\u00f6z\u00fcl\u00fck nem kapt\u00e1k meg az olt\u00e1st, k\u00e9s\u0151bb ig\u00e9ny szerint beolthatj\u00e1k.\n\u00a0\u00a0\u00a0\u00a0Ismertette: a mobil olt\u00f3csoportok cs\u00fct\u00f6rt\u00f6kt\u0151l vas\u00e1rnapig 1845 id\u0151sotthont \u00e9s bentlak\u00e1sos int\u00e9zm\u00e9nyt keresnek fel. Cs\u00fct\u00f6rt\u00f6k\u00f6n 246 int\u00e9zm\u00e9nyben oltottak, ezek k\u00f6z\u00fcl n\u00e9gyben m\u00e1r a m\u00e1sodik olt\u00e1st adt\u00e1k be, \u00e9s 11 627 gondozott, illetve dolgoz\u00f3 \u00e9lt az olt\u00e1s lehet\u0151s\u00e9g\u00e9vel. P\u00e9nteken 255 olt\u00f3csapat 456 int\u00e9zm\u00e9nyben adja be a vakcin\u00e1kat, erre 22-24 ezer ember jelentkezett be el\u0151re.\n\u00a0\u00a0\u00a0\u00a0Azt mondta, az olt\u00e1si munkacsoport d\u00f6nt\u00f6tt arr\u00f3l is, hogy nem maradhat be nem adott vakcina, \"elker\u00fclend\u0151 az olyan helyzet, hogy egy \u00e9pp arra j\u00e1r\u00f3 polg\u00e1rmester is olt\u00e1st vegyen fel\".\n\u00a0\u00a0\u00a0\u00a0Gy\u00f6rgy Istv\u00e1n kiemelte, szigor\u00faan k\u00e9rt\u00e9k a munkacsoportokat, hogy a szoci\u00e1lis otthonok olt\u00e1sa sor\u00e1n a nyitott ampull\u00e1ban keletkez\u0151 marad\u00e9kot az olt\u00e1sra regisztr\u00e1ltak vagy eg\u00e9szs\u00e9g\u00fcgyi dolgoz\u00f3k kapj\u00e1k meg.\n\n\n"}]