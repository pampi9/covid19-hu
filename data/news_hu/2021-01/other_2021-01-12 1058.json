[{"date": "2021-01-12 10:58", "url": "https://koronavirus.gov.hu/cikkek/benyujtottak-az-unios-engedelykerelmet-az-oxfordastrazeneca-oltoanyagra", "h1": "Beny\u00fajtott\u00e1k az uni\u00f3s enged\u00e9lyk\u00e9relmet az Oxford/AstraZeneca-olt\u00f3anyagra", "body": "\nAz Oxfordi Egyetem \u00e9s az AstraZeneca gy\u00f3gyszergy\u00e1r beny\u00fajtotta kedden az Eur\u00f3pai Gy\u00f3gyszer\u00fcgyn\u00f6ks\u00e9g (EMA) fel\u00e9 a koronav\u00edrus ellen k\u00f6z\u00f6sen kifejlesztett olt\u00f3anyag\u00e1nak enged\u00e9lyeztet\u00e9si k\u00e9relm\u00e9t.\n\n\nAz EMA t\u00e1j\u00e9koztat\u00e1sa szerint a k\u00e9relemr\u0151l v\u00e1rhat\u00f3an janu\u00e1r 29-ig d\u00f6ntenek. Addig megvizsg\u00e1lj\u00e1k a vakcina min\u0151s\u00e9g\u00e9re, biztons\u00e1goss\u00e1g\u00e1ra \u00e9s hat\u00e9konys\u00e1g\u00e1ra vonatkoz\u00f3an a fejleszt\u0151k \u00e1ltal beny\u00fajtott dokument\u00e1ci\u00f3t.\n\u00a0\u00a0\u00a0\u00a0Az Oxford/AstraZeneca-olt\u00f3anyag \u00edgy a harmadik olyan vakcina lehet, amely el\u00e9rhet\u0151v\u00e9 v\u00e1lik az Eur\u00f3pai Uni\u00f3 27 tag\u00e1llam\u00e1ban a Pfizer/BioNTech \u00e9s a Moderna ut\u00e1n. Az amszterdami sz\u00e9khely\u0171 \u00fcgyn\u00f6ks\u00e9g azt k\u00f6z\u00f6lte, hogy gyors\u00edtott elj\u00e1r\u00e1sban hat\u00e1roznak majd a vakcina felt\u00e9teles forgalomba hozatal\u00e1nak enged\u00e9lyez\u00e9s\u00e9r\u0151l.\n\u00a0\u00a0\u00a0\u00a0Az Eur\u00f3pai Uni\u00f3n egyre nagyobb a nyom\u00e1s, hogy gyors\u00edtsa fel az \u00faj vakcin\u00e1k enged\u00e9lyez\u00e9s\u00e9t annak \u00e9rdek\u00e9ben, hogy meg tudj\u00e1k f\u00e9kezni a koronav\u00edrus terjed\u00e9s\u00e9t, amelynek a kontinensen m\u00e1r t\u00f6bb mint 620 ezer hal\u00e1los \u00e1ldozata van.\nUrsula von der Leyen, az Eur\u00f3pai Bizotts\u00e1g eln\u00f6ke a Twitteren \u00fcdv\u00f6z\u00f6lte \u00e9s \"j\u00f3 h\u00edrnek\" nevezte az Oxford/AstraZeneca-olt\u00f3anyag enged\u00e9lyez\u00e9si folyamat\u00e1nak megind\u00edt\u00e1s\u00e1t. Hozz\u00e1tette: amint a vakcina pozit\u00edv \u00e9rt\u00e9kel\u00e9st kap tudom\u00e1nyos szempontb\u00f3l, nagyon gyorsan enged\u00e9lyezni fogj\u00e1k a haszn\u00e1lat\u00e1t Eur\u00f3p\u00e1ban.\n\u00a0\u00a0\u00a0\u00a0 Az Oxfordi Egyetem \u00e9s az AstraZeneca gy\u00f3gyszergy\u00e1r \u00e1ltal kifejlesztett vakcin\u00e1nak alacsonyabb az el\u0151\u00e1ll\u00edt\u00e1si k\u00f6lts\u00e9ge a riv\u00e1lis olt\u00f3anyagokhoz k\u00e9pest, \u00e9s a sz\u00e1ll\u00edt\u00e1sa is j\u00f3val egyszer\u0171bb, mint p\u00e9ld\u00e1ul a Pfizer \u00e9s a BioNTech term\u00e9k\u00e9nek, amelyet m\u00ednusz 70 fokon kell t\u00e1rolni sz\u00e1ll\u00edt\u00e1s k\u00f6zben.\n\n\nMTI 2021. janu\u00e1r 12.\n\n"}]