[{"date": "2021-01-29 14:52", "url": "https://koronavirus.gov.hu/cikkek/mobilszolgaltatok-visszavonasig-maradnak-az-adatforgalmi-kedvezmenyek-tavoktatas", "h1": "Mobilszolg\u00e1ltat\u00f3k: visszavon\u00e1sig maradnak az adatforgalmi kedvezm\u00e9nyek a t\u00e1voktat\u00e1s t\u00e1mogat\u00e1s\u00e1hoz", "body": "\nVisszavon\u00e1sig fenntartj\u00e1k a magyarorsz\u00e1gi mobilszolg\u00e1ltat\u00f3k az adatforgalmi kedvezm\u00e9nyeket a t\u00e1voktat\u00e1s t\u00e1mogat\u00e1s\u00e1hoz, egyes meghat\u00e1rozott oldalak l\u00e1togat\u00e1sa nem cs\u00f6kkenti az el\u0151fizet\u0151k adatkeret\u00e9t - k\u00f6z\u00f6lt\u00e9k a szolg\u00e1ltat\u00f3k az MTI \u00e9rdekl\u0151d\u00e9s\u00e9re p\u00e9nteken.\n\n\nA Telenor Magyarorsz\u00e1g arr\u00f3l t\u00e1j\u00e9koztatott, hogy a m\u00e1rcius 1-j\u00e9ig meghosszab\u00edtott j\u00e1rv\u00e1ny\u00fcgyi korl\u00e1toz\u00e1sok idej\u00e9re marad a f\u0151bb oktat\u00e1si oldalak d\u00edjmentes el\u00e9r\u00e9se. Ezt az Innov\u00e1ci\u00f3s \u00e9s Technol\u00f3giai Miniszt\u00e9riummal (ITM) egyeztetve a Telenor h\u00e1l\u00f3zat\u00e1n tavaly november 27-t\u0151l tett\u00e9k el\u00e9rhet\u0151v\u00e9 a koronav\u00edrus-j\u00e1rv\u00e1ny miatti v\u00e9szhelyzeti int\u00e9zked\u00e9sek idej\u00e9re.\n\u00a0\u00a0\u00a0\u00a0Mint \u00edrt\u00e1k, a korm\u00e1ny cs\u00fct\u00f6rt\u00f6k\u00f6n jelentette be, hogy m\u00e1rcius 1-j\u00e9ig meghosszabb\u00edtja a j\u00e1rv\u00e1ny\u00fcgyi v\u00e9delmi int\u00e9zked\u00e9seket, amivel \u00f6sszhangban a Telenor is a tervezettn\u00e9l tov\u00e1bb biztos\u00edtja a bevezetett szolg\u00e1ltat\u00e1si kedvezm\u00e9nyt. A Telenor h\u00e1l\u00f3zat\u00e1n kis- \u00e9s nagyk\u00e9perny\u0151s mobilnet-hozz\u00e1f\u00e9r\u00e9ssel forgalmi d\u00edj n\u00e9lk\u00fcl el\u00e9rhet\u0151 oldalak list\u00e1ja a mobilt\u00e1rsas\u00e1g digit\u00e1lis oktat\u00e1si programja, a HiperSuli weboldal\u00e1n \u00e9rhet\u0151 el:\u00a0https://hipersuli.hu/adatforgalmi-dij-nelkul-latogathato-oktatasi-oldalak/\u00a0. Kit\u00e9rtek arra is, hogy tov\u00e1bbra is zajlik a szolg\u00e1ltat\u00f3 \u00e1ltal janu\u00e1r 19-\u00e9n meghirdetett \"Digit\u00e1lis ugr\u00f3deszka\" p\u00e1ly\u00e1zat, amelyben ak\u00e1r 2 milli\u00f3 forint \u00e9rt\u00e9k\u0171, a digit\u00e1lis oktat\u00e1st seg\u00edt\u0151 tablet-, valamint notebookcsomaghoz juthatnak h\u00e1tr\u00e1nyos helyzet\u0171 telep\u00fcl\u00e9sek fels\u0151 tagozattal rendelkez\u0151 alapfok\u00fa oktat\u00e1si int\u00e9zm\u00e9nyei. A 10 milli\u00f3 forintos keretb\u0151l elnyerhet\u0151 technikai eszk\u00f6z\u00f6k mellett a nyertes int\u00e9zm\u00e9nyek ingyenes, 30 \u00f3r\u00e1s akkredit\u00e1lt HiperSuli Digit\u00e1lis M\u00f3dszertani K\u00e9pz\u00e9st is kapnak. A p\u00e1ly\u00e1zat jelentkez\u00e9si hat\u00e1rideje febru\u00e1r 16. Tov\u00e1bbi r\u00e9szletek:\u00a0https://hipersuli.hu/digitalis-ugrodeszka/\n\u00a0\u00a0\u00a0\u00a0A Magyar Telekom k\u00f6z\u00f6lte: a t\u00e1voktat\u00e1s \u00e9s a min\u0151s\u00e9gi id\u0151t\u00f6lt\u00e9s \u00e9rdek\u00e9ben a mobilinternet szolg\u00e1ltat\u00e1st haszn\u00e1l\u00f3 havid\u00edjas \u00e9s Domino, tov\u00e1bb\u00e1 meghat\u00e1rozott \u00fczleti el\u0151fizet\u00e9sek eset\u00e9n, 2020. november 20-t\u00f3l - visszavon\u00e1sig, a mobilinternet szolg\u00e1ltat\u00e1s haszn\u00e1latakor egyes meghat\u00e1rozott oldalak l\u00e1togat\u00e1sa nem cs\u00f6kkenti a d\u00edjcsomagokban foglalt adatmennyis\u00e9get. R\u00e9szletes inform\u00e1ci\u00f3 az el\u00e9rhet\u0151 oldalak list\u00e1j\u00e1val a\u00a0https://www.telekom.hu/lakossagi/szolgaltatasok/segitunk?fbclid=IwAR07uqRmjuU5mSV91nwQEhVzCmpr5FQEyfIfrm_vNxsT3kOKPE09IaXIxxc\u00a0oldalon tal\u00e1lhat\u00f3.\n\u00a0\u00a0\u00a0\u00a0A Vodafone is meghosszabb\u00edtja a digit\u00e1lis oktat\u00e1st t\u00e1mogat\u00f3 kedvezm\u00e9nyeket. K\u00f6z\u00f6lt\u00e9k: tavaly m\u00e1rciusban, a pand\u00e9mia els\u0151 hull\u00e1m\u00e1nak k\u00fcsz\u00f6b\u00e9n a Vodafone Magyarorsz\u00e1g folyamatosan vezette be azokat a kedvezm\u00e9nyeket, int\u00e9zked\u00e9seket, melyekkel a lakoss\u00e1got - ezen bel\u00fcl is a pedag\u00f3gusokat \u00e9s a csal\u00e1dokat - seg\u00edtett\u00e9k a rendk\u00edv\u00fcli helyzetben. A digit\u00e1lis oktat\u00e1s t\u00e1mogat\u00e1sa \u00e9rdek\u00e9ben adathaszn\u00e1lat n\u00e9lk\u00fcl tett\u00e9k el\u00e9rhet\u0151v\u00e9 az \u00fcgyfelek sz\u00e1m\u00e1ra a legfontosabb oktat\u00e1si forr\u00e1sokat tartalmaz\u00f3 weboldalakat, applik\u00e1ci\u00f3kat, illetve a Vodafone Magyarorsz\u00e1g Alap\u00edtv\u00e1ny Vodafone Appt\u00e1r nev\u0171 androidos applik\u00e1ci\u00f3j\u00e1t. Ez\u00e1ltal t\u00f6bb ezer di\u00e1k \u00e9s pedag\u00f3gus juthatott - \u00e9s juthat jelenleg is - min\u0151s\u00e9gi digit\u00e1lis oktat\u00e1si tartalmakhoz - \u00edrt\u00e1k.\n\nMTI 2021. janu\u00e1r 29., p\u00e9ntek 13:38\n\n"}]