[{"date": "2021-01-27 13:17", "url": "https://koronavirus.gov.hu/cikkek/schanda-mar-mintegy-5200-hallgato-vett-reszt-jarvany-elleni-vedekezesben", "h1": "Schanda: m\u00e1r mintegy 5200 hallgat\u00f3 vett r\u00e9szt a j\u00e1rv\u00e1ny elleni v\u00e9dekez\u00e9sben", "body": "\nEddig mintegy 5200, jellemz\u0151en orvos- \u00e9s eg\u00e9szs\u00e9gtudom\u00e1nyi egyetemi hallgat\u00f3 vett r\u00e9szt a koronav\u00edrus-j\u00e1rv\u00e1ny elleni v\u00e9dekez\u00e9sben - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) parlamenti \u00e9s strat\u00e9giai \u00e1llamtitk\u00e1ra a j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\n\nSchanda Tam\u00e1s t\u00e1j\u00e9koztat\u00e1sa szerint a hallgat\u00f3k kivett\u00e9k a r\u00e9sz\u00fcket a pedag\u00f3gusok \u00e9s a korm\u00e1nyhivatali dolgoz\u00f3k decemberi orsz\u00e1gos sz\u0171r\u00e9s\u00e9b\u0151l, janu\u00e1rban pedig szint\u00e9n a pedag\u00f3gusok, illetve a szoci\u00e1lis dolgoz\u00f3k sz\u0171r\u00e9s\u00e9ben seg\u00edtettek.\n\u00a0\u00a0\u00a0\u00a0Csaknem ezer fiatal 64 k\u00fcl\u00f6nb\u00f6z\u0151 k\u00f3rh\u00e1zban dolgozik vagy dolgozott, \u0151ket ezekre a helysz\u00ednekre kirendelt\u00e9k a korm\u00e1nyhivatalok - tette hozz\u00e1.\n\u00a0\u00a0\u00a0\u00a0Kiemelte: sok sz\u00e1zan dolgoztak \u00e9s dolgoznak most is \u00f6nk\u00e9ntesen az orvosegyetemi klinik\u00e1kon, az Orsz\u00e1gos Ment\u0151szolg\u00e1lat k\u00f6tel\u00e9k\u00e9ben pedig 17 757 m\u0171szakban teljes\u00edtett szolg\u00e1latot mintegy 2200 fiatal.\n\u00a0\u00a0\u00a0\u00a0K\u00f6z\u00f6lte: az orvos \u00e9s eg\u00e9szs\u00e9gtudom\u00e1nyi egyetemek k\u00f6z\u00fcl a Semmelweis Egyetem, a Debreceni Egyetem, a P\u00e9csi Tudom\u00e1nyegyetem, a Szegedi Tudom\u00e1nyegyetem, a Miskolci Egyetem \u00e9s a gy\u0151ri Sz\u00e9chenyi Istv\u00e1n Egyetem hallgat\u00f3i l\u00e1ttak el eg\u00e9szs\u00e9g\u00fcgyi feladatokat. A Corvinus Egyetem, a M\u0171egyetem, az ELTE, valamint a P\u00e1zm\u00e1ny P\u00e9ter Katolikus Egyetem hallgat\u00f3i pedig az egy\u00e9b adminisztrat\u00edv \u00e9s t\u00e1mogat\u00f3 - ak\u00e1r sof\u0151ri - feladatokb\u00f3l vett\u00e9k ki a r\u00e9sz\u00fcket hozz\u00e1j\u00e1rulva a v\u00edrus elleni v\u00e9dekez\u00e9shez.\n\u00a0\u00a0\u00a0\u00a0Schanda Tam\u00e1s hangs\u00falyozta: voltak olyan napok, hetek, amikor a ment\u0151kn\u00e9l egyszerre t\u00f6bb mint 500 hallgat\u00f3 dolgozott. T\u00e1j\u00e9koztat\u00e1sa szerint h\u00e9tk\u00f6znaponk\u00e9nt \u00e1tlagosan 200-250 hallgat\u00f3t tudnak bevonni a v\u00e9dekez\u00e9sbe, de h\u00e9tv\u00e9g\u00e9n is sz\u00e1z k\u00f6r\u00fcli hallgat\u00f3 \"\u00e1ll csatasorba\" a ment\u0151szolg\u00e1latn\u00e1l a j\u00e1rv\u00e1ny megf\u00e9kez\u00e9se \u00e9rdek\u00e9ben.\n\n\u00a0\u00a0\u00a0\u00a0Az \u00e1llamtitk\u00e1r \u00fagy fogalmazott: k\u00f6sz\u00f6net illeti a v\u00e9dekez\u00e9sben r\u00e9szt vev\u0151 hallgat\u00f3kat, akik\u00a0\u00a0p\u00e1r \u00e9vvel az \u00e9retts\u00e9gij\u00fck ut\u00e1n kiemelked\u0151 teljes\u00edtm\u00e9nyt ny\u00fajt\u00f3, p\u00e9ldamutat\u00f3 \u00e9s felel\u0151s polg\u00e1rai Magyarorsz\u00e1gnak.\n\u00a0\u00a0\u00a0\u00a0Mivel a hallgat\u00f3k a vizsgaid\u0151szak alatt is seg\u00edtik a j\u00e1rv\u00e1ny elleni v\u00e9dekez\u00e9st, a korm\u00e1ny k\u00f6teless\u00e9g\u00e9nek \u00e9rzi, hogy t\u00e1mogass\u00e1k \u0151ket a tanulm\u00e1nyaikban \u00e9s anyagilag is - emelte ki Schanda Tam\u00e1s.\n\u00a0\u00a0\u00a0\u00a0A v\u00e9dekez\u00e9sben r\u00e9szt vev\u0151 hallgat\u00f3k az elv\u00e9gzett munk\u00e1juk\u00e9rt j\u00e1r\u00f3 j\u00e1rul\u00e9kmentes fizet\u00e9s, illetve \u00f6szt\u00f6nd\u00edj mellett krediteket is kapnak, tov\u00e1bb\u00e1 sz\u00e1mukra a vizsgaid\u0151szakot k\u00e9t h\u00e9ttel meghosszabb\u00edtott\u00e1k vagy az oktat\u00e1si int\u00e9zm\u00e9ny m\u00e1s m\u00f3don is kompenz\u00e1lhatja \u0151ket, hogy tanulm\u00e1nyaikat megfelel\u0151en tudj\u00e1k folytatni. Hozz\u00e1tette: emellett a korm\u00e1ny lehet\u0151v\u00e9 tette azt is, hogy az egyetemek saj\u00e1t forr\u00e1saikb\u00f3l is ny\u00fajthatnak plusz t\u00e1mogat\u00e1st a kirendelt \u00e9s \u00f6nk\u00e9ntes egyetemi hallgat\u00f3knak egyar\u00e1nt.\n\u00a0\u00a0\u00a0\u00a0Schanda Tam\u00e1s kit\u00e9rt arra is, hogy m\u00edg az egyetemist\u00e1k a v\u00edrushelyzet miatt nehezebb\u00e9 v\u00e1lt k\u00f6r\u00fclm\u00e9nyek k\u00f6zt is tanulnak, teljes\u00edtik a k\u00f6vetelm\u00e9nyeket az adott szakokon, valamint er\u0151t \u00e9s energi\u00e1t nem k\u00edm\u00e9lve \u00f6nzetlen\u00fcl k\u00fczdenek a t\u00f6bbi ember eg\u00e9szs\u00e9g\u00e9\u00e9rt, m\u00e1sok csak h\u00e1tr\u00e1ltatj\u00e1k a v\u00e9dekez\u00e9st.\n\u00a0\u00a0\u00a0\u00a0Azt mondta: vannak olyanok, akik egyszer\u0171en a k\u00f6zbizalmat pr\u00f3b\u00e1lj\u00e1k \u00e1lh\u00edrekkel, kamuvide\u00f3kkal al\u00e1akn\u00e1zni, m\u00e1sok \"eg\u00e9szs\u00e9g\u00fcgyi Mekk mesterk\u00e9nt\" f\u00e9lrevezetik az egy\u00e9bk\u00e9nt j\u00f3hiszem\u0171 embereket, bagatelliz\u00e1lj\u00e1k a v\u00edrust vagy a v\u00e9delmi int\u00e9zked\u00e9sek megszeg\u00e9s\u00e9re buzd\u00edtanak, illetve teljesen abszurd \u00f6sszeesk\u00fcv\u00e9s-elm\u00e9letekkel \"bomb\u00e1znak\" mindenkit az online t\u00e9rben. Ezt Schanda Tam\u00e1s a legk\u00e1rosabb \u00e9s legfelel\u0151tlenebb magatart\u00e1snak nevezte, amit egy j\u00e1rv\u00e1nyhelyzetben el lehet k\u00f6vetni.\n\u00a0\u00a0\u00a0\u00a0Az \u00e1llamtitk\u00e1r hozz\u00e1tette: b\u00e1r az elhib\u00e1zott br\u00fcsszeli k\u00f6zponti beszerz\u00e9s miatt egyel\u0151re kev\u00e9s olt\u00f3anyag van Magyarorsz\u00e1gon, a korm\u00e1ny mindent megtesz annak \u00e9rdek\u00e9ben, hogy m\u00e1s forr\u00e1sokb\u00f3l p\u00f3tolni tudj\u00e1k ezt a hi\u00e1nyt.\n\u00a0\u00a0\u00a0\u00a0Megjegyezte: a magyar emberek fegyelmezetts\u00e9g\u00e9nek \u00e9s a megfelel\u0151 int\u00e9zked\u00e9seknek k\u00f6sz\u00f6nhet\u0151en Magyarorsz\u00e1gon eddig eredm\u00e9nyesen harcoltak a v\u00edrus ellen. \"Ne most adjuk fel, b\u00edrjuk ki a h\u00e1tralev\u0151 id\u0151szakot, mert egy\u00fctt siker\u00fclni fog\" - mondta a szab\u00e1lyok betart\u00e1s\u00e1ra k\u00e9rve mindenkit.\n\n\nMTI 2021. janu\u00e1r 27\n\n"}]