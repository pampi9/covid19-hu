[{"date": "2021-01-29 08:37", "url": "https://koronavirus.gov.hu/cikkek/itm-megkezdodott-az-egeszsegipari-fejleszteseket-tamogato-felhivas-tarsadalmi-egyeztetese", "h1": "ITM: megkezd\u0151d\u00f6tt az eg\u00e9szs\u00e9gipari fejleszt\u00e9seket t\u00e1mogat\u00f3 felh\u00edv\u00e1s t\u00e1rsadalmi egyeztet\u00e9se", "body": "\nAz Innov\u00e1ci\u00f3s \u00e9s Technol\u00f3giai Miniszt\u00e9rium (ITM) elind\u00edtotta az eg\u00e9szs\u00e9gipari v\u00e1llalkoz\u00e1sok fejleszt\u00e9s\u00e9t c\u00e9lz\u00f3, 23 milli\u00e1rd forintos felh\u00edv\u00e1s t\u00e1rsadalmi egyeztet\u00e9s\u00e9t, amelynek k\u00f6sz\u00f6nhet\u0151en a k\u00f6zelj\u00f6v\u0151ben ak\u00e1r 50 milli\u00e1rd forint \u00e9rt\u00e9k\u0171 fejleszt\u00e9s val\u00f3sulhat meg Magyarorsz\u00e1gon - jelentette be a miniszt\u00e9rium az MTI-nek p\u00e9nteken k\u00fcld\u00f6tt k\u00f6zlem\u00e9ny\u00e9ben.\n\n\nA koronav\u00edrus-j\u00e1rv\u00e1ny k\u00f6vetkezt\u00e9ben bebizonyosodott, hogy azok az orsz\u00e1gok tudnak hat\u00e9konyan v\u00e9dekezni a j\u00e1rv\u00e1ny ellen, amelyek k\u00e9pesek hazai gy\u00e1rt\u00e1s\u00fa term\u00e9kekkel fedezni az eg\u00e9szs\u00e9g\u00fcgyi term\u00e9kek ir\u00e1nti ig\u00e9nyeiket. Ez\u00e9rt sz\u00fcks\u00e9g van a magyar v\u00e1llalkoz\u00e1sok meger\u0151s\u00edt\u00e9s\u00e9re, gy\u00e1rt\u00f3kapacit\u00e1saik b\u0151v\u00edt\u00e9s\u00e9re, a hazai eg\u00e9szs\u00e9gipar r\u00e9gi\u00f3s szerep\u00e9nek n\u00f6vel\u00e9s\u00e9re - hangs\u00falyozta az ITM.\n\u00a0\u00a0\u00a0\u00a0Gy\u00f6rgy L\u00e1szl\u00f3 gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1r a k\u00f6zlem\u00e9nyben elmondta: a koronav\u00edrus-j\u00e1rv\u00e1ny idej\u00e9n az ember\u00e9let meg\u00f3v\u00e1sa az els\u0151. Ehhez az kell, hogy Magyarorsz\u00e1gon er\u0151s magyar v\u00e1llalkoz\u00e1sok m\u0171k\u00f6djenek, amelyek hozz\u00e1j\u00e1rulnak az orsz\u00e1g \u00f6nell\u00e1t\u00e1s\u00e1nak \u00e9s hat\u00e9kony j\u00e1rv\u00e1ny\u00fcgyi v\u00e9dekez\u00e9s\u00e9nek biztos\u00edt\u00e1s\u00e1hoz. Az eg\u00e9szs\u00e9gipar t\u00e1mogat\u00e1sa az\u00e9rt is fontos, mert egyr\u00e9szr\u0151l az orsz\u00e1g ell\u00e1t\u00e1s\u00e1t biztos\u00edtja, m\u00e1sr\u00e9szr\u0151l a ter\u00fcleten m\u0171k\u00f6d\u0151 v\u00e1llalkoz\u00e1sok munk\u00e1t adnak \u00e9s meg\u00e9lhet\u00e9st biztos\u00edtanak a magyar munkav\u00e1llal\u00f3knak. \u00c9ppen ez\u00e9rt a jelenlegi felh\u00edv\u00e1s c\u00e9lja olyan kkv-k t\u00e1mogat\u00e1sa, amelyek eg\u00e9szs\u00e9gipari term\u00e9kek gy\u00e1rt\u00e1sa ter\u00e9n terveznek fejleszt\u00e9seket, kapacit\u00e1sb\u0151v\u00edt\u0151 beruh\u00e1z\u00e1sokat - emelte ki az \u00e1llamtitk\u00e1r.\n\u00a0\u00a0\u00a0\u00a0\u00a0A 2021. janu\u00e1r 28-\u00e1n t\u00e1rsadalmi egyeztet\u00e9sre bocs\u00e1tott felh\u00edv\u00e1s alapj\u00e1n a p\u00e1ly\u00e1zat keret\u00e9ben az eg\u00e9szs\u00e9gipari v\u00e1llalkoz\u00e1sok v\u00e1rhat\u00f3an 30 milli\u00f3 \u00e9s 2 milli\u00e1rd forint k\u00f6z\u00f6tt p\u00e1ly\u00e1zhatnak a felt\u00e9telesen visszat\u00e9r\u00edtend\u0151 t\u00e1mogat\u00e1sra. A t\u00e1mogathat\u00f3 tev\u00e9kenys\u00e9gek k\u00f6z\u00f6tt szerepel \u00faj eszk\u00f6z\u00f6k, g\u00e9pek beszerz\u00e9se, \u00faj technol\u00f3giai rendszerek \u00e9s kapacit\u00e1sok kialak\u00edt\u00e1sa, gy\u00e1rt\u00e1si licenc \u00e9s know-how beszerz\u00e9se, infrastruktur\u00e1lis \u00e9s ingatlan beruh\u00e1z\u00e1s, valamint tan\u00e1csad\u00e1si \u00e9s k\u00e9pz\u00e9si szolg\u00e1ltat\u00e1sok ig\u00e9nybev\u00e9tele.\n\u00a0\u00a0\u00a0\u00a0A felh\u00edv\u00e1s keret\u00e9ben v\u00e1rhat\u00f3an 2021. \u00e1prilis 8-t\u00f3l \u00e1prilis 29-ig lehet t\u00e1mogat\u00e1si k\u00e9relmet beny\u00fajtani, az IFKA K\u00f6zhaszn\u00fa Nonprofit Kft. \u00e1ltal ki\u00e1ll\u00edtott el\u0151min\u0151s\u00edt\u00e9si tan\u00fas\u00edtv\u00e1nyok birtok\u00e1ban. Az el\u0151min\u0151s\u00edt\u00e9sre t\u00f6rt\u00e9n\u0151 jelentkez\u00e9s a tervek szerint 2021. m\u00e1rcius 10-t\u0151l ny\u00edlik meg a ifka.hu oldalon.\n\u00a0\u00a0\u00a0\u00a0A GINOP-1.2.15-21 p\u00e1ly\u00e1zati felh\u00edv\u00e1s a palyazat.gov.hu oldalon v\u00e9lem\u00e9nyezhet\u0151 2021. febru\u00e1r 2-ig - h\u00edvta fel a figyelmet az ITM.\n\n\nMTI 2021. janu\u00e1r 29.\n\n"}]