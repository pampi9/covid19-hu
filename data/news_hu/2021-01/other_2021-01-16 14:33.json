[{"date": "2021-01-16 14:33", "url": "https://koronavirus.gov.hu/cikkek/szlavik-minden-vakcina-megakadalyozza-sulyos-betegseg-kialakulasat", "h1": "Szl\u00e1vik: minden vakcina megakad\u00e1lyozza a s\u00falyos betegs\u00e9g kialakul\u00e1s\u00e1t", "body": "\nB\u00e1r az olt\u00e1sok hat\u00e9konys\u00e1ga v\u00e1ltoz\u00f3 a koronav\u00edrus-fert\u0151z\u0151d\u00e9s szempontj\u00e1b\u00f3l, de abban mindegyik megegyezik, hogy megakad\u00e1lyozz\u00e1k a betegs\u00e9g s\u00falyoss\u00e1 v\u00e1l\u00e1s\u00e1t - mondta a D\u00e9l-pesti Centrumk\u00f3rh\u00e1z infektol\u00f3gus f\u0151orvosa szombaton a k\u00f6zm\u00e9di\u00e1nak.\n\nSzl\u00e1vik J\u00e1nos elmondta, a Pfizer \u00e9s a Moderna vakcin\u00e1ja hasonl\u00f3, egy h\u00edrviv\u0151 RNS (ribonukleinsav) alap\u00fa technol\u00f3gi\u00e1val k\u00e9sz\u00fclt, \u00e9s mindkett\u0151re igaz, hogy kiv\u00e1l\u00f3 a hat\u00e9konys\u00e1guk, mik\u00f6zben eddig csak enyhe olt\u00e1si reakci\u00f3kat \u00e9szleltek.\nEml\u00e9keztetett, a Moderna vakcin\u00e1ja - amellyel szombaton kezdtek el oltani Magyarorsz\u00e1gon - m\u00e1r m\u00ednusz 20 fokon hossz\u00fa ideig el\u00e1ll, m\u00edg a Pfizer olt\u00f3anyag\u00e1t m\u00ednusz 70 fokon kell t\u00e1rolni.\nA koronav\u00edrus elleni olt\u00e1sok t\u00f6bbs\u00e9g\u00e9t k\u00e9tszer kell beadni, de vannak olyanok is, amelyeket csak egyszer, azonban a hat\u00e9konys\u00e1g szempontj\u00e1b\u00f3l semmi k\u00fcl\u00f6nbs\u00e9g nincs a k\u00e9t t\u00edpus\u00fa olt\u00f3anyag k\u00f6z\u00f6tt - jelezte Szl\u00e1vik J\u00e1nos, hozz\u00e1t\u00e9ve, hogy az olyan vakcina, amelyet nem kell megism\u00e9telni, k\u00e9nyelmesebb.\nKit\u00e9rt arra is, egyel\u0151re nem lehet pontosan meg\u00e1llap\u00edtani, hogy a vakcin\u00e1k mennyi ideig ny\u00fajtanak v\u00e9detts\u00e9get. Az \u00e1llatk\u00eds\u00e9rletek sor\u00e1n volt p\u00e9lda arra is, hogy az olt\u00e1st k\u00f6vet\u0151 1-2 \u00e9vben m\u00e9g mindig volt a v\u00e9detts\u00e9ghez elegend\u0151 antitest a szervezetben.\nUgyanakkor emberek eset\u00e9ben ezt egyel\u0151re nem lehet meger\u0151s\u00edteni, de \u00fagy t\u0171nik, hogy 8-10 h\u00f3napig mindenk\u00e9ppen v\u00e9d azolt\u00e1s - tette hozz\u00e1.\nFelh\u00edvta a figyelmet, hogy az\u00e9rt is fontos az olt\u00e1s, mert \u00edgy nemcsak a megbeteged\u00e9s, de a fert\u0151z\u00e9s tov\u00e1bbad\u00e1sa is megakad\u00e1lyozhat\u00f3, s am\u00edg az \u00e1toltotts\u00e1g nem \u00e9ri el a 60-70 sz\u00e1zal\u00e9kot, a j\u00e1rv\u00e1ny is jelen lesz.\nAz infektol\u00f3gus besz\u00e9lt arr\u00f3l is, az adatok alapj\u00e1n javul a j\u00e1rv\u00e1nyhelyzet, hiszen egyre kevesebben vannak k\u00f3rh\u00e1zban, illetve intenz\u00edv oszt\u00e1lyon. \"De nem lehet h\u00e1trad\u0151lni, hiszen ha k\u00f6r\u00fcln\u00e9z\u00fcnk Eur\u00f3p\u00e1ban, akkor l\u00e1tjuk, hogy nagyon sok orsz\u00e1gban elindult a harmadik hull\u00e1m. Teh\u00e1t t\u00fcrelemmel kell lenn\u00fcnk \u00e9s v\u00e1rnunk kell a vakcin\u00e1t\" - fogalmazott a f\u0151orvos.\n\n\nMTI\n\n"}]