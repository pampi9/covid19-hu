[{"date": "2021-01-12 13:37", "url": "https://koronavirus.gov.hu/cikkek/maruzsa-nem-valtoznak-az-erettsegi-vizsgak-szabalyai-es-idopontjai", "h1": "Maruzsa: nem v\u00e1ltoznak az \u00e9retts\u00e9gi vizsg\u00e1k szab\u00e1lyai \u00e9s id\u0151pontjai", "body": "\nAz \u00e9retts\u00e9gi vizsg\u00e1kig m\u00e9g csaknem n\u00e9gy h\u00f3nap van h\u00e1tra, de a korm\u00e1ny nem tervez v\u00e1ltoztatni az \u00e9retts\u00e9gi szab\u00e1lyain \u00e9s id\u0151pontj\u00e1n sem - mondta az Emberi Er\u0151forr\u00e1sok Miniszt\u00e9rium\u00e1nak (Emmi) k\u00f6znevel\u00e9s\u00e9rt felel\u0151s \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n.\n\n\nMaruzsa Zolt\u00e1n kiemelte: az \u00edr\u00e1sbeli \u00e9s sz\u00f3beli vizsg\u00e1kat egyar\u00e1nt meg k\u00edv\u00e1nj\u00e1k szervezni. T\u00e1j\u00e9koztat\u00e1sa szerint az \u00e9retts\u00e9gi vizsg\u00e1kra - ahogy a fels\u0151oktat\u00e1si felv\u00e9telikre is - a hagyom\u00e1nyos febru\u00e1r 15-ei id\u0151pontig lehet jelentkezni.\n\u00a0\u00a0\u00a0\u00a0R\u00e1mutatott: a tavalyi \u00e9v bebizony\u00edtotta, hogy a j\u00e1rv\u00e1ny\u00fcgyi keretek k\u00f6zt is biztons\u00e1gosan meg lehet rendezni a vizsg\u00e1kat. Tavasszal csaknem 80 ezer, \u0151sszel pedig tov\u00e1bbi 30 ezer tanul\u00f3 \u00e9retts\u00e9gizett le \u00fagy, hogy sehol sem alakult ki fert\u0151z\u00e9si g\u00f3c - mondta a k\u00f6znevel\u00e9s\u00e9rt felel\u0151s \u00e1llamtitk\u00e1r.\n\u00a0\u00a0\u00a0\u00a0A tavalyi brit p\u00e9ld\u00e1t eml\u00edtve azt mondta: az \u00e9retts\u00e9gi vizsg\u00e1k elmarad\u00e1sa eset\u00e9n Magyarorsz\u00e1gon is nagy felv\u00e9teli k\u00e1osz alakulna ki, ez\u00e9rt t\u00f6bb felel\u0151ss\u00e9get k\u00e9rt a szakpolitikusokt\u00f3l \u00e9s a m\u00e9di\u00e1t\u00f3l is, valamint azt, hogy fejezz\u00e9k be a \"hergel\u00e9st\", mert mindenkinek az az \u00e9rdeke, hogy az \u00e9retts\u00e9git megtarts\u00e1k.\n\u00a0\u00a0\u00a0\u00a0Kit\u00e9rt arra is, hogy a tavalyi tapasztalatok alapj\u00e1n a felk\u00e9sz\u00edt\u00e9st a digit\u00e1lis oktat\u00e1sban is el tudj\u00e1k l\u00e1tni az iskol\u00e1k, a tavaszi \u00e9retts\u00e9gi vizsg\u00e1k eredm\u00e9nyei a digit\u00e1lis munkarend ellen\u00e9re megfeleltek az elm\u00falt \u00f6t \u00e9v \u00e1tlag\u00e1nak.\n\u00a0\u00a0\u00a0\u00a0Azonban ahol az sz\u00fcks\u00e9ges, az \u00e9retts\u00e9gire speci\u00e1lis felk\u00e9sz\u00edt\u0151ket is szervezhetnek az iskol\u00e1k, mivel sem a pedag\u00f3gusok, sem pedig a di\u00e1kok nincsenek kitiltva a k\u00f6z\u00e9piskol\u00e1kb\u00f3l - hangs\u00falyozta Maruzsa Zolt\u00e1n.\n\u00a0\u00a0\u00a0\u00a0Hozz\u00e1tette: k\u00f6zpontilag nem rendeltek el ilyen felk\u00e9sz\u00edt\u0151ket, ahol azonban helyben \u00fagy v\u00e9lik, hogy sz\u00fcks\u00e9g lenne r\u00e1, az oszt\u00e1lyf\u0151n\u00f6k, a sz\u00fcl\u0151i munkak\u00f6z\u00f6ss\u00e9g, az \u00e9rintett tanul\u00f3k \u00e9s az int\u00e9zm\u00e9nyvezet\u0151 egyeztet\u00e9se ut\u00e1n van m\u00f3d arra, hogy p\u00e9ld\u00e1ul a k\u00f6telez\u0151 t\u00e1rgyakb\u00f3l jelenl\u00e9ti rendben is elkezdj\u00e9k a felk\u00e9sz\u00fcl\u00e9st az \u00e9retts\u00e9gikre.\n\u00a0\u00a0\u00a0\u00a0A k\u00f6z\u00e9pfok\u00fa felv\u00e9telikr\u0151l Maruzsa Zolt\u00e1n kiemelte: azok szab\u00e1lyait \u00e9s minden sz\u00fcks\u00e9ges inform\u00e1ci\u00f3t m\u00e1r december 4-\u00e9n publik\u00e1ltak az Oktat\u00e1si Hivatal honlapj\u00e1n. Hangs\u00falyozta: itt a felk\u00e9sz\u00fcl\u00e9ssel sem lehet probl\u00e9ma, mert a 8. oszt\u00e1lyosok jelenl\u00e9ti oktat\u00e1sban vesznek r\u00e9szt.\n\n\u00a0\u00a0\u00a0\u00a0A k\u00f6znevel\u00e9s\u00e9rt felel\u0151s \u00e1llamtitk\u00e1r k\u00f6z\u00f6lte: a janu\u00e1r 23-ai \u00edr\u00e1sbeli felv\u00e9teliken orsz\u00e1gosan mintegy 75 ezer tanul\u00f3 vesz r\u00e9szt az eddigin\u00e9l j\u00f3val t\u00f6bb, 535 helysz\u00ednen, annak \u00e9rdek\u00e9ben, hogy a tantermenk\u00e9nti t\u00edzf\u0151s beoszt\u00e1st megval\u00f3s\u00edthass\u00e1k.\n\u00a0\u00a0\u00a0\u00a0Az int\u00e9zm\u00e9nyek felk\u00e9sz\u00fcltek, a beoszt\u00e1sok megvannak, \u00e9s a m\u00e1r megszokott v\u00e9delmi int\u00e9zked\u00e9sekkel rendezik meg a felv\u00e9teliket - mondta. Hozz\u00e1tette: a hagyom\u00e1nyos p\u00f3tl\u00f3 id\u0151pont (janu\u00e1r 28.) mellett egy m\u00e1sodik p\u00f3tnapot (febru\u00e1r 5.) is beillesztettek, hogy azok is meg\u00edrhass\u00e1k a felv\u00e9telit, akik az els\u0151 id\u0151pontban betegek vagy karant\u00e9nk\u00f6telezettek voltak.\n\u00a0\u00a0\u00a0\u00a0Maruzsa Zolt\u00e1n arr\u00f3l is besz\u00e9lt: a tavaszi f\u00e9l\u00e9vben kevesebb szem\u00e9lyes kontaktussal, f\u0151k\u00e9nt online m\u00f3don megtartj\u00e1k a - p\u00e9nz\u00fcgyi, fenntarthat\u00f3s\u00e1gi \u00e9s digit\u00e1lis - t\u00e9maheteket, valamint szint\u00e9n k\u00e9sz\u00fclnek m\u00e1jusi a nyelvi m\u00e9r\u00e9sekre \u00e9s az orsz\u00e1gos kompetenciam\u00e9r\u00e9sre is. Ezek az \u00edr\u00e1sbeli tesztek a tantermenk\u00e9nti t\u00edz f\u0151s beoszt\u00e1ssal a bev\u00e1lt biztons\u00e1gi int\u00e9zked\u00e9sek mellett megtarthat\u00f3k - v\u00e9lekedett.\n\u00a0\u00a0\u00a0\u00a0A k\u00f6znevel\u00e9s\u00e9rt felel\u0151s \u00e1llamtitk\u00e1r k\u00fcl\u00f6n\u00f6sen fontosnak nevezte az orsz\u00e1gos kompetenciam\u00e9r\u00e9s megszervez\u00e9s\u00e9t, hiszen ebb\u0151l pontos adatokat kapn\u00e1nak arr\u00f3l, hogy a digit\u00e1lis munkarendben mely ter\u00fcleteken javult, \u00e9s hol romlott a tanul\u00f3k teljes\u00edtm\u00e9nye. Hozz\u00e1tette: jelenleg azt l\u00e1tj\u00e1k, hogy mintegy 40 sz\u00e1zal\u00e9kkal cs\u00f6kkent az \u00e9vism\u00e9tl\u00e9sek sz\u00e1ma tavaly \u00e9v v\u00e9g\u00e9n.\n\u00a0\u00a0\u00a0\u00a0Maruzsa Zolt\u00e1n elmondta: az \u00f3vod\u00e1kban \u00e9s az \u00e1ltal\u00e1nos iskol\u00e1kban a jelenl\u00e9ti oktat\u00e1s az \u0151sszel bev\u00e1lt m\u00f3dszer szerint t\u00f6rt\u00e9nik, a j\u00e1rv\u00e1ny miatt kedden 42 \u00f3vod\u00e1ban (1,4 sz\u00e1zal\u00e9k) van rendk\u00edv\u00fcli sz\u00fcnet jellemz\u0151en egy-egy csoportban \u00e9s 79 \u00e1ltal\u00e1nos iskol\u00e1ban (3 sz\u00e1zal\u00e9k) vezettek be digit\u00e1lis munkarendet szint\u00e9n egy-egy oszt\u00e1lyban. Kiemelte: m\u0171k\u00f6dnek az iskol\u00e1k, a kisgyermekes sz\u00fcl\u0151k tudnak dolgozni.\n\u00a0\u00a0\u00a0\u00a0A megel\u0151z\u0151 int\u00e9zked\u00e9sek tov\u00e1bbra is \u00e9rv\u00e9nyben vannak, k\u00f6telez\u0151 a testh\u0151m\u00e9rs\u00e9klet m\u00e9r\u00e9s, a t\u00e1vols\u00e1gtart\u00e1st c\u00e9lz\u00f3 oktat\u00e1sszervez\u00e9si int\u00e9zked\u00e9seket vezettek be \u00e9s fokozottan fert\u0151tlen\u00edtenek, amihez k\u00f6zpontilag havonta mintegy 300 ezer liter fert\u0151tlen\u00edt\u0151szert biztos\u00edtanak - tette hozz\u00e1.\n\u00a0\u00a0\u00a0\u00a0A k\u00f6z\u00e9piskol\u00e1ban a korm\u00e1ny a j\u00e1rv\u00e1ny\u00fcgyi v\u00e9dekez\u00e9s \u00e9rdek\u00e9ben a h\u00f3nap v\u00e9g\u00e9ig meghosszabb\u00edtotta a tantermen k\u00edv\u00fcli digit\u00e1lis munkarendet, \u00e9s abban b\u00edznak, hogy ezeket a korl\u00e1toz\u00e1sokat hamarosan teljesen vagy r\u00e9szlegesen fel lehet oldani. A felel\u0151s d\u00f6nt\u00e9s azonban a j\u00e1rv\u00e1ny\u00fcgyi helyzetben a meghosszabb\u00edt\u00e1s volt - mondta.\n\nMTI 2021. janu\u00e1r 12.\n\n"}]