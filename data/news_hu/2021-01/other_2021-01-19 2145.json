[{"date": "2021-01-19 21:45", "url": "https://koronavirus.gov.hu/cikkek/nagy-marton-valsagot-kovetoen-ujra-regio-ellovasa-lehet-az-orszag", "h1": "Nagy M\u00e1rton: a v\u00e1ls\u00e1got k\u00f6vet\u0151en \u00fajra a r\u00e9gi\u00f3 \u00e9llovasa lehet az orsz\u00e1g", "body": "\nId\u00e9n a gazdas\u00e1gi n\u00f6veked\u00e9s el\u00e9rheti ak\u00e1r a 6 sz\u00e1zal\u00e9kot, j\u00f6v\u0151re pedig m\u00e1r a 6-7 sz\u00e1zal\u00e9kos dinamika sem z\u00e1rhat\u00f3 ki, ezzel a teljes\u00edtm\u00e9nnyel pedig Magyarorsz\u00e1g h\u00e1ta m\u00f6g\u00f6tt hagyhatja a szomsz\u00e9dos orsz\u00e1gokat, \u00fajra a r\u00e9gi\u00f3 \u00e9llovasa lehet - mondta Nagy M\u00e1rton, a minisztereln\u00f6k gazdas\u00e1gi f\u0151tan\u00e1csad\u00f3ja az InfoR\u00e1di\u00f3 Ar\u00e9na c\u00edm\u0171 m\u0171sor\u00e1ban h\u00e9tf\u0151n.\n\n\nNagy M\u00e1rton jelezte: k\u00e9t dolognak k\u00f6sz\u00f6nhet\u0151, hogy a gazdas\u00e1g id\u00e9n m\u00e1r v\u00e1rhat\u00f3an j\u00f3l teljes\u00edt a j\u00e1rv\u00e1ny negat\u00edv hat\u00e1sai ellen\u00e9re.\n\u00a0\u00a0\u00a0\u00a0Egyr\u00e9szt arr\u00f3l van sz\u00f3, hogy az elm\u00falt 10 \u00e9v gazdas\u00e1gpolitik\u00e1ja k\u00f6vetkezt\u00e9ben a magyar gazdas\u00e1g meger\u0151s\u00f6d\u00f6tt \u00e9s v\u00e1ls\u00e1g\u00e1ll\u00f3 lett, m\u00e1sr\u00e9szt a magyar v\u00e1ls\u00e1gkezel\u00e9s is j\u00f3l vizsg\u00e1zott, gyorsan, c\u00e9lzott eszk\u00f6z\u00f6kkel avatkozott be a gazdas\u00e1g v\u00e9delme \u00e9s helyre\u00e1ll\u00edt\u00e1sa \u00e9rdek\u00e9ben - fejtette ki.\n\u00a0\u00a0\u00a0\u00a0A recept egyszer\u0171 volt: a foglalkoztatotts\u00e1g v\u00e9delme mellett a beruh\u00e1z\u00e1sok \u00f6szt\u00f6nz\u00e9s\u00e9re fokusz\u00e1lt a korm\u00e1ny - h\u00fazta al\u00e1 a minisztereln\u00f6ki f\u0151tan\u00e1csad\u00f3. A k\u00e9t legfontosabb l\u00e9p\u00e9s szerinte a v\u00e9dekez\u00e9s sor\u00e1n a b\u00e9rt\u00e1mogat\u00e1s \u00e9s a hitelt\u00f6rleszt\u00e9si morat\u00f3rium bevezet\u00e9se volt.\n\u00a0\u00a0\u00a0\u00a0A gazdas\u00e1g \u00fajraind\u00edt\u00e1sa sor\u00e1n kiemelten fontosak az ad\u00f3cs\u00f6kkent\u00e9sek, \u00edgy a munk\u00e1ltat\u00f3i j\u00e1rul\u00e9kok c\u00e9lzott elenged\u00e9se, az ipar\u0171z\u00e9si ad\u00f3 felez\u00e9se a kkv-k eset\u00e9ben \u00e9s a fiatalok szem\u00e9lyij\u00f6vedelemad\u00f3-mentess\u00e9ge, tov\u00e1bb\u00e1 az \u00e1llami, a v\u00e1llalati \u00e9s a csal\u00e1di beruh\u00e1z\u00e1sok \u00f6szt\u00f6nz\u00e9se, a csal\u00e1dok v\u00e9delme \u00e9s a 13. havi nyugd\u00edj vissza\u00e9p\u00edt\u00e9se - mutatott r\u00e1 Nagy M\u00e1rton.\n\u00a0\u00a0\u00a0\u00a0Nagy M\u00e1rton \u00fagy fogalmazott, hogy az \u00e1llami beruh\u00e1z\u00e1sok id\u00e9n \u00e9s j\u00f6v\u0151re is uralni fogj\u00e1k a gazdas\u00e1got, ami \"nem kiszor\u00edtja, hanem seg\u00edteni fogja a mag\u00e1nberuh\u00e1z\u00e1sokat\".\n\u00a0\u00a0\u00a0\u00a0A beruh\u00e1z\u00e1sok t\u00e1mogat\u00e1sa Magyarorsz\u00e1gon nem \u00fajkelet\u0171, a 2010 \u00e9s 2019 k\u00f6z\u00f6tti id\u0151szakban is erre \u00e9p\u00fclt a gazdas\u00e1gpolitika - eml\u00e9keztetett.\n\u00a0\u00a0\u00a0\u00a0A forr\u00e1sok felhaszn\u00e1l\u00e1s\u00e1ban azt az aranyszab\u00e1lyt kell k\u00f6vetni, hogy minden elk\u00f6lt\u00f6tt 1 forint, legal\u00e1bb m\u00e1sf\u00e9l forint hat\u00e1st gyakoroljon a GDP-re - tette hozz\u00e1.\n\u00a0\u00a0\u00a0\u00a02021-ben \u00e9s 2022-ben az \u00e1llami beruh\u00e1z\u00e1sok k\u00f6z\u00e9ppontj\u00e1ban az \u00e9p\u00edt\u0151ipari beruh\u00e1z\u00e1sok, a csal\u00e1di beruh\u00e1z\u00e1sok k\u00f6z\u00e9ppontj\u00e1ban pedig az otthonfel\u00faj\u00edt\u00e1sok \u00e9s az \u00fajlak\u00e1s\u00e9p\u00edt\u00e9sek \u00e1llnak - jegyezte meg a f\u0151tan\u00e1csad\u00f3.\n\u00a0\u00a0\u00a0\u00a0Szerinte a k\u00f6vetkez\u0151 k\u00e9t \u00e9vben az iparpolitika egyik legfontosabb ter\u00fclete az \u00e9p\u00edt\u0151ipar \u00e9s a hozz\u00e1 kapcsol\u00f3d\u00f3 \u00e9p\u00edt\u0151ipari alapanyaggy\u00e1rt\u00e1s lesz.\n\u00a0\u00a0\u00a0\u00a0Ez ut\u00f3bbi ipar\u00e1g jelent\u0151s r\u00e9sze k\u00fclf\u00f6ldi k\u00e9zben van - hangs\u00falyozta, jelezv\u00e9n, hogy sz\u00fcks\u00e9g lenne a konszolid\u00e1ci\u00f3ra a magyarorsz\u00e1gi \u00e9p\u00edt\u0151ipari alapanyaggy\u00e1rt\u00e1s ter\u00fclet\u00e9n, hogy a sok kis gy\u00e1rt\u00f3 versenyk\u00e9pes legyen a nagy k\u00fclf\u00f6ldi c\u00e9gekkel szemben.\n\u00a0\u00a0\u00a0\u00a0Ami a 2021-2027 k\u00f6z\u00f6tti id\u0151szakot illeti, \u00e1llami oldalr\u00f3l gazdas\u00e1gfejleszt\u00e9si c\u00e9lokra k\u00f6zel 50 ezer milli\u00e1rd forint \u00e1ll rendelkez\u00e9sre, ami az egy \u00e9ves GDP k\u00f6zel 100 sz\u00e1zal\u00e9ka - h\u00edvta fel a figyelmet Nagy M\u00e1rton.\n\u00a0\u00a0\u00a0\u00a0Ebb\u0151l 30 sz\u00e1zal\u00e9k eur\u00f3pai uni\u00f3s forr\u00e1s, 70 sz\u00e1zal\u00e9k pedig belf\u00f6ldi \u00e9s egy\u00e9b forr\u00e1s - tette hozz\u00e1, utalva arra, hogy ehhez m\u00e9g hozz\u00e1j\u00f6nnek a piaci forr\u00e1sok, bankhitelek \u00e9s a m\u0171k\u00f6d\u0151t\u0151ke is.\n\u00a0\u00a0\u00a0\u00a0Arra is kit\u00e9rt, hogy a tendencia a p\u00e9nzforr\u00e1sok eredet\u00e9t tekintve fokozatosan javul, n\u00e9h\u00e1ny \u00e9ve m\u00e9g 50 sz\u00e1zal\u00e9kot tettek ki az uni\u00f3s eredet\u0171 p\u00e9nzek.\n\nMTI 2021. janu\u00e1r 19.\n\n"}]