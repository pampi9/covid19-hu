[{"date": "2021-01-30 09:28", "url": "https://koronavirus.gov.hu/cikkek/szlavik-magyar-hatosagok-altal-engedelyezett-vakcinak-megakadalyozzak-hogy-az-emberek", "h1": " Szl\u00e1vik: a magyar hat\u00f3s\u00e1gok \u00e1ltal enged\u00e9lyezett vakcin\u00e1k megakad\u00e1lyozz\u00e1k, hogy az emberek meghaljanak", "body": "\nA Magyarorsz\u00e1gon enged\u00e9lyezett vakcin\u00e1kban k\u00f6z\u00f6s, hogy megakad\u00e1lyozz\u00e1k a k\u00f3rh\u00e1zba ker\u00fcl\u00e9st, \u00e9s azt, hogy az emberek meghaljanak koronav\u00edrus-fert\u0151z\u00e9s k\u00f6vetkezt\u00e9ben - hangs\u00falyozta a D\u00e9l-pesti Centrumk\u00f3rh\u00e1z infektol\u00f3gus f\u0151orvosa az M1 aktu\u00e1lis csatorn\u00e1n p\u00e9ntek este.\n\nSzl\u00e1vik J\u00e1nos azt mondta: a v\u00e9d\u0151olt\u00e1sok nem egyform\u00e1k, elt\u00e9r\u0151 a hat\u00e1smechanizmusuk, k\u00fcl\u00f6nb\u00f6z\u0151 m\u00f3don kell beadni \u0151ket. Az viszont ismert, hogy 80-95 sz\u00e1zal\u00e9kos hat\u00e9konys\u00e1g\u00faak, \u00e9s nagy r\u00e9sz\u00fck csaknem 100 sz\u00e1zal\u00e9kos v\u00e9detts\u00e9get ad a s\u00falyos megbeteged\u00e9s \u00e9s a hal\u00e1l ellen.\n\u00a0\u00a0\u00a0\u00a0Kifejtette: a mell\u00e9khat\u00e1soknak k\u00fcl\u00f6nb\u00f6z\u0151 a spektrumuk. A Pfizer olt\u00f3anyag\u00e1n\u00e1l felmer\u00fclt, hogy a s\u00falyosan allergi\u00e1sokn\u00e1l nagy odafigyel\u00e9st ig\u00e9nyel a bead\u00e1sa, vannak tov\u00e1bb\u00e1 h\u00edrek arr\u00f3l, hogy az orosz Szputnyik olt\u00f3anyagn\u00e1l \u00f3vatoss\u00e1gra van sz\u00fcks\u00e9g egyes betegs\u00e9gekn\u00e9l. Ezzel egy\u00fctt kiemelte: \"egy j\u00e1rv\u00e1nyhelyzetben a l\u00e9nyeg, hogy az emberek megbeteged\u00e9s\u00e9t \u00e9s hal\u00e1l\u00e1t kell megakad\u00e1lyozni, \u00e9s a szakembereknek ezt kell figyelembe venni\u00fck\".\n\u00a0\u00a0\u00a0\u00a0A k\u00ednai vakcin\u00e1val kapcsolatos felvet\u00e9sekre reag\u00e1lva azt mondta: az ilyen t\u00edpus\u00fa olt\u00f3anyagokn\u00e1l - mint az influenza elleni \u00e9vr\u0151l \u00e9vre nagy mennyis\u00e9gben beadott olt\u00e1sn\u00e1l - nagyon ritk\u00e1n el\u0151fordul, hogy olyan furcsa autoimmun betegs\u00e9g alakul ki, amely \u00e1tmeneti als\u00f3v\u00e9gtag-b\u00e9nul\u00e1ssal j\u00e1rhat. Ez \u00e1tmeneti b\u00e9nul\u00e1ssal j\u00e1r\u00f3 szindr\u00f3ma, \u00e9s j\u00f3l ismert a szakemberek k\u00f6r\u00e9ben - mondta, kiemelve: ennek alapj\u00e1n nem lehet kijelenteni, hogy ezek a v\u00e9d\u0151olt\u00e1sok vesz\u00e9lyes lenn\u00e9nek az emberekre.\n\u00a0\u00a0\u00a0\u00a0\"J\u00e1rv\u00e1nyban kell gondolkodni\" - mondta, hozz\u00e1t\u00e9ve: ilyenkor az a l\u00e9nyeg, hogy nagyon sok ember nagyon gyorsan beoltassa mag\u00e1t.\n\u00a0\u00a0\u00a0\u00a0Szl\u00e1vik J\u00e1nos hangs\u00falyozta, mindenkit arra biztat. hogy regisztr\u00e1ljon \u00e9s oltassa be mag\u00e1t. K\u00fcl\u00f6n\u00f6sen a rizik\u00f3csoportba tartoz\u00f3k, az id\u0151sek \u00e9s a kr\u00f3nikus betegs\u00e9gekben szenved\u0151k. Azt mondta: ha a lakoss\u00e1g nagy r\u00e9sze beoltatja mag\u00e1t, \"tal\u00e1n ny\u00e1rra visszat\u00e9rhet\u00fcnk a r\u00e9gi \u00e9let\u00fcnkh\u00f6z\".\n\u00a0\u00a0\u00a0\u00a0A f\u0151orvos reag\u00e1lt a Magyar Orvosi Kamara \u00e1ll\u00e1sfoglal\u00e1s\u00e1ra, amelyben arra h\u00edvta a korm\u00e1ny \u00e9s az illet\u00e9kes hat\u00f3s\u00e1gok figyelm\u00e9t, hogy\u00a0\u00a0- az olt\u00e1sok ir\u00e1nti szakmai \u00e9s lakoss\u00e1gi bizalom er\u0151s\u00edt\u00e9s\u00e9\u00e9rt -, az Orsz\u00e1gos Gy\u00f3gyszer\u00e9szeti \u00e9s \u00c9lelmez\u00e9s-eg\u00e9szs\u00e9g\u00fcgyi Int\u00e9zet a tov\u00e1bbiakban is csak a gy\u00f3gyszerbiztons\u00e1gi szab\u00e1lyokat transzparensen k\u00f6vetve, az Eur\u00f3pai Gy\u00f3gyszer\u00fcgyn\u00f6ks\u00e9g szab\u00e1lyainak is megfelel\u0151 bevizsg\u00e1l\u00e1s ut\u00e1n enged\u00e9lyezze a k\u00e9sz\u00edtm\u00e9nyek forgalomba hozatal\u00e1t.\n\u00a0\u00a0\u00a0\u00a0Szl\u00e1vik J\u00e1nos azt mondta: a tagorsz\u00e1gok \u00f6n\u00e1ll\u00f3an d\u00f6nthetnek arr\u00f3l, hogy enged\u00e9lyeztetnek-e egy Eur\u00f3pai Uni\u00f3n k\u00edv\u00fcli v\u00e9d\u0151olt\u00e1st. A szakemberek v\u00e9lem\u00e9nye, hogy \"oltani, oltani, oltani\", olyan olt\u00f3anyaggal, amelyet a magyar gy\u00f3gyszer\u00fcgyi hat\u00f3s\u00e1gok enged\u00e9lyeztek - emelte ki a f\u0151orvos.\n\nMTI\n\n"}]