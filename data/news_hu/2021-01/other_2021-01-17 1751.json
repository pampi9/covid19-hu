[{"date": "2021-01-17 17:51", "url": "https://koronavirus.gov.hu/cikkek/menczer-europa-kinaban-all-sorban-vakcinaert", "h1": "Menczer: Eur\u00f3pa K\u00edn\u00e1ban \u00e1ll sorban a vakcin\u00e1\u00e9rt", "body": "\nEur\u00f3pa K\u00edn\u00e1ban \u00e1ll sorban a vakcin\u00e1\u00e9rt - hangs\u00falyozta a K\u00fclgazdas\u00e1gi \u00e9s K\u00fcl\u00fcgyminiszt\u00e9rium t\u00e1j\u00e9koztat\u00e1s\u00e9rt \u00e9s Magyarorsz\u00e1g nemzetk\u00f6zi megjelen\u00edt\u00e9s\u00e9\u00e9rt felel\u0151s \u00e1llamtitk\u00e1ra vas\u00e1rnap a Facebook-oldal\u00e1n.\n\n\n\u00a0\u00a0\u00a0\u00a0Menczer Tam\u00e1s vide\u00f3j\u00e1ban r\u00e1mutatott: azt, hogy Eur\u00f3p\u00e1nak kell-e a k\u00ednai vakcina, j\u00f3l mutatja, hogy miut\u00e1n cs\u00fct\u00f6rt\u00f6k\u00f6n nyilv\u00e1noss\u00e1gra ker\u00fclt, a magyar korm\u00e1ny el\u0151rehaladott t\u00e1rgyal\u00e1sokat folytat, n\u00e9h\u00e1ny \u00f3r\u00e1n bel\u00fcl 14 eur\u00f3pai orsz\u00e1g jelentkezett a k\u00ednai gy\u00e1rt\u00f3n\u00e1l. \"Mostanra val\u00f3sz\u00edn\u0171leg eg\u00e9sz Eur\u00f3pa K\u00edn\u00e1ban \u00e1ll sorban, ism\u00e9t\" - jegyezte meg.\n\u00a0\u00a0\u00a0\u00a0Az \u00e1llamtitk\u00e1r azt mondta: a k\u00fcl\u00fcgyminiszt\u00e9riumban is \"\u00e9gtek a vonalak\", eur\u00f3pai politikusok k\u00e9rdezt\u00e9k, \"mi ez\", \u00e9s mi\u00e9rt nem tudnak r\u00f3la.\n\u00a0\u00a0\u00a0\u00a0Menczer Tam\u00e1s besz\u00e1mol\u00f3ja szerint a kar\u00e1csonyi napokban szervezt\u00e9k meg a magyar orvosok kiutaz\u00e1s\u00e1t. \u0150k az \u00e9rkez\u00e9st k\u00f6vet\u0151en megkezdt\u00e9k a k\u00e9thetes karant\u00e9njukat a k\u00ednai szab\u00e1lyoknak megfelel\u0151en. A karant\u00e9n id\u0151szaka alatt dokumentumokat elemeztek \u00e9s videokonferenci\u00e1kon vettek r\u00e9szt, majd a karant\u00e9n lej\u00e1rt\u00e1val megkezdt\u00e9k a helysz\u00edni vizsg\u00e1latot. Szombaton pedig egyik\u00fck \u00fagy nyilatkozott: mindent meg tudtak n\u00e9zni K\u00edn\u00e1ban, amit meg akartak n\u00e9zni, \u00e9s el\u00e9gedettek az eredm\u00e9nnyel. \"Majd meghozz\u00e1k a d\u00f6nt\u00e9s\u00fcket, ak\u00e1rmi is lesz az, \u00e9n nekik hiszek\" - fogalmazott az \u00e1llamtitk\u00e1r.\n\u00a0\u00a0\u00a0\u00a0Magyarorsz\u00e1gon az olt\u00e1s \u00f6nk\u00e9ntes - eml\u00e9keztetett Menczer Tam\u00e1s, aki mindenkit arra biztatott, hogy - amint \u0151 is tette - regisztr\u00e1ljon a vakcinainfo.gov.hu oldalon.\n\u00a0\u00a0\u00a0\u00a0\"Aki regisztr\u00e1lt, el\u0151nybe ker\u00fcl\" - jelentette ki az \u00e1llamtitk\u00e1r, hozz\u00e1t\u00e9ve: \"minden \u00e9let sz\u00e1m\u00edt!\".\nMTI 2021. janu\u00e1r 17.\n\n"}]