[{"date": "2021-01-28 15:11", "url": "https://koronavirus.gov.hu/cikkek/operativ-torzs-korlatozo-intezkedesekkel-sikerult-meggatolni-jarvany-terjedeset", "h1": "Operat\u00edv t\u00f6rzs: a korl\u00e1toz\u00f3 int\u00e9zked\u00e9sekkel siker\u00fclt megg\u00e1tolni a j\u00e1rv\u00e1ny terjed\u00e9s\u00e9t", "body": "\nA novemberben bevezetett korl\u00e1toz\u00f3 int\u00e9zked\u00e9sekkel siker\u00fclt megg\u00e1tolni a koronav\u00edrus-j\u00e1rv\u00e1ny terjed\u00e9s\u00e9t - mondta a j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3n, ahol k\u00f6z\u00f6lte: a korm\u00e1ny m\u00e1rcius 1-j\u00e9ig meghosszabb\u00edtja a v\u00e9delmi int\u00e9zked\u00e9sek hat\u00e1ly\u00e1t.\n\n\nKiss R\u00f3bert alezredes \u00fagy fogalmazott: a j\u00e1rv\u00e1ny elleni tov\u00e1bbi v\u00e9dekez\u00e9s \u00e9s az int\u00e9zked\u00e9sek meghosszabb\u00edt\u00e1sa kett\u0151s c\u00e9lt szolg\u00e1l. Egyr\u00e9szt az eddigi eredm\u00e9nyek meg\u0151rz\u00e9s\u00e9t, m\u00e1sr\u00e9szt a tov\u00e1bbi j\u00e1rv\u00e1nyhull\u00e1mok elker\u00fcl\u00e9s\u00e9t \u00e9s a magyar emberek \u00e9let\u00e9nek, eg\u00e9szs\u00e9g\u00e9nek v\u00e9delm\u00e9t - mondta.\n\u00a0\u00a0\u00a0\u00a0Ennek \u00e9rdek\u00e9ben Kiss R\u00f3bert tov\u00e1bbra is a lakoss\u00e1g t\u00fcrelm\u00e9t \u00e9s egy\u00fcttm\u0171k\u00f6d\u00e9s\u00e9t k\u00e9rte.\n\u00a0\u00a0\u00a0\u00a0Az alezredes t\u00e1j\u00e9koztat\u00e1sa szerint a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt szerd\u00e1n 180-szor int\u00e9zkedtek a rend\u0151r\u00f6k.\n\u00a0\u00a0\u00a0\u00a0Hozz\u00e1tette: a v\u00e9delmi int\u00e9zked\u00e9sekr\u0151l sz\u00f3l\u00f3 korm\u00e1nyrendelet szeptember 21-ei hat\u00e1lybal\u00e9p\u00e9se \u00f3ta 21 836 rend\u0151ri fell\u00e9p\u00e9s t\u00f6rt\u00e9nt szab\u00e1lytalan maszkvisel\u00e9s miatt.\n\u00a0\u00a0\u00a0\u00a0A maszkvisel\u00e9ssel kapcsolatos szerdai int\u00e9zked\u00e9sek k\u00f6z\u00fcl 180 a t\u00edzezern\u00e9l t\u00f6bb lakos\u00fa telep\u00fcl\u00e9sek \u00f6nkorm\u00e1nyzati rendeleteiben meghat\u00e1rozott k\u00f6telezetts\u00e9gek be nem tart\u00e1sa miatt t\u00f6rt\u00e9nt: 72 embert figyelmeztettek, 34 alkalommal helysz\u00edni b\u00edrs\u00e1got szabtak ki \u00e9s 52 szab\u00e1lys\u00e9rt\u00e9si feljelent\u00e9st tettek a rend\u0151r\u00f6k.\n\u00a0\u00a0\u00a0\u00a0Szab\u00e1lytalan maszkvisel\u00e9s miatt t\u00f6megk\u00f6zleked\u00e9si eszk\u00f6z\u00f6k\u00f6n \u00e9s meg\u00e1ll\u00f3kban 5, \u00fczletekben, bev\u00e1s\u00e1rl\u00f3k\u00f6zpontok ter\u00fclet\u00e9n 17 ember ellen int\u00e9zkedtek szerd\u00e1n.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 799 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 205 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 594-ben pedig az \u00fczletek korl\u00e1tozott nyitvatart\u00e1s\u00e1ra vagy a vend\u00e9gl\u00e1t\u00f3helyeken tart\u00f3zkod\u00e1sra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0Szerd\u00e1n a f\u0151v\u00e1rosban egy X. ker\u00fcleti s\u00f6r\u00f6z\u0151t z\u00e1rattak be ideiglenesen a rend\u0151r\u00f6k 30 napra, mert b\u00e1r k\u00edv\u00fclr\u0151l z\u00e1rtnak t\u0171nt, 4 vend\u00e9g volt a vend\u00e9gl\u00e1t\u00f3helyen \u00e9s szeszes italt fogyasztott. A s\u00f6r\u00f6z\u0151h\u00f6z lakoss\u00e1gi bejelent\u00e9sre mentek ki a rend\u0151r\u00f6k - mondta.\n\u00a0\u00a0\u00a0\u00a0K\u00f6z\u00f6lte: szerd\u00e1n a kij\u00e1r\u00e1si tilalommal kapcsolatos szab\u00e1lyok megs\u00e9rt\u00e9se miatt 337 ember ellen int\u00e9zkedtek a rend\u0151r\u00f6k. A november 4-t\u0151l hat\u00e1lyos kij\u00e1r\u00e1si korl\u00e1toz\u00e1s, majd az azt november 11-t\u0151l felv\u00e1lt\u00f3 kij\u00e1r\u00e1si tilalom idej\u00e9n m\u00e1r 30 539 esetben kellett fell\u00e9pni\u00fck szab\u00e1lyszeg\u0151kkel szemben.\n\u00a0\u00a0\u00a0\u00a0Szerd\u00e1n is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151k ellen 66 esetben l\u00e9ptek fel. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 10 536-szor int\u00e9zkedtek.\n\u00a0\u00a0\u00a0\u00a0A hat\u00f3s\u00e1gi h\u00e1zi karant\u00e9nban l\u00e9v\u0151ket szerd\u00e1n 8123 esetben ellen\u0151rizt\u00e9k szem\u00e9lyesen a rend\u0151r\u00f6k \u00e9s 2927 ilyen korl\u00e1toz\u00f3 int\u00e9zked\u00e9st rendeltek el, ezzel jelenleg 19 131-en vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 1834-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - ismertette az alezredes.\n\u00a0\u00a0\u00a0\u00a0Besz\u00e1molt arr\u00f3l is, hogy tavaly m\u00e1rcius \u00f3ta 521 b\u00fcntet\u0151elj\u00e1r\u00e1st rendeltek el a j\u00e1rv\u00e1nnyal \u00f6sszef\u00fcgg\u00e9sben, ebb\u0151l 163-at r\u00e9mh\u00edrterjeszt\u00e9s, 31-et k\u00f6zvesz\u00e9llyel fenyeget\u00e9s, 146-ot csal\u00e1s, 31-et j\u00e1rv\u00e1ny\u00fcgyi szab\u00e1lyszeg\u00e9s miatt. Az elj\u00e1r\u00e1sokkal \u00f6sszef\u00fcgg\u00e9sben 100 gyan\u00fas\u00edtottat hallgattak ki eddig.\n\n\nMTI 2021. janu\u00e1r 28.\n\n"}]