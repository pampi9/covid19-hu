[{"date": "2021-01-21 11:05", "url": "https://koronavirus.gov.hu/cikkek/sikeres-volt-egy-koronavirusos-kismama-mutudokezelese-budapesten", "h1": "Sikeres volt egy koronav\u00edrusos kismama m\u0171t\u00fcd\u0151kezel\u00e9se Budapesten", "body": "\nSikeres volt egy koronav\u00edrusos kismama m\u0171t\u00fcd\u0151kezel\u00e9se, a 34 \u00e9ves n\u0151 hetven nap ut\u00e1n elhagyhatta a\u00a0Semmelweis\u00a0Egyetem (SE) klinik\u00e1j\u00e1t - t\u00e1j\u00e9koztatta az int\u00e9zm\u00e9ny cs\u00fct\u00f6rt\u00f6k\u00f6n az MTI-t.\n\n\n\u00a0A n\u0151n\u00e9l tavaly november 11-\u00e9n diagnosztiz\u00e1ltak a koronav\u00edrus-fert\u0151z\u00e9st, a betegs\u00e9g sz\u00f6v\u0151dm\u00e9nyei miatt pedig s\u00fcrg\u0151ss\u00e9gi cs\u00e1sz\u00e1rmetsz\u00e9st hajtottak n\u00e1la v\u00e9gre a terhess\u00e9g 34. het\u00e9ben. A t\u00f6bbsz\u00f6r m\u0171t\u00f6tt, m\u0171t\u00fcd\u0151-, azaz ECMO-kezel\u00e9sben is r\u00e9szes\u00fcl\u0151 \u00e9desanya \u00e9s korasz\u00fcl\u00f6tt kisl\u00e1nya egyar\u00e1nt j\u00f3l van - \u00edrt\u00e1k.\n\u00a0\u00a0\u00a0\u00a0Az egyetem k\u00f6zlem\u00e9nye szerint a kismam\u00e1t a hatvani k\u00f3rh\u00e1zb\u00f3l vitt\u00e9k november 15-\u00e9n a SE-re a v\u00edrusfert\u0151z\u00e9s miatt kialakult s\u00falyos t\u00fcd\u0151gyullad\u00e1s \u00e9s a magzat \u00e9let\u00e9t is vesz\u00e9lyeztet\u0151 oxig\u00e9nhi\u00e1nyos \u00e1llapot miatt.\n\u00a0\u00a0\u00a0\u00a0A beteg \u00e1ltal\u00e1nos \u00e1llapota a m\u0171t\u00e9t ut\u00e1n stabiliz\u00e1l\u00f3dott, a cs\u00e1sz\u00e1rmetsz\u00e9st k\u00f6vet\u0151en \u00f6t nappal meg lehetett sz\u00fcntetni a g\u00e9pi l\u00e9legeztet\u00e9st, amelyet azonban egy nappal k\u00e9s\u0151bb, a t\u00fcd\u0151 ki\u00fajul\u00f3 funkci\u00f3zavara miatt ism\u00e9t el kellett ind\u00edtani. A speci\u00e1lis, hasra ford\u00edtott poz\u00edci\u00f3ban alkalmazott g\u00e9pi l\u00e9legeztet\u00e9s ellen\u00e9re a beteg - a koronav\u00edrus sz\u00f6v\u0151dm\u00e9nyek\u00e9nt kialakult - glob\u00e1lis l\u00e9gz\u00e9szavar\u00e1t nem siker\u00fclt stabiliz\u00e1lni, \u00edgy fenn\u00e1llt a vesz\u00e9lye, hogy r\u00f6vid id\u0151 alatt kritikus oxig\u00e9nhi\u00e1nyos \u00e1llapot alakulhat ki n\u00e1la. Az orvoscsoport d\u00f6nt\u00e9se nyom\u00e1n november 21-\u00e9n megkezdt\u00e9k az \u00fagynevezett ECMO-kezel\u00e9st, vagyis egy, a beteg\u00e1gy mellett elhelyezett m\u0171t\u00fcd\u0151vel helyettes\u00edtett\u00e9k a kismama t\u00fcd\u0151kapacit\u00e1s\u00e1nak jelent\u0151s r\u00e9sz\u00e9t.\n\u00a0\u00a0\u00a0\u00a0Az intenz\u00edv ter\u00e1pi\u00e1s ell\u00e1t\u00e1s ut\u00e1n a kismama rehabilit\u00e1ci\u00f3ja az Orsz\u00e1gos Orvosi Rehabilit\u00e1ci\u00f3s Int\u00e9zetben folytat\u00f3dik - \u00edrt\u00e1k.\n\u00a0\u00a0\u00a0\u00a0Az egyetem tudom\u00e1sa szerint ez volt K\u00f6z\u00e9p-Eur\u00f3p\u00e1ban az els\u0151 sikeres m\u0171t\u00fcd\u0151kezel\u00e9s a koronav\u00edrus okozta t\u00fcd\u0151gyullad\u00e1s ter\u00e1pi\u00e1j\u00e1ban. Nemzetk\u00f6zi statisztik\u00e1k szerint is ritka, hogy v\u00e1rand\u00f3sokn\u00e1l ennyire s\u00falyos lefoly\u00e1sa lesz a Covid-19 betegs\u00e9gnek, eur\u00f3pai \u00e9s amerikai megjelen\u00e9se \u00f3ta alig n\u00e9h\u00e1ny ilyen esetet regisztr\u00e1ltak - olvashat\u00f3 az egyetem k\u00f6zlem\u00e9ny\u00e9ben.\n\n\n\nMTI 2021. janu\u00e1r 21.\u00a0\nFot\u00f3: Kov\u00e1cs Attila \u2013 Semmelweis Egyetem\n\n"}]