[{"date": "2021-01-09 13:29", "url": "https://koronavirus.gov.hu/cikkek/486-milliard-forint-megvaltozott-munkakepesseguek-foglalkoztatasara", "h1": "48,6 milli\u00e1rd forint a megv\u00e1ltozott munkak\u00e9pess\u00e9g\u0171ek foglalkoztat\u00e1s\u00e1ra", "body": "\nSoha nem l\u00e1tott m\u00e9rt\u00e9kben, 48,6 milli\u00e1rd forinttal t\u00e1mogatja a korm\u00e1ny az id\u00e9n a megv\u00e1ltozott munkak\u00e9pess\u00e9g\u0171ek foglalkoztat\u00e1s\u00e1t - jelentette ki a szoci\u00e1lis \u00fcgyek\u00e9rt felel\u0151s \u00e1llamtitk\u00e1r szombaton Budapesten.\n\n\nEz az \u00f6sszeg, mintegy 3 milli\u00e1rd forinttal t\u00f6bb, mint az elm\u00falt \u00e9vben - k\u00f6z\u00f6lte F\u00fcl\u00f6p Attila, a cs\u00f6kkent munkak\u00e9pess\u00e9g\u0171eket foglalkoztat\u00f3 XII. ker\u00fcleti Bake My Day p\u00e9ks\u00e9gn\u00e9l megtartott sajt\u00f3t\u00e1j\u00e9koztat\u00f3n.\n\u00a0\u00a0\u00a0\u00a0Hozz\u00e1tette: am\u00edg 2010-ben a megv\u00e1ltozott munkak\u00e9pess\u00e9g\u0171ek csup\u00e1n 18 sz\u00e1zal\u00e9ka dolgozott, ma ez az ar\u00e1ny 44 sz\u00e1zal\u00e9k.\n\u00a0\u00a0\u00a0\u00a0Eml\u00e9keztetett, hogy janu\u00e1r elsej\u00e9t\u0151l megsz\u0171nt a megv\u00e1ltozott munkak\u00e9pess\u00e9g\u0171ek \u00fagynevezett j\u00f6vedelmi korl\u00e1tja.\n\u00a0\u00a0\u00a0\u00a0Ez azt jelenti, hogy a megv\u00e1ltozott munkak\u00e9pess\u00e9g\u0171ek b\u00e1rmilyen m\u00e9rt\u00e9k\u0171 munkab\u00e9r mellett jogosultak a rehabilit\u00e1ci\u00f3s, illetve rokkants\u00e1gi ell\u00e1t\u00e1sra - f\u0171zte hozz\u00e1.\n\u00a0\u00a0\u00a0\u00a0Mint elmondta: jelenleg 150 ezer megv\u00e1ltozott munkak\u00e9pess\u00e9g\u0171 ember dolgozik, d\u00f6nt\u0151 t\u00f6bbs\u00e9g\u00fck piaci k\u00f6r\u00fclm\u00e9nyek k\u00f6z\u00f6tt, illetve 394 t\u00e1rsas\u00e1g veheti ig\u00e9nybe a t\u00e1mogat\u00e1st szerz\u0151d\u00e9s alapj\u00e1n.\n\u00a0\u00a0\u00a0\u00a0Hangs\u00falyozta, hogy a korm\u00e1ny sz\u00e1m\u00e1ra fontos a megv\u00e1ltozott munkak\u00e9pess\u00e9g\u0171ek foglalkoztat\u00e1sa. Ugyanis sz\u00e1mukra a munka nem csup\u00e1n meg\u00e9lhet\u00e9st jelent, hanem az \u00f6nbecs\u00fcl\u00e9s, a k\u00f6z\u00f6ss\u00e9ghez val\u00f3 tartoz\u00e1s \u00e9rz\u00e9s\u00e9t is.\n\u00a0\u00a0\u00a0\u00a0Arr\u00f3l is sz\u00f3lt, hogy a legfrissebb, novemberre vonatkoz\u00f3 foglalkoztat\u00e1si adatok szerint k\u00f6zel 4,5 milli\u00f3an dolgoznak Magyarorsz\u00e1gon, vagyis csup\u00e1n 26 ezerrel kevesebben, mint a j\u00e1rv\u00e1ny el\u0151tt, az elm\u00falt \u00e9v hasonl\u00f3 id\u0151szak\u00e1ban.\n\u00a0\u00a0\u00a0\u00a0Ez azt jelenti, hogy nem felel meg a val\u00f3s\u00e1g az a baloldal \u00e1ltal hangoztatott visszatasz\u00edt\u00f3, riogat\u00f3 \u00e1ll\u00edt\u00e1s, hogy munkahelyek sz\u00e1zezrei sz\u0171ntek meg - mondta.\n\u00a0\u00a0\u00a0\u00a0Egyben azt mutatja, hogy a korm\u00e1ny j\u00f3 \u00faton halad azon \u00edg\u00e9ret\u00e9nek betart\u00e1sa fel\u00e9, hogy a munkahelyeket nem csak meg\u0151rizni szeretn\u00e9, hanem m\u00e9g t\u00f6bb munkahelyet teremt, mint amennyit t\u00f6nkretesz a v\u00edrus - mondta F\u00fcl\u00f6p Attila.\n\u00a0\u00a0\u00a0\u00a0Tak\u00e1cs Zolt\u00e1n, a p\u00e9ks\u00e9g t\u00e1rstulajdonosa k\u00f6z\u00f6lte, hogy a p\u00e9ks\u00e9g mellett takar\u00edt\u00f3 \u00fczlet\u00e1gat \u00e9s call centert is m\u0171k\u00f6dtet a c\u00e9g\u00fck, \u00e9s mindh\u00e1rom \u00fczlet\u00e1gban legal\u00e1bb 50 sz\u00e1zal\u00e9kban, de van ahol 100 sz\u00e1zal\u00e9kban megv\u00e1ltozott munkak\u00e9pess\u00e9g\u0171eket foglalkoztatnak.\n\u00a0\u00a0\u00a0\u00a0Nem csup\u00e1n h\u00e1tt\u00e9rmunk\u00e1kat b\u00edznak r\u00e1juk, hanem komoly feladatokat kapnak, a t\u00f6bbi k\u00f6z\u00f6tt p\u00e9kek \u00e9s szak\u00e1csok - sorolta.\n\nMTI 2021. janu\u00e1r 9.\n\n"}]