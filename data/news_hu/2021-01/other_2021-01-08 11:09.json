[{"date": "2021-01-08 11:09", "url": "https://koronavirus.gov.hu/cikkek/korhazigazgato-2200-embert-oltottak-be-eddig-del-pesti-centrumkorhazban", "h1": "K\u00f3rh\u00e1zigazgat\u00f3: 2200 embert oltottak be eddig a D\u00e9l-Pesti Centrumk\u00f3rh\u00e1zban", "body": "\nEddig 2200 eg\u00e9szs\u00e9g\u00fcgyi dolgoz\u00f3t oltottak be a D\u00e9l-Pesti Centrumk\u00f3rh\u00e1zban - mondta V\u00e1lyi-Nagy Istv\u00e1n, az int\u00e9zm\u00e9ny f\u0151igazgat\u00f3ja p\u00e9nteken a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nA f\u0151igazgat\u00f3 elmondta, nemcsak a saj\u00e1t dolgoz\u00f3ikat, de a k\u00f6rnyez\u0151 int\u00e9zm\u00e9nyek munkav\u00e1llal\u00f3it is beoltott\u00e1k; a vakcin\u00e1val szemben el\u0151sz\u00f6r volt n\u00e9mi \"vonakod\u00e1s\" a szakdolgoz\u00f3k r\u00e9sz\u00e9r\u0151l, de ez megsz\u0171n\u0151ben van, hiszen nem nagyon van mell\u00e9khat\u00e1s.\n\u00a0\u00a0\u00a0\u00a0Hozz\u00e1tette, a v\u00e9d\u0151olt\u00e1sok szinte mindegyik\u00e9n\u00e9l ugyanazok a mell\u00e9khat\u00e1sok jelentkezhetnek, ha karba adj\u00e1k azt: helyi reakci\u00f3 a b\u0151r\u00f6n, izomf\u00e1jdalom, borzong\u00e1s, fejf\u00e1j\u00e1s \u00e9s enyhe rossz k\u00f6z\u00e9rzet, de ezek is ritk\u00e1k. A konkr\u00e9t olt\u00e1s kapcs\u00e1n egyfajta sz\u00f6v\u0151dm\u00e9nyt \u00edrtak le, egy allergi\u00e1s reakci\u00f3t, ez\u00e9rt mindenkit kik\u00e9rdeznek vakcin\u00e1ci\u00f3 el\u0151tt, van-e valamilyen gy\u00f3gyszerre vagy t\u00e1pl\u00e1l\u00e9kra, esetleg m\u00e1sra allergi\u00e1ja.\n\u00a0\u00a0\u00a0\u00a0Az olt\u00e1s ut\u00e1n 20-30 percig ott tartj\u00e1k az embereket, de nem fordult el\u0151 semmilyen rendelleness\u00e9g egyel\u0151re - mondta.\n\u00a0\u00a0\u00a0\u00a0V\u00e1lyi-Nagy Istv\u00e1n sz\u00f3lt arr\u00f3l is, a vakcina gy\u00e1rt\u00f3ja szerint az els\u0151 olt\u00e1s ut\u00e1n 65-70 sz\u00e1zal\u00e9kos v\u00e9detts\u00e9g alakul ki, az ism\u00e9tl\u0151 olt\u00e1s ut\u00e1n 7-10 nappal pedig 95 sz\u00e1zal\u00e9kos v\u00e9detts\u00e9g. Ez azt jelenti, hogy ekkora sz\u00e1zal\u00e9kban k\u00e9pes a vakcina megakad\u00e1lyozni, hogy elkapjuk a fert\u0151z\u00e9st, de m\u00e9g enn\u00e9l is nagyobb ar\u00e1nyban el\u0151zi meg a s\u00falyos betegs\u00e9g kialakul\u00e1s\u00e1t - fejtette ki.\n\u00a0\u00a0\u00a0\u00a0A f\u0151igazgat\u00f3 arra k\u00e9rt mindenkit, hogy min\u00e9l hamarabb oltassa be mag\u00e1t, illetve ig\u00e9nyelje a vakcin\u00e1t.\n\u00a0\u00a0\u00a0\u00a0A m\u0171sorban elhangzott, eddig a Pfizer vakcin\u00e1j\u00e1t haszn\u00e1lt\u00e1k, de hamarosan \u00e9rkezik egy \u00fajabb, a Moderna olt\u00f3anyaga. V\u00e1lyi-Nagy Istv\u00e1n szerint ez a Pfizer vakcin\u00e1j\u00e1hoz hasonl\u00f3an egy RNS-alap\u00fa olt\u00f3anyag, de k\u00f6nnyebb lesz vele dolgozni, mert nem kell annyira leh\u0171teni.\n\u00a0\u00a0\u00a0\u00a0A f\u0151igazgat\u00f3 szerint a j\u00f6v\u0151 h\u00e9ten kezdik el beadni a m\u00e1sodik adag olt\u00f3anyagot azoknak az eg\u00e9szs\u00e9g\u00fcgyi dolgoz\u00f3knak, akik 2020. december 26-\u00e1n megkapt\u00e1k az els\u0151t.\n\nMTI 2021. janu\u00e1r 8.\n\n"}]