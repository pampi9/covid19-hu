[{"date": "2021-01-29 18:12", "url": "https://koronavirus.gov.hu/cikkek/az-europai-gyogyszerugynokseg-forgalmazasra-ajanlja-az-astrazeneca-es-az-oxfordi-egyetem", "h1": "Az Eur\u00f3pai Gy\u00f3gyszer\u00fcgyn\u00f6ks\u00e9g forgalmaz\u00e1sra aj\u00e1nlja az AstraZeneca \u00e9s az Oxfordi Egyetem vakcin\u00e1j\u00e1t", "body": "\nAz Eur\u00f3pai Gy\u00f3gyszer\u00fcgyn\u00f6ks\u00e9g (EMA) forgalmaz\u00e1sra aj\u00e1nlotta p\u00e9nteken az Eur\u00f3pai Uni\u00f3ban az AstraZeneca brit-sv\u00e9d gy\u00f3gyszeripari v\u00e1llalat \u00e9s az Oxfordi Egyetem \u00e1ltal az \u00faj t\u00edpus\u00fa koronav\u00edrus ellen k\u00f6z\u00f6sen kifejlesztett olt\u00f3anyagot, bead\u00e1s\u00e1t 18 \u00e9ves kor felett aj\u00e1nlja.\n\n\nEz a harmadik vakcina, amely az Eur\u00f3pai Uni\u00f3 gy\u00f3gyszerfel\u00fcgyeleti hat\u00f3s\u00e1g\u00e1nak szerep\u00e9t bet\u00f6lt\u0151 \u00fcgyn\u00f6ks\u00e9g szerint hat\u00e9kony a SARS-CoV-2 koronav\u00edrus ellen.\u00a0\u00a0Az uni\u00f3s \u00fcgyn\u00f6ks\u00e9g k\u00f6zlem\u00e9ny\u00e9ben az \u00e1ll: az EMA az AstraZeneca vakcin\u00e1j\u00e1nak felt\u00e9teles forgalomba hozatali enged\u00e9ly\u00e9nek megad\u00e1s\u00e1t javasolja koronav\u00edrus megel\u0151z\u00e9s\u00e9re 18 \u00e9ves kort\u00f3l. Megjegyezt\u00e9k, m\u00e9g nincs elegend\u0151 vizsg\u00e1lati eredm\u00e9ny ahhoz, hogy biztosat lehessen mondani a tekintetben, a vakcina mennyire lesz hat\u00e1sos az id\u0151sebb, 55 \u00e9v feletti korcsoportcsoportban. Az AstraZeneca olt\u00f3anyag\u00e1nak \u00f6sszetett adatai miatt az vakcin\u00e1k hat\u00e1s\u00e1nak \u00e9rt\u00e9kel\u00e9se kih\u00edv\u00e1st jelentett. Hozz\u00e1tett\u00e9k ugyanakkor: v\u00e1rhat\u00f3, hogy az olt\u00f3anyag a fiatalabb koroszt\u00e1lyokhoz hasonl\u00f3an v\u00e9delmet ny\u00fajt az 55 \u00e9v felettiek sz\u00e1m\u00e1ra is, mivel az immunv\u00e1lasz ebben a korcsoportban is tapasztalhat\u00f3, valamint m\u00e1s olt\u00e1sokkal kapcsolatos eredm\u00e9nyek is ezt mutatj\u00e1k. Az EMA szak\u00e9rt\u0151i \u00fagy v\u00e9lik, hogy az olt\u00e1s az 55 \u00e9vn\u00e9l id\u0151sebb feln\u0151ttekn\u00e9l is alkalmazhat\u00f3 - \u00edrt\u00e1k. K\u00f6z\u00f6lt\u00e9k az is, hogy kev\u00e9s adat \u00e1ll rendelkez\u00e9sre arra vonatkoz\u00f3an is, hogy az olt\u00f3anyag milyen hat\u00e1st v\u00e1lt ki a v\u00e1rand\u00f3s n\u0151k szervezet\u00e9ben. A v\u00e1rakoz\u00e1sok szerint a k\u00edv\u00e1nt v\u00e9delmet eset\u00fckben is marad\u00e9ktalanul biztos\u00edtani fogja, beolt\u00e1sukat azonban szem\u00e9lyre szabottan meg kell fontolni - tett\u00e9j hozz\u00e1.\u00a0Az EMA arr\u00f3l is t\u00e1j\u00e9koztatott, hogy az AstraZeneca, valamint a haszn\u00e1latra a h\u00f3nap elej\u00e9n enged\u00e9lyezett Moderna mRNA-1273 n\u00e9ven ismert vakcin\u00e1ja egyar\u00e1nt j\u00f3l alkalmazkodik a koronav\u00edrus mut\u00e1ci\u00f3ihoz.\nAz AstraZeneca \u00e9s az Oxfordi Egyetem vakcin\u00e1j\u00e1nak eur\u00f3pai uni\u00f3s forgalmaz\u00e1s\u00e1t az EMA aj\u00e1nl\u00e1s\u00e1t k\u00f6vet\u0151en az Eur\u00f3pai Bizotts\u00e1gnak kell hivatalosan enged\u00e9lyeznie.\nAz amszterdami sz\u00e9khely\u0171 EMA 2020. december 21-\u00e9n aj\u00e1nlotta forgalmaz\u00e1sra a Pfizer amerikai gy\u00f3gyszergy\u00e1rt\u00f3 \u00e9s partnere, a BioNTech n\u00e9met biotechnol\u00f3giai c\u00e9g \u00e1ltal kifejlesztett vakcin\u00e1t, amelyet kar\u00e1csony \u00f3ta alkalmaznak az uni\u00f3s tag\u00e1llamokban. M\u00e1sodikk\u00e9nt a Moderna amerikai biotechnol\u00f3giai v\u00e1llalat olt\u00f3anyag\u00e1t aj\u00e1nlotta alkalmaz\u00e1sra janu\u00e1r 6-\u00e1n.\nAz EU gy\u00f3gyszerfel\u00fcgyeleti hat\u00f3s\u00e1g\u00e1nak szerep\u00e9t bet\u00f6lt\u0151 \u00fcgyn\u00f6ks\u00e9g mindh\u00e1rom esetben gyors\u00edtott elj\u00e1r\u00e1s keret\u00e9ben hozta meg d\u00f6nt\u00e9s\u00e9t, amely az olt\u00f3anyag egy\u00e9ves felt\u00e9teles alkalmaz\u00e1s\u00e1hoz adja meg a z\u00f6ld jelz\u00e9st. A forgalomba hozatalt hivatalosan az Eur\u00f3pai Bizotts\u00e1g enged\u00e9lyezi, a test\u00fclet v\u00e1rhat\u00f3an r\u00f6vid id\u0151n bel\u00fcl bejelenti j\u00f3v\u00e1hagy\u00e1s\u00e1t.\nA m\u00e1r felhaszn\u00e1l\u00e1sra aj\u00e1nlott olt\u00f3anyagokat gy\u00e1rt\u00f3 v\u00e1llalatok mellett ez id\u00e1ig az orosz Szputnyik V fejleszt\u0151i k\u00e9rtek hivatalosan forgalombahozatali enged\u00e9lyt az EMA-t\u00f3l. A folyamat felgyors\u00edt\u00e1sa \u00e9rdek\u00e9ben azonban a gy\u00f3gyszer\u00fcgyn\u00f6ks\u00e9g megkezdte a Johnson and Johnson \u00e1ltal fejlesztett olt\u00f3anyag folyamatos \u00e9rt\u00e9kel\u00e9s\u00e9t is. Az amerikai v\u00e1llalat hamarosan beny\u00fajthatja forgalombahozatali enged\u00e9lyt megad\u00e1sa ir\u00e1ntik\u00e9relm\u00e9t - k\u00f6z\u00f6lte az EMA p\u00e9nteken.\nAz AstraZeneca t\u00e1j\u00e9koztat\u00e1sa szerint a megfelel\u0151 v\u00e9delemhez k\u00e9t olt\u00e1sra van sz\u00fcks\u00e9g. A vakcina els\u0151 adagj\u00e1t k\u00f6vet\u0151 m\u00e1sodik d\u00f3zist legal\u00e1bb n\u00e9gy, legfeljebb 12 hetes k\u00fcl\u00f6nbs\u00e9ggel kell beadni a 18 \u00e9ves, illetve az ann\u00e1l id\u0151sebbeknek.\nAz olt\u00f3anyag norm\u00e1l h\u0171t\u0151szekr\u00e9nyben, kett\u0151 \u00e9s nyolc Celsius-fok k\u00f6z\u00f6tt t\u00e1rolhat\u00f3, sz\u00e1ll\u00edthat\u00f3 \u00e9s alkalmazhat\u00f3 a gy\u00e1rt\u00e1st\u00f3l sz\u00e1m\u00edtott legal\u00e1bb hat h\u00f3napon kereszt\u00fcl.\nA vakcina tov\u00e1bbi biztons\u00e1goss\u00e1gi \u00e9s hat\u00e9konys\u00e1gi adatair\u00f3l a folyamatban l\u00e9v\u0151 klinikai vizsg\u00e1latok alapj\u00e1n gy\u0171jt\u00f6tt eredm\u00e9nyeket a gy\u00e1rt\u00f3 v\u00e1rhat\u00f3an a k\u00f6vetkez\u0151 hetekben teszi k\u00f6zz\u00e9 -tett\u00e9k hozz\u00e1.\nMTI 2021. janu\u00e1r 29.\n\n"}]