[{"date": "2021-01-05 13:43", "url": "https://koronavirus.gov.hu/cikkek/orszagos-tisztifoorvos-mar-valamennyi-egeszsegugyben-dolgozonak-gyogyszeresznek-elerheto", "h1": "Orsz\u00e1gos tisztif\u0151orvos: m\u00e1r valamennyi eg\u00e9szs\u00e9g\u00fcgyben dolgoz\u00f3nak, gy\u00f3gyszer\u00e9sznek el\u00e9rhet\u0151 a v\u00e9d\u0151olt\u00e1s", "body": "\nM\u00e1r valamennyi eg\u00e9szs\u00e9g\u00fcgyben dolgoz\u00f3 sz\u00e1m\u00e1ra el\u00e9rhet\u0151 a v\u00e9d\u0151olt\u00e1s; azokb\u00f3l a v\u00e1rosi k\u00f3rh\u00e1zakba is sz\u00e1ll\u00edtanak, nemcsak az olt\u00f3pontokra - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n kedden.\n\n\nM\u00fcller Cec\u00edlia eml\u00e9keztetett: eddig a s\u00fcrg\u0151ss\u00e9gi, intenz\u00edv ell\u00e1t\u00e1sban, illetve k\u00f6zvetlen\u00fcl a koronav\u00edrusos betegek ell\u00e1t\u00e1s\u00e1ban r\u00e9sztvev\u0151ket oltott\u00e1k, ez a k\u00f6r most b\u0151v\u00fcl m\u00e1sok mellett a j\u00e1r\u00f3beteg- \u00e9s az egy\u00e9b fekv\u0151beteg-szakell\u00e1t\u00e1st v\u00e9gz\u0151kkel, a fogorvosokkal, h\u00e1ziorvosokkal, v\u00e9d\u0151n\u0151kkel, iskolaorvosokkal, gy\u00f3gyszer\u00e9szekkel is.\n\u00a0\u00a0\u00a0\u00a0Hozz\u00e1tette, az olt\u00f3anyagb\u00f3l - amelyb\u0151l kedden is \u00e9rkezett \u00fajabb 39 ezer adag - nemcsak a\u00a0k\u00f3rh\u00e1zi olt\u00f3pontokra, hanem a v\u00e1rosi k\u00f3rh\u00e1zakba is sz\u00e1ll\u00edtanak, hogy az ott dolgoz\u00f3kat helyben be lehessen oltani.\n\u00a0\u00a0\u00a0\u00a0Jelenleg Magyarorsz\u00e1gon 78 ezer 875 ember olt\u00e1s\u00e1ra elegend\u0151 vakcina van, 15 ezern\u00e9l t\u00f6bb eg\u00e9szs\u00e9g\u00fcgyi dolgoz\u00f3t m\u00e1r beoltottak, \u00e9s k\u00e9sz\u00fclnek a bentlak\u00e1sos szoci\u00e1lis int\u00e9zm\u00e9nyekben \u00e9l\u0151k \u00e9s az ott dolgoz\u00f3k olt\u00e1s\u00e1ra is - mondta az orsz\u00e1gos tisztif\u0151orvos.\n\u00a0\u00a0\u00a0\u00a0A legfrissebb inform\u00e1ci\u00f3kat ismertetve k\u00f6z\u00f6lte: n\u00e9mi stabilit\u00e1st, illetve javul\u00e1st mutatnak napok \u00f3ta Magyarorsz\u00e1gon a j\u00e1rv\u00e1ny\u00fcgyi adatok. Az elm\u00falt 24 \u00f3r\u00e1ban - a k\u00f6znevel\u00e9si int\u00e9zm\u00e9nyekben t\u00f6rt\u00e9nt tesztel\u00e9sekkel egy\u00fctt - 870-nel emelkedett az azonos\u00edtott \u00faj koronav\u00edrus-fert\u0151z\u00f6ttek sz\u00e1ma, az akt\u00edv betegek\u00e9 143 065-re m\u00e9rs\u00e9kl\u0151d\u00f6tt.\n\u00a0\u00a0\u00a0\u00a0Kis m\u00e9rt\u00e9kben, 5760-ra cs\u00f6kkent a jelenleg k\u00f3rh\u00e1zban \u00e1poltak sz\u00e1ma, illetve 394-re a l\u00e9legeztet\u00e9sre szorul\u00f3k\u00e9, mik\u00f6zben 176 576-ra emelkedett a j\u00e1rv\u00e1ny kezdete \u00f3ta a gy\u00f3gyultak l\u00e9tsz\u00e1ma. Az elm\u00falt 24 \u00f3r\u00e1ban 103 beteg hunyt el, k\u00f6z\u00fcl\u00fck a legfiatalabb 24, a legid\u0151sebb 101 \u00e9ves volt, mindketten sz\u00edv-\u00e9rrendszeri betegs\u00e9gben szenvedtek - r\u00e9szletezte az adatokat az orsz\u00e1gos tisztif\u0151orvos.\n\u00a0\u00a0\u00a0\u00a0Kit\u00e9rt arra is, hogy a v\u00e9d\u0151olt\u00e1sok bead\u00e1s\u00e1nak g\u00f6rd\u00fcl\u00e9kenyebb\u00e9 t\u00e9tele \u00e9rdek\u00e9ben a koronavirus.gov.hu oldalon, valamint a Nemzeti N\u00e9peg\u00e9szs\u00e9g\u00fcgyi K\u00f6zpont honlapj\u00e1n k\u00f6zz\u00e9tett\u00e9k azt a lakoss\u00e1gi t\u00e1j\u00e9koztat\u00f3t \u00e9s beleegyez\u00e9si nyilatkozatot, amelyet kinyomtatva \u00e9s kit\u00f6ltve az olt\u00e1st ig\u00e9nyl\u0151k fel tudj\u00e1k gyors\u00edtani az olt\u00f3pontokon a bead\u00e1s folyamat\u00e1t.\nL\u00e1sd: https://koronavirus.gov.hu/letoltheto-tajekoztatok\nK\u00fcl\u00f6n\u00f6sebb el\u0151k\u00e9sz\u00fcletet nem ig\u00e9nyel a megjelen\u00e9s, de az \u00e9ppen l\u00e1zas betegekt\u0151l az id\u0151pontjuk lemond\u00e1s\u00e1t k\u00e9rik. Az adatfelv\u00e9tel ut\u00e1n az orvos d\u00f6nt az olthat\u00f3s\u00e1gr\u00f3l, majd a vakcina bead\u00e1sa ut\u00e1n 15-20 perces - az esetleges reakci\u00f3k miatt sz\u00fcks\u00e9ges - v\u00e1rakoz\u00e1st k\u00f6vet\u0151en a beoltott szem\u00e9ly igazol\u00f3k\u00e1rty\u00e1t kap, amelyen szerepel a k\u00f6vetkez\u0151 olt\u00e1s id\u0151pontja is.\n\u00a0\u00a0\u00a0\u00a0M\u00fcller Cec\u00edlia megjegyezte, hogy \u00e9ppen egy \u00e9vvel ezel\u0151tt jelentett\u00e9k be a k\u00ednai hat\u00f3s\u00e1gok az \u00faj t\u00edpus\u00fa koronav\u00edrus megjelen\u00e9s\u00e9t, ez\u00e9rt \u00f6r\u00f6mteli fejlem\u00e9ny, hogy egy \u00e9vvel ezt k\u00f6vet\u0151en az olt\u00e1s r\u00e9v\u00e9n m\u00e1r hat\u00e9kony eszk\u00f6z \u00e1ll rendelkez\u00e9sre a v\u00edrus terjed\u00e9se ellen. Magyarorsz\u00e1gon is betartj\u00e1k a gy\u00e1rt\u00f3 olt\u00e1si el\u0151\u00edr\u00e1s\u00e1t, vagyis a k\u00e9t vakcina bead\u00e1sa k\u00f6z\u00f6tt a 21 napos k\u00fcl\u00f6nbs\u00e9get, hiszen az a c\u00e9l, hogy min\u00e9l nagyobb sz\u00e1mban legyenek v\u00e9dettek az emberek.\n\u00a0\u00a0\u00a0\u00a0Az orsz\u00e1gos tisztif\u0151orvos h\u00e9tf\u0151n levelet k\u00fcld\u00f6tt az olt\u00f3helyek sz\u00e1m\u00e1ra, amelyben felh\u00edvta a figyelmet arra, hogy az eg\u00e9szs\u00e9g\u00fcgyben dolgoz\u00f3k k\u00f6r\u00e9ben mindenki sz\u00e1m\u00e1ra megny\u00edlt a v\u00e9d\u0151olt\u00e1s bead\u00e1s\u00e1nak lehet\u0151s\u00e9ge, m\u00e9gpedig \"szektorsemlegesen\", hiszen a j\u00e1rv\u00e1ny kezel\u00e9s\u00e9ben mindenki jogosult a vakcin\u00e1ra.\n\u00a0\u00a0\u00a0\u00a0K\u00e9rd\u00e9sre v\u00e1laszolva M\u00fcller Cec\u00edlia arr\u00f3l is besz\u00e9lt, hogy a gy\u00f3gyszer\u00e9szek, h\u00e1ziorvosok ak\u00e1r m\u00e1r most jelentkezhetnek a legk\u00f6zelebbi\u00a0k\u00f3rh\u00e1zi olt\u00f3pontokon a v\u00e9d\u0151olt\u00e1s\u00e9rt, nekik is e-mailben vagy telefonon \u00e9rdemes id\u0151pontot k\u00e9rni\u00fck. Szint\u00e9n \u00fajs\u00e1g\u00edr\u00f3i k\u00e9rd\u00e9sre azt is elmondta, hogy az olt\u00e1si rendben a rendv\u00e9delmi dolgoz\u00f3k k\u00f6z\u00fcl azok, akik k\u00f6zvetlen\u00fcl r\u00e9szt vesznek a v\u00e9dekez\u00e9sben, az\u00e9rt \u00e9lveznek el\u0151nyt a 18 \u00e9s 59 \u00e9v k\u00f6z\u00f6tti, fokozott kock\u00e1zatnak kitett \u00e1llampolg\u00e1rokkal szemben, mert \u0151k vannak legink\u00e1bb kit\u00e9ve a fert\u0151z\u00e9svesz\u00e9lynek, hiszen azokra vigy\u00e1znak, akik v\u00e9dtelenek.\n\nMTI 2021. janu\u00e1r 5.\n\n"}]