[{"date": "2021-01-08 13:58", "url": "https://koronavirus.gov.hu/cikkek/orszagos-tisztifoorvos-jovo-kedden-ujabb-39-ezer-ember-szamara-erkezik-oltoanyag", "h1": "Orsz\u00e1gos tisztif\u0151orvos: j\u00f6v\u0151 kedden \u00fajabb 39 ezer ember sz\u00e1m\u00e1ra \u00e9rkezik olt\u00f3anyag", "body": "\nJ\u00f6v\u0151 kedden \u00fajabb 39 ezer ember beolt\u00e1s\u00e1ra elegend\u0151 olt\u00f3anyag \u00e9rkezik a Pfizer vakcin\u00e1j\u00e1b\u00f3l Magyarorsz\u00e1gra - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia hozz\u00e1tette, hogy a k\u00f6vetkez\u0151 h\u00e9ten kisebb mennyis\u00e9get v\u00e1rnak a Moderna olt\u00f3anyag\u00e1b\u00f3l is, de pontos mennyis\u00e9get \u00e9s d\u00e1tumot nem tudott mondani.\n\u00a0\u00a0\u00a0\u00a0Elmondta: eddig 42 549 eg\u00e9szs\u00e9g\u00fcgyi dolgoz\u00f3 kapta meg a v\u00e9d\u0151olt\u00e1st, elkezd\u0151d\u00f6tt n\u00e9gy, nagy l\u00e9tsz\u00e1m\u00fa id\u0151sotthon lak\u00f3nak \u00e9s dolgoz\u00f3inak olt\u00e1sa, a h\u00e9tv\u00e9g\u00e9n pedig a 150-n\u00e9l nagyobb l\u00e9tsz\u00e1m\u00fa otthonokba is meg\u00e9rkezik a vakcina. Az olt\u00e1si programot szombaton \u00e9s vas\u00e1rnap is folytatj\u00e1k - tette hozz\u00e1.\u00a0A\u00a025 olt\u00f3ponton\u00a0t\u00fal m\u00e1r v\u00e1rosi k\u00f3rh\u00e1zakban is oltj\u00e1k az eg\u00e9szs\u00e9g\u00fcgyi dolgoz\u00f3kat, inform\u00e1ci\u00f3\u00a0a k\u00f3rh\u00e1zi olt\u00f3pontokr\u00f3l:\u00a0https://koronavirus.gov.hu/cikkek/korhazi-oltopontok-elerhetosege-egeszsegugyi-dolgozok-szamara.\n\u00a0\u00a0\u00a0\u00a0\"Minden igyekezet\u00fcnkkel azt a c\u00e9lt szolg\u00e1ljuk, hogy az olt\u00f3anyag gyorsan, hat\u00e9konyan a legnagyobb kock\u00e1zat\u00fa csoportok rendelkez\u00e9s\u00e9re \u00e1lljon\" - hangs\u00falyozta. Jelezte: azokn\u00e1l, akik az els\u0151 napon kapt\u00e1k meg az olt\u00e1st, janu\u00e1r 16-\u00e1n lesz esed\u00e9kes a m\u00e1sodik adag bead\u00e1sa.\n\u00a0\u00a0\u00a0\u00a0Besz\u00e1molt arr\u00f3l, hogy cs\u00fct\u00f6rt\u00f6k\u00f6n elhunyt 115 koronav\u00edrusos beteg, 5297 embert \u00e1polnak k\u00f3rh\u00e1zban, \u00e9s 372-en vannak l\u00e9legeztet\u0151g\u00e9pen. Kedvez\u0151nek nevezte, hogy n\u00e9gyezerrel cs\u00f6kkent az akt\u00edv fert\u0151z\u00f6ttek, \u00e9s h\u00e9tezerrel n\u0151tt a gy\u00f3gyultak sz\u00e1ma.\n\u00a0\u00a0\u00a0\u00a0M\u00fcller Cec\u00edlia k\u00e9rd\u00e9sre elmondta: t\u00f6bb mint 19 milli\u00f3 adag vakcin\u00e1t m\u00e1r lek\u00f6t\u00f6tt Magyarorsz\u00e1g, ez csaknem 10 milli\u00f3 ember beolthat\u00f3s\u00e1g\u00e1t jelenti, mivel a piacon l\u00e9v\u0151 k\u00e9sz\u00edtm\u00e9nyekb\u0151l k\u00e9t adagra van sz\u00fcks\u00e9g a v\u00e9detts\u00e9ghez.\n\u00a0A Pfizer/BioNTech vakcij\u00e1n\u00e1val csaknem 3,3 milli\u00f3 ember, a Moderna olt\u00f3anyag\u00e1val 872 ezer ember, az AstraZenec\u00e1\u00e9val 3,27 milli\u00f3 ember olt\u00e1s\u00e1ra van lehet\u0151s\u00e9g. A Janssen vakcin\u00e1j\u00e1val 2,18 milli\u00f3 embert lehet beoltani, m\u00edg a CureVac k\u00e9sz\u00edtm\u00e9ny\u00e9vel 250 ezer ember beolt\u00e1s\u00e1ra elegend\u0151 vakcin\u00e1t k\u00f6t\u00f6tt le Magyarorsz\u00e1g - r\u00e9szletezte. Ez azt jelenti - tette hozz\u00e1 -, hogy 9 868 000 ember r\u00e9szes\u00fclhet majd v\u00e9d\u0151olt\u00e1sban itthon. Regisztr\u00e1ci\u00f3 v\u00e9d\u0151olt\u00e1sra:\u00a0https://vakcinainfo.gov.hu/\n\u00a0\u00a0\u00a0\u00a0Jelezte, az Eur\u00f3pai Uni\u00f3ban lek\u00f6t\u00f6tt vakcin\u00e1kon t\u00fal is t\u00e1rgyal\u00e1sokat folytat a korm\u00e1ny m\u00e1s gy\u00e1rt\u00f3kkal is, \u00e9s amely c\u00e9g olt\u00f3anyag\u00e1t enged\u00e9lyezni fogj\u00e1k, abb\u00f3l is v\u00e1s\u00e1rol majd Magyarorsz\u00e1g.\n\u00a0\u00a0\u00a0\u00a0Az orsz\u00e1gos tisztif\u0151orvos az olt\u00e1ssal kapcsolatban besz\u00e9lt arr\u00f3l is, hogy az immunrendszert befoly\u00e1sol\u00f3 t\u00e9nyez\u0151ket - \u00edgy az intenz\u00edv testmozg\u00e1st \u00e9s az alkoholfogyaszt\u00e1st - az olt\u00e1st k\u00f6vet\u0151 n\u00e9h\u00e1ny napon ker\u00fclni kell.\n\u00a0\u00a0\u00a0\u00a0M\u00fcller Cec\u00edlia igennel felelt arra k\u00e9rd\u00e9sre, hogy beoltatja-e mag\u00e1t. A szakember megd\u00f6bbent\u0151nek nevezte azokat a - k\u00f6z\u00f6ss\u00e9gi m\u00e9di\u00e1ban megjelen\u0151 - megnyilv\u00e1nul\u00e1sokat, amelyek azok ellen ir\u00e1nyulnak, akik beoltatn\u00e1k magukat vagy m\u00e1r meg is kapt\u00e1k az olt\u00e1st. \"Amit a tudom\u00e1ny igazolt, a mell\u00e9 kell felsorakozni\" - hangoztatta.\n\n\n"}]