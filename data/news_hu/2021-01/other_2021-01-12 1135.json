[{"date": "2021-01-12 11:35", "url": "https://koronavirus.gov.hu/cikkek/m1-megerkeztek-korhazi-oltopontokra-mai-vakcinaszallitmanyok", "h1": "M1: Meg\u00e9rkeztek a k\u00f3rh\u00e1zi olt\u00f3pontokra a mai vakcinasz\u00e1ll\u00edtm\u00e1nyok", "body": "\n\u00dajabb Pfizer-BioNTech-vakcinasz\u00e1ll\u00edtm\u00e1ny \u00e9rkezett a D\u00e9l-pesti Centrumk\u00f3rh\u00e1zba, majd B\u00e1cs-Kiskun Megyei Oktat\u00f3k\u00f3rh\u00e1zba, a Debreceni Egyetemre \u00e9s a gy\u0151ri Petz Alad\u00e1r Megyei Oktat\u00f3 K\u00f3rh\u00e1zba kedden - hangzott el az M1 aktu\u00e1lis csatorn\u00e1n.\n\n\nAz M1 tud\u00f3s\u00edt\u00e1s\u00e1ban elmondt\u00e1k: a vakcin\u00e1b\u00f3l t\u00f6bb budapesti k\u00f3rh\u00e1zba is sz\u00e1ll\u00edtottak.\n\u00a0\u00a0\u00a0\u00a0Tudatt\u00e1k azt is, hogy a Semmelweis Egyetem Gy\u00f3gyszer\u00e9szeti Int\u00e9zet\u00e9be ezer ampulla \u00e9rkezett.\n\u00a0\u00a0\u00a0\u00a0Az olt\u00f3anyagot ott t\u00e1rolj\u00e1k, \u00e9s onnan sz\u00e1ll\u00edtj\u00e1k majd az olt\u00f3helyekre - f\u0171zt\u00e9k hozz\u00e1.\n\u00a0\u00a0\u00a0\u00a0Patyi M\u00e1rta, a B\u00e1cs-Kiskun Megyei Oktat\u00f3k\u00f3rh\u00e1z k\u00f3rh\u00e1zhigi\u00e9n\u00e9s oszt\u00e1ly\u00e1nak f\u0151orvosa a k\u00f6zm\u00e9di\u00e1nak azt nyilatkozta, hogy az int\u00e9zm\u00e9nybe kedden h\u00e1rom t\u00e1lca olt\u00f3anyag \u00e9rkezett, amellyel k\u00f6r\u00fclbel\u00fcl 3500 embert lehet beoltani.\n\u00a0\u00a0\u00a0\u00a0A vakcin\u00e1kat kamer\u00e1val \u0151rz\u00f6tt helyis\u00e9gben, z\u00e1rhat\u00f3 m\u00e9lyfagyaszt\u00f3 h\u0171t\u0151szekr\u00e9nyben t\u00e1rolj\u00e1k -60 \u00e9s -80 Celsius-fok k\u00f6z\u00f6tt, egy biztons\u00e1gi \u0151r pedig folyamatosan figyeli a h\u0171t\u0151szekr\u00e9ny kijelz\u0151j\u00e9n a h\u0151m\u00e9rs\u00e9kletet - ismertette.\n\u00a0\u00a0\u00a0\u00a0Hozz\u00e1tette: a k\u00f3rh\u00e1zban eddig 2500 embert oltottak be.\n\n\u00a0\u00a0\u00a0\u00a0Debrecenbe m\u00e1r a negyedik sz\u00e1ll\u00edtm\u00e1ny \u00e9rkezett meg a Pfizer-BioNTech vakcin\u00e1j\u00e1b\u00f3l kedden. Buchholcz Gyula egyetemi f\u0151gy\u00f3gyszer\u00e9sz a m\u0171sorban elmondta: 2500 ember ak\u00edtv immuniz\u00e1l\u00e1s\u00e1hoz elegend\u0151 vakcina \u00e9rkezett. Mint mondta, jelenleg 12 olt\u00f3helyen oltanak, eddig 5-5,5 ezer ember kapta m\u00e1r meg az olt\u00e1st, \u00e9s a j\u00f6v\u0151 h\u00e9t elej\u00e9n megkapj\u00e1k a m\u00e1sodik olt\u00e1st azok, akik kar\u00e1csony ut\u00e1n kapt\u00e1k meg a vakcin\u00e1t.\n\u00a0\u00a0\u00a0\u00a0Az M1 tud\u00f3s\u00edt\u00e1sa szerint Gy\u0151rbe is meg\u00e9rkezett az \u00fajabb, harmadik vakcinasz\u00e1ll\u00edtm\u00e1ny. Ide - mivel egy ampull\u00e1b\u00f3l hat szem\u00e9lyt lehet beoltani - 6600 adag \u00e9rkezett. A tud\u00f3s\u00edt\u00e1s szerint az els\u0151 k\u00e9t sz\u00e1ll\u00edtm\u00e1nyb\u00f3l a gy\u0151ri olt\u00f3ponton t\u00f6bb mint 3600 embert oltottak be, de tov\u00e1bbi olt\u00f3pontok is \"bel\u00e9ptek\": el\u0151bb a Petz Alad\u00e1r Megyei Oktat\u00f3 K\u00f3rh\u00e1z volt kijel\u00f6lve olt\u00e1sra, majd innen sz\u00e1ll\u00edtottak a vakcin\u00e1b\u00f3l Sopronba, Mosonmagyar\u00f3v\u00e1rra, Csorn\u00e1ra \u00e9s Kapuv\u00e1rra is, hogy az ottani eg\u00e9szs\u00e9g\u00fcgyi dolgoz\u00f3kat helyben tudj\u00e1k beoltani. A t\u00e1j\u00e9koztat\u00e1s szerint itt is felk\u00e9sz\u00fcltek arra, hogy a kar\u00e1csony ut\u00e1n oltottak szerd\u00e1t\u00f3l megkapj\u00e1k a m\u00e1sodik olt\u00e1st is.\n\nK\u00f3rh\u00e1zi olt\u00f3pontok el\u00e9rhet\u0151s\u00e9ge:\u00a0https://koronavirus.gov.hu/cikkek/korhazi-oltopontok-elerhetosege-egeszsegugyi-dolgozok-szamara\nMTI 2021. janu\u00e1r 12.\n\n"}]