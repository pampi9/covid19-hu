[{"date": "2021-01-30 08:21", "url": "https://koronavirus.gov.hu/cikkek/engedelyezte-az-astrazeneca-es-az-oxfordi-egyetem-vakcinajanak-forgalmazasat-az-europai", "h1": "Enged\u00e9lyezte az AstraZeneca \u00e9s az Oxfordi Egyetem vakcin\u00e1j\u00e1nak forgalmaz\u00e1s\u00e1t az Eur\u00f3pai Bizotts\u00e1g", "body": "\nAz Eur\u00f3pai\u00a0Bizotts\u00e1g\u00a0p\u00e9nteken felt\u00e9teles enged\u00e9lyt adott az AstraZeneca brit-sv\u00e9d gy\u00f3gyszeripari v\u00e1llalat \u00e9s az Oxfordi Egyetem \u00faj t\u00edpus\u00fa koronav\u00edrus ellen k\u00f6z\u00f6sen kifejlesztett olt\u00f3anyag\u00e1nak forgalomba hozatal\u00e1ra.\n\n\u00a0\u00a0\u00a0\u00a0A Pfizer/BioNTech \u00e9s a Moderna vakcin\u00e1ja ut\u00e1n ez a SARS-Cov-2 koronav\u00edrus \u00e1ltal okozott betegs\u00e9g, a Covid-19 elleni harmadik olt\u00f3anyag, amelynek megkezd\u0151dhet a t\u00f6meges alkalmaz\u00e1sa az Eur\u00f3pai Uni\u00f3 27 tagorsz\u00e1g\u00e1ban.\n\u00a0\u00a0\u00a0\u00a0Az amszterdami sz\u00e9khely\u0171 Eur\u00f3pai Gy\u00f3gyszer\u00fcgyn\u00f6ks\u00e9g (EMA) p\u00e9nteken adott aj\u00e1nl\u00e1st az AstraZeneca \u00e9s az Oxfordi Egyetem k\u00f6z\u00f6s fejleszt\u00e9s\u0171 vakcin\u00e1j\u00e1nak egy\u00e9ves felt\u00e9teles forgalmaz\u00e1s\u00e1ra, miut\u00e1n \u00fagy \u00edt\u00e9lte meg, hogy az olt\u00f3anyag hat\u00e9kony az \u00faj t\u00edpus\u00fa koronav\u00edrus ellen.\n\u00a0\u00a0\u00a0\u00a0A brit egyetem \u00e9s a gy\u00f3gyszeripari v\u00e1llalat janu\u00e1r 12-\u00e9n ny\u00fajtotta be forgalmaz\u00e1si k\u00e9relm\u00e9t az EMA-hoz.\n\u00a0\u00a0\u00a0\u00a0Ursula von der Leyen, az Eur\u00f3pai\u00a0Bizotts\u00e1g\u00a0eln\u00f6ke p\u00e9nteken este k\u00f6zz\u00e9tett Twitter-\u00fczenet\u00e9ben k\u00f6z\u00f6lte, az uni\u00f3 enged\u00e9lyezte az AstraZeneca olt\u00f3anyag\u00e1nak alkalmaz\u00e1s\u00e1t az EU-ban. Az eln\u00f6k rem\u00e9ny\u00e9t fejezte ki, hogy a v\u00e1llalat teljes\u00edti v\u00e1llal\u00e1s\u00e1t, \u00e9s a meg\u00e1llapod\u00e1sban foglaltak szerint sz\u00e1ll\u00edtani fogja mind a 400 milli\u00f3 adag olt\u00f3anyagot.\n\u00a0\u00a0\u00a0\u00a0\"Mindent megtesz\u00fcnk az\u00e9rt, hogy olt\u00e1sokat szerezz\u00fcnk az eur\u00f3paiak, a szomsz\u00e9djaink \u00e9s partnereink sz\u00e1m\u00e1ra vil\u00e1gszerte\" - tette hozz\u00e1 az uni\u00f3s\u00a0bizotts\u00e1g\u00a0eln\u00f6ke.\n\u00a0\u00a0\u00a0\u00a0Az Eur\u00f3pai\u00a0Bizotts\u00e1g\u00a0augusztus 14-\u00e9n k\u00f6t\u00f6tt meg\u00e1llapod\u00e1st az AstraZenec\u00e1val \u00f6sszesen 400 milli\u00f3 adag koronav\u00edrus elleni v\u00e9d\u0151olt\u00e1s beszerz\u00e9s\u00e9r\u0151l. Az els\u0151, el\u0151zetes meg\u00e1llapod\u00e1s 300 milli\u00f3 adag vakcina beszerz\u00e9s\u00e9re sz\u00f3l, olyan z\u00e1rad\u00e9kkal, amely lehet\u0151v\u00e9 teszi az uni\u00f3s tag\u00e1llamok sz\u00e1m\u00e1ra tov\u00e1bbi, legal\u00e1bb 100 milli\u00f3 adag v\u00e9d\u0151olt\u00e1s v\u00e1s\u00e1rl\u00e1s\u00e1t.\n\u00a0\u00a0\u00a0\u00a0Az uni\u00f3 az AstraZeneca mellett ez id\u00e1ig a Sanofi-GSK (300 milli\u00f3 adag), a Johnson and Johnson (400 milli\u00f3 adag), a BioNTech-Pfizer (600 milli\u00f3 adag), a CureVac (405 milli\u00f3 adag) \u00e9s a Moderna (160 milli\u00f3 adag) v\u00e1llalatokkal \u00edrt al\u00e1 vakcinabeszerz\u00e9sr\u0151l sz\u00f3l\u00f3 szerz\u0151d\u00e9seket.\n\u00a0\u00a0\u00a0\u00a0Az Oxfordi Egyetem \u00e9s az AstraZeneca gy\u00f3gyszergy\u00e1r \u00e1ltal kifejlesztett olt\u00f3anyag a harmadik olyan vakcina, amely el\u00e9rhet\u0151v\u00e9 v\u00e1lik az Eur\u00f3pai Uni\u00f3 27 tag\u00e1llam\u00e1ban a Pfizer/BioNTech \u00e9s a Moderna ut\u00e1n. A vakcina el\u0151nye, hogy alacsonyabb az el\u0151\u00e1ll\u00edt\u00e1si k\u00f6lts\u00e9ge a riv\u00e1lis olt\u00f3anyagokhoz k\u00e9pest. Sz\u00e1ll\u00edt\u00e1s k\u00f6zben sem ig\u00e9nyel m\u00e9lyfagyaszt\u00e1st, a gy\u00e1rt\u00e1st\u00f3l a felhaszn\u00e1l\u00e1sig norm\u00e1l h\u0171t\u0151szekr\u00e9nyben, n\u00e9gy \u00e9s nyolc Celsius-fokos h\u0151m\u00e9rs\u00e9kleten tarthat\u00f3.\n\u00a0\u00a0\u00a0\u00a0Az AstraZeneca olt\u00f3anyag\u00e1val azokat a feln\u0151tteket lehet beoltani a koronav\u00edrus-fert\u0151z\u00e9s megel\u0151z\u00e9se c\u00e9lj\u00e1b\u00f3l, akik bet\u00f6lt\u00f6tt\u00e9k 18. \u00e9let\u00e9v\u00fcket. A vakcin\u00e1t k\u00e9t adagban kell beadni. A vakcina m\u0171k\u00f6d\u00e9se ismert m\u00f3dszeren alapszik: csimp\u00e1nzokat megfert\u0151z\u0151, de emberre teljesen vesz\u00e9lytelenn\u00e9 tett adenov\u00edrussal juttattj\u00e1k be a koronav\u00edrusra jellemz\u0151 t\u00fcskefeh\u00e9rj\u00e9t a szervezetbe, amely azonos\u00edtja, \u00e9s antitesteket fejleszt ellene.\n\u00a0\u00a0\u00a0\u00a0Az Eur\u00f3pai\u00a0Bizotts\u00e1g\u00a0az AstraZenec\u00e1val meg\u00e1llapod\u00e1sban p\u00e9nteken hozta nyilv\u00e1noss\u00e1gra a gy\u00f3gyszeripari v\u00e1llalattal a koronav\u00edrus elleni olt\u00f3anyag beszerz\u00e9s\u00e9r\u0151l sz\u00f3l\u00f3 szerz\u0151d\u00e9st. Az uni\u00f3s\u00a0bizotts\u00e1g\u00a0egy hete folytat t\u00e1rgyal\u00e1sokat az AstraZenec\u00e1val, miut\u00e1n a v\u00e1llalat m\u00falt h\u00e9t p\u00e9nteken bejelentette, hogy gy\u00e1rt\u00e1si neh\u00e9zs\u00e9gek miatt k\u00e9sedelmet szenved az Oxfordi Egyetemmel k\u00f6z\u00f6sen fejlesztett vakcina kisz\u00e1ll\u00edt\u00e1sa az eur\u00f3pai uni\u00f3s tagorsz\u00e1gokba. A\u00a0bizotts\u00e1g\u00a0cs\u00fct\u00f6rt\u00f6k\u00f6n felk\u00e9rte a belga eg\u00e9szs\u00e9g\u00fcgyi hat\u00f3s\u00e1gokat, hogy tartsanak vizsg\u00e1latot az AstraZeneca helyi olt\u00f3anyag-el\u0151\u00e1ll\u00edt\u00f3 telep\u00e9n, \u00edgy ellen\u0151rizve a c\u00e9g vezet\u0151s\u00e9g\u00e9nek \u00e1ll\u00edt\u00e1sait.\n\u00a0\u00a0\u00a0\u00a0Az Eur\u00f3pai\u00a0Bizotts\u00e1g\u00a0p\u00e9nteken azt is bejelentette, hogy \u00e1tl\u00e1that\u00f3s\u00e1gi \u00e9s enged\u00e9lyez\u00e9si mechanizmust vezet be a koronav\u00edrus elleni olt\u00f3anyagok kivitel\u00e9re vonatkoz\u00f3an. A koronav\u00edrus-olt\u00f3anyagok kivitel\u00e9hez ezent\u00fal a tag\u00e1llamok enged\u00e9lye sz\u00fcks\u00e9ges. Az int\u00e9zked\u00e9s azt k\u00edv\u00e1nja biztos\u00edtani, hogy az uni\u00f3s polg\u00e1rok kell\u0151 id\u0151ben r\u00e9szes\u00fclhessenek koronav\u00edrus-v\u00e9d\u0151olt\u00e1sban, \u00e9s hogy az olt\u00f3anyagok Eur\u00f3pai Uni\u00f3n k\u00edv\u00fcli exportja \u00e1tl\u00e1that\u00f3 legyen - k\u00f6z\u00f6lt\u00e9k.\nMTI\n\n"}]