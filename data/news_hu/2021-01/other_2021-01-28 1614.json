[{"date": "2021-01-28 16:14", "url": "https://koronavirus.gov.hu/cikkek/operativ-torzs-megkezdodott-az-idosotthonokban-es-mas-bentlakasos-intezmenyekben-elok", "h1": "Operat\u00edv t\u00f6rzs: megkezd\u0151d\u00f6tt az id\u0151sotthonokban \u00e9s m\u00e1s bentlak\u00e1sos int\u00e9zm\u00e9nyekben \u00e9l\u0151k kamp\u00e1nyolt\u00e1sa", "body": "\nCs\u00fct\u00f6rt\u00f6k\u00f6n megkezd\u0151d\u00f6tt az id\u0151sotthonokban \u00e9s m\u00e1s bentlak\u00e1sos int\u00e9zm\u00e9nyekben \u00e9l\u0151k kamp\u00e1nyszer\u0171 olt\u00e1sa - jelentette be a Nemzeti N\u00e9peg\u00e9szs\u00e9g\u00fcgyi K\u00f6zpont j\u00e1rv\u00e1ny\u00fcgyi oszt\u00e1lyvezet\u0151je az operat\u00edv t\u00f6rzs nev\u00e9ben a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s test\u00fclet cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\n\nGalg\u00f3czi \u00c1gnes szavai szerint a most kezd\u0151d\u00f6tt olt\u00e1si kamp\u00e1ny \u00f6sszesen 1845 int\u00e9zm\u00e9nyt - t\u00f6bbs\u00e9g\u00e9ben id\u0151sotthont, de m\u00e1s bentlak\u00e1sos int\u00e9zm\u00e9nyt, p\u00e9ld\u00e1ul pszichi\u00e1triai int\u00e9zm\u00e9nyeket - \u00e9rint. Az olt\u00e1sok bead\u00e1s\u00e1ban 143 olt\u00f3csoport vesz r\u00e9szt.\n\u00a0\u00a0\u00a0\u00a0Galg\u00f3czi \u00c1gnes c\u00e9lnak nevezte, hogy a k\u00f6vetkez\u0151 napokban minden id\u0151sotthonba, bentlak\u00e1sos int\u00e9zm\u00e9nybe eljussanak, hiszen - mint mondta - a fert\u0151z\u00e9s az eg\u00e9szs\u00e9g\u00fcgyi dolgoz\u00f3k mellett a nagyobb k\u00f6z\u00f6ss\u00e9gben \u00e9l\u0151 id\u0151skor\u00faakat vesz\u00e9lyezteti a legink\u00e1bb.\n\u00a0\u00a0\u00a0\u00a0Hozz\u00e1tette: cs\u00fct\u00f6rt\u00f6k\u00f6n 220 int\u00e9zm\u00e9nybe jutnak el az olt\u00f3csoportok, \u00e9s az el\u0151zetes jelentkez\u00e9sek alapj\u00e1n 13 ezer bentlak\u00f3, gondozott \u00e9s dolgoz\u00f3 olt\u00e1s\u00e1t tudj\u00e1k elv\u00e9gezni. Hangs\u00falyozta: az olt\u00f3csoportok cs\u00fct\u00f6rt\u00f6k\u00f6n, p\u00e9nteken, szombaton \u00e9s vas\u00e1rnap is intenz\u00edven oltanak majd.\n\u00a0\u00a0\u00a0\u00a0Galg\u00f3czi \u00c1gnes jelezte: abban a n\u00e9gy id\u0151sotthonban, ahol janu\u00e1r elej\u00e9n kezdt\u00e9k az olt\u00e1sok bead\u00e1s\u00e1t, m\u00e1r a m\u00e1sodik d\u00f3zis bead\u00e1s\u00e1t v\u00e9gzik.\n\u00a0\u00a0\u00a0\u00a0Elmondta, az olt\u00e1si rendben a k\u00f6vetkez\u0151 c\u00e9lcsoport a v\u00e9d\u0151olt\u00e1sra regisztr\u00e1lt legid\u0151sebb emberek lesznek.\n\u00a0\u00a0\u00a0\u00a0A szakember tov\u00e1bbra is arra biztatta az id\u0151seket, hogy aki m\u00e9g nem tette, regisztr\u00e1ljon a v\u00e9d\u0151olt\u00e1sra, ebben pedig - k\u00e9rte - seg\u00edts\u00e9k \u0151ket csal\u00e1dtagjaik.\nRegisztr\u00e1ci\u00f3 v\u00e9d\u0151olt\u00e1sra:\u00a0https://vakcinainfo.gov.hu/\nA j\u00e1rv\u00e1ny\u00fcgyi adatokat ismertetve Galg\u00f3czi \u00c1gnes elmondta, az elm\u00falt napon 1569 \u00faj fert\u0151z\u00f6ttet regisztr\u00e1ltak, ezzel az azonos\u00edtott esetek sz\u00e1ma 363 450-re n\u0151tt. Elhunyt 93, t\u00f6bbs\u00e9g\u00e9ben id\u0151s, kr\u00f3nikus beteg, \u00edgy az j\u00e1rv\u00e1ny kezdete \u00f3ta az elhunytak sz\u00e1ma 12 291. K\u00f3rh\u00e1zban 3669 embert \u00e1polnak a koronav\u00edrus-fert\u0151z\u00e9s sz\u00f6v\u0151dm\u00e9nyeivel, l\u00e9legeztet\u0151g\u00e9pen 255-en vannak.\n\u00a0\u00a0\u00a0\u00a0Folyamatosan n\u0151 a gy\u00f3gyultak sz\u00e1ma, \u0151k m\u00e1ra 249 003-an vannak, \u00e9s cs\u00f6kken az akt\u00edv fert\u0151z\u00f6ttek sz\u00e1ma - ismertette.\n\u00a0\u00a0\u00a0\u00a0Kiemelte: a k\u00f6vetkezetes v\u00e9dekez\u00e9snek k\u00f6sz\u00f6nhet\u0151en javultak a hazai j\u00e1rv\u00e1ny\u00fcgyi adatok, mik\u00f6zben a k\u00f6rnyez\u0151 orsz\u00e1gokban tov\u00e1bb n\u0151 a fert\u0151z\u00f6ttek sz\u00e1ma. Ez\u00e9rt tov\u00e1bbra is fontos, hogy mindenki betartsa a j\u00e1rv\u00e1ny\u00fcgyi int\u00e9zked\u00e9seket - hangoztatta.\n\nMTI 2021. janu\u00e1r 28.\n\n"}]