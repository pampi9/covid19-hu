[{"date": "2021-01-20 17:39", "url": "https://koronavirus.gov.hu/cikkek/szijjarto-megerkezett-az-orosz-vakcina-beszerzeserol-szolo-szerzodestervezet", "h1": "Szijj\u00e1rt\u00f3: meg\u00e9rkezett az orosz vakcina beszerz\u00e9s\u00e9r\u0151l sz\u00f3l\u00f3 szerz\u0151d\u00e9stervezet", "body": "\nMeg\u00e9rkezett a koronav\u00edrus elleni orosz vakcina beszerz\u00e9s\u00e9r\u0151l sz\u00f3l\u00f3 szerz\u0151d\u00e9stervezet - k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter szerd\u00e1n a korm\u00e1ny\u00fcl\u00e9s sz\u00fcnet\u00e9ben az MTI-vel.\n\n\nSzijj\u00e1rt\u00f3\u00a0P\u00e9ter elmondta: telefonon egyezetetett Mihail Murask\u00f3val, Oroszorsz\u00e1g eg\u00e9szs\u00e9g\u00fcgyi miniszter\u00e9vel, aki egy\u00fattal a magyar-orosz korm\u00e1nyk\u00f6zi gazdas\u00e1gi vegyesbizotts\u00e1g orosz t\u00e1rseln\u00f6ki poz\u00edci\u00f3j\u00e1t is bet\u00f6lti.\n\u00a0\u00a0\u00a0\u00a0\"Szor\u00edt az id\u0151\" - hangs\u00falyozta a miniszter, hozz\u00e1f\u0171zve: naponta mintegy sz\u00e1zan halnak bele a koronav\u00edrusba, \u00e9s a korl\u00e1toz\u00f3 int\u00e9zked\u00e9sek napi mintegy t\u00edzmilli\u00e1rd forintos k\u00e1rt okoznak a magyar gazdas\u00e1gnak.\n\u00a0\u00a0\u00a0\u00a0A megold\u00e1st az jelenten\u00e9, ha min\u00e9l el\u0151bb tudn\u00e1nak nagysz\u00e1mban hat\u00e1sos \u00e9s biztons\u00e1gos olt\u00e1st hozni az orsz\u00e1gba, \u00e9s azt a magyar embereknek beadni - jelentette ki.\n\u00a0\u00a0\u00a0\u00a0Szijj\u00e1rt\u00f3\u00a0P\u00e9ter elmondta: a magyar gy\u00f3gyszer\u00e9szeti hat\u00f3s\u00e1g szakemberei jelenleg is Oroszorsz\u00e1gban vannak \u00e9s a helysz\u00ednen tanulm\u00e1nyozz\u00e1k az orosz vakcina gy\u00e1rt\u00e1si folyamat\u00e1t. Cs\u00fct\u00f6rt\u00f6k\u00f6n az orosz eg\u00e9szs\u00e9g\u00fcgyi hat\u00f3s\u00e1ghoz l\u00e1togatnak \u00e9s folytatnak konzult\u00e1ci\u00f3t.\n\u00a0\u00a0\u00a0\u00a0Mindek\u00f6zben a Nemzeti N\u00e9peg\u00e9szs\u00e9g\u00fcgyi K\u00f6zpont \u00e9s a K\u00fclgazdas\u00e1gi \u00e9s K\u00fcl\u00fcgyminiszt\u00e9rium jog\u00e1szai is folyamatosan dolgoznak. Ugyanis az orosz vakcina \u00e9rt\u00e9kes\u00edt\u00e9s\u00e9\u00e9rt felel\u0151s orosz \u00c1llami Befektet\u00e9si Alap megk\u00fcldte a szerz\u0151d\u00e9stervezetet, amely a vakcina Magyarorsz\u00e1gra sz\u00e1ll\u00edt\u00e1s\u00e1nak alapj\u00e1t jelentheti - mondta a k\u00fcl\u00fcgyminiszter.\n\u00a0\u00a0\u00a0\u00a0Ha a gy\u00e1rl\u00e1togat\u00e1sok \u00e9s a kapott dokument\u00e1ci\u00f3k \u00e1ttekint\u00e9se ut\u00e1n a magyar gy\u00f3gyszer\u00e9szeti hat\u00f3s\u00e1g \u00fagy d\u00f6nt, hogy megadja a v\u00e9szhelyzeti haszn\u00e1lati enged\u00e9lyt az orosz vakcina magyarorsz\u00e1gi haszn\u00e1lat\u00e1ra, akkor al\u00e1 tudj\u00e1k \u00edrni a szerz\u0151d\u00e9st \u00e9s meg\u00e1llapod\u00e1st tudnak k\u00f6tni arr\u00f3l, hogy Magyarorsz\u00e1gra nagysz\u00e1m\u00fa biztons\u00e1gos olt\u00f3anyag \u00e9rkezzen - k\u00f6z\u00f6lte\u00a0Szijj\u00e1rt\u00f3\u00a0P\u00e9ter.\n\nMTI 2021. janu\u00e1r 20.\n\n"}]