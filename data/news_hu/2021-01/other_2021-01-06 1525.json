[{"date": "2021-01-06 15:25", "url": "https://koronavirus.gov.hu/cikkek/orszagos-tisztifoorvos-eddig-csaknem-21-ezer-egeszsegugyi-dolgozot-oltottak-be", "h1": "Orsz\u00e1gos tisztif\u0151orvos: eddig csaknem 21 ezer eg\u00e9szs\u00e9g\u00fcgyi dolgoz\u00f3t oltottak be", "body": "\nEddig csaknem 21 ezer eg\u00e9szs\u00e9g\u00fcgyi dolgoz\u00f3t oltottak be a jelenleg m\u0171k\u00f6d\u0151 25 olt\u00f3ponton - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s\u00a0operat\u00edv\u00a0t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\n\n\u00a0M\u00fcller Cec\u00edlia elmondta: az olt\u00f3pontok nagy forgalmat bonyol\u00edtanak le, \u00edgy a v\u00e1rosi k\u00f3rh\u00e1zakkal szeretn\u00e9k b\u0151v\u00edteni azok k\u00f6r\u00e9t, \u00e9s tervezik a h\u00e1ziorvosok bevon\u00e1s\u00e1t is az olt\u00e1sba. Ez\u00e9rt a szakember arra k\u00e9rte a h\u00e1ziorvosokat, hogy \u0151k is min\u00e9l hamarabb k\u00e9rj\u00e9k maguknak a v\u00e9d\u0151olt\u00e1st. Tov\u00e1bbi inform\u00e1ci\u00f3:\u00a0https://koronavirus.gov.hu/cikkek/korhazi-oltopontok-elerhetosege-egeszsegugyi-dolgozok-szamara\n\u00a0\u00a0\u00a0\u00a0Az orsz\u00e1gos tisztif\u0151orvos szerint a h\u00e1ziorvosi rendel\u0151k alkalmasak az olt\u00e1sok t\u00f6meges bead\u00e1s\u00e1ra, hiszen minden felt\u00e9tel adott; tudj\u00e1k h\u0171teni az olt\u00f3anyagot \u00e9s a s\u00fcrg\u0151ss\u00e9gi ell\u00e1t\u00e1sra is fel vannak k\u00e9sz\u00fclve.\n\u00a0\u00a0\u00a0\u00a0Hozz\u00e1tette: az eg\u00e9szs\u00e9g\u00fcgyi dolgoz\u00f3k ut\u00e1n a m\u00e1sodik k\u00f6rben a szoci\u00e1lis \u00e9s id\u0151sotthonok lak\u00f3i \u00e9s dolgoz\u00f3i kapj\u00e1k meg a v\u00e9d\u0151olt\u00e1st, ezekbe az int\u00e9zm\u00e9nyekbe mobil olt\u00f3csoportokat k\u00fcldenek.\n\u00a0\u00a0\u00a0\u00a0Hozz\u00e1tette: a nagyl\u00e9tsz\u00e1m\u00fa int\u00e9zm\u00e9nyekben kezdik az olt\u00e1sok bead\u00e1s\u00e1t, az ig\u00e9nyfelm\u00e9r\u00e9s megkezd\u0151d\u00f6tt.\n\u00a0\u00a0\u00a0\u00a0Eml\u00e9keztetett arra, hogy kedden 39 ezer adag v\u00e9d\u0151olt\u00e1s \u00e9rkezett Magyarorsz\u00e1gra, id\u00e1ig m\u00e1r 78 ezer ember olt\u00e1s\u00e1ra el\u00e9g vakcin\u00e1t sz\u00e1ll\u00edtottak az orsz\u00e1gba. A j\u00f6v\u0151 h\u00e9ten \u00fajabb sz\u00e1ll\u00edtm\u00e1ny, majd azut\u00e1n hetente tov\u00e1bbi olt\u00f3anyag-mennyis\u00e9g \u00e9rkezik majd - k\u00f6z\u00f6lte.\n\u00a0\u00a0\u00a0\u00a0Elmondta azt is, hogy az eddig beoltottakn\u00e1l nem jelentkeztek k\u00fcl\u00f6n\u00f6sebb eg\u00e9szs\u00e9g\u00fcgyi probl\u00e9m\u00e1k. Eddig \u00f6t mell\u00e9khat\u00e1s-bejelent\u00e9s \u00e9rkezett, ezek kivizsg\u00e1l\u00e1sa zajlik. Jellemz\u0151en ki\u00fct\u00e9s, izomremeg\u00e9s a t\u00fcnet. Ezek \"m\u00fal\u00f3 reakci\u00f3k\", nem s\u00falyosak - mondta.\n\u00a0\u00a0\u00a0\u00a0Az orsz\u00e1gos tisztif\u0151orvos k\u00f6z\u00f6lte azt is, hogy eddig Magyarorsz\u00e1gon nem azonos\u00edtott\u00e1k a Nagy-Britanni\u00e1b\u00f3l sz\u00e1rmaz\u00f3 v\u00edrusmut\u00e1ci\u00f3t. Hozz\u00e1tette azonban, hogy sz\u00e1mos vizsg\u00e1lat zajlik a v\u00edrus \u00f6r\u00f6k\u00edt\u0151anyag\u00e1nak felt\u00e1r\u00e1s\u00e1ra.\n\u00a0\u00a0\u00a0\u00a0M\u00fcller Cec\u00edlia szerint a j\u00e1rv\u00e1ny elleni v\u00e9dekez\u00e9s \u00e9rdek\u00e9ben meghozott int\u00e9zked\u00e9seket janu\u00e1r 11. ut\u00e1n is indokolt fenntartani, azonban - mint mondta - err\u0151l a korm\u00e1ny d\u00f6nt. Hozz\u00e1tette: Eur\u00f3p\u00e1ban tov\u00e1bbra is tart a j\u00e1rv\u00e1ny, a k\u00f6rnyez\u0151 orsz\u00e1gokban ism\u00e9t jelent\u0151sen emelkedett a fert\u0151z\u00f6ttek sz\u00e1ma.\n\u00a0\u00a0\u00a0\u00a0K\u00e9rd\u00e9s kapcs\u00e1n besz\u00e9lt arr\u00f3l is, hogy m\u00e9g mindig lehet k\u00e9rni az influenza elleni v\u00e9d\u0151olt\u00e1st, \u00e9s nemsok\u00e1ra tov\u00e1bbi 360 ezer adag magyar gy\u00e1rt\u00e1s\u00fa vakcina \u00e1ll majd rendelkez\u00e9sre. Jelenleg nincs influenzaj\u00e1rv\u00e1ny Magyarorsz\u00e1gon, a megbeteged\u00e9si sz\u00e1m a fele a j\u00e1rv\u00e1nyk\u00fcsz\u00f6bnek.\n\u00a0\u00a0\u00a0\u00a0A j\u00e1rv\u00e1ny\u00fcgyi adatokat ismertetve az orsz\u00e1gos tisztif\u0151orvos elmondta, az elm\u00falt napon 2047-tel emelkedett az azonos\u00edtott fert\u0151z\u00f6ttek sz\u00e1ma, 118-an haltak bele a betegs\u00e9g sz\u00f6v\u0151dm\u00e9nyeibe; a legfiatalabb 52 \u00e9ves, a legid\u0151sebb 97 \u00e9ves volt. K\u00f3rh\u00e1zban a v\u00edrus sz\u00f6v\u0151dm\u00e9nyei miatt 5646 embert kezelnek, k\u00f6z\u00fcl\u00fck 396-an szorulnak l\u00e9legeztet\u00e9sre - mondta.\n\u00a0\u00a0\u00a0\u00a0Cs\u00f6kkent az akt\u00edv fert\u0151z\u00f6ttek sz\u00e1ma, \u0151k jelenleg 142 029-en vannak, \u00e9s emelkedik a gy\u00f3gyultak sz\u00e1ma is, 179 541 ember \u00e9p\u00fclt fel a fert\u0151z\u00e9sb\u0151l - ismertette.\n\u00a0\u00a0\u00a0\u00a0M\u00fcller Cec\u00edlia jelezte, a mintav\u00e9teli sz\u00e1mot a d\u00e9lel\u0151tt folyam\u00e1n friss\u00edtett\u00e9k a koronav\u00edrus-honlapon. Eszerint az elm\u00falt napon 22 729 mintav\u00e9tel t\u00f6rt\u00e9nt, ez 2 750 625 mintav\u00e9telt jelent \u00f6sszesen.\n\n\nMTI 2021. janu\u00e1r 6.\n\n"}]