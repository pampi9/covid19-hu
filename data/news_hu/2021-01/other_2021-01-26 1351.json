[{"date": "2021-01-26 13:51", "url": "https://koronavirus.gov.hu/cikkek/orszagos-tisztifoorvos-lassan-lezarul-az-egeszsegugyi-dolgozok-kampanyszeru-oltasa-az", "h1": "Orsz\u00e1gos tisztif\u0151orvos: lassan lez\u00e1rul az eg\u00e9szs\u00e9g\u00fcgyi dolgoz\u00f3k kamp\u00e1nyszer\u0171 olt\u00e1sa, az id\u0151sotthonok olt\u00e1sa folytat\u00f3dik", "body": "\nLassan lez\u00e1rul az eg\u00e9szs\u00e9g\u00fcgyi dolgoz\u00f3k kamp\u00e1nyszer\u0171 olt\u00e1sa, de folytat\u00f3dik az id\u0151sotthonokban \u00e9l\u0151k olt\u00e1sa - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia azt mondta, lassan szeretn\u00e9nek az eg\u00e9szs\u00e9g\u00fcgyi dolgoz\u00f3k kamp\u00e1nyszer\u0171 olt\u00e1s\u00e1nak a v\u00e9g\u00e9re \u00e9rni, ez\u00e9rt azt k\u00e9ri, hogy aki m\u00e9g nem jelentkezett a v\u00e9d\u0151olt\u00e1s\u00e1\u00e9rt, az tegye meg. Hozz\u00e1tette: akit most valamilyen ok miatt nem tudtak beoltatni, azoknak a j\u00f6v\u0151ben is\u00a0 \u00a0 \u00a0 biztos\u00edtani fogj\u00e1k a lehet\u0151s\u00e9get.\u00a0\nK\u00f3rh\u00e1zi olt\u00f3pontok eg\u00e9szs\u00e9g\u00fcgyi dolgoz\u00f3k r\u00e9sz\u00e9re:\u00a0https://koronavirus.gov.hu/cikkek/korhazi-oltopontok-elerhetosege-egeszsegugyi-dolgozok-szamara\n\u00a0\u00a0\u00a0\u00a0Az orsz\u00e1gos tisztif\u0151orvos sz\u00f3lt arr\u00f3l is, hogy folytat\u00f3dik a szoci\u00e1lis int\u00e9zm\u00e9nyekben \u00e9l\u0151k olt\u00e1sa. Mint mondta, 1600 id\u0151sotthon \u00e9s tov\u00e1bbi 300 bentlak\u00e1sos int\u00e9zm\u00e9ny van Magyarorsz\u00e1gon, \u00e9s eddig nyolcvan ilyen t\u00edpus\u00fa ell\u00e1t\u00f3helyre jutottak el.\n\u00a0\u00a0\u00a0\u00a0A h\u00e9ten \u00e9rkezett vakcinasz\u00e1ll\u00edtm\u00e1nyokb\u00f3l az ott lak\u00f3k \u00e9s dolgoz\u00f3k olt\u00e1s\u00e1t szeretn\u00e9k megkezdeni. N\u00e9gy int\u00e9zm\u00e9nyben m\u00e1r a m\u00e1sodik d\u00f3zis bead\u00e1s\u00e1ra fog sor ker\u00fclni - tette hozz\u00e1.\n\u00a0\u00a0\u00a0\u00a0Az olt\u00e1si terv k\u00f6vetkez\u0151 \u00e1llom\u00e1sa az id\u0151sek beolt\u00e1sa lesz, mivel \u0151k a fert\u0151z\u00e9s szempontj\u00e1b\u00f3l a magas kock\u00e1zat\u00faak k\u00f6z\u00e9 tartoznak \u00e9letkoruk \u00e9s kr\u00f3nikus betegs\u00e9geik miatt.\n\u00a0\u00a0\u00a0\u00a0M\u00fcller Cec\u00edlia elmondta, eddig 165 ezer ember olt\u00e1s\u00e1ra elegend\u0151 vakcinamennyis\u00e9get kapott Magyarorsz\u00e1g az \u00f6t Pfizer- \u00e9s egy Moderna-sz\u00e1ll\u00edtm\u00e1nyb\u00f3l. Eddig 149 676 ember kapott olt\u00e1st, k\u00f6z\u00fcl\u00fck 12 639-nek m\u00e1r a m\u00e1sodik d\u00f3zist is beadt\u00e1k.\n\u00a0\u00a0\u00a0\u00a0K\u00f6z\u00f6lte: a h\u00e9ten \u00fajabb sz\u00e1ll\u00edtm\u00e1nyok \u00e9rkeztek, a Pfizert\u0151l 36 270 ember, m\u00edg a vas\u00e1rnap v\u00e1rhat\u00f3 Moderna k\u00e9sz\u00edtm\u00e9ny\u00e9b\u0151l 9 ezer ember olt\u00e1s\u00e1ra elegend\u0151 vakcina \u00e9rkezik.\nRegisztr\u00e1ci\u00f3 v\u00e9d\u0151olt\u00e1sra:\u00a0https://vakcinainfo.gov.hu/\n\u00a0\u00a0\u00a0\u00a0Az orsz\u00e1gos tisztf\u0151orvos elmondta azt is, hogy Magyarorsz\u00e1gon a j\u00e1rv\u00e1ny\u00fcgyi adatok az ut\u00f3bbi k\u00e9t h\u00e9tben kedvez\u0151en alakultak, de a fenyegetetts\u00e9g m\u00e9g nem m\u00falt el. A pand\u00e9mia m\u00e9g mindig zajlik a vil\u00e1gban, mivel a v\u00e9d\u0151olt\u00e1sok bead\u00e1sa lassan halad el\u0151re.\n\u00a0\u00a0\u00a0\u00a0Kiemelte, a korm\u00e1ny arra t\u00f6rekszik, hogy min\u00e9l t\u00f6bb olt\u00f3anyagot beszerezzen, mert egy\u00e9rtelm\u0171, hogy csak a t\u00f6meges olt\u00e1sok megkezd\u00e9s\u00e9vel tudunk a j\u00e1rv\u00e1nyhelyzeten nagym\u00e9rt\u00e9kben jav\u00edtani.\n\u00a0\u00a0\u00a0\u00a0Az eddig beoltottak sz\u00e1ma rendk\u00edv\u00fcl alacsony ahhoz, hogy b\u00e1rmilyen \u00f3vint\u00e9zked\u00e9sen enyh\u00edteni lehessen - h\u00edvta fel a figyelmet.\n\u00a0\u00a0\u00a0\u00a0Magyarorsz\u00e1gon a j\u00e1rv\u00e1ny kezdete \u00f3ta 12 113-an haltak bele a fert\u0151z\u00e9s sz\u00f6v\u0151dm\u00e9ny\u00e9be, \u00e9s az elhunytak n\u00e9gy sz\u00e1zal\u00e9k\u00e1n\u00e1l semmilyen kimutathat\u00f3 alapbetegs\u00e9get nem tal\u00e1ltak.\n\u00a0\u00a0\u00a0\u00a0A szakember kit\u00e9rt arra is, hogy a k\u00fcl\u00f6nb\u00f6z\u0151 v\u00edrusmut\u00e1nsok bizonytalann\u00e1 teszik a j\u00e1rv\u00e1nyhelyzetet. Besz\u00e1mol\u00f3k szerint - mondta - a v\u00edrus angol mut\u00e1ci\u00f3j\u00e1ra hat\u00e9konyak a v\u00e9d\u0151olt\u00e1sok, de a brazil \u00e9s az afrikai vari\u00e1nsr\u00f3l ilyen adatok nem \u00e1llnak rendelkez\u00e9sre.\n\u00a0\u00a0\u00a0\u00a0Hozz\u00e1tette: a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) laborat\u00f3riuma minden mint\u00e1n vizsg\u00e1lja a v\u00edrus \u00f6r\u00f6k\u00edt\u0151anyag\u00e1nak (RNS) sorrendj\u00e9t is, hiszen ez mutatja a v\u00edrus v\u00e1ltoz\u00e1s\u00e1t. Ezek a vizsg\u00e1latok fontosak j\u00e1rv\u00e1ny\u00fcgyi, vakcinafejleszt\u00e9si \u00e9s kutat\u00e1si szempontb\u00f3l egyar\u00e1nt - mondta.\n\u00a0\u00a0\u00a0\u00a0M\u00fcller Cec\u00edlia besz\u00e1molt arr\u00f3l is, hogy a szennyv\u00edzekb\u0151l vett mint\u00e1k alapj\u00e1n stagn\u00e1l vagy cs\u00f6kken a kimutathat\u00f3 v\u00edrussz\u00e1m. Cs\u00f6kken\u00e9st figyeltek meg Miskolcon, Ny\u00edregyh\u00e1z\u00e1n, P\u00e9csett, Sz\u00e9kesfeh\u00e9rv\u00e1ron, Szolnokon \u00e9s Tatab\u00e1ny\u00e1n.\n\n\n"}]