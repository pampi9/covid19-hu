[{"date": "2021-01-11 16:48", "url": "https://koronavirus.gov.hu/cikkek/itm-visszavaltjak-januari-helykozi-diakberleteket", "h1": "ITM: visszav\u00e1ltj\u00e1k a janu\u00e1ri helyk\u00f6zi di\u00e1kb\u00e9rleteket", "body": "\nKezel\u00e9si k\u00f6lts\u00e9g n\u00e9lk\u00fcl v\u00e1ltj\u00e1k vissza a janu\u00e1ri helyk\u00f6zi di\u00e1kb\u00e9rleteket - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) h\u00e9tf\u0151n az MTI-vel.\n\n\nA korm\u00e1ny az egy\u00e9b v\u00e9delmi int\u00e9zked\u00e9sekkel egy\u00fctt a k\u00f6z\u00e9piskol\u00e1k, a szakk\u00e9pz\u0151 \u00e9s a fels\u0151oktat\u00e1si int\u00e9zm\u00e9nyek digit\u00e1lis munkarendj\u00e9t is meghosszabb\u00edtotta 2021. febru\u00e1r elsej\u00e9ig. Az ITM elrendel\u00e9se alapj\u00e1n a helyk\u00f6zi szolg\u00e1ltat\u00f3k a janu\u00e1rra megv\u00e1ltott di\u00e1kb\u00e9rletek \u00e1r\u00e1t kezel\u00e9si k\u00f6lts\u00e9g n\u00e9lk\u00fcl, teljes eg\u00e9sz\u00e9ben visszafizetik azoknak, akik ezt legk\u00e9s\u0151bb janu\u00e1r 18-\u00e1n k\u00e9rik. \u00a0\u00a0\u00a0\u00a0\nA tantermen k\u00edv\u00fcli munkarend a v\u00e9delmi int\u00e9zked\u00e9sek m\u00e1sodik \u00fctem\u00e9r\u0151l sz\u00f3l\u00f3 korm\u00e1nyrendelet alapj\u00e1n eredetileg 2021. janu\u00e1r 11-ig volt \u00e9rv\u00e9nyben az egyetemeken \u00e9s kilencedik oszt\u00e1lyt\u00f3l a k\u00f6z\u00e9pfok\u00fa iskol\u00e1kban. A digit\u00e1lis oktat\u00e1s meghosszabb\u00edt\u00e1sa miatt a janu\u00e1rra esetleg megv\u00e1s\u00e1rolt di\u00e1kb\u00e9rletek feleslegess\u00e9 v\u00e1ltak. \u00a0\u00a0\u00a0\u00a0\nA miniszt\u00e9riumi int\u00e9zked\u00e9s nyom\u00e1n a szolg\u00e1ltat\u00f3k visszaveszik a helyk\u00f6zi j\u00e1ratokra sz\u00f3l\u00f3, janu\u00e1ri havi vagy f\u00e9lhavi, vagy legkor\u00e1bban 2021. janu\u00e1r 4-i kezd\u0151 \u00e9rv\u00e9nyess\u00e9gi d\u00e1tum\u00fa 30 napos tanul\u00f3i b\u00e9rleteket. Ha az utasok ezt 2021. janu\u00e1r 18-\u00e1n 24 \u00f3r\u00e1ig kezdem\u00e9nyezik, a v\u00e9tel\u00e1rat teljes eg\u00e9sz\u00e9ben, kezel\u00e9si k\u00f6lts\u00e9g felsz\u00e1m\u00edt\u00e1sa n\u00e9lk\u00fcl visszakapj\u00e1k. \u00a0\u00a0\u00a0\nMos\u00f3czi L\u00e1szl\u00f3 k\u00f6zleked\u00e9spolitik\u00e1\u00e9rt felel\u0151s \u00e1llamtitk\u00e1r a k\u00f6zlem\u00e9ny szerint elmondta, hogy az ITM a vesz\u00e9lyhelyzeti int\u00e9zked\u00e9sekhez igazodva minden esetben halad\u00e9ktalanul megteszi a sz\u00fcks\u00e9ges l\u00e9p\u00e9seket a feleslegess\u00e9 v\u00e1l\u00f3 b\u00e9rletek visszav\u00e1lt\u00e1sa \u00e9rdek\u00e9ben. A helyk\u00f6zi k\u00f6zleked\u00e9si szolg\u00e1ltat\u00f3k \u00f6sszes\u00edtett adataik szerint tavaly hasonl\u00f3 okokb\u00f3l t\u00f6bb mint h\u00e9tezer novemberi b\u00e9rletet vettek vissza mintegy negyvenmilli\u00f3 forint \u00e9rt\u00e9kben.\nAz innov\u00e1ci\u00f3s t\u00e1rca a d\u00edjmentes visszav\u00e1lt\u00e1s \u00fajb\u00f3li elrendel\u00e9s\u00e9vel mentes\u00edti az egyetemi hallgat\u00f3kat, k\u00f6z\u00e9piskol\u00e1sokat \u00e9s csal\u00e1djaikat az indokolatlan kiad\u00e1sokt\u00f3l - \u00edrt\u00e1k.\n\n\nMTI 2021. janu\u00e1r 11.\n\n"}]