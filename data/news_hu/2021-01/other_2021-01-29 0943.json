[{"date": "2021-01-29 09:43", "url": "https://koronavirus.gov.hu/cikkek/orban-jovo-het-elejetol-kezdodik-regisztracio-alapu-oltas", "h1": "Orb\u00e1n: j\u00f6v\u0151 h\u00e9t elej\u00e9t\u0151l kezd\u0151dik a regisztr\u00e1ci\u00f3 alap\u00fa olt\u00e1s", "body": "\nA j\u00f6v\u0151 h\u00e9t elej\u00e9t\u0151l \u00faj szakasz indul, elkezd\u0151dik a regisztr\u00e1ci\u00f3 alap\u00fa olt\u00e1s - jelentette be a minisztereln\u00f6k p\u00e9nteken a Kossuth r\u00e1di\u00f3ban.\n\n\nMagyarorsz\u00e1gon folyamatos az olt\u00e1s, j\u00f6v\u0151 h\u00e9ten \u00faj szakasz indul az olt\u00e1sban\nOrb\u00e1n Viktor azt mondta, az olt\u00e1s j\u00f3l halad, az eg\u00e9szs\u00e9g\u00fcgyi dolgoz\u00f3k olt\u00e1s\u00e1val v\u00e9geztek, most a szoci\u00e1lis otthonokban \u00e9l\u0151k \u00e9s dolgoz\u00f3k vannak soron, \u00e9s a h\u00e9t v\u00e9g\u00e9ig az \u0151 olt\u00e1sukkal is v\u00e9geznek.\nB\u00e1rmilyen enyh\u00edt\u00e9s most az el\u00e9g vakcina hi\u00e1ny\u00e1ban m\u00e9g szigor\u00fabb korl\u00e1toz\u00e1sokhoz vezethetne\n\nArr\u00f3l is besz\u00e9lt, hogy a nyit\u00e1s k\u00e9rd\u00e9seivel egyel\u0151re nem lehet foglalkozni, most a vakcinabeszerz\u00e9sre kell \u00f6sszpontos\u00edtani.\n\u00a0\u00a0\u00a0\u00a0Kifejtette: mindenki szabadulna m\u00e1r a korl\u00e1toz\u00e1sokt\u00f3l, de a szakemberek azt mondj\u00e1k, hogy Eur\u00f3p\u00e1ban sok helyen ink\u00e1bb szigor\u00edtanak, \u00e9s nem lehet fel\u00e1ldozni az eddig el\u00e9rt eredm\u00e9nyeket, teh\u00e1t most az \u00f3vatoss\u00e1g\u00e9 a f\u0151szerep.\nA vakcina beszerz\u00e9s\u00e9n kell dolgozni, ha lesz el\u00e9g, akkor le lehet gy\u0151zni a j\u00e1rv\u00e1nyt - mondta.\n\u00a0 Orb\u00e1n Viktor k\u00f6z\u00f6lte: a reggeli adatok szerint az elm\u00falt 24 \u00f3r\u00e1ban 83 elhunyt \u00e9s 1459 \u00faj fert\u0151z\u00f6tt volt, 3649-en vannak k\u00f3rh\u00e1zban \u00e9s 258-an l\u00e9legeztet\u0151g\u00e9pen.\nA korm\u00e1ny minden el\u00e9rhet\u0151 biztons\u00e1gos vakcina beszerz\u00e9s\u00e9t megc\u00e9lozta\n\nHangs\u00falyozta: \u00fagy t\u0171nik, Br\u00fcsszelb\u0151l nem j\u00f6n gyorsabban a vakcina, ez\u00e9rt fontos, hogy forgalomba tudj\u00e1k hozni azokat az olt\u00f3anyagokat, amelyek m\u00e1shol m\u00e1r bev\u00e1ltak \u00e9s hat\u00e9konynak bizonyultak, \u00e9s a magyar szakemberek is megvizsg\u00e1lt\u00e1k.\n\u00a0\u00a0\u00a0\u00a0Kit\u00e9rt r\u00e1: Szerbi\u00e1ban a k\u00ednai vakcin\u00e1val is oltanak, \u00e9s az orsz\u00e1g j\u00f3l \u00e1ll olt\u00e1si szempontb\u00f3l.\n\u00a0\u00a0\u00a0\u00a0Szerbia meg tudta szervezi a saj\u00e1t ell\u00e1t\u00e1s\u00e1t, \u00e9s \"kipr\u00f3b\u00e1lj\u00e1k nek\u00fcnk\" a vakcin\u00e1kat, amelyekkel szemben itt m\u00e9g fenntart\u00e1sok lehetnek, ez\u00e9rt figyelemmel k\u00eds\u00e9rik, mi t\u00f6rt\u00e9nik ott - mondta.\nOrb\u00e1n Viktor kiemelte: ha nem j\u00f6n k\u00ednai vakcina, m\u00e1rcius elej\u00e9ig 880 ezer embert tudnak beoltani, ha lesz k\u00ednai olt\u00f3anyag, ezt megk\u00e9tszerezhetik, ha pedig lesz orosz vakcina is, m\u00e9g gyorsabb lesz az olt\u00e1s.\n\u00a0\u00a0\u00a0\u00a0\u00cdgy m\u00e1s helyzet lesz h\u00fasv\u00e9tkor, akkor m\u00e1r a nyit\u00e1s bizonyos k\u00e9rd\u00e9sei el\u0151ker\u00fclhetnek - v\u00e9lte.\nBr\u00fcsszelb\u0151l tov\u00e1bbra is kev\u00e9s vakcina \u00e9rkezik, \u00e9s az is lassan\n\nArr\u00f3l is besz\u00e9lt, hogy az uni\u00f3s tag\u00e1llamok \u00e1tadt\u00e1k Br\u00fcsszelnek a vakcinabeszerz\u00e9s jog\u00e1t, a nyugati gy\u00e1rt\u00f3kkal Br\u00fcsszel t\u00e1rgyal, \u00edgy nem l\u00e1tnak bele a t\u00e1rgyal\u00e1si folyamatba.\n\u00a0\u00a0\u00a0\u00a0De ha m\u00e1r \u00e1tadt\u00e1k ezt a jogot Br\u00fcsszelnek, a m\u00e1shonnan beszerz\u00e9s jog\u00e1t ki kell haszn\u00e1lni, a vakcina nem politikai k\u00e9rd\u00e9s, \"v\u00e1lasztani nyugati \u00e9s keleti vakcina k\u00f6z\u00f6tt akkor lehet, ha van\" - jelentette ki.\nA\u00a0www.vakcinainfo.gov.hu\u00a0honlapon lehet regisztr\u00e1lni az olt\u00e1sra\u00a0\nA korm\u00e1nyf\u0151 mindenkit arra biztatott, hogy regisztr\u00e1ljon, \u00e9s olttassa be mag\u00e1t. Azt mondta, \u0151 a k\u00ednai vakcin\u00e1ban b\u00edzik a legjobban, mert ezt a v\u00edrust K\u00edna ismeri a legr\u00e9gebben, \u00e9s ott tudj\u00e1k r\u00f3la a legt\u00f6bbet.\nMindenkinek ki kell v\u00e1rnia a sor\u00e1t az olt\u00e1si rendben\n\nAzzal kapcsolatban, hogy a gy\u00f6ngy\u00f6si polg\u00e1rmester soron k\u00edv\u00fcl olttatta be mag\u00e1t, a minisztereln\u00f6k \u00fagy fogalmazott, meg\u00e9rti, hogy mindenki f\u00e9lti az \u00e9let\u00e9t, de vannak, akik nehezebb helyzetben vannak, \u0151ket el\u0151re kell engedni.\n\u00a0\u00a0\u00a0\u00a0Nincs el\u00e9g vakcina, ez\u00e9rt valamilyen sorrendet ki kell alak\u00edtani az olt\u00e1sn\u00e1l - magyar\u00e1zta. Hozz\u00e1tette: a korm\u00e1ny tagjai d\u00f6nthetettek volna \u00fagy, hogy els\u0151 helyen olttatj\u00e1k be magukat, de kiv\u00e1rj\u00e1k a sorukat.\nMost a munkahelyek megv\u00e9d\u00e9se a legfontosabb, de hamarosan indul a Gazdas\u00e1g \u00dajraind\u00edt\u00e1si Akci\u00f3terv\n\nA korm\u00e1nyf\u0151 kiemelte: a gazdas\u00e1gban most a munkahelyek megv\u00e9d\u00e9se a legfontosabb, a gazdas\u00e1g \u00fajraind\u00edt\u00e1sa k\u00e9s\u0151bb j\u00f6n.\n\u00a0\u00a0\u00a0\u00a0Az els\u0151 hatezer milli\u00e1rd forintr\u00f3l sz\u00f3l\u00f3 \u00fajraind\u00edt\u00e1si l\u00e9p\u00e9seket m\u00e1r el is d\u00f6nt\u00f6tt\u00e9k, \u00e9s most programot ind\u00edtanak, hogy minden faluban legyen kisbolt - mondta.\n\u00dagy l\u00e1tja, van k\u00e9t k\u00e9rd\u00e9s, amelyben Magyarorsz\u00e1g Br\u00fcsszel legszorosabb sz\u00f6vets\u00e9gese, ez a digit\u00e1lis \u00e9s a z\u00f6ld gazdas\u00e1g \u00fcgye. \u00a0\u00a0\u00a0\u00a0A gazdas\u00e1g \u00fajraind\u00edt\u00e1s\u00e1t szolg\u00e1l\u00f3 akci\u00f3terv legnagyobb nyertese a fels\u0151oktat\u00e1s lesz, olyan egyetemfejleszt\u00e9si program indul Magyarorsz\u00e1gon, amilyenre m\u00e9g nem volt p\u00e9lda, 1500 milli\u00e1rd forintot fektetnek be a magyar egyetemekbe - k\u00f6z\u00f6lte. Hozz\u00e1tette: hat\u00e9konyabb egyetemekre van sz\u00fcks\u00e9g.\nFelgyors\u00edtjuk a b\u00e9rt\u00e1mogat\u00e1sok kifizet\u00e9s\u00e9t a szolg\u00e1ltat\u00f3szektorban\n\nAzzal kapcsolatban, hogy egyes vend\u00e9gl\u00e1t\u00f3helyek ki akarnak nyitni, a minisztereln\u00f6k k\u00f6z\u00f6lte: azt k\u00e9rte a hat\u00f3s\u00e1gokt\u00f3l, hogy ne tart\u00f3ztassanak le senkit, ha nincs t\u00f6r\u00e9s-z\u00faz\u00e1s, er\u0151szak, mint ahogy m\u00e1s orsz\u00e1gokban volt, akkor szab\u00e1lys\u00e9rt\u00e9si k\u00f6rben vannak.\n\u00a0\u00a0\u00a0\u00a0De arra k\u00e9rt mindenkit, hogy \"ne tegy\u00e9k\", mert egy j\u00e1rv\u00e1nyr\u00f3l van sz\u00f3, \u00e9s m\u00e1soknak is \u00e1tadhatj\u00e1k a betegs\u00e9get.\nA korm\u00e1ny igyekszik seg\u00edteni, felgyors\u00edtani a t\u00e1mogat\u00e1sok kifizet\u00e9s\u00e9t a vend\u00e9gl\u00e1t\u00f3soknak, de az nem megold\u00e1s, hogy megs\u00e9rtik a szab\u00e1lyokat - k\u00f6z\u00f6lte.\n\u00a0\u00a0\u00a0\u00a0Megjegyezte: egy\u00e9rtelm\u0171ek a szankci\u00f3k, 150 ezer \u00e9s egymilli\u00f3 forint k\u00f6z\u00f6tti b\u00edrs\u00e1got szabhatnak ki a hat\u00f3s\u00e1gok, \u00e9s a vend\u00e9gl\u00e1t\u00f3helyeket legal\u00e1bb f\u00e9l \u00e9vre bez\u00e1rj\u00e1k.\n\n\n"}]