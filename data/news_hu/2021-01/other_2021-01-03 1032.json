[{"date": "2021-01-03 10:32", "url": "https://koronavirus.gov.hu/cikkek/orban-viktor-nagy-idok-kapujaban-allunk", "h1": "Orb\u00e1n Viktor: nagy id\u0151k kapuj\u00e1ban \u00e1llunk", "body": "\nA 2010 \u00e9s a 2020 k\u00f6z\u00f6tti \u00e9vtized az elm\u00falt sz\u00e1z \u00e9v legsikeresebb \u00e9vtizede volt Magyarorsz\u00e1gnak, a k\u00f6vetkez\u0151 t\u00edz \u00e9v pedig m\u00e9g jobb lehet - mondta Orb\u00e1n Viktor minisztereln\u00f6k vas\u00e1rnap a Kossuth r\u00e1di\u00f3 Vas\u00e1rnapi \u00fajs\u00e1g c\u00edm\u0171 m\u0171sor\u00e1ban.\n\nA korm\u00e1nyf\u0151 \u00fagy fogalmazott, \"nagy id\u0151k kapuj\u00e1ban \u00e1llunk\", \u00e9s az \u00faj \u00e9vtizednek m\u00e1r az els\u0151 \u00e9ve is fantasztikus lehet, m\u00e9g akkor is, ha az els\u0151 p\u00e1r h\u00f3napja \"nyomor\u00fas\u00e1gosnak\" t\u0171nik is majd a korl\u00e1toz\u00e1sok miatt.\n\"Hihetetlen gyorsas\u00e1ggal \u00e1llunk majd emelked\u0151 p\u00e1ly\u00e1ra: a vil\u00e1ggazdas\u00e1g is k\u00f6nnyen lehet, hogy kor\u00e1bban nem l\u00e1tott m\u00e9ret\u0171 n\u00f6veked\u00e9snek indul, (...) a magyarnak pedig m\u00e9g gyorsabbnak kell lennie\" - jelentette ki Orb\u00e1n Viktor, hozz\u00e1t\u00e9ve, olyan dimenzi\u00f3v\u00e1lt\u00e1s el\u0151tt \u00e1ll a magyar gazdas\u00e1gi rendszer, amit ma m\u00e9g kevesen \u00e9rtenek.\nKiemelte, ez egy digitaliz\u00e1lt, a saj\u00e1t hullad\u00e9k\u00e1t is feldolgozni k\u00e9pes, \u00fagynevezett k\u00f6rforg\u00e1sos gazdas\u00e1g lesz radik\u00e1lisan lecs\u00f6kkentett sz\u00e9n-dioxid-kibocs\u00e1t\u00e1ssal, teljes foglalkoztat\u00e1ssal \u00e9s az EU nyugati fel\u00e9n\u00e9l \u00e9rz\u00e9kelhet\u0151en gyorsabb n\u00f6veked\u00e9ssel.\nAz emberek is gyarapodni fognak, nagyobb otthonokban \u00e9lnek \u00e9s t\u00f6bb gyermeket v\u00e1llalnak - tette hozz\u00e1 a korm\u00e1nyf\u0151.\nOrb\u00e1n Viktor elmondta, az \u00e9vtized v\u00e9g\u00e9re a magyar gazdas\u00e1gnak el kell \u00e9rnie, hogy a k\u00fclf\u00f6ld\u00f6n befektet\u0151 magyar v\u00e1llalkoz\u00e1sok hazahozott profitja el\u00e9rje azt az \u00f6sszeget, amelyet a Magyarorsz\u00e1gon m\u0171k\u00f6d\u0151 k\u00fclf\u00f6ldi c\u00e9gek kivisznek az orsz\u00e1gb\u00f3l.\n\nA minisztereln\u00f6k kijelentette, v\u00e1ls\u00e1g idej\u00e9n a baloldal \u00e1ltal\u00e1ban az ad\u00f3emel\u00e9sben l\u00e1tja a megold\u00e1st, de \u0151 nem hisz ebben a gondolkod\u00e1sm\u00f3dban.\nV\u00e1ls\u00e1gban ad\u00f3t kell cs\u00f6kkenteni, az \u00e1llamnak \u00e9s az \u00f6nkorm\u00e1nyzatoknak egyar\u00e1nt, s\u0151t a bankoknak is be kell sz\u00e1llniuk a hitelfizet\u00e9si morat\u00f3rium meghosszabb\u00edt\u00e1s\u00e1val - mondta, hozz\u00e1t\u00e9ve, \"itt most mindenki v\u00e1llal valamit\". Megjegyezte, nem minden \u00f6nkorm\u00e1nyzat \u00e9rti meg az ad\u00f3cs\u00f6kkent\u00e9s jelent\u0151s\u00e9g\u00e9t, pedig a v\u00e1llalkoz\u00e1sok csak akkor k\u00e9pesek t\u00f6bb embernek munkahelyet adni, ha min\u00e9l kevesebb k\u00f6zteher van a v\u00e1llukon.\nKiemelte, a v\u00e1llalkoz\u00e1sokat kell abba helyzetbe hozni, hogy min\u00e9l t\u00f6bb embernek munk\u00e1t tudjanak adni.\nA korm\u00e1nyf\u0151 sz\u00f3lt arr\u00f3l is, a v\u00e1ls\u00e1g els\u0151 \u00e9s m\u00e1sodik hull\u00e1m\u00e1ban is siker\u00fclt meg\u0151rizni\u00fck a munkahelyeket, amit az is mutat, hogy most mintegy 60 ezerrel dolgoznak kevesebben, mint egy \u00e9vvel kor\u00e1bban, a j\u00e1rv\u00e1ny kit\u00f6r\u00e9se el\u0151tt; a munkan\u00e9lk\u00fclis\u00e9gi statisztik\u00e1kban pedig tov\u00e1bbra is csak Csehorsz\u00e1g \u00e9s N\u00e9metorsz\u00e1g el\u0151zi meg Magyarorsz\u00e1got.\nOrb\u00e1n Viktor a munkahelyek meg\u0151rz\u00e9s\u00e9hez hasonl\u00f3an fontosnak nevezte, hogy az orsz\u00e1gnak egyetlen nagy terv\u00e9r\u0151l sem kellett lemondani a j\u00e1rv\u00e1ny miatt. P\u00e9ldak\u00e9nt eml\u00edtette a tizenharmadik havi nyugd\u00edj vissza\u00e1ll\u00edt\u00e1s\u00e1t, valamint a csal\u00e1dt\u00e1mogat\u00e1si, otthonteremt\u00e9si programok folytat\u00e1s\u00e1t.\nhttps://mediaklikk.hu/miniszterelnoki-interjuk/cikk/2021/01/03/orban-viktor-miniszterelnoki-interju-vasarnapi-ujsag-januar-3\n\nMTI\n\n"}]