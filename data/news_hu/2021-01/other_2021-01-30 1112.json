[{"date": "2021-01-30 11:12", "url": "https://koronavirus.gov.hu/cikkek/novak-februar-1-jetol-indul-az-allamilag-tamogatott-alacsony-kamatozasu-otthonfelujitasi", "h1": "Nov\u00e1k: febru\u00e1r 1-j\u00e9t\u0151l indul az \u00e1llamilag t\u00e1mogatott, alacsony kamatoz\u00e1s\u00fa otthonfel\u00faj\u00edt\u00e1si k\u00f6lcs\u00f6n", "body": "\nFebru\u00e1r 1-j\u00e9t\u0151l indul az \u00e1llamilag t\u00e1mogatott, alacsony kamatoz\u00e1s\u00fa otthonfel\u00faj\u00edt\u00e1si k\u00f6lcs\u00f6n - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter szombaton k\u00f6z\u00f6ss\u00e9gi oldal\u00e1n. \u00a0A korm\u00e1ny a koronav\u00edrus-j\u00e1rv\u00e1ny okozta k\u00e1ros gazdas\u00e1gi hat\u00e1sok ellen\u00e9re sem tett le a csal\u00e1dok t\u00e1mogat\u00e1s\u00e1r\u00f3l, janu\u00e1rt\u00f3l 3 milli\u00f3 forintos otthonfel\u00faj\u00edt\u00e1si t\u00e1mogat\u00e1s, febru\u00e1rt\u00f3l pedig kedvezm\u00e9nyes otthonfel\u00faj\u00edt\u00e1si k\u00f6lcs\u00f6n is seg\u00edti a csal\u00e1dok otthonteremt\u00e9si terveit.\n\n\u00a0 Nov\u00e1k Katalin \u00fagy fogalmazott: ez a k\u00f6lcs\u00f6n azoknak a csal\u00e1doknak sz\u00f3l, akik szeretn\u00e9k fel\u00faj\u00edtani az otthonukat, amihez szeretn\u00e9k ig\u00e9nybe venni az otthonfel\u00faj\u00edt\u00e1si t\u00e1mogat\u00e1st, de nincs annyi p\u00e9nz\u00fck, hogy belekezdjenek.\n\u00a0\u00a0\u00a0\u00a0\u0150k felvehetnek egy legfeljebb hatmilli\u00f3 forintos, garant\u00e1ltan h\u00e1romsz\u00e1zal\u00e9kos kamatoz\u00e1s\u00fa, maximum t\u00edz\u00e9ves futamidej\u0171 k\u00f6lcs\u00f6nt - emelte ki. Hozz\u00e1tette: a k\u00f6lcs\u00f6n \u00e1llamilag t\u00e1mogatott, a kamat piaci kamatoz\u00e1s \u00e9s a h\u00e1rom sz\u00e1zal\u00e9k k\u00f6z\u00f6tti r\u00e9sz\u00e9t az \u00e1llam megt\u00e9r\u00edti a p\u00e9nzint\u00e9zeteknek.\n\u00a0\u00a0\u00a0\u00a0K\u00f6z\u00f6lte: a k\u00f6lcs\u00f6nt bankfi\u00f3kban lehet ig\u00e9nyelni.\n\u00a0\u00a0\u00a0\u00a0Hatmilli\u00f3 forintos hitel felv\u00e9tele eset\u00e9n a havi t\u00f6rleszt\u0151r\u00e9szlet 58 ezer forint, ha pedig megkapj\u00e1k az \u00e1llami t\u00e1mogat\u00e1st az otthonfel\u00faj\u00edt\u00e1shoz, akkor ennek csak a fel\u00e9t kell majd tov\u00e1bb t\u00f6rleszteni a csal\u00e1dnak - emelte ki Nov\u00e1k Katalin. Megjegyezte: ez azt jelenti, hogy onnant\u00f3l a t\u00f6rleszt\u0151r\u00e9szlet\u00fck 30 ezer forint al\u00e1 cs\u00f6kken.\n\u00a0\u00a0\u00a0\u00a0A csal\u00e1dok\u00e9rt felel\u0151s t\u00e1rca n\u00e9lk\u00fcli miniszter arr\u00f3l is besz\u00e9lt: az otthonfel\u00faj\u00edt\u00e1si t\u00e1mogat\u00e1ssal az \u00e1llam a fel\u00faj\u00edt\u00e1si k\u00f6lts\u00e9gek fel\u00e9t t\u00e9r\u00edti meg, legfeljebb h\u00e1rommilli\u00f3 forintot minden gyermekes csal\u00e1dnak. \u00cdgy ha valaki felveszi az otthonfel\u00faj\u00edt\u00e1si k\u00f6lcs\u00f6nt \u00e9s megkapja az otthonfel\u00faj\u00edt\u00e1si t\u00e1mogat\u00e1st, akkor a Magyar \u00c1llamkincst\u00e1r egyenesen a banknak utalja a t\u00e1mogat\u00e1s \u00f6sszeg\u00e9t, \u00edgy ennyivel cs\u00f6kken majd a t\u00f6rleszt\u0151r\u00e9szlet - mondta.\n\u00a0\u00a0\u00a0\u00a0Nov\u00e1k Katalin rem\u00e9ny\u00e9t fejezte ki, hogy az otthonfel\u00faj\u00edt\u00e1si k\u00f6lcs\u00f6n sok csal\u00e1dnak seg\u00edt majd abban, hogy belekezdjenek egy r\u00e9g\u00f3ta tervezett fel\u00faj\u00edt\u00e1sba, m\u00e9g akkor is, ha most nincs el\u00e9g megtakar\u00edt\u00e1suk.\n\nMTI\n\n"}]