[{"date": "2021-01-25 09:06", "url": "https://koronavirus.gov.hu/cikkek/szlavik-janos-az-orosz-vakcina-ugyanolyan-elven-mukodik-mint-az-astrazeneca", "h1": "Szl\u00e1vik J\u00e1nos: az orosz vakcina ugyanolyan elven m\u0171k\u00f6dik, mint az AstraZeneca", "body": "\nUgyanolyan elv alapj\u00e1n m\u0171k\u00f6dik az orosz Szputnyik V vakcina, mint az AstraZeneca olt\u00f3anyaga - mondta a D\u00e9l-pesti Centrumk\u00f3rh\u00e1z infektol\u00f3gus f\u0151orvosa h\u00e9tf\u0151n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nSzl\u00e1vik J\u00e1nos elmondta, mindk\u00e9t vakcin\u00e1ban \u00e1rtalmatlan, \u00fagynevezett adenov\u00edrusokat haszn\u00e1lnak arra, hogy a szervezet megtanulja felismerni a koronav\u00edrust. Majd - mindk\u00e9t vakcina eset\u00e9ben - az inform\u00e1ci\u00f3t viv\u0151 v\u00edrusok egyszer\u0171en elt\u0171nnek a szervezetb\u0151l.\n\u00a0\u00a0\u00a0\u00a0\"Nem szabad fanyalogni az\u00e9rt egy olt\u00f3anyag kapcs\u00e1n, mert az esetleg keletr\u0151l sz\u00e1rmazik, a tudom\u00e1nyos t\u00e9nyeket kell figyelembe venni\" - hangs\u00falyozta a f\u0151orvos.\n\u00a0\u00a0\u00a0\u00a0Hozz\u00e1tette, az orosz vakcin\u00e1t m\u00ednusz 20 fokon kell t\u00e1rolni, ami k\u00e9nyelmesebb, mint a Pfizer vakcin\u00e1j\u00e1nak m\u00ednusz 80 fokos t\u00e1rol\u00e1si k\u00f6vetelm\u00e9nye.\nSz\u00f3lt arr\u00f3l is, hogy a megmaradt olt\u00f3anyagot nem dobj\u00e1k ki, hiszen h\u0171t\u0151ben ak\u00e1r egy h\u00e9tig is t\u00e1rolhat\u00f3; \"egy olyan orsz\u00e1gban, ahol olt\u00e1sokb\u00f3l egyel\u0151re hi\u00e1ny van\", ott egyetlen egy v\u00e9d\u0151olt\u00e1s kidob\u00e1sa is \"\u00f3ri\u00e1si nagy hiba lenne\" - fogalmazott.\n\n\nMTI 2021. janu\u00e1r 25.\n\n"}]