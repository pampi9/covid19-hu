[{"date": "2021-01-20 13:36", "url": "https://koronavirus.gov.hu/cikkek/orszagos-tisztifoorvos-az-oltasnal-tovabbra-elonyt-elveznek-az-egeszsegugyi-dolgozok", "h1": "Orsz\u00e1gos tisztif\u0151orvos: az olt\u00e1sn\u00e1l tov\u00e1bbra is el\u0151nyt \u00e9lveznek az eg\u00e9szs\u00e9g\u00fcgyi dolgoz\u00f3k", "body": "\nTov\u00e1bbra is el\u0151nyt \u00e9lveznek az eg\u00e9szs\u00e9g\u00fcgyi dolgoz\u00f3k a koronav\u00edrus elleni v\u00e9d\u0151olt\u00e1s bead\u00e1si rendj\u00e9ben - mondta az orsz\u00e1gos tisztif\u0151orvos a pand\u00e9mia elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia k\u00f6z\u00f6lte, hogy eddig 130 ezer ember kapta meg a vakcin\u00e1t, k\u00f6z\u00fcl\u00fck 120 ezren eg\u00e9szs\u00e9g\u00fcgyi dolgoz\u00f3k. Azonban \"m\u00e9g mindig nem teljes itt a l\u00e9tsz\u00e1m\", ez\u00e9rt v\u00e1ltozatlanul arra k\u00e9rte az \u00e9rintetteket, hogy jelentkezzenek az immuniz\u00e1l\u00e1sra. Fontos, hogy teljes k\u00f6r\u0171 v\u00e9detts\u00e9get \u00e9lvezzen az els\u0151 vonalban harcol\u00f3 csoport - v\u00e9lekedett.\u00a0K\u00f3rh\u00e1zi olt\u00f3pontok eg\u00e9szs\u00e9g\u00fcgyi dolgoz\u00f3k r\u00e9sz\u00e9re:\u00a0https://koronavirus.gov.hu/cikkek/korhazi-oltopontok-elerhetosege-egeszsegugyi-dolgozok-szamara\n\u00a0\u00a0\u00a0\u00a0Szerd\u00e1n 36 ezer ember beolt\u00e1s\u00e1ra elegend\u0151 vakcina \u00e9rkezett a Pfizert\u0151l, legk\u00f6zelebb egy h\u00e9t m\u00falva v\u00e1rhat\u00f3 sz\u00e1ll\u00edtm\u00e1ny - k\u00f6z\u00f6lte az orsz\u00e1gos tisztif\u0151orvos, hozz\u00e1t\u00e9ve, hogy ezt a mennyis\u00e9get gyorsan beadj\u00e1k majd.\n\u00a0\u00a0\u00a0\u00a0Az olt\u00e1sok sz\u00e1m\u00e1nak csak a vakcinasz\u00e1ll\u00edtm\u00e1nyok szabnak hat\u00e1rt, ez\u00e9rt abban rem\u00e9nykednek, hogy egyre t\u00f6bb olt\u00f3anyag kap enged\u00e9lyt az Eur\u00f3pai Uni\u00f3ban \u00e9s \u00edgy min\u00e9l t\u00f6bb ember beolthat\u00f3 lesz.\nRegisztr\u00e1ci\u00f3 v\u00e9d\u0151olt\u00e1sra:\u00a0https://vakcinainfo.gov.hu/\n\u00a0\u00a0\u00a0\u00a0\"Minden ter\u00fcletet felkutatunk az uni\u00f3n bel\u00fcl \u00e9s k\u00edv\u00fcl, ez\u00e9rt vizsg\u00e1ljuk az orosz \u00e9s k\u00ednai vakcin\u00e1kat is. Rem\u00e9lj\u00fck, hogy a k\u00f6zelj\u00f6v\u0151ben megny\u00edlik az alakom a t\u00f6meges olt\u00e1sok elkezd\u00e9s\u00e9hez, mert csak ez fog elvezetni a (j\u00e1rv\u00e1ny\u00fcgyi) korl\u00e1toz\u00e1sok felold\u00e1s\u00e1hoz\" - fogalmazott.\n\u00a0\u00a0\u00a0\u00a0M\u00fcller Cec\u00edlia \u00f6r\u00f6m\u00e9t fejezte ki, hogy felm\u00e9r\u00e9sek szerint egyre t\u00f6bben b\u00edznak a v\u00e9d\u0151olt\u00e1sban \u00e9s egyre t\u00f6bben ig\u00e9nylik. Eddig 1 milli\u00f3 755 ezren regisztr\u00e1ltak m\u00e1r az olt\u00e1sra: 1,1 milli\u00f3an interneten, 655 ezren postai \u00faton k\u00fcldt\u00e9k be regisztr\u00e1ci\u00f3s ig\u00e9ny\u00fcket. Ez mutatja azt is, hogy az emberek felismert\u00e9k az olt\u00e1s fontoss\u00e1g\u00e1t, hiszen mindenki szeretn\u00e9 visszakapni kor\u00e1bbi megszokott \u00e9let\u00e9t - mondta.\n\u00a0\u00a0\u00a0\u00a0A tisztif\u0151orvos jelezte, az eg\u00e9szs\u00e9g\u00fcgyi dolgoz\u00f3k \u00e9s a szoci\u00e1lis int\u00e9zm\u00e9nyben lak\u00f3k \u00e9s dolgoz\u00f3k ut\u00e1n szeretn\u00e9k elkezdeni a 89 \u00e9vesn\u00e9l id\u0151sebbek olt\u00e1s\u00e1t. \u0150ket els\u0151sorban otthonukban keresi majd fel vagy a h\u00e1ziorvos, vagy egy olt\u00f3csoport. Hozz\u00e1tette: felm\u00e9rt\u00e9k, hogy mennyien tartoznak ehhez a korcsoporthoz, \u00e9s k\u00f6z\u00fcl\u00fck m\u00e1r t\u00edzezren jelezt\u00e9k, hogy szeretn\u00e9nek v\u00e9d\u0151olt\u00e1st. M\u00fcller Cec\u00edlia k\u00e9rte a csal\u00e1dtagokat, seg\u00edts\u00e9k az id\u0151seket a regisztr\u00e1ci\u00f3ban, postai lev\u00e9l visszak\u00fcld\u00e9s\u00e9ben.\n\u00a0\u00a0\u00a0\u00a0Arra a k\u00e9rd\u00e9sre, el\u0151fordulhat-e, hogy a nap v\u00e9g\u00e9n a fel nem haszn\u00e1lt olt\u00f3anyagot \"ki\u00f6ntik\", M\u00fcller Cec\u00edlia azt v\u00e1laszolta: \"a vakcina manaps\u00e1g aranyat \u00e9r\", ilyen nem fordulhat el\u0151, az olt\u00f3pontokon dolgoz\u00f3k j\u00f3l tudj\u00e1k a feladatukat. Az\u00e9rt fontos az el\u0151jegyz\u00e9s, hogy kisz\u00e1m\u00edthat\u00f3 legyen az aznapra sz\u00e1nt vakcinamennyis\u00e9g.\n\u00a0\u00a0\u00a0\u00a0Az orsz\u00e1gos tisztif\u0151orvos k\u00f6z\u00f6lte: Magyarorsz\u00e1g 19,7 milli\u00f3 olt\u00f3anyagot k\u00f6t\u00f6tt le k\u00fcl\u00f6nb\u00f6z\u0151 gy\u00e1rt\u00f3kt\u00f3l az uni\u00f3ban. A lek\u00f6t\u00e9st\u0151l f\u00fcggetlen\u00fcl a sz\u00e1ll\u00edt\u00e1s \u00e9s az enged\u00e9lyez\u00e9s folyamata akadozik, nem el\u00e9g\u00edti ki a k\u00edv\u00e1nt sz\u00fcks\u00e9gletet - tette hozz\u00e1. \"Sokkal t\u00f6bbet szeretn\u00e9nk \u00e9s tudn\u00e1nk oltani, de meg kell el\u00e9gedni azzal, ami van\" - fogalmazott.\n\u00a0\u00a0\u00a0\u00a0A j\u00e1rv\u00e1ny\u00fcgyi adatokr\u00f3l sz\u00f3lva elmondta, azok kedvez\u0151en alakulnak, a v\u00edrusmut\u00e1ns k\u00f6z\u00f6ss\u00e9gi terjed\u00e9s\u00e9t m\u00e9g nem \u00e9szlelt\u00e9k.\n\u00a0\u00a0\u00a0\u00a0\"Ny\u00edlik az oll\u00f3\" az akt\u00edv fert\u0151z\u00f6ttek \u00e9s a gy\u00f3gyultak k\u00f6z\u00f6tt, vagyis egyre t\u00f6bben gy\u00f3gyulnak meg a fert\u0151z\u00e9sb\u0151l - fogalmazott. Az akt\u00edv fert\u0151z\u00f6ttek sz\u00e1ma folyamatosan cs\u00f6kken: most 109 405 fert\u0151z\u00f6ttet tartanak nyilv\u00e1n, 233 232 ember pedig m\u00e1r felgy\u00f3gyult a betegs\u00e9gb\u0151l.\n\u00a0\u00a0\u00a0\u00a0Koronav\u00edrussal \u00f6sszef\u00fcgg\u00e9sben 4218 embert \u00e1polnak k\u00f3rh\u00e1zba, k\u00f6z\u00fcl\u00fck 294-en szorulnak l\u00e9legeztet\u0151g\u00e9pre - ismertette.\n\n\n"}]