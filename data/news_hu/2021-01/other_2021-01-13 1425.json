[{"date": "2021-01-13 14:25", "url": "https://koronavirus.gov.hu/cikkek/gyorgy-istvan-hetvegen-folytatodik-az-oltas-az-idosotthonokban", "h1": "Gy\u00f6rgy Istv\u00e1n: a h\u00e9tv\u00e9g\u00e9n folytat\u00f3dik az olt\u00e1s az id\u0151sotthonokban", "body": "\nA h\u00e9tv\u00e9g\u00e9n folytat\u00f3dik a koronav\u00edrus elleni olt\u00e1s az id\u0151sotthonokban, az int\u00e9zm\u00e9nyek \u00fajabb 3600 lak\u00f3ja \u00e9s dolgoz\u00f3ja szerezhet v\u00e9detts\u00e9get a Moderna napokban \u00e9rkezett sz\u00e1ll\u00edtm\u00e1ny\u00e1nak k\u00f6sz\u00f6nhet\u0151en - mondta a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\n\nGy\u00f6rgy Istv\u00e1n utalt arra, az olt\u00e1si tervnek megfelel\u0151en m\u00e9g zajlik az eg\u00e9szs\u00e9g\u00fcgyi dolgoz\u00f3k beolt\u00e1sa, de m\u00e1r az id\u0151sotthonokban is megkezd\u0151d\u00f6tt a vakcin\u00e1k felhaszn\u00e1l\u00e1sa annak \u00e9rdek\u00e9ben, hogy a legnagyobb kock\u00e1zatnak kitett csoportok min\u00e9l el\u0151bb v\u00e9dettek legyenek.\n\u00a0\u00a0\u00a0\u00a0A m\u00falt h\u00e9ten a legnagyobb, 400-n\u00e1l is t\u00f6bb embert ell\u00e1t\u00f3 id\u0151sotthonokban v\u00e9geztek az olt\u00e1s bead\u00e1s\u00e1val, amely m\u00e1r megkezd\u0151d\u00f6tt a 150-400 embert gondoz\u00f3 int\u00e9zm\u00e9nyekben is. A vakcin\u00e1t vas\u00e1rnapig 7 ezer lak\u00f3 \u00e9s dolgoz\u00f3 kapta meg - k\u00f6z\u00f6lte az \u00e1llamtitk\u00e1r.\n\u00a0\u00a0\u00a0\u00a0Kiemelte: az olt\u00e1s a Moderna vakcin\u00e1j\u00e1val folytat\u00f3dhat egyes 100-150 szem\u00e9lyes id\u0151sotthonban, egy\u00fattal r\u00e1mutatott, hogy a rendelkez\u00e9sre \u00e1ll\u00f3 vakcinamennyis\u00e9get 19 int\u00e9zm\u00e9ny 33 telephely\u00e9n 996 dolgoz\u00f3 \u00e9s 2395 lak\u00f3 kapja meg az el\u0151zetes jelentkez\u00e9sek alapj\u00e1n.\nGy\u00f6rgy Istv\u00e1n kit\u00e9rt r\u00e1, hogy a vakcina bead\u00e1s\u00e1t minden esetben orvosi vizsg\u00e1lat el\u0151zi meg, hogy kider\u00fclj\u00f6n, az \u00e9rintett eg\u00e9szs\u00e9gi \u00e1llapota lehet\u0151v\u00e9 teszi-e a beolt\u00e1st.\n\u00a0\u00a0\u00a0\u00a0Az \u00e1llamtitk\u00e1r sz\u00f3lt arr\u00f3l is, hogy am\u00edg a Pfizer olt\u00f3anyag\u00e1nak ism\u00e9tl\u00e9se 21, addig a Modern\u00e1\u00e9 28 napos.\n\u00a0\u00a0\u00a0\u00a0Jelezte, mivel vakcina korl\u00e1tozottan \u00e1ll rendelkez\u00e9sre, tov\u00e1bbra is nagyon fontos a fert\u0151z\u00e9s megel\u0151z\u00e9se, ez\u00e9rt folytat\u00f3dnak a c\u00e9lcsoportos tesztel\u00e9sek a korm\u00e1nyhivatalok szervez\u00e9s\u00e9ben.\n\u00a0\u00a0\u00a0\u00a0Eml\u00e9keztetett arra, hogy novemberben \u00e9s decemberben a bentlak\u00e1sos szoci\u00e1lis, eg\u00e9szs\u00e9g\u00fcgyi int\u00e9zm\u00e9nyek, b\u00f6lcs\u0151d\u00e9k, \u00f3vod\u00e1k \u00e9s iskol\u00e1k dolgoz\u00f3it tesztelt\u00e9k, akik ezzel a lehet\u0151s\u00e9ggel janu\u00e1r els\u0151 h\u00e9tv\u00e9g\u00e9j\u00e9n ism\u00e9t \u00e9lhettek. Eddig t\u00f6bb mint f\u00e9lmilli\u00f3 tesztet v\u00e9geztek el - k\u00f6z\u00f6lte.\n\u00a0\u00a0\u00a0\u00a0Gy\u00f6rgy Istv\u00e1n besz\u00e1molt arr\u00f3l, hogy ezen a h\u00e9tv\u00e9g\u00e9n a gyermekv\u00e9delemben \u00e9s a szoci\u00e1lis alapell\u00e1t\u00e1sban tev\u00e9kenyked\u0151knek, mintegy 47 ezer embernek biztos\u00edtj\u00e1k a tesztel\u00e9s lehet\u0151s\u00e9g\u00e9t. Ebbe a csoportba tartoznak a gyermekj\u00f3l\u00e9ti alapell\u00e1t\u00e1sban, gyermekv\u00e9delmi szakell\u00e1t\u00e1sban, jav\u00edt\u00f3int\u00e9zeti ell\u00e1t\u00e1sban dolgoz\u00f3k, a falugondnokok, a h\u00e1zi seg\u00edts\u00e9gny\u00fajt\u00e1st v\u00e9gz\u0151 szoci\u00e1lis dolgoz\u00f3k, a csal\u00e1dseg\u00edt\u0151k, az utcai \u00e9s k\u00f6z\u00f6ss\u00e9gi szoci\u00e1lis munk\u00e1t v\u00e9gz\u0151k, \u00e9s m\u00e1sok mellett a hajl\u00e9ktalanell\u00e1t\u00e1sban dolgoz\u00f3k, vagyis azok, akik munk\u00e1juk sor\u00e1n sok emberrel, k\u00f6zt\u00fck id\u0151sekkel is szem\u00e9lyesen tal\u00e1lkoznak.\n\u00a0\u00a0\u00a0\u00a0A korm\u00e1nyhivatalok munkat\u00e1rsaib\u00f3l, orvosi, eg\u00e9szs\u00e9gtudom\u00e1nyi k\u00e9pz\u00e9sben tanul\u00f3 egyetemi hallgat\u00f3kb\u00f3l \u00e1ll\u00f3 mintavev\u0151 csapatok janu\u00e1r 16-\u00e1n \u00e9s 17-\u00e9n 8 \u00e9s 16 \u00f3ra k\u00f6z\u00f6tt 120 helysz\u00ednen v\u00e1rj\u00e1k az \u00e9rintetteket, akik a v\u00e1rakoz\u00e1s elker\u00fcl\u00e9s\u00e9re janu\u00e1r 15-\u00e9n 14 \u00f3r\u00e1ig a szocszures.kh.gov.hu oldalon foglalhatnak id\u0151pontot - mondta.\n\u00a0\u00a0\u00a0\u00a0Gy\u00f6rgy Istv\u00e1n hangoztatta, hogy az \u00f6nk\u00e9ntes \u00e9s t\u00e9r\u00edt\u00e9smentes vizsg\u00e1latok c\u00e9lja a j\u00e1rv\u00e1ny terjed\u00e9s\u00e9nek lass\u00edt\u00e1sa, az eg\u00e9szs\u00e9g v\u00e9delme, ez\u00e9rt a korm\u00e1ny k\u00e9ri az \u00e9rintetteket, \u00e9ljenek vele.\n\n\nMTI 2021. janu\u00e1r 13., szerda 14:09\n\n"}]