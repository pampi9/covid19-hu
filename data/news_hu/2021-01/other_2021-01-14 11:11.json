[{"date": "2021-01-14 11:11", "url": "https://koronavirus.gov.hu/cikkek/szlavik-egyre-tobben-szeretnek-beoltatni-magukat", "h1": "Szl\u00e1vik: egyre t\u00f6bben szeretn\u00e9k beoltatni magukat", "body": "\nEgyre t\u00f6bben szeretn\u00e9k beoltatni magukat - k\u00f6z\u00f6lte a D\u00e9l-pesti Centrumk\u00f3rh\u00e1z infektol\u00f3gus f\u0151orvosa cs\u00fct\u00f6rt\u00f6k\u00f6n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nJelenleg vizsg\u00e1lj\u00e1k, hogy a 18 \u00e9ven aluliakn\u00e1l mennyire hat\u00e9kony a koronav\u00edrus elleni v\u00e9d\u0151olt\u00e1s, de m\u00e9g eltarthat egy ideig, am\u00edg eredm\u00e9ny sz\u00fcletik - mondta \u00a0\u00a0\u00a0\u00a0Szl\u00e1vik J\u00e1nos.\n\u00a0\u00a0\u00a0\u00a0K\u00f6z\u00f6lte, hogy a vakcin\u00e1t gyorsan fejlesztett\u00e9k ki, ez\u00e9rt nem volt id\u0151 p\u00e9ld\u00e1ul arra, hogy a gyerekekn\u00e9l megvizsg\u00e1lj\u00e1k az olt\u00e1s hat\u00e9konys\u00e1g\u00e1t.\nB\u00e1r m\u00e1r tartanak az erre ir\u00e1nyul\u00f3 vizsg\u00e1latok, csak a k\u00f6vetkez\u0151 h\u00f3napokban, \u00e9vekben sz\u00fclethet d\u00f6nt\u00e9s arr\u00f3l, mi lesz a gyerekek olt\u00e1s\u00e1val - tette hozz\u00e1.\n\u00a0\u00a0\u00a0\u00a0Kiemelte, hogy a gyerekekn\u00e9l ritk\u00e1n okoz a koronav\u00edrus s\u00falyos megbeteged\u00e9st, de el\u0151fordul, ez\u00e9rt a teljes immunit\u00e1shoz meg kell fontolni a gyermekek olt\u00e1s\u00e1t is.\nA f\u0151orvos besz\u00e9lt arr\u00f3l is: az emberek egyre ink\u00e1bb szeretn\u00e9k beoltatni magukat, \u00e9s szerinte a k\u00f6vetkez\u0151 id\u0151szakban emelkedik majd az olt\u00e1si hajland\u00f3s\u00e1g, ha a lakoss\u00e1g azt l\u00e1tja, hogy a m\u00e1r beoltottakn\u00e1l nem l\u00e9pnek fel s\u00falyos mell\u00e9khat\u00e1sok.\n\n\nMTI 2021. janu\u00e1r 14.\n\n"}]