[{"date": "2021-01-04 13:28", "url": "https://koronavirus.gov.hu/cikkek/pm-kormany-junius-30-aig-valtozatlan-formaban-meghosszabbitotta-hitelmoratoriumot", "h1": "PM: a korm\u00e1ny j\u00fanius 30-\u00e1ig v\u00e1ltozatlan form\u00e1ban meghosszabb\u00edtotta a hitelmorat\u00f3riumot", "body": "\nA vil\u00e1gj\u00e1rv\u00e1ny m\u00e1sodik hull\u00e1m\u00e1ra val\u00f3 tekintettel a korm\u00e1ny j\u00fanius 30-ig meghosszabb\u00edtotta a hitelt\u00f6rleszt\u00e9si morat\u00f3riumot, az \u00fcgyfeleknek csak akkor kell felvenni\u00fck a kapcsolatot a bankjukkal, ha v\u00e1ltoztatni szeretn\u00e9nek az eddigi helyzet\u00fck\u00f6n - h\u00edvta fel a figyelmet Gion G\u00e1bor p\u00e9nz\u00fcgyek\u00e9rt felel\u0151s \u00e1llamtitk\u00e1r a P\u00e9nz\u00fcgyminiszt\u00e9rium Facebook-oldal\u00e1n h\u00e9tf\u0151n.\n\n\nAz \u00e1llamtitk\u00e1r megjegyezte: a 2020 m\u00e1rciusa \u00f3ta fenn\u00e1ll\u00f3 hitelt\u00f6rleszt\u00e9si morat\u00f3rium val\u00f3s seg\u00edts\u00e9get jelent a h\u00e1ztart\u00e1soknak \u00e9s a v\u00e1llalkoz\u00e1soknak is.\n\u00a0\u00a0\u00a0\u00a0A h\u00e1ztart\u00e1sok 59 sz\u00e1zal\u00e9ka \u00e9lt a hitelmorat\u00f3rium lehet\u0151s\u00e9g\u00e9vel, 2,7 milli\u00f3 lakoss\u00e1gi \u00fcgyf\u00e9lb\u0151l 1,6 milli\u00f3an - fejtette ki. Hozz\u00e1vet\u0151leg egymilli\u00f3 v\u00e1llalkoz\u00e1s volt jogosult k\u00e9rni a t\u00f6rleszt\u00e9s felf\u00fcggeszt\u00e9s\u00e9t, csaknem 50 sz\u00e1zal\u00e9kuk jelezte is sz\u00e1nd\u00e9k\u00e1t - tette hozz\u00e1 utalva arra, hogy a c\u00e9gek a nagyj\u00e1b\u00f3l 10 ezer milli\u00e1rd forintnyi teljes hitel\u00e1llom\u00e1nyuk 42 sz\u00e1zal\u00e9k\u00e1ra, 4300 milli\u00e1rdnyi k\u00f6lcs\u00f6nre vett\u00e9k ig\u00e9nybe a morat\u00f3riumot.\n\u00a0\u00a0\u00a0\u00a0Gion G\u00e1bor \u00fagy fogalmazott, hogy a j\u00e1rv\u00e1ny idej\u00e9n az \u00e9letek mellett a csal\u00e1dokat \u00e9s a v\u00e1llalkoz\u00e1sokat is v\u00e9deni kell; szerinte a morat\u00f3rium is ezt a c\u00e9lt szolg\u00e1lja. A gazdas\u00e1gv\u00e9delmi munk\u00e1t folytatj\u00e1k - z\u00e1rta szavait az \u00e1llamtitk\u00e1r.\n\n\nMTI 2021. janu\u00e1r 4.\n\n"}]