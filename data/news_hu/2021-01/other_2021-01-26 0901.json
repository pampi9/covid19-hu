[{"date": "2021-01-26 09:01", "url": "https://koronavirus.gov.hu/cikkek/tallai-sokaknak-segit-torlesztesi-moratorium", "h1": "T\u00e1llai: sokaknak seg\u00edt a t\u00f6rleszt\u00e9si morat\u00f3rium", "body": "\nA P\u00e9nz\u00fcgyminiszt\u00e9rium parlamenti \u00e1llamtitk\u00e1ra szerint a korm\u00e1ny j\u00f3 d\u00f6nt\u00e9st hozott, amikor kilenc h\u00f3napra \u00e9s automatikusan minden hitelre meghirdette a koronav\u00edrus-j\u00e1rv\u00e1ny miatt likvidit\u00e1si probl\u00e9m\u00e1kkal k\u00fczd\u0151 csal\u00e1doknak \u00e9s v\u00e1llalkoz\u00e1soknak seg\u00edts\u00e9get ny\u00fajt\u00f3 hitelt\u00f6rleszt\u00e9si morat\u00f3riumot - olvashat\u00f3 a Vil\u00e1ggazdas\u00e1g keddi lapsz\u00e1m\u00e1ban megjelent interj\u00faban.\n\n\nT\u00e1llai Andr\u00e1s a lapnak elmondta, hogy jelenleg 1,6 milli\u00f3 csal\u00e1d \u00e9s mintegy f\u00e9lmilli\u00f3 c\u00e9g \u00e9l a t\u00f6rleszt\u00e9si morat\u00f3riummal. A politikus szerint m\u00e1s orsz\u00e1gok a j\u00e1rv\u00e1ny kit\u00f6r\u00e9se ut\u00e1n csak n\u00e9h\u00e1ny h\u00f3napra tett\u00e9k lehet\u0151v\u00e9 az ad\u00f3soknak a fizet\u00e9sfelf\u00fcggeszt\u00e9st, Lengyelorsz\u00e1g \u00e9s N\u00e9metorsz\u00e1g p\u00e9ld\u00e1ul csak h\u00e1rom, Franciaorsz\u00e1g pedig n\u00e9gy h\u00f3napra.\n\u00a0\u00a0\u00a0\u00a0Ezekben az orsz\u00e1gokban az \u00fcgyf\u00e9lnek mag\u00e1nak kellett k\u00e9rv\u00e9nyeznie, hogy \u00e9lni k\u00edv\u00e1n a t\u00f6rleszt\u00e9s h\u00e1rom h\u00f3napra t\u00f6rt\u00e9n\u0151 felf\u00fcggeszt\u00e9s\u00e9nek lehet\u0151s\u00e9g\u00e9vel - tette hozz\u00e1.\n\u00a0\u00a0\u00a0\u00a0Az \u00e1llamtitk\u00e1r \u00fagy v\u00e9lte, hogy a magyar korm\u00e1ny seg\u00edts\u00e9gny\u00fajt\u00e1sa nemzetk\u00f6zi szinten is egyed\u00fcl\u00e1ll\u00f3. Azzal ugyanis, hogy hat h\u00f3nappal meghosszabb\u00edtotta a fizet\u00e9sk\u00f6nny\u00edt\u0151 lehet\u0151s\u00e9get, a magyarorsz\u00e1gi hitelad\u00f3sok 15 h\u00f3napon \u00e1t tart\u00f3 k\u00f6nny\u00edt\u00e9shez jutottak.\n\u00a0\u00a0\u00a0\u00a0Elmondta: a morat\u00f3rium szab\u00e1lyai k\u00e9s\u0151bb is v\u00e9dik az \u00fcgyfeleket. Az int\u00e9zked\u00e9s lej\u00e1rta ut\u00e1n a havi t\u00f6rleszt\u0151r\u00e9szlet nem emelkedhet a v\u00e1ls\u00e1g el\u0151tti szintn\u00e9l magasabbra, \u00e9s a kamatoz\u00e1s is csak azon hitelek eset\u00e9ben m\u00f3dosulhat, amelyek eredeti szerz\u0151d\u00e9se v\u00e1ltoz\u00f3 kamatoz\u00e1sr\u00f3l sz\u00f3lt. A morat\u00f3rium alatt esed\u00e9kes t\u00f6rleszt\u0151r\u00e9szletek kimarad\u00e1sakor meg nem fizetett t\u0151ke \u00e9s kamat nem kapcsolhat\u00f3 a t\u00f6rzstartoz\u00e1shoz. A morat\u00f3rium alatt meg nem fizetett \u00f6sszegeket a futamid\u0151 ar\u00e1nyos meghosszabb\u00edt\u00e1s\u00e1val fizetheti majd vissza az \u00fcgyf\u00e9l.\n\u00a0\u00a0\u00a0\u00a0T\u00e1llai kiemelte: az \u00e9v eleji p\u00e9nzint\u00e9zeti t\u00e1j\u00e9koztat\u00e1s, valamint a janu\u00e1rt\u00f3l \u00e9letbe l\u00e9p\u0151 hosszabb\u00edt\u00e1s arra is id\u0151t ad az \u00fcgyfelek sz\u00e1m\u00e1ra, hogy \u00e1ttekints\u00e9k, van-e lehet\u0151s\u00e9g\u00fck a jelenlegin\u00e9l kedvez\u0151bb felt\u00e9telekkel, szerz\u0151d\u00e9sm\u00f3dos\u00edt\u00e1ssal, hitelcser\u00e9vel \u00fajraind\u00edtani a t\u00f6rleszt\u00e9st. Szerinte ma a pand\u00e9mia ellen\u00e9re is stabilabb l\u00e1bon \u00e1ll a gazdas\u00e1g, \u00e9s alacsonyabb a jegybanki alapkamat, mint p\u00e9ld\u00e1ul a devizahitelek forintos\u00edt\u00e1sa idej\u00e9n.\n\u00a0\u00a0\u00a0\u00a0A v\u00e1llalati \u00fcgyfeleknek azt \u00e9rdemes m\u00e9rlegelni\u00fck, hogy 2021 els\u0151 fel\u00e9ben m\u00e9g \u00e9lnek a gazdas\u00e1g \u00fajraindul\u00e1s\u00e1t seg\u00edt\u0151 t\u00e1mogatott hitelkonstrukci\u00f3k, amelyek felt\u00e9telei szint\u00e9n megengedik a hitelcser\u00e9t - tette hozz\u00e1.\n\u00a0\u00a0\u00a0\u00a0T\u00e1llai Andr\u00e1s szerint a hitelfelvev\u0151k k\u00f6r\u00e9ben is egyre er\u0151sebb a p\u00e9nz\u00fcgyi tudatoss\u00e1g: a 2,7 milli\u00f3 lakoss\u00e1gi \u00fcgyf\u00e9lb\u0151l 1,6 milli\u00f3an, a hitellel rendelkez\u0151 csaknem egymilli\u00f3 v\u00e1llalkoz\u00e1sb\u00f3l f\u00e9lmilli\u00f3an vett\u00e9k ig\u00e9nybe a t\u00f6rleszt\u00e9si morat\u00f3rium adta lehet\u0151s\u00e9get. A morat\u00f3riumban jelenleg a teljes hazai lakoss\u00e1gi \u00e9s v\u00e1llalati hitel\u00e1llom\u00e1nynak a 42 sz\u00e1zal\u00e9ka, vagyis 4300 milli\u00e1rd forint \u00e9rintett.\n\u00a0\u00a0\u00a0\u00a0A p\u00e9nz\u00fcgyi tudatoss\u00e1g egyre er\u0151teljesebb t\u00e9rnyer\u00e9s\u00e9t igazolja az a tapasztalat is, hogy a morat\u00f3riumban l\u00e9v\u0151k k\u00f6z\u00f6tt csek\u00e9ly azoknak a sz\u00e1ma, akik a foly\u00f3sz\u00e1mlahitel\u00fckkel vagy a hitelk\u00e1rtya-tartoz\u00e1sukkal kapcsolatban \u00e9ltek a t\u00f6rleszt\u00e9s felf\u00fcggeszt\u00e9s\u00e9vel - tette hozz\u00e1.\n\n\nMTI 2021. janu\u00e1r 26.\n\n"}]