[{"date": "2021-01-03 10:12", "url": "https://koronavirus.gov.hu/cikkek/orban-viktor-magyarorszag-technikailag-keszen-all-tomeges-es-gyors-oltasra", "h1": "Orb\u00e1n Viktor: Magyarorsz\u00e1g technikailag k\u00e9szen \u00e1ll a t\u00f6meges \u00e9s gyors olt\u00e1sra", "body": "\nMagyarorsz\u00e1g technikailag k\u00e9szen \u00e1ll a koronav\u00edrus elleni olt\u00e1sok t\u00f6meges \u00e9s gyors bead\u00e1s\u00e1ra, amennyiben nagy mennyis\u00e9gben \u00e9rkezne vakcina az orsz\u00e1gba - mondta Orb\u00e1n Viktor minisztereln\u00f6k vas\u00e1rnap a Kossuth r\u00e1di\u00f3 Vas\u00e1rnapi \u00fajs\u00e1g c\u00edm\u0171 m\u0171sor\u00e1ban.\n\nA korm\u00e1nyf\u0151 hangs\u00falyozta, jelenleg 35 ezer ember beolt\u00e1s\u00e1ra alkalmas vakcina \u00e1ll rendelkez\u00e9sre, amelyet a korm\u00e1ny olt\u00e1si terve alapj\u00e1n az orvosok \u00e9s m\u00e1s, az eg\u00e9szs\u00e9g\u00fcgyben dolgoz\u00f3k kapnak meg els\u0151k\u00e9nt.\nKiemelte, amennyiben hirtelen t\u00f6bb milli\u00f3 vakcina \u00e1llna rendelkez\u00e9sre, akkor azok bead\u00e1sa a t\u00f6bb mint t\u00edzezer v\u00e1laszt\u00e1si helysz\u00ednen t\u00f6rt\u00e9nhetne meg, az \u00e1llampolg\u00e1roknak teh\u00e1t oda kellene menni\u00fck, ahol szavazni szoktak.\nOrb\u00e1n Viktor megjegyezte ugyanakkor, mostani tud\u00e1suk szerint nem v\u00e1rhat\u00f3 r\u00f6vid id\u0151n bel\u00fcl t\u00f6bb milli\u00f3 vakcina, mivel jelenleg a gy\u00e1rt\u00f3k sem tudnak megb\u00edzhat\u00f3 sz\u00e1ll\u00edt\u00e1si mennyis\u00e9geket \u00e9s id\u0151pontokat mondani.\n\nHangs\u00falyozta, a \"nyugatr\u00f3l \u00e9rkez\u0151 vakcin\u00e1kat az Eur\u00f3pai Uni\u00f3 int\u00e9zi\", a tag\u00e1llamok ugyanis abban \u00e1llapodtak meg, hogy egyben rendelnek \u00e9s Br\u00fcsszel igazs\u00e1gosan sz\u00e9tosztja a vakcinaadagokat. \"Nem vagyok el\u00e9gedett a temp\u00f3val, mert vannak olyan gy\u00e1rt\u00f3k, amelyeknek a term\u00e9kei hamarabb voltak el\u00e9rhet\u0151ek Kanad\u00e1ban, Nagy-Britanni\u00e1ban, Izraelben, mint p\u00e9ld\u00e1ul az Eur\u00f3pai Uni\u00f3ban\" - mondta a korm\u00e1nyf\u0151, majd hozz\u00e1tette, nem r\u00f3hat\u00f3 fel Br\u00fcsszelnek, hogy \u0151k is ki vannak szolg\u00e1ltatva a gy\u00f3gyszeripari c\u00e9geknek.\u00a0\u00a0\nOrb\u00e1n Viktor megjegyezte, a tag\u00e1llamoknak lehet\u0151s\u00e9g\u00fck van arra, hogy az uni\u00f3s kv\u00f3t\u00e1n fel\u00fcl is rendeljenek olt\u00f3anyagot, Magyarorsz\u00e1g is pr\u00f3b\u00e1lkozik ezzel, hasonl\u00f3an N\u00e9metorsz\u00e1ghoz. Ez nem sz\u00e1m\u00edt az eur\u00f3pai meg\u00e1llapod\u00e1s megszeg\u00e9s\u00e9nek, mivel abban nem szerepel, hogy az els\u0151bbs\u00e9get \u00e9lvez\u0151 lek\u00f6t\u00f6tt kv\u00f3t\u00e1n fel\u00fcl ne lehetne k\u00e9toldal\u00fa meg\u00e1llapod\u00e1ssal is rendleni vakcin\u00e1kat - tette hozz\u00e1.\nA minisztereln\u00f6k al\u00e1h\u00fazta, a kabinet els\u0151sorban a keleti fejleszt\u00e9s\u0171 vakcin\u00e1kkal foglalkozik, amelyek k\u00f6z\u00fcl az oroszb\u00f3l v\u00e1rhat\u00f3an nem \u00e1ll majd rendelkez\u00e9sre el\u00e9g mennyis\u00e9g, a k\u00ednai olt\u00e1s ugyanakkor \u00edg\u00e9retesebb, b\u00e1r jelenleg m\u00e9g az sem el\u00e9rhet\u0151. Ide\u00e1lis esetben a magyarok v\u00e1laszthatnak majd, hogy a nyugati vagy k\u00ednai vakcin\u00e1val k\u00edv\u00e1nj\u00e1k beoltani magukat.\nOrb\u00e1n Viktor azt mondta, nem akar spekul\u00e1lni arr\u00f3l, milyen \u00fctemben \u00e9rkezik majd olt\u00f3anyag: ha \"sok vakcina van itt, akkor sokat \u00e9s gyorsan oltunk\", ha lassabban \u00e9rkezik, akkor lassabban \u00e9s keveset.\nHangs\u00falyozta, nem igazak azok az ellenz\u00e9ki \u00e1ll\u00edt\u00e1sok, hogy a korm\u00e1nynak ne lenne olt\u00e1si terve, hiszen az orsz\u00e1gos tisztif\u0151orvos mellett \u0151 maga is sz\u00e1mtalanszor elmondta, milyen sorrendben oltj\u00e1k majd be az embereket: az eg\u00e9szs\u00e9g\u00fcgyi dolgoz\u00f3k ut\u00e1n a szoci\u00e1lis ter\u00fcleten dolgoz\u00f3k k\u00f6vetkeznek, majd a vesz\u00e9lyeztetett, id\u0151sebb kor\u00faak, majd a rendv\u00e9delmi szervek.\nA korm\u00e1nyf\u0151 sz\u00f3lt arr\u00f3l is, a j\u00e1rv\u00e1ny megtan\u00edtotta, hogy minden orsz\u00e1gnak kell rendelkeznie saj\u00e1t olt\u00f3anyag el\u0151\u00e1ll\u00edt\u00e1s\u00e1ra k\u00e9pes ipari kapacit\u00e1ssal, m\u00e9g akkor is, ha azok \"b\u00e9keid\u0151ben\" vesztes\u00e9gesek, a korm\u00e1ny pedig mindent megtett ennek \u00e9rdek\u00e9ben.\n\u00a0\n\nOrb\u00e1n Viktor azt mondta, a Pfizer c\u00e9g olt\u00f3anyaga \"val\u00f3j\u00e1ban egy magyar vakcina\". Kifejtette, a napokban hosszan besz\u00e9lt Karik\u00f3 Katalin biok\u00e9mikussal \u00e9s meg\u00e9rtette, hogy ugyan egy n\u00e9met professzor is \"benne van ebben a dologban, de legt\u00f6bben magyarok dolgoznak a kutat\u00e1sban\", ez\u00e9rt \"kis t\u00falz\u00e1ssal, de nyugodtan mondhatjuk, hogy ez egy magyar vakcina, amerikai p\u00e9nz \u00e9s magyar \u00e9sz van benne\".\nA minisztereln\u00f6k kiemelte, a baloldal \u00e1ltal lesz\u00f3lt magyar eg\u00e9szs\u00e9g\u00fcgy sokkal jobban helyt \u00e1llt a j\u00e1rv\u00e1nyban, mint sz\u00e1mos el\u0151kel\u0151bb helyre \u00e9rt\u00e9kelt orsz\u00e1g eg\u00e9szs\u00e9g\u00fcgyi rendszere. \"Itt nem haltak meg emberek az\u00e9rt, mert nem volt ell\u00e1t\u00e1s a k\u00f3rh\u00e1zban, itt nem kellett a folyos\u00f3kon fektetni az embereket, itt nem kellett az orvosoknak arr\u00f3l d\u00f6nteni, hogy melyik beteg maradjon \u00e9letben a kev\u00e9s l\u00e9legeztet\u0151g\u00e9p miatt\" - sorolta.\nHangs\u00falyozta, a magyar orvosok \u00e9s \u00e1pol\u00f3k kiemelked\u0151 teljes\u00edtm\u00e9nyt ny\u00fajtottak, hasonl\u00f3an a pedag\u00f3gusokhoz, akiknek k\u00f6sz\u00f6nhet\u0151en sok sz\u00e1zezer munkahely maradt meg, hiszen a munkav\u00e1llal\u00f3knak nem kellett otthon maradniuk a gyermekeikkel.\nOrb\u00e1n Viktor elmondta, azt szokt\u00e1k mondani, hogy \"mi egy sz\u00e9th\u00faz\u00f3 n\u00e9p vagyunk, ennek id\u0151nk\u00e9nt vannak konkr\u00e9t p\u00e9ld\u00e1i, de \u00f6sszess\u00e9g\u00e9ben, amikor nagy baj van, akkor kider\u00fcl, hogy a fegyelmezetts\u00e9g, az \u00f6sszefog\u00e1s, az egym\u00e1s\u00e9rt val\u00f3 felel\u0151ss\u00e9gv\u00e1llal\u00e1s k\u00e9pess\u00e9ge az er\u0151s a magyarokban\". P\u00e9ldak\u00e9nt eml\u00edtette, hogy Magyarorsz\u00e1gon nem voltak t\u00fcntet\u00e9sek a korl\u00e1toz\u00e1sokkal szemben, m\u00e9g ha azok \"senkinek sem estek j\u00f3l\".\nEmellett nem szabad azt sem elfelejteni, hogy a korm\u00e1ny a magyar gazdas\u00e1g lehet\u0151s\u00e9geit meghalad\u00f3 m\u00e9rt\u00e9k\u0171 \u00e9s \u00fctem\u0171 b\u00e9rfejleszt\u00e9st hajtott v\u00e9gre az eg\u00e9szs\u00e9g\u00fcgyben - tette hozz\u00e1.\nA korm\u00e1nyf\u0151 sz\u00f3lt arr\u00f3l is, a koronav\u00edrus-j\u00e1rv\u00e1ny m\u00e1sodik hull\u00e1m\u00e1t \"megf\u00e9kezt\u00fck\" \u00e9s most az a feladat, hogy ne tudjon elindulni egy harmadik hull\u00e1m.\nA m\u00e1sodik hull\u00e1mr\u00f3l \u00fagy fogalmazott, \"siker\u00fclt leszor\u00edtanunk, ha m\u00e9g nem is semleges\u00edteni, de most m\u00e1r f\u00f6ldharc van, (...) levitt\u00fck a birk\u00f3z\u00f3sz\u0151nyegre\".\nOrb\u00e1n Viktor neh\u00e9z k\u00e9rd\u00e9snek nevezte, hogy a vakcina \u00e9rkez\u00e9se el\u0151tt lehet-e laz\u00edtani a korl\u00e1toz\u00e1sokon, mivel ha nem \u00e9rkezik meg id\u0151ben az olt\u00f3anyag, akkor egy \u00fajabb fert\u0151z\u00e9si hull\u00e1m indulhat.\n\"Nyitni is szeretne mindenki, nagy benn\u00fcnk a v\u00e1gy, hogy megszabaduljunk ett\u0151l a nyomor\u00fas\u00e1gt\u00f3l, ugyanakkor, ha nem j\u00f3l \u00fctemez\u00fcnk, akkor m\u00e9g egy harmadik hull\u00e1m is bek\u00f6vetkezhet\" - mondta.\nhttps://mediaklikk.hu/miniszterelnoki-interjuk/cikk/2021/01/03/orban-viktor-miniszterelnoki-interju-vasarnapi-ujsag-januar-3\n\nMTI\n\n"}]