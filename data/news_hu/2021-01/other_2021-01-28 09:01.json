[{"date": "2021-01-28 09:01", "url": "https://koronavirus.gov.hu/cikkek/itm-mar-100-ezer-munkavallalo-utan-igenyeltek-agazati-bertamogatast", "h1": "ITM: m\u00e1r 100 ezer munkav\u00e1llal\u00f3 ut\u00e1n ig\u00e9nyeltek \u00e1gazati b\u00e9rt\u00e1mogat\u00e1st", "body": "\nMeghaladta a 100 ezer f\u0151t az \u00e1gazati b\u00e9rt\u00e1mogat\u00e1ssal el\u00e9rt munkav\u00e1llal\u00f3k sz\u00e1ma, m\u00e1r mintegy 14 ezer munkaad\u00f3 ny\u00fajtott be ig\u00e9nyl\u00e9st \u00f6sszesen t\u00f6bb mint 25 milli\u00e1rd forint \u00e9rt\u00e9kben. A koronav\u00edrus-j\u00e1rv\u00e1ny miatt vesz\u00e9lybe ker\u00fclt munkahelyek meg\u0151rz\u00e9s\u00e9t seg\u00edt\u0151 programba m\u00e9g b\u0151 m\u00e1sf\u00e9l h\u00e9tig, febru\u00e1r 8-ig kapcsol\u00f3dhatnak be a j\u00e1rv\u00e1nyhelyzet hat\u00e1sainak legink\u00e1bb kitett v\u00e1llalkoz\u00e1sok - jelentette be Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra a t\u00e1rca cs\u00fct\u00f6rt\u00f6ki k\u00f6zlem\u00e9ny\u00e9ben.\n\n\nKiemelte, hogy az \u00e1gazati b\u00e9rt\u00e1mogat\u00e1s a koronav\u00edrus miatt m\u0171k\u00f6d\u00e9s\u00fcket er\u0151teljesen visszafogni, sz\u00fcneteltetni k\u00e9nyszer\u00fcl\u0151, emiatt komoly neh\u00e9zs\u00e9gekkel k\u00fczd\u0151 szektorok c\u00e9geinek megmarad\u00e1s\u00e1t szolg\u00e1lja. A program els\u0151sorban a turizmus-vend\u00e9gl\u00e1t\u00e1sban \u00e9s a szabadid\u0151s szolg\u00e1ltat\u00e1sokban tev\u00e9kenyked\u0151k, m\u00e1sok mellett a sz\u00e1ll\u00e1sad\u00f3k, utaz\u00e1sszervez\u0151k helyzet\u00e9t jav\u00edtja munkav\u00e1llal\u00f3ik megtart\u00e1sa \u00e9rdek\u00e9ben.\n\u00a0\u00a0\u00a0\u00a0Bod\u00f3 S\u00e1ndor eml\u00e9keztetett arra, hogy a v\u00e1llalkoz\u00e1soknak a t\u00e1mogat\u00e1s id\u0151tartama alatt j\u00e1rul\u00e9kot sem kell fizetni\u00fck, \u00edgy a b\u00e9rk\u00f6lts\u00e9gek mintegy k\u00e9tharmad\u00e1t az \u00e1llam biztos\u00edtja. A kifizet\u00e9sek folyamatosak, a b\u00e9rt\u00e1mogat\u00e1st a korm\u00e1nyhivatalok hi\u00e1nytalan dokument\u00e1ci\u00f3 megl\u00e9te eset\u00e9n utalj\u00e1k, naponta t\u00f6bb sz\u00e1z milli\u00f3 forint \u00e9rkezik a v\u00e1llalkoz\u00e1sok sz\u00e1ml\u00e1ira.\n\u00a0\u00a0\u00a0\u00a0A t\u00e1j\u00e9koztat\u00e1s szerint az \u00e9rintett munkav\u00e1llal\u00f3k k\u00f6zel egyharmad\u00e1ra a f\u0151v\u00e1rosb\u00f3l, 10 sz\u00e1zal\u00e9k\u00e1ra Pest megy\u00e9b\u0151l ig\u00e9nyeltek t\u00e1mogat\u00e1st, de jelent\u0151s az \u00e9rdekl\u0151d\u00e9s Gy\u0151r-Moson-Sopron (k\u00f6zel 6 sz\u00e1zal\u00e9k), Csongr\u00e1d-Csan\u00e1d \u00e9s Hajd\u00fa-Bihar (mintegy 5-5 sz\u00e1zal\u00e9k) megy\u00e9kben is. A k\u00e9relmek h\u00e1romnegyede a sz\u00e1ll\u00e1shely-szolg\u00e1ltat\u00e1s, vend\u00e9gl\u00e1t\u00e1s szektorb\u00f3l \u00e9rkezett.\n\u00a0\u00a0\u00a0\u00a0Az \u00e1gazati b\u00e9rt\u00e1mogat\u00e1s 2021. febru\u00e1r 8-ig ig\u00e9nyelhet\u0151. A munkaad\u00f3k a korm\u00e1nyhivatalok foglalkoztat\u00e1si f\u0151oszt\u00e1lyaihoz ny\u00fajthatj\u00e1k be egyszer\u0171en kit\u00f6lthet\u0151, egyoldalas k\u00e9relmeiket, amelyekhez a dolgoz\u00f3k munkaszerz\u0151d\u00e9s\u00e9t kell csatolni. A r\u00e9szletes p\u00e1ly\u00e1zati ki\u00edr\u00e1s a munka.hu oldalon tal\u00e1lhat\u00f3 meg - \u00edrja k\u00f6zlem\u00e9ny\u00e9ben az ITM.\n\u00a0\u00a0\u00a0\u00a0\"A baloldali korm\u00e1nyok v\u00e1ls\u00e1gkezel\u00e9s\u00e9t ad\u00f3emel\u00e9sek, megszor\u00edt\u00e1sok jellemezt\u00e9k, 2010-re k\u00f6r\u00fclbel\u00fcl egymilli\u00f3 magyar embernek nem volt munk\u00e1ja. Ezzel szemben mi b\u00e9rt\u00e1mogat\u00e1sokkal seg\u00edtj\u00fck a munkahelyek meg\u0151rz\u00e9s\u00e9t, mert \u00edgy \u0151rizhet\u0151k meg a munkaalap\u00fa gazdas\u00e1g \u00e9s t\u00e1rsadalom kialak\u00edt\u00e1s\u00e1ban el\u00e9rt eredm\u00e9nyeink\" - fogalmazott az \u00e1llamtitk\u00e1r.\n\nMTI 2021. janu\u00e1r 28.\n\n"}]