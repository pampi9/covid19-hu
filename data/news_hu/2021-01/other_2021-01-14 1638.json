[{"date": "2021-01-14 16:38", "url": "https://koronavirus.gov.hu/cikkek/fulop-attila-kormany-tobbletforrassal-segiti-hajlektalanellato-szervezeteket", "h1": "F\u00fcl\u00f6p Attila: a korm\u00e1ny t\u00f6bbletforr\u00e1ssal seg\u00edti a hajl\u00e9ktalanell\u00e1t\u00f3 szervezeteket", "body": "\nA korm\u00e1ny plusz p\u00e1ly\u00e1zati forr\u00e1ssal seg\u00edti a hajl\u00e9ktalanell\u00e1t\u00f3 szervezeteket, hogy a koronav\u00edrus-j\u00e1rv\u00e1ny idej\u00e9n, illetve a v\u00e1rhat\u00f3 hidegebb id\u0151ben b\u0151v\u00edteni tudj\u00e1k szolg\u00e1ltat\u00e1saik k\u00f6r\u00e9t - k\u00f6z\u00f6lte az Emberi Er\u0151forr\u00e1sok Miniszt\u00e9rium\u00e1nak szoci\u00e1lis \u00fcgyek\u00e9rt felel\u0151s \u00e1llamtitk\u00e1ra cs\u00fct\u00f6rt\u00f6k\u00f6n Budapesten.\n\n\nF\u00fcl\u00f6p Attila egy VI. ker\u00fcleti hajl\u00e9ktalanell\u00e1t\u00f3 int\u00e9zm\u00e9ny udvar\u00e1n tartott sajt\u00f3t\u00e1j\u00e9koztat\u00f3n jelentette be, hogy 134,5 milli\u00f3 forintos p\u00e1ly\u00e1zatot \u00edrtak ki a szervezetek sz\u00e1m\u00e1ra. A ki\u00edr\u00e1s a Hajl\u00e9ktalanok\u00e9rt K\u00f6zalap\u00edtv\u00e1ny honlapj\u00e1n \u00e9rhet\u0151 el, \u00e9s janu\u00e1r 18-\u00e1ig lehet p\u00e1ly\u00e1zatot beny\u00fajtani, jelentkezni r\u00e1.\n\u00a0\u00a0\u00a0\u00a0T\u00e1mogat\u00e1st lehet k\u00e9rni egyebek mellett a koronav\u00edrus-j\u00e1rv\u00e1nnyal \u00f6sszef\u00fcgg\u0151 t\u00e1rgyieszk\u00f6z-beszerz\u00e9sre, \u00edgy p\u00e9ld\u00e1ul mos\u00f3- \u00e9s sz\u00e1r\u00edt\u00f3g\u00e9pek v\u00e1s\u00e1rl\u00e1s\u00e1ra vagy matracok, \u00e1gyak beszerz\u00e9s\u00e9re, valamint az int\u00e9zm\u00e9nyi zs\u00fafolts\u00e1got cs\u00f6kkent\u0151 m\u00e1s beruh\u00e1z\u00e1sokra.\n\u00a0\u00a0\u00a0\u00a0Az \u00e1llamtitk\u00e1r arra h\u00edvta fel a figyelmet, hogy a hajl\u00e9ktalanell\u00e1t\u00e1s alapvet\u0151en \u00f6nkorm\u00e1nyzati feladat, de a koronav\u00edrus-j\u00e1rv\u00e1ny okozta helyzetben a korm\u00e1ny is seg\u00edti az ell\u00e1t\u00e1st \u00e9s a hozz\u00e1 kapcsol\u00f3d\u00f3 v\u00e9dekez\u00e9st.\n\u00a0\u00a0\u00a0\u00a0F\u00fcl\u00f6p Attila azt hangoztatta, hogy ma Magyarorsz\u00e1gon senkinek nem kell a szabad \u00e9g alatt vagy az utc\u00e1n aludnia, mert van el\u00e9g hely a sz\u00e1ll\u00f3kon. Az orsz\u00e1gos kihaszn\u00e1lts\u00e1g 79 sz\u00e1zal\u00e9k, m\u00edg Budapesten 74 sz\u00e1zal\u00e9k - mondta.\n\u00a0\u00a0\u00a0\u00a0A korm\u00e1ny \u00e1ll\u00e1spontja az, hogy nemcsak az emberi m\u00e9lt\u00f3s\u00e1got s\u00e9rti, hanem \u00e9letvesz\u00e9lyes is az utc\u00e1n tart\u00f3zkodni vagy aludni a hidegben - mondta, hozz\u00e1t\u00e9ve: arra k\u00e9rnek minden \u00e9rintettet, vegye ig\u00e9nybe a szolg\u00e1ltat\u00e1sokat.\nMTI 2021. janu\u00e1r 14\n\n"}]