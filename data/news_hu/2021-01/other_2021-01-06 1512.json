[{"date": "2021-01-06 15:12", "url": "https://koronavirus.gov.hu/cikkek/szijjarto-magyar-tudas-jelentos-szerephez-jutott-koronavirus-elleni-kuzdelemben", "h1": "Szijj\u00e1rt\u00f3: a magyar tud\u00e1s jelent\u0151s szerephez jutott a koronav\u00edrus elleni k\u00fczdelemben", "body": "\nA magyar tud\u00e1s vil\u00e1gszinten is jelent\u0151s szerephez jutott a koronav\u00edrus elleni k\u00fczdelemben, a 3DHISTECH Kft. \u00faj beruh\u00e1z\u00e1sa digit\u00e1lis mikroszk\u00f3pok fejleszt\u00e9s\u00e9t seg\u00edti, amelyek kulcsszerepet j\u00e1tszanak a koronav\u00edrus t\u00fcneteinek diagnosztiz\u00e1l\u00e1s\u00e1ban - jelentette be szerd\u00e1n Budapesten a k\u00fclgazdas\u00e1gi \u00e9s k\u00fcl\u00fcgyminiszter.\n\n\nSzijj\u00e1rt\u00f3 P\u00e9ter a c\u00e9g 8 ezer n\u00e9gyzetm\u00e9teres budapesti gy\u00e1rt\u00f3csarnok\u00e1nak \u00e1tad\u00e1si \u00fcnneps\u00e9g\u00e9n azt is elmondta, hogy az \u00faj beruh\u00e1z\u00e1ssal 70 \u00faj munkahely l\u00e9tes\u00fcl. A 3DHISTECH 2,3 milli\u00e1rd forintos beruh\u00e1z\u00e1ssorozat\u00e1hoz 282 milli\u00f3 forint \u00e1llami t\u00e1mogat\u00e1st hagytak j\u00f3v\u00e1.\n\u00a0\u00a0\u00a0\u00a0A beruh\u00e1z\u00e1s a digit\u00e1lis mikroszk\u00f3pok fejleszt\u00e9s\u00e9hez j\u00e1rul hozz\u00e1, vagyis - fogalmazott a miniszter - olyan ter\u00fcleten hasznosul, amelyben a c\u00e9g vil\u00e1gszinten is a legjobbak k\u00f6z\u00e9 tartozik. Rendszereit 80 orsz\u00e1gban haszn\u00e1lj\u00e1k, t\u00f6bbek k\u00f6z\u00f6tt K\u00edn\u00e1ban is bevetett\u00e9k a koronav\u00edrus t\u00fcneteinek vizsg\u00e1lat\u00e1n\u00e1l. Szijj\u00e1rt\u00f3 P\u00e9ter a 3DHISTECH nemzetk\u00f6zi siker\u00e9t \u00fagy \u00e9rt\u00e9kelte, hogy az a Pfizer olt\u00f3anyag\u00e1hoz hasonl\u00f3an magyar tud\u00e1s hasznos\u00edt\u00e1s\u00e1val jutott a vil\u00e1gpiacra.\n\u00a0\u00a0\u00a0\u00a0A c\u00e9g beruh\u00e1z\u00e1sa szerinte az\u00e9rt is jelent\u0151s, mert a j\u00e1rv\u00e1ny fel\u00e9rt\u00e9kelte az eg\u00e9szs\u00e9gipar jelent\u0151s\u00e9g\u00e9t, \u00e9s bebizony\u00edtotta, hogy saj\u00e1t fejleszt\u00e9si \u00e9s gy\u00e1rt\u00e1si kapacit\u00e1sok birtok\u00e1ban eredm\u00e9nyesebb a v\u00e9dekez\u00e9s.\n\u00a0\u00a0\u00a0\u00a0Magyarorsz\u00e1g - mint mondta - id\u0151ben levonta a k\u00f6vetkeztet\u00e9seket, \u00e9s ennek megfelel\u0151en cselekedett, amikor megteremtette a felt\u00e9teleket az orvosi maszkok \u00e9s l\u00e9legeztet\u0151g\u00e9pek gy\u00e1rt\u00e1s\u00e1hoz.\n\u00a0\u00a0\u00a0\u00a0Szijj\u00e1rt\u00f3 P\u00e9ter a megfontolt v\u00e9dekez\u00e9snek tulajdon\u00edtja, hogy a belf\u00f6ldi int\u00e9zked\u00e9sek kisz\u00e1m\u00edthat\u00f3k, \u00e9s Magyarorsz\u00e1g \"nem r\u00e1ngatja a korm\u00e1nyrudat laz\u00edt\u00e1sok \u00e9s szigor\u00edt\u00e1sok k\u00f6z\u00f6tt\" annak ellen\u00e9re sem, hogy Eur\u00f3pa nagy r\u00e9sze m\u00e9g mindig egyre er\u0151sebb korl\u00e1toz\u00e1sokra k\u00e9nyszer\u00fcl.\n\n\u00a0\u00a0\u00a0\u00a0Az \u00e1llami t\u00e1mogat\u00e1s\u00e9rt a 3DHISTECH vez\u00e9rigazgat\u00f3ja mondott k\u00f6sz\u00f6netet a rendezv\u00e9nyen.\n\u00a0\u00a0\u00a0\u00a0Moln\u00e1r B\u00e9la kifejtette, hogy a beruh\u00e1z\u00e1s a sz\u00f6vettani metszetek diagnosztik\u00e1j\u00e1hoz j\u00e1rul hozz\u00e1, jav\u00edtva a ter\u00e1pi\u00e1s lehet\u0151s\u00e9geket.\n\u00a0\u00a0\u00a0\u00a0A hagyom\u00e1nyos megold\u00e1sokat felv\u00e1lt\u00f3 digit\u00e1lis technol\u00f3gia a daganatos betegs\u00e9gek \u00e9s a koronav\u00edrus-fert\u0151z\u00e9s gy\u00f3gy\u00edt\u00e1s\u00e1t egyar\u00e1nt seg\u00edtheti - tette hozz\u00e1. A budapesti gy\u00e1rt\u00f3csarnok ter\u00fclete 4 ezer n\u00e9gyzetm\u00e9terr\u0151l b\u0151v\u00fclt 8 ezer n\u00e9gyzetm\u00e9terre.\n\u00a0\u00a0\u00a0\u00a0Szatm\u00e1ry Krist\u00f3f orsz\u00e1ggy\u0171l\u00e9si k\u00e9pvisel\u0151 (Fidesz) magyar sikersztorinak nevezte a 3DHISTECH t\u00f6rt\u00e9net\u00e9t. Hozz\u00e1tette: a helyiek t\u00f6bbs\u00e9ge sem tudja, hogy Budapest XVI. ker\u00fclet\u00e9ben egy glob\u00e1lis piacvezet\u0151 m\u0171k\u00f6dik.\n\u00a0\u00a0\u00a0\u00a0A korm\u00e1ny a j\u00e1rv\u00e1ny megjelen\u00e9se \u00f3ta 830 milli\u00e1rd forintot \u00edt\u00e9lt meg t\u00f6bb mint 1300 c\u00e9gnek beruh\u00e1z\u00e1sokra. A 3DHISTECH m\u00e1r kor\u00e1bban is kapott \u00e1llami t\u00e1mogat\u00e1st. Legut\u00f3bb augusztusban jelentett\u00e9k be, hogy 146,7 milli\u00f3 forintos korm\u00e1nyzati hozz\u00e1j\u00e1rul\u00e1ssal 419,2 milli\u00f3 forint \u00f6sszk\u00f6lts\u00e9g\u0171 fejleszt\u00e9sbe kezdenek.\n\u00a0\u00a0\u00a0\u00a0A v\u00e1llalat az elm\u00falt \u00e9vekben jelent\u0151sen n\u00f6velte mind a forgalm\u00e1t, mind a nyeres\u00e9g\u00e9t. Nett\u00f3 \u00e1rbev\u00e9tele 2018-r\u00f3l 2019-re 4,5 milli\u00e1rd forintr\u00f3l t\u00f6bb mint 7 milli\u00e1rd forintra, ad\u00f3zott eredm\u00e9nye 852 milli\u00f3 forintr\u00f3l majdnem 2,3 milli\u00e1rd forintra emelkedett. A 3DHISTECH tavalyel\u0151tt az innov\u00e1ci\u00f3s nagyd\u00edjat, 2013-ban pedig a legjobb innovat\u00edv export\u0151rnek j\u00e1r\u00f3 elismer\u00e9st kapta meg.\n\n\nMTI 2021. janu\u00e1r 6.\n\n"}]