[{"date": "2021-01-24 09:24", "url": "https://koronavirus.gov.hu/cikkek/ogyei-foigazgato-elobb-utobb-europaban-megjelenik-az-orosz-vakcina", "h1": "OGY\u00c9I-f\u0151igazgat\u00f3: el\u0151bb-ut\u00f3bb Eur\u00f3p\u00e1ban is megjelenik az orosz vakcina", "body": "\nEl\u0151bb-ut\u00f3bb az eur\u00f3pai sz\u00ednt\u00e9ren is megjelenik a Szputnyik V vakcina - jelentette ki az Orsz\u00e1gos Gy\u00f3gyszer\u00e9szeti \u00e9s \u00c9lelmez\u00e9s-eg\u00e9szs\u00e9g\u00fcgyi Int\u00e9zet (OGY\u00c9I) f\u0151igazgat\u00f3ja az M1 aktu\u00e1lis csatorna szombat esti m\u0171sor\u00e1ban.\n\n\nSzentiv\u00e1nyi M\u00e1ty\u00e1s \u00fagy fogalmazott: a felel\u0151s politikusok l\u00e1tj\u00e1k a vakcinasz\u0171k\u00f6ss\u00e9get, \u00e9s a n\u00e9met kancell\u00e1r is t\u00e1mogat\u00e1s\u00e1r\u00f3l biztos\u00edtja a Szputnyik V vakcin\u00e1t.\n\u00a0\u00a0\u00a0\u00a0A magyar enged\u00e9lyeztet\u00e9si folyamatr\u00f3l elmondta: az\u00a0OGY\u00c9I\u00a0feladata a vakcina dokument\u00e1ci\u00f3j\u00e1nak \u00e1tvizsg\u00e1l\u00e1sa, ki\u00e9rt\u00e9kel\u00e9se, mag\u00e1t az olt\u00f3anyagot a Nemzeti N\u00e9peg\u00e9szs\u00e9g\u00fcgyi K\u00f6zpont vizsg\u00e1lja laborat\u00f3riumban, \u00e9s mindkett\u0151 sz\u00fcks\u00e9ges az enged\u00e9lyeztet\u00e9shez.\n\u00a0\u00a0\u00a0\u00a0Hozz\u00e1tette: munkat\u00e1rsaik t\u00f6bbsz\u00f6r j\u00e1rtak Oroszorsz\u00e1gban \u00e1ttekinteni a gy\u00e1rt\u00e1si folyamatokat, \u00e9s maga is kiutazott Moszkv\u00e1ba Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszterrel, ahol tal\u00e1lkozott az orosz szakemberekkel.\n\u00a0\u00a0\u00a0\u00a0Inform\u00e1ci\u00f3i szerint a Szputnyik V vakcin\u00e1val eddig mintegy egymilli\u00f3 embert oltottak be, akik egy applik\u00e1ci\u00f3ban feljegyezhetik a mell\u00e9khat\u00e1sokat is, de eddig m\u00e9g nem tapasztaltak nem v\u00e1rt mell\u00e9khat\u00e1st.\n\u00a0\u00a0\u00a0\u00a0Szentiv\u00e1nyi M\u00e1ty\u00e1s kiemelte: az orosz olt\u00f3anyag egy adenov\u00edrus vektorvakcina, mint a brit AstraZeneca \u00e1ltal gy\u00e1rtott olt\u00e1s, \u00e9s hat\u00e9konys\u00e1ga szint\u00e9n 90 sz\u00e1zal\u00e9k felett van. Kit\u00e9rt a k\u00ednai vakcina magyarorsz\u00e1gi vizsg\u00e1lat\u00e1ra is, amelynek dokument\u00e1ci\u00f3j\u00e1t k\u00e9s\u0151bb kezdt\u00e9k vizsg\u00e1lni, \u00edgy az enged\u00e9lyez\u00e9s is k\u00e9s\u0151bbre v\u00e1rhat\u00f3.\n\nMTI 2021. janu\u00e1r 23.\n\n"}]