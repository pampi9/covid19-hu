[{"date": "2021-01-16 14:39", "url": "https://koronavirus.gov.hu/cikkek/schanda-tamas-2020-utolso-honapjaban-negyezerrel-dolgoztak-tobben-mint-2019-azonos", "h1": "Schanda Tam\u00e1s: 2020 utols\u00f3 h\u00f3napj\u00e1ban n\u00e9gyezerrel dolgoztak t\u00f6bben, mint 2019 azonos id\u0151szak\u00e1ban", "body": "\nA m\u00falt \u00e9v utols\u00f3 h\u00f3napj\u00e1ban n\u00e9gyezerrel dolgoztak t\u00f6bben, mint 2019 azonos id\u0151szak\u00e1ban. Azaz a magyarok tov\u00e1bbra is munk\u00e1b\u00f3l akarnak meg\u00e9lni, a gazdas\u00e1gv\u00e9delmi int\u00e9zked\u00e9sek pedig val\u00f3di, hat\u00e9kony seg\u00edts\u00e9get ny\u00fajtanak nekik ebben - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) parlamenti \u00e1llamtitk\u00e1ra szombaton a Facebookon.\n\nSchanda Tam\u00e1s azt \u00edrta, azt szeretn\u00e9k, hogy 2021 ne csak a j\u00e1rv\u00e1nyhelyzetb\u0151l val\u00f3 kil\u00e1bal\u00e1sr\u00f3l sz\u00f3ljon, hanem egy igaz\u00e1n j\u00f3 \u00e9ve legyen Magyarorsz\u00e1gnak, ez\u00e9rt term\u00e9szetesen nem lehet h\u00e1tra d\u0151lni, \u00e9s a korm\u00e1ny folytatja a munkahelyek megv\u00e9d\u00e9s\u00e9\u00e9rt \u00e9s az \u00fajabbak l\u00e9trehoz\u00e1s\u00e1\u00e9rt a k\u00fczdelmet.\nAz emberek eg\u00e9szs\u00e9g\u00e9nek v\u00e9delm\u00e9r\u0151l sz\u00f3lva megjegyezte, \u00e9rkeznek az olt\u00e1sok, \u00e9s m\u00e1r t\u00f6bb mint egymilli\u00f3 ember regisztr\u00e1lt is a vakcin\u00e1ra.\nBr\u00fcsszel ugyan megint \"s\u00falyos\" hib\u00e1kat ejtett a beszerz\u00e9sn\u00e9l, amit j\u00f3l mutat az is, hogy Izrael \u00e9s az EU-b\u00f3l frissen kil\u00e9pett Nagy-Britannia is sokkal t\u00f6bb olt\u00f3anyagra tett m\u00e1r szert, mint az a kontinensre jellemz\u0151, de Magyarorsz\u00e1g ennek ellen\u00e9re is j\u00f3l halad az olt\u00e1si program v\u00e9grehajt\u00e1sa - tette hozz\u00e1.\n\"A baloldal persze ezeket az eredm\u00e9nyeket is t\u00e1madja. Nem tisztelik az eg\u00e9szs\u00e9g\u00fcgyi dolgoz\u00f3k teljes\u00edtm\u00e9ny\u00e9t \u00e9s a nap mint nap munk\u00e1ba j\u00e1r\u00f3, az orsz\u00e1g m\u0171k\u00f6d\u00e9s\u00e9t biztos\u00edt\u00f3 emberek eredm\u00e9nyeit sem. Kor\u00e1bban m\u00e1r l\u00e1thattuk, tapasztalhattuk, hogy mire k\u00e9pesek korm\u00e1nyon: ad\u00f3emel\u00e9sek, a 13. havi nyugd\u00edj elv\u00e9tele, az \u00e1llami vagyon elherd\u00e1l\u00e1sa - csak hogy p\u00e1r dolgot eml\u00edtsek. Most, a j\u00e1rv\u00e1nyhelyzetben pedig hazudoznak, \u00e1lvide\u00f3kat vagy kegyelets\u00e9rt\u0151 filmeket gy\u00e1rtanak, na \u00e9s persze folyton-folyv\u00e1st Br\u00fcsszelbe szaladg\u00e1lnak feljelentgetni a saj\u00e1t haz\u00e1jukat\" - k\u00f6z\u00f6lte az \u00e1llamtitk\u00e1r.\nSchanda Tam\u00e1s hozz\u00e1tette, hogy Magyarorsz\u00e1g ennek ellen\u00e9re is le fogja gy\u0151zni a j\u00e1rv\u00e1nyt.\n\n\nMTI\n\n"}]