[{"date": "2021-01-13 12:36", "url": "https://koronavirus.gov.hu/cikkek/schanda-tamas-ujabb-jelentos-tudomanyos-tamogatas-csaknem-13-milliardra-palyazhatnak-kutatok", "h1": "Schanda Tam\u00e1s: \u00fajabb jelent\u0151s tudom\u00e1nyos t\u00e1mogat\u00e1s, csaknem 13 milli\u00e1rdra p\u00e1ly\u00e1zhatnak a kutat\u00f3k", "body": "\nK\u00f6zel 13 milli\u00e1rd forintra p\u00e1ly\u00e1zhatnak a kutat\u00f3k a Nemzeti Kutat\u00e1si, Fejleszt\u00e9si \u00e9s Innov\u00e1ci\u00f3s Hivatal (NKFIH) most megny\u00edlt p\u00e1ly\u00e1zat\u00e1n - jelentette be szerd\u00e1n Schanda Tam\u00e1s. A parlamenti \u00e9s strat\u00e9giai \u00e1llamtitk\u00e1r az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) k\u00f6zlem\u00e9nye szerint arr\u00f3l is besz\u00e9lt, hogy a kor\u00e1bbin\u00e1l kevesebb adminisztr\u00e1ci\u00f3val, b\u00fcrokratikus munk\u00e1val nyerhet\u0151 el t\u00e1mogat\u00e1s az alapkutat\u00e1si projektekhez.\n\n\n\"A korm\u00e1ny sz\u00e1m\u00e1ra kiemelten fontos a tudom\u00e1nyos \u00e9let \u00e9s a KFI-tev\u00e9kenys\u00e9g t\u00e1mogat\u00e1sa, hiszen ahogyan arra a koronav\u00edrus-j\u00e1rv\u00e1ny is r\u00e1mutatott, a felfedez\u00e9sek \u00e9s \u00faj, korszer\u0171 megold\u00e1sok \u00e1ltal az eg\u00e9sz orsz\u00e1g, a teljes nemzetgazdas\u00e1g er\u0151s\u00f6dik. Az NKFIH \u00e1ltal meghirdetett idei OTKA-felh\u00edv\u00e1s p\u00e1ly\u00e1z\u00f3i fel\u00fclete m\u00e1r el\u00e9rhet\u0151. A ki\u00edr\u00e1st megemelt t\u00e1mogat\u00e1s, k\u00f6nny\u00edtett adminisztr\u00e1ci\u00f3, mindenki sz\u00e1m\u00e1ra el\u00e9rhet\u0151 tudom\u00e1nyos eredm\u00e9nyek jellemzik, a kutat\u00f3k \u00f6sszesen 12,9 milli\u00e1rd forinthoz juthatnak hozz\u00e1\" - fejtette ki Schanda Tam\u00e1s.\n\u00a0\u00a0\u00a0\u00a0Az egy\u00e9ni kutat\u00f3knak, kutat\u00f3csoportoknak sz\u00f3l\u00f3 OTKA-p\u00e1ly\u00e1zat \u00f6t alprogramja az el\u0151z\u0151 \u00e9vek kateg\u00f3ri\u00e1it k\u00f6veti. A tudom\u00e1nyos fokozatukat 5 \u00e9ven bel\u00fcl megszerzett fiatalokat tudom\u00e1nyos karrierj\u00fck korai szakasz\u00e1ban a Posztdoktori kiv\u00e1l\u00f3s\u00e1gi program t\u00e1mogatja, m\u00edg a Fiatal kutat\u00f3i kiv\u00e1l\u00f3s\u00e1gi program m\u00e1r a saj\u00e1t, \u00f6n\u00e1ll\u00f3 kutat\u00e1si t\u00e9ma elind\u00edt\u00e1s\u00e1hoz \u00e9s az \u00f6n\u00e1ll\u00f3 kutat\u00f3csoport l\u00e9trehoz\u00e1s\u00e1hoz ad seg\u00edts\u00e9get. A tapasztaltabb kutat\u00f3k \u00e9s az \u00e1ltaluk vezetett kutat\u00f3csoportok a t\u00f6bb mint 30 \u00e9ves m\u00faltra visszatekint\u0151 Kutat\u00f3i t\u00e9map\u00e1ly\u00e1zat mint\u00e1j\u00e1ra ind\u00edtott alprogramban ig\u00e9nyelhetnek t\u00e1mogat\u00e1st. K\u00e9t tov\u00e1bbi alprogram keret\u00e9ben ism\u00e9t lehet\u0151s\u00e9g ny\u00edlik a magyar-osztr\u00e1k \u00e9s magyar-szlov\u00e9n kutat\u00f3i egy\u00fcttm\u0171k\u00f6d\u00e9sben megval\u00f3s\u00edtott projektek t\u00e1mogat\u00e1s\u00e1ra is.\n\u00a0\u00a0\u00a0\u00a0Szab\u00f3 Istv\u00e1n, az NKFIH eln\u00f6khelyettese a k\u00f6zlem\u00e9nyben kiemelte: a kor\u00e1bbiakhoz k\u00e9pest id\u00e9n m\u00e9g rugalmasabb a t\u00e1mogat\u00e1sok felhaszn\u00e1l\u00e1sa \u00e9s a k\u00f6lts\u00e9gelsz\u00e1mol\u00e1s, tov\u00e1bb cs\u00f6kkennek az adminisztrat\u00edv terhek. Az \u00faj\u00edt\u00e1sok els\u0151dleges c\u00e9lja, hogy a t\u00e1mogatott projektek kedvezm\u00e9nyezettjei a lehet\u0151 leghat\u00e9konyabban haszn\u00e1lhass\u00e1k fel er\u0151forr\u00e1saikat az eredm\u00e9nyek el\u00e9r\u00e9s\u00e9hez.\"\n\u00a0\u00a0\u00a0\u00a0A k\u00f6zfinansz\u00edroz\u00e1s\u00fa projektekben kiemelt k\u00f6vetelm\u00e9ny a sz\u00ednvonalas publik\u00e1l\u00e1s, hogy a kutat\u00e1si eredm\u00e9nyek a nemzetk\u00f6zi tudom\u00e1nyos k\u00f6z\u00f6ss\u00e9g \u00e9s a sz\u00e9les nyilv\u00e1noss\u00e1g sz\u00e1m\u00e1ra is l\u00e1that\u00f3v\u00e1 v\u00e1ljanak. A nyertes kutat\u00f3knak feladata, hogy publik\u00e1ci\u00f3ikat a ny\u00edlt hozz\u00e1f\u00e9r\u00e9s (Open Access) jegy\u00e9ben t\u00e9r\u00edt\u00e9smentesen el\u00e9rhet\u0151v\u00e9 tegy\u00e9k, ennek k\u00f6lts\u00e9gei az eddigiekn\u00e9l j\u00f3val kedvez\u0151bben sz\u00e1molhat\u00f3k el - olvashat\u00f3 a k\u00f6zlem\u00e9nyben.\n\u00a0\u00a0\u00a0\u00a0Magyarorsz\u00e1g tudom\u00e1nyos teljes\u00edtm\u00e9ny\u00e9hez jelent\u0151sen hozz\u00e1j\u00e1rul a kisz\u00e1m\u00edthat\u00f3 kutat\u00e1sfinansz\u00edroz\u00e1s, az egy\u00e9ni \u00e9s az int\u00e9zm\u00e9nyi kutat\u00e1si kiv\u00e1l\u00f3s\u00e1g t\u00e1mogat\u00e1sa. Az el\u0151z\u0151 OTKA-felh\u00edv\u00e1sra k\u00f6zel 1400 p\u00e1ly\u00e1zat \u00e9rkezett, k\u00f6z\u00fcl\u00fck 340 nyertes projekt indulhatott el 2020-ban \u00f6sszesen 11,5 milli\u00e1rd forint t\u00e1mogat\u00e1ssal. A p\u00e1ly\u00e1z\u00f3k sz\u00e1ma \u00e9vr\u0151l-\u00e9vre dinamikusan n\u0151, \u00edgy az idei ki\u00edr\u00e1sra is nagy \u00e9rdekl\u0151d\u00e9s v\u00e1rhat\u00f3 az ITM szerint.\n\n\nMTI 2021. janu\u00e1r 13.\n\n"}]