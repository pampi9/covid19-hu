[{"date": "2021-01-26 13:38", "url": "https://koronavirus.gov.hu/cikkek/palkovics-fenntarthato-gazdasagi-novekedest-alapoznak-meg-az-atalakitasok", "h1": "Palkovics: fenntarthat\u00f3 gazdas\u00e1gi n\u00f6veked\u00e9st alapoznak meg az \u00e1talak\u00edt\u00e1sok", "body": "\nFenntarthat\u00f3, hossz\u00fa t\u00e1v\u00fa gazdas\u00e1gi n\u00f6veked\u00e9st alapoznak meg a 2022-ig tervezett \u00e1talak\u00edt\u00e1sok - mondta az innov\u00e1ci\u00f3s \u00e9s technol\u00f3giai miniszter a mandiner.hu oldalon kedden megjelent interj\u00faban. A koronav\u00edrus okozta v\u00e1ls\u00e1g ellen\u00e9re Magyarorsz\u00e1gon 2020 v\u00e9g\u00e9n t\u00f6bben dolgoztak, mint egy \u00e9vvel kor\u00e1bban.\u00a0A korm\u00e1ny politik\u00e1ja egy\u00e9rtelm\u0171, a munkahelyek meg\u0151rz\u00e9s\u00e9t \u00e9s a fejleszt\u00e9s\u00e9t t\u00e1mogatja.\n\n\nPalkovics L\u00e1szl\u00f3 a h\u00edrport\u00e1lon \u00fagy fogalmazott, hogy a most lefektetett alapok ak\u00e1r \u00e9vtizedekre is meghat\u00e1rozhatj\u00e1k a magyar gazdas\u00e1g j\u00f6v\u0151j\u00e9t. A 2018-ban kit\u0171z\u00f6tt feladatokkal az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) a terveknek megfelel\u0151en halad, az iparfejleszt\u00e9si strat\u00e9gi\u00e1k eljutottak a megval\u00f3s\u00edt\u00e1shoz - tette hozz\u00e1. A legjelent\u0151sebbnek a kl\u00edma- \u00e9s energia\u00fcgy eredm\u00e9nyeit tartja, \u00e1m a vil\u00e1gj\u00e1rv\u00e1ny miatt kiemelte az eg\u00e9szs\u00e9gipar fejleszt\u00e9s\u00e9t is, hogy az orsz\u00e1g ezen a t\u00e9ren min\u00e9l ink\u00e1bb k\u00e9pes legyen az \u00f6nell\u00e1t\u00e1sra.\n\u00a0\u00a0\u00a0\u00a0Palkovics L\u00e1szl\u00f3 hangs\u00falyozta, hogy t\u00e1rca a megalakul\u00e1sa \u00f3ta sz\u00e1mos \u00faj feladatot kapott, t\u00f6bbek k\u00f6z\u00f6tt a gazdas\u00e1gv\u00e9delmi akci\u00f3tervet, amely legal\u00e1bb 1,4 milli\u00f3 munkahely megtart\u00e1s\u00e1hoz \u00e9s l\u00e9trehoz\u00e1s\u00e1hoz j\u00e1rult hozz\u00e1. Eredm\u00e9nyk\u00e9nt \u00e9rt\u00e9kelte, hogy v\u00e1ls\u00e1g ellen\u00e9re Magyarorsz\u00e1gon 2020 v\u00e9g\u00e9n t\u00f6bben dolgoztak, mint egy \u00e9vvel kor\u00e1bban, \u00e9s a belf\u00f6ldi munkan\u00e9lk\u00fclis\u00e9g a legalacsonyabbak egyike az EU-ban. A korm\u00e1ny politik\u00e1ja egy\u00e9rtelm\u0171, a munkahelyek meg\u0151rz\u00e9s\u00e9t \u00e9s a fejleszt\u00e9s\u00e9t t\u00e1mogatja - fogalmazott.\n\u00a0\u00a0\u00a0\u00a0A miniszter a v\u00e1llalkoz\u00e1sok t\u00e1mogat\u00e1s\u00e1t a v\u00e1ls\u00e1gt\u00f3l f\u00fcggetlen\u00fcl is fontosnak tartja, mivel ez is hozz\u00e1j\u00e1rul a \"magyar tulajdon\u00fa, z\u00f6ld \u00e9s high-tech gazdas\u00e1g\" megteremt\u00e9s\u00e9hez.\n\n\u00a0\u00a0\u00a0\u00a0A v\u00e1llalati ig\u00e9nyeknek megfelel\u0151en alakult \u00e1t a szakk\u00e9pz\u00e9s is, m\u00edg az egyetemi modellv\u00e1lt\u00e1s a magyar egyetemek nemzetk\u00f6zi helyez\u00e9s\u00e9t jav\u00edthatja - mondta Palkovics L\u00e1szl\u00f3. A korm\u00e1ny eddig 10 egyetemmel \u00e1llapodott meg a modellv\u00e1lt\u00e1sr\u00f3l, de m\u00e1s int\u00e9zm\u00e9nyek is k\u00e9rhetik ezt. K\u00e9nyszer nincs, maradhatnak \u00e1llami fenntart\u00e1sban is, de sokkal egyszer\u0171bben m\u0171k\u00f6dhetnek, ha nem k\u00f6tik \u0151ket az \u00e1llamh\u00e1ztart\u00e1s gazd\u00e1lkod\u00e1si szab\u00e1lyai - tette hozz\u00e1. A miniszter szerint a k\u00f6vetkez\u0151 id\u0151szak egyik legnagyobb kedvezm\u00e9nyezettje lesz a fels\u0151oktat\u00e1s, hiszen a rendelkez\u00e9sre \u00e1ll\u00f3 forr\u00e1sok a mostaninak legal\u00e1bb az \u00f6tsz\u00f6r\u00f6s\u00e9re n\u0151nek.\n\u00a0\u00a0\u00a0\u00a0Palkovics L\u00e1szl\u00f3 szerint az egyetemek \u00f6n\u00e1ll\u00f3s\u00e1ga az \u00e1talak\u00edt\u00e1s sor\u00e1n ugyan\u00fagy nem ker\u00fclt vesz\u00e9lybe, ahogy a kutat\u00f3int\u00e9zetek szabads\u00e1ga sem.\n\u00a0\u00a0\u00a0\u00a0A kutat\u00f3int\u00e9zetek \u00e1tszervez\u00e9s\u00e9vel kapcsolatban kiemelte, hogy jelent\u0151s m\u00e9rt\u00e9kben, 17,5 milli\u00e1rd forintr\u00f3l 39,5 milli\u00e1rd forintra n\u0151tt a kutat\u00f3int\u00e9zeti h\u00e1l\u00f3zat alapt\u00e1mogat\u00e1sa, \u00e9s tov\u00e1bbi 36 milli\u00e1rd forintot kaptak arra, hogy a tervezett beruh\u00e1z\u00e1saikat v\u00e9gre tudj\u00e1k hajtani.\n\u00a0\u00a0\u00a0\u00a0Kit\u00e9rt arra is, hogy a Nemzeti Kutat\u00e1si, Fejleszt\u00e9si \u00e9s Innov\u00e1ci\u00f3s Hivatal m\u0171k\u00f6d\u00e9s\u00e9hez is jelent\u0151s forr\u00e1st biztos\u00edtottak: az innov\u00e1ci\u00f3s c\u00e9l\u00fa \u00e1llami t\u00e1mogat\u00e1sok csak 2019-ben 25 sz\u00e1zal\u00e9kkal b\u0151v\u00fcltek, \u00e9s p\u00e9ld\u00e1tlan m\u00e9rt\u00e9k\u0171 uni\u00f3s forr\u00e1sok is rendelkez\u00e9sre \u00e1llnak. Az innov\u00e1ci\u00f3 j\u00f3 ir\u00e1nyba halad, Magyarorsz\u00e1gra egyre t\u00f6bb c\u00e9g telep\u00edt kutat\u00e1si \u00e9s fejleszt\u00e9si tev\u00e9kenys\u00e9get, sokszor gy\u00e1rt\u00e1st\u00f3l f\u00fcggetlen\u00fcl is - hangs\u00falyozta.\n\u00a0\u00a0\u00a0\u00a0A miniszter a lemond\u00e1s\u00e1r\u00f3l sz\u00f3l\u00f3 h\u00edresztel\u00e9seket \"hazug baloldali hangulatkelt\u00e9snek\" nevezte, \u00e9s visszautas\u00edtotta, hogy b\u00e1rki is \"l\u00e9gb\u0151l kapott tal\u00e1lgat\u00e1sokkal bomlassza a magyar korm\u00e1ny egys\u00e9g\u00e9t\". V\u00e1ls\u00e1g idej\u00e9n, vil\u00e1gm\u00e9ret\u0171 bizonytalans\u00e1gok k\u00f6zepette az ilyesmi vesz\u00e9lyes, a politikai stabilit\u00e1s ugyanakkor versenyel\u0151ny Magyarorsz\u00e1g sz\u00e1m\u00e1ra - mondta Palkovics L\u00e1szl\u00f3.\n\nMTI 2021. janu\u00e1r 26.\n\n"}]