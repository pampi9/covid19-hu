[{"date": "2021-01-21 14:43", "url": "https://koronavirus.gov.hu/cikkek/kormanyinfo-kormany-kenytelen-sajat-vakcinabeszerzesi-forrasokat-szerezni", "h1": "Korm\u00e1nyinf\u00f3: a korm\u00e1ny k\u00e9nytelen saj\u00e1t vakcinabeszerz\u00e9si forr\u00e1sokat szerezni ", "body": "\nMagyarorsz\u00e1g k\u00e9nytelen saj\u00e1t vakcinabeszerz\u00e9si forr\u00e1sokat keresni, miut\u00e1n az Eur\u00f3pai Bizotts\u00e1g lass\u00fas\u00e1ga miatt m\u00e9g mindig nem kezd\u0151dhetett meg a t\u00f6meges koronav\u00edrus elleni olt\u00e1s az Eur\u00f3pai Uni\u00f3ban - mondta a cs\u00fct\u00f6rt\u00f6ki Korm\u00e1nyinf\u00f3n a Minisztereln\u00f6ks\u00e9get vezet\u0151 miniszter. Guly\u00e1s Gergely k\u00f6z\u00f6lte, a kabinet mindenkivel t\u00e1rgyal, ahol es\u00e9lyt l\u00e1t a beszerz\u00e9sre, \u00edgy K\u00edn\u00e1val \u00e9s Oroszorsz\u00e1ggal is. Hangs\u00falyozta: csak olyan olt\u00f3anyagot k\u00edv\u00e1nnak beszerezni, amellyel m\u00e1r t\u00f6bb milli\u00f3 embert beoltottak, \u00e9s amelyet a magyar hat\u00f3s\u00e1gok biztons\u00e1gosnak \u00e9s hat\u00e9konynak \u00edt\u00e9lnek.\n\n\nA j\u00e1rv\u00e1ny\u00fcgyi int\u00e9zked\u00e9sek fenntart\u00e1s\u00e1t a j\u00f6v\u0151 h\u00e9ten t\u00e1rgyalja a korm\u00e1ny\nGuly\u00e1s Gergely sz\u00f3lt arr\u00f3l is, hogy am\u00edg a megbeteged\u00e9sek sz\u00e1ma jelent\u0151sen nem cs\u00f6kken, nincs lehet\u0151s\u00e9g a korl\u00e1toz\u00f3 int\u00e9zked\u00e9sek \u00e9rdemi laz\u00edt\u00e1s\u00e1ra. K\u00f6z\u00f6lte m\u00e9g, hogy az uni\u00f3 jelent\u0151s r\u00e9sz\u00e9n \u00e9s a szomsz\u00e9dos orsz\u00e1gokban m\u00e1r a v\u00edrus terjed\u00e9s\u00e9nek harmadik hull\u00e1ma kezd\u0151d\u00f6tt meg, Magyarorsz\u00e1gon azonban cs\u00f6kken a fert\u0151z\u00e9s terjed\u00e9se \u00e9s a hal\u00e1loz\u00e1sok sz\u00e1ma a j\u00e1rv\u00e1ny\u00fcgyi int\u00e9zked\u00e9seknek k\u00f6sz\u00f6nhet\u0151en.\n\u00a0\u00a0\u00a0 A j\u00e1rv\u00e1ny\u00fcgyi int\u00e9zked\u00e9sek fenntart\u00e1s\u00e1t a j\u00f6v\u0151 h\u00e9ten t\u00e1rgyalja a korm\u00e1ny, az ingyenes parkol\u00e1s fenntart\u00e1sa mellett sz\u00f3l, hogy az cs\u00f6kkenti a zs\u00fafolts\u00e1got a t\u00f6megk\u00f6zleked\u00e9si eszk\u00f6z\u00f6k\u00f6n - fogalmazott.\nA magyar hat\u00f3s\u00e1g m\u00e1r enged\u00e9lyezte az oxfordi AstraZeneca \u00e9s az orosz Szputnyik vakcin\u00e1kat\nA miniszter b\u00edr\u00e1lta az Eur\u00f3pai Gy\u00f3gyszer\u00fcgyn\u00f6ks\u00e9get is a lass\u00fas\u00e1ga miatt. Elmondta: a magyar hat\u00f3s\u00e1gok m\u00e1r enged\u00e9lyezt\u00e9k az AstraZeneca \u00e1ltal fejlesztett olt\u00f3anyagot, \u00edgy ha ezt az eur\u00f3pai hat\u00f3s\u00e1g is megtenn\u00e9, elkezd\u0151dhetne az olt\u00e1s azzal. Hozz\u00e1tette: az orosz vakcina is ideiglenes enged\u00e9lyt kapott Magyarorsz\u00e1gon. Hozz\u00e1tette: Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter emiatt cs\u00fct\u00f6rt\u00f6k\u00f6n Moszkv\u00e1ba utazik.\n\nMinden biztons\u00e1gos \u00e9s hat\u00e1sos vakcina beszerz\u00e9s\u00e9re sz\u00fcks\u00e9g van\n\nAz orosz Szputnyik olt\u00f3anyagr\u00f3l Guly\u00e1s Gergely k\u00f6z\u00f6lte: Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter tud majd pontos sz\u00e1mokat mondani p\u00e9nteki t\u00e1rgyal\u00e1sait k\u00f6vet\u0151en, de \u00fagy t\u0171nik, Oroszorsz\u00e1g k\u00e9pes volt a gy\u00e1rt\u00f3kapacit\u00e1s hi\u00e1ny\u00e1t kezelni \u00e9s nagyobb mennyis\u00e9gben tud gy\u00e1rtani vakcin\u00e1t.\u00a0 A k\u00ednai vakcin\u00e1r\u00f3l azt mondta: meg\u00e1llapodtak egymilli\u00f3 adag azonnali sz\u00e1ll\u00edt\u00e1s\u00e1r\u00f3l, de ehhez az OGY\u00c9I enged\u00e9lye is sz\u00fcks\u00e9ges.\nLassan \u00e9s kev\u00e9s vakcina j\u00f6n a br\u00fcsszeli beszerz\u00e9sb\u0151l\nAz uni\u00f3ba \u00e9rkezett vakcinamennyis\u00e9g egy\u00e9rtelm\u0171en kev\u00e9s - jelentette ki -, ek\u00f6zben Eur\u00f3p\u00e1n k\u00edv\u00fcl, p\u00e9ld\u00e1ul Izraelben, az Egyes\u00fclt \u00c1llamokban, az Egyes\u00fclt Kir\u00e1lys\u00e1gban vagy az arab vil\u00e1gban m\u00e1r t\u00f6megesen oltanak.\n\u00a0 Nem a korm\u00e1nyon m\u00falik a vakcin\u00e1k sz\u00e1ll\u00edt\u00e1sa, r\u00e1ad\u00e1sul a Pfizer bejelentette, hogy kevesebbet sz\u00e1ll\u00edt. Eddig 331 ezer adagot kaptak, ez 165 500 ember beolt\u00e1s\u00e1ra el\u00e9g, jelenleg 140 ezer embern\u00e9l tartanak - k\u00f6z\u00f6lte. Hozz\u00e1f\u0171zte: ebben 7200 Moderna-vakcina van.\u00a0 Megjegyezte: arr\u00f3l, hogy a j\u00f6v\u0151beli \u00fctemez\u00e9s hogyan alakul, vannak el\u0151rejelz\u00e9sek, de a val\u00f3s\u00e1gtartalmuk megk\u00e9rd\u0151jelezhet\u0151.\n\n\nCsak olyan olt\u00f3anyagot k\u00edv\u00e1nunk beszerezni, amelyet a magyar hat\u00f3s\u00e1gok biztons\u00e1gosnak \u00edt\u00e9lnek\n\nElmondta, nem gondolja, hogy az Angli\u00e1ban m\u00e1r enged\u00e9lyezett AstraZeneca-vakcina kapcs\u00e1n az angol hat\u00f3s\u00e1gok felel\u0151tlen\u00fcl j\u00e1rtak el, de azt sem, hogy K\u00edna t\u00f6bb mint t\u00edzmilli\u00f3 polg\u00e1r\u00e1t beoltatn\u00e1 egy k\u00e1ros vakcin\u00e1val.\n\u00a0 Arra a k\u00e9rd\u00e9sre, hogy teljes\u00edthet\u0151-e az a br\u00fcsszeli elv\u00e1r\u00e1s, hogy m\u00e1rciusig a 80 \u00e9v felettiek \u00e9s az eg\u00e9szs\u00e9g\u00fcgyi, szoci\u00e1lis dolgoz\u00f3k legal\u00e1bb 80 sz\u00e1zal\u00e9k\u00e1t, ny\u00e1rig a feln\u0151tt lakoss\u00e1g 70 sz\u00e1zal\u00e9k\u00e1t beolts\u00e1k, Guly\u00e1s Gergely azt mondta, ha ilyen \u00fctemben \u00e9rkeznek az EU-b\u00f3l a vakcinasz\u00e1ll\u00edtm\u00e1nyok, akkor ez csak akkor teljes\u00edthet\u0151, ha alternat\u00edv forr\u00e1sb\u00f3l is tud szerezni vakcin\u00e1t a magyar korm\u00e1ny.\n\u00a0\u00a0\u00a0 A minisztert k\u00e9rdezt\u00e9k arr\u00f3l, hogy a baloldali p\u00e1rtok politikusai, k\u00f6zt\u00fck Dobrev Kl\u00e1ra (DK) is felsz\u00f3l\u00edtotta a minisztereln\u00f6k\u00f6t, hogy ne gyakoroljon nyom\u00e1st a gy\u00f3gyszer\u00e9szeti hat\u00f3s\u00e1gokra az orosz vagy a k\u00ednai vakcina enged\u00e9lyeztet\u00e9s\u00e9vel kapcsolatban, mik\u00f6zben az osztr\u00e1k, a d\u00e1n \u00e9s a g\u00f6r\u00f6g korm\u00e1ny is felsz\u00f3l\u00edtotta az Eur\u00f3pai Gy\u00f3gyszer\u00fcgyn\u00f6ks\u00e9get, hogy a lehet\u0151 leggyorsabban hagyja j\u00f3v\u00e1 az oxfordi vakcin\u00e1t. Guly\u00e1s Gergely szerint a magyar k\u00e9pvisel\u0151 Eur\u00f3pa-szerte a saj\u00e1t haz\u00e1j\u00e1t szereti kritiz\u00e1lni, de az nem \u00e9rdekli, hogy ha ezt a magatart\u00e1st m\u00e1s \u00e1llam vezet\u0151je val\u00f3s\u00edtja meg.\nA miniszter hangs\u00falyozta, semmilyen hat\u00f3s\u00e1gra nem k\u00edv\u00e1nnak nyom\u00e1st gyakorolni, hogy ne tarts\u00e1k be a szakmai protokollokat. Hozz\u00e1tette: azt minden hat\u00f3s\u00e1gnak, a magyarnak \u00e9s az eur\u00f3painak is figyelembe kell vennie, hogy naponta ezrek halnak meg a koronav\u00edrus miatt, akiket, ha beoltottak volna, akkor nem haltak volna meg. Ez\u00e9rt az enged\u00e9lyez\u00e9st fel kell gyors\u00edtani - hangoztatta.\n\u00a0\u00a0 Kit\u00e9rt arra, a szerz\u0151d\u00e9sek alapj\u00e1n nem szankcion\u00e1lhat\u00f3 az, hogy Pfizer gy\u00f3gyszergy\u00e1rt\u00f3 n\u00e9h\u00e1ny h\u00e9ten kereszt\u00fcl kevesebb vakcin\u00e1t sz\u00e1ll\u00edt.\nK\u00e9rd\u00e9sre elmondta, egyetlen korm\u00e1nytagot sem oltottak m\u00e9g be koronav\u00edrus ellen, az olt\u00e1si rendt\u0151l ugyanis csak jogszab\u00e1ly m\u00f3dos\u00edt\u00e1ssal lehet elt\u00e9rni.\n\u00a0 Egy m\u00e1sik k\u00e9rd\u00e9sre, miszerint a p\u00e9csi virol\u00f3gusok szerint akkor \u00e9rdemes beadatni a k\u00ednai vakcin\u00e1t, ha azt az uni\u00f3s hat\u00f3s\u00e1g is enged\u00e9lyezi, Guly\u00e1s Gergely k\u00f6z\u00f6lte, Magyarorsz\u00e1gnak vannak saj\u00e1t hat\u00f3s\u00e1gai, ez\u00e9rt nem gondolj\u00e1k azt, hogy az uni\u00f3s hat\u00f3s\u00e1g enged\u00e9lye b\u00e1rmivel megb\u00edzhat\u00f3bb, mint a magyar\u00e9.\n\u00a0\u00a0\u00a0 A debreceni vakcinafejleszt\u00e9sr\u0151l k\u00f6z\u00f6lte: ez m\u00e1r nem jelenthet megold\u00e1st a jelenlegi j\u00e1rv\u00e1nyban, mert hosszabb id\u0151t vesz ig\u00e9nybe egy vakcinalabor l\u00e9tes\u00edt\u00e9se.\n\nA vakcina \u00e9leteket menthet, az \u00e1lh\u00edrterjeszt\u00e9s felel\u0151tlens\u00e9g\nKijelentette: felel\u0151tlens\u00e9g, ha valaki r\u00e9mh\u00edrt terjeszt olyan vakcin\u00e1val szemben, amely emberi \u00e9leteket menthetne meg. A miniszter \u00e1lh\u00edrnek min\u0151s\u00edtette, hogy fel nem haszn\u00e1lat vakcin\u00e1kat \u00f6nten\u00e9nek ki. Ilyen sehol nem fordulhatott el\u0151 az eg\u00e9szs\u00e9g\u00fcgyi t\u00e1rca \u00e1ll\u00e1spontja szerint, ennek s\u00falyos k\u00f6vetkezm\u00e9nyei lenn\u00e9nek - mondta. Hivatali vissza\u00e9l\u00e9s b\u0171ntett\u00e9nek min\u0151s\u00fcl, ha egy orvos az olt\u00e1si sorrendet figyelmen k\u00edv\u00fcl hagyja - v\u00e1laszolt egy m\u00e1sik k\u00e9rd\u00e9sre.\nA vakcinainfo.gov.hu honlapon lehet regisztr\u00e1lni az olt\u00e1sra\nMegjegyezte: nem lesz lehet\u0151s\u00e9g a regisztr\u00e1ci\u00f3ra a h\u00e1ziorvosokn\u00e1l, mert csak akkor tarthat\u00f3 be a megfelel\u0151 sorrendis\u00e9g az olt\u00e1sn\u00e1l, ha k\u00f6zponti nyilv\u00e1ntart\u00e1s \u00e1ll rendelkez\u00e9sre.\n\u00a0 \u00a0\u00a0Arr\u00f3l is sz\u00f3lt: megk\u00e9rdezik az olt\u00e1si tervben sorra ker\u00fcl\u0151ket, melyik rendelkez\u00e9sre \u00e1ll\u00f3 vakcin\u00e1val k\u00edv\u00e1nj\u00e1k beoltatni magukat. Ha az adott k\u00e9sz\u00edtm\u00e9ny nem \u00e1ll rendelkez\u00e9sre, az ig\u00e9nyl\u0151nek v\u00e1rakoznia kell a beszerz\u00e9s\u00e9ig.\nEredm\u00e9nyesek a gazdas\u00e1gv\u00e9delmi \u00e9s munkhaelyv\u00e9delmi int\u00e9zked\u00e9sek\nA gazdas\u00e1gi helyzetr\u0151l elmondta: neh\u00e9z \u00e9v volt a tavalyi, de a korm\u00e1ny megfelel annak az \u00edg\u00e9ret\u00e9nek, hogy amennyi munkahely megsz\u0171nik a j\u00e1rv\u00e1ny miatt, annyi \u00fajat hoznak l\u00e9tre. A korm\u00e1ny \u00e9s a baloldal v\u00e1ls\u00e1gkezel\u00e9se k\u00f6z\u00f6tti k\u00fcl\u00f6nbs\u00e9get mutatja, hogy a korm\u00e1ny megkezdi a 13. havi nyugd\u00edj vissza\u00e9p\u00edt\u00e9s\u00e9t, a fizet\u00e9sek emelkednek, a csal\u00e1dt\u00e1mogat\u00e1si rendszert b\u0151v\u00edtik, lak\u00e1sfel\u00faj\u00edt\u00e1si programot hoztak l\u00e9tre - sorolta. Hozz\u00e1tette: a j\u00e1rv\u00e1ny miatt sok c\u00e9gn\u00e9l hozz\u00e1j\u00e1rultak a b\u00e9rek kifizet\u00e9s\u00e9hez, elengedt\u00e9k a j\u00e1rul\u00e9kokat.\n\u00a0\u00a0\u00a0 Az idei gazdas\u00e1gi n\u00f6veked\u00e9ssel kapcsolatban a j\u00e1rv\u00e1ny miatti bizonytalans\u00e1gokat hangs\u00falyozta, szerinte a P\u00e9nz\u00fcgyminiszt\u00e9rium lenne a legboldogabb, hogy a saj\u00e1t progn\u00f3zisa helyett Nagy M\u00e1rton minisztereln\u00f6ki f\u0151tan\u00e1csad\u00f3 optimist\u00e1bb, 6 sz\u00e1zal\u00e9kos n\u00f6veked\u00e9sr\u0151l sz\u00f3l\u00f3 progn\u00f3zisa teljes\u00fclne. Sz\u00f3lt arr\u00f3l is, hogy 2019 v\u00e9g\u00e9n 65,5 sz\u00e1zal\u00e9k volt az \u00e1llamad\u00f3ss\u00e1g, amely 80 sz\u00e1zal\u00e9k f\u00f6l\u00e9 emelkedett tavaly, ezzel a k\u00f6z\u00e9pmez\u0151nybe tartozik Magyarorsz\u00e1g Eur\u00f3p\u00e1ban. Az uni\u00f3s \u00e1tlag 94 sz\u00e1zal\u00e9k - jegyezte meg.\n\nA ma esti EU-cs\u00facsr\u00f3l \u00e9s a v\u00e9detts\u00e9get igazol\u00f3 okiratr\u00f3l\nA miniszter arr\u00f3l is besz\u00e9lt, hogy az EU-cs\u00facson v\u00e1rhat\u00f3an az olt\u00e1s \u00fctemez\u00e9s\u00e9r\u0151l \u00e9s a korl\u00e1toz\u00e1sokr\u00f3l lehet sz\u00f3, az \u00e1llam- \u00e9s korm\u00e1nyf\u0151k v\u00e9lhet\u0151en azt fogj\u00e1k s\u00fcrgetni, hogy a lehet\u0151 leggyorsabban tegyenek l\u00e9p\u00e9seket az\u00e9rt, hogy min\u00e9l t\u00f6bb vakcin\u00e1hoz jussanak a tag\u00e1llamok.\nK\u00f6z\u00f6lte: lesz v\u00e9detts\u00e9get igazol\u00f3 okirat - v\u00e1rhat\u00f3an febru\u00e1r k\u00f6zep\u00e9t\u0151l -, mindenki kap egy plasztikk\u00e1rty\u00e1t a v\u00e9detts\u00e9g t\u00e9ny\u00e9r\u0151l, ha meggy\u00f3gyult a betegs\u00e9gb\u0151l vagy beoltott\u00e1k.\n\u00a0\u00a0Kiemelte: azon dolgoznak, hogy miel\u0151bb kinyithassanak a sz\u00e1llod\u00e1k, \u00e9s ha kell\u0151 sz\u00e1mban vannak beoltott emberek, nincs ok arra, hogy fenntarts\u00e1k a korl\u00e1toz\u00e1sokat.\nAz oszt\u00e1lykir\u00e1ndul\u00e1sok szervez\u00e9s\u00e9t illet\u0151en \u00fagy v\u00e9lte, az \u00e1ltal\u00e1nos korl\u00e1toz\u00e1sokat be kell tartani, \u00edgy legfeljebb napk\u00f6zbeni kir\u00e1ndul\u00e1s szervezhet\u0151. Mivel pedig egy oszt\u00e1ly tagjai egy\u00e9bk\u00e9nt is minden nap tal\u00e1lkoznak, egy kir\u00e1ndul\u00e1s nem n\u00f6veli a fert\u0151z\u00e9s kock\u00e1zat\u00e1t - f\u0171zte hozz\u00e1.\nAz eg\u00e9szs\u00e9g\u00fcgyr\u0151l \u00e9s a h\u00e1ziorvosokr\u00f3l\nGuly\u00e1s Gergely hangs\u00falyozta: mivel hat\u00e9kony eg\u00e9szs\u00e9g\u00fcgyi alapell\u00e1t\u00e1s n\u00e9lk\u00fcl nincs j\u00f3 sz\u00ednvonal\u00fa eg\u00e9szs\u00e9g\u00fcgyi ell\u00e1t\u00e1s, \u00e9s a h\u00e1ziorvosi praxisok m\u0171k\u00f6d\u00e9se, eredm\u00e9nyess\u00e9ge n\u00e9lk\u00fcl\u00f6zhetetlen ahhoz, hogy az eg\u00e9szs\u00e9g\u00fcgyi rendszer j\u00f3l m\u0171k\u00f6dj\u00f6n, a korm\u00e1ny \u00fagy d\u00f6nt\u00f6tt, hogy a b\u00e9remel\u00e9sb\u0151l a h\u00e1ziorvosok is r\u00e9szes\u00fclnek.\n\u00a0 A miniszter kiemelte: a h\u00e1ziorvosok komoly szerepet v\u00e1llaltak a koronav\u00edrus-j\u00e1rv\u00e1ny elleni k\u00fczdelemben, ez\u00e9rt meg\u00e9rdemlik, hogy elismerj\u00e9k a munk\u00e1jukat, fontos, hogy a magyar eg\u00e9szs\u00e9g\u00fcgy szil\u00e1rd alapokon \u00e1lljon.\n\u00a0 Kifejtette: aki szoros praxisk\u00f6z\u00f6ss\u00e9get v\u00e1llal, az teljes eg\u00e9sz\u00e9ben megkapja a b\u00e9remel\u00e9st, ha laz\u00e1bb form\u00e1t v\u00e1laszt, akkor is megkapja az orvosi b\u00e9rt\u00e1bla szerinti k\u00fcl\u00f6nb\u00f6zet 80 sz\u00e1zal\u00e9k\u00e1t, ha pedig egy\u00e1ltal\u00e1n nem vesz r\u00e9szt praxisk\u00f6z\u00f6ss\u00e9gben, akkor a k\u00fcl\u00f6nb\u00f6zet 30 sz\u00e1zal\u00e9k\u00e1val emelik a fizet\u00e9s\u00e9t. Ugyanez vonatozik az \u00e1llami ell\u00e1t\u00e1sban r\u00e9sztvev\u0151 fogorvosokra is - tette hozz\u00e1.\n\n\nAz \u00f6nkorm\u00e1nyzatokr\u00f3l\nK\u00e9rd\u00e9sre besz\u00e1molt arr\u00f3l: minden olyan v\u00e1rossal t\u00e1rgyaln\u00e1nak, amelyek \u00fagy gondolj\u00e1k, \"hogy nem Br\u00fcsszelb\u0151l, hanem Budapestr\u0151l szeretn\u00e9nek seg\u00edts\u00e9get kapni\", ellenz\u00e9ki \u00e9s korm\u00e1nyp\u00e1rti v\u00e1rosokkal egyar\u00e1nt. Megjegyezte: a telep\u00fcl\u00e9sek egy r\u00e9sze az ipar\u0171z\u00e9siad\u00f3-bev\u00e9tele 10 sz\u00e1zal\u00e9k\u00e1t vesz\u00edtette el.\n\u00a0A dug\u00f3d\u00edjr\u00f3l sz\u00f3lva k\u00f6z\u00f6lte: a korm\u00e1ny nem tervezi, s\u0151t ellenzi. \"Aut\u00f3s\u00fcld\u00f6z\u00e9snek\" min\u0151s\u00edtette a budapesti v\u00e1rosvezet\u00e9s viszony\u00e1t az aut\u00f3sokhoz, amely szerinte koncepci\u00f3tlan k\u00f6zleked\u00e9si \u00e1talak\u00edt\u00e1sokkal nehez\u00edtette az aut\u00f3sforgalmat.\n\u00a0\n\n"}]