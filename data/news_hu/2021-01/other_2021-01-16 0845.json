[{"date": "2021-01-16 08:45", "url": "https://koronavirus.gov.hu/cikkek/1438-fovel-emelkedett-beazonositott-fertozottek-szama-es-elhunyt-87-beteg", "h1": "1438 f\u0151vel emelkedett a beazonos\u00edtott fert\u0151z\u00f6ttek sz\u00e1ma \u00e9s elhunyt 87 beteg", "body": "\n1438 \u00fajabb magyar \u00e1llampolg\u00e1rn\u00e1l mutatt\u00e1k ki az \u00faj koronav\u00edrus-fert\u0151z\u00e9st (COVID-19), ezzel\u00a0350 587 f\u0151re n\u0151tt a haz\u00e1nkban beazonos\u00edtott fert\u0151z\u00f6ttek sz\u00e1ma. Elhunyt 87 t\u00f6bbs\u00e9g\u00e9ben id\u0151s, kr\u00f3nikus beteg, \u00edgy az elhunytak sz\u00e1ma\u00a011\u00a0264\u00a0f\u0151re emelkedett. A gy\u00f3gyultak sz\u00e1ma is folyamatosan n\u0151, jelenleg\u00a0227 325 f\u0151, az akt\u00edv fert\u0151z\u00f6ttek sz\u00e1ma\u00a0111 998\u00a0f\u0151re cs\u00f6kkent. 4\u00a0408 koronav\u00edrusos beteget \u00e1polnak k\u00f3rh\u00e1zban, k\u00f6z\u00fcl\u00fck 328-an vannak l\u00e9legeztet\u0151g\u00e9pen. Eddig k\u00f6zel 130 ezer emberre val\u00f3 olt\u00f3anyag \u00e9rkezett az orsz\u00e1gba, legut\u00f3bb kedden \u00e9rkezett vakcinasz\u00e1ll\u00edtm\u00e1ny. A rendelkez\u00e9sre \u00e1ll\u00f3 vakcin\u00e1k nagy r\u00e9sz\u00e9t m\u00e1r beoltott\u00e1k, eddig\u00a0112 847 f\u0151 kapott olt\u00e1st, \u00e9s jelenleg is tart az eg\u00e9szs\u00e9g\u00fcgyi dolgoz\u00f3k olt\u00e1sa, valamint ezen a h\u00e9tv\u00e9g\u00e9n is folytat\u00f3dik az\u00a0id\u0151sotthonban lak\u00f3k \u00e9s dolgoz\u00f3k olt\u00e1sa. Az olt\u00e1s \u00fctem\u00e9t, gyorsas\u00e1g\u00e1t a vakcin\u00e1k \u00e9rkez\u00e9se hat\u00e1rozza meg. A korm\u00e1ny lass\u00fanak tartja az EU \u00e1ltal koordin\u00e1lt vakcinasz\u00e1ll\u00edt\u00e1nyok \u00fctem\u00e9t, ez\u00e9rt keleti vakcin\u00e1k beszerz\u00e9s\u00e9t is megc\u00e9lozta. A j\u00e1rv\u00e1ny lass\u00edt\u00e1sa \u00e9s a k\u00f3rh\u00e1zak teljes\u00edt\u0151k\u00e9pess\u00e9ge \u00e9rdek\u00e9ben tov\u00e1bbra is \u00e9rv\u00e9nyben vannak az eddigi v\u00e9delmi int\u00e9zked\u00e9sek \u00e9s febru\u00e1r 1-ig \u00e9rv\u00e9nyben is maradnak.\n\nA koronav\u00edrus-j\u00e1rv\u00e1ny elleni v\u00e9dekez\u00e9s \u00faj szakasz\u00e1hoz \u00e9rkezett azzal, hogy meg\u00e9rkezett a vakcina Magyarorsz\u00e1gra \u00e9s december 26-t\u00f3l zajlik az eg\u00e9szs\u00e9g\u00fcgyi dolgoz\u00f3k olt\u00e1sa.\u00a0Magyarorsz\u00e1g\u00a0eddig 19,7 milli\u00f3 adag nyugati vakcin\u00e1t k\u00f6t\u00f6tt le,\u00a0t\u00f6bb t\u00edzmilli\u00e1rd forint \u00e9rt\u00e9kben k\u00fcl\u00f6nb\u00f6z\u0151 gy\u00e1rt\u00f3kn\u00e1l (Pfizer-BioNTech, Moderna, AstraZeneca, Janssen, Curevac), ezekb\u0151l jelenleg csak a Pfizer \u00e9s a Moderna vakcin\u00e1k rendelkeznek az Eur\u00f3pai Gy\u00f3gyszer\u00fcgyn\u00f6ks\u00e9g\u00a0(EMA) enged\u00e9ly\u00e9vel. Az els\u0151 sz\u00e1ll\u00edtm\u00e1ny a Pfizer-vakcin\u00e1b\u00f3l \u00e9rkezett Magyarorsz\u00e1gra 2020. december 26-\u00e1n,\u00a0\u00edgy a k\u00f3rh\u00e1zi olt\u00f3pontokon elkezd\u0151dhetett az eg\u00e9szs\u00e9g\u00fcgyi dolgoz\u00f3k olt\u00e1sa.\u00a0A Moderna-vakcin\u00e1b\u00f3l az els\u0151 sz\u00e1ll\u00edtm\u00e1ny janu\u00e1r 12-\u00e9n \u00e9rkezett Magyarorsz\u00e1gra. \u00a0\u00d6sszesen eddig 129 860 emberre el\u00e9g olt\u00f3anyag \u00e9rkezett az orsz\u00e1gba, amelynek nagy r\u00e9sz\u00e9t m\u00e1r beoltott\u00e1k.\u00a0A korm\u00e1ny lass\u00fanak tartja a Br\u00fcsszel \u00e1ltal koordin\u00e1lt uni\u00f3s vakcinabeszerz\u00e9st \u00e9s sz\u00e1ll\u00edt\u00e1st. A magyar emberek eg\u00e9szs\u00e9g\u00e9nek \u00e9s \u00e9let\u00e9nek megv\u00e9d\u00e9se \u00e9rdek\u00e9ben az EU-s vakcinabeszerz\u00e9sen t\u00fal is sz\u00fcks\u00e9ges olt\u00f3anyagok beszerz\u00e9se. A korm\u00e1ny ehhez k\u00e9sz tov\u00e1bbi p\u00e9nz\u00fcgyi fedezetet biztos\u00edtani \u00e9s az ezzel kapcsolatos feladatokkal Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminisztert b\u00edzta meg \u2013 az err\u0151l sz\u00f3l\u00f3 korm\u00e1nyhat\u00e1rozat cs\u00fct\u00f6rt\u00f6k\u00f6n jelent meg.\nK\u00e9rj\u00fck, hogy azok az eg\u00e9szs\u00e9g\u00fcgyi dolgoz\u00f3k, akik m\u00e9g nem tett\u00e9k meg, miel\u0151bb jelentkezzenek az olt\u00f3pontokon id\u0151pont\u00e9rt.\u00a0K\u00f3rh\u00e1zi olt\u00f3pontok el\u00e9rhet\u0151s\u00e9ge:\u00a0https://koronavirus.gov.hu/cikkek/korhazi-oltopontok-elerhetosege-egeszsegugyi-dolgozok-szamara\n\nEzen a h\u00e9tv\u00e9g\u00e9n folytat\u00f3dik a nagyobb l\u00e9tsz\u00e1m\u00fa id\u0151sotthonok lak\u00f3inak \u00e9s dolgoz\u00f3inak az olt\u00e1sa is,\u00a0oda olt\u00f3csapatok \u00e9rkeznek.\u00a0Eddig k\u00f6zel 7 ezer id\u0151sotthonban lak\u00f3t \u00e9s dolgoz\u00f3t oltottak m\u00e1r be, ezen a h\u00e9tv\u00e9g\u00e9n t\u00f6bb mint 3 ezer gondozott \u00e9s dolgoz\u00f3 beolt\u00e1sa v\u00e1rhat\u00f3 a Moderna-vakcin\u00e1val.\nA k\u00f6vetkez\u0151 hetekben \u00fajabb\u00a0 vakcina-sz\u00e1ll\u00edtm\u00e1nyok \u00e9rkeznek, \u00e9s annak \u00fctem\u00e9ben folytat\u00f3dhat az olt\u00e1s mind az eg\u00e9szs\u00e9g\u00fcgyben, mind az id\u0151sotthonokban, majd az olt\u00e1si tervben megjel\u00f6lt tov\u00e1bbi c\u00e9lcsoportok k\u00f6r\u00e9ben is, majd megkezd\u0151dhet a\u00a0lakoss\u00e1g t\u00f6meges olt\u00e1sa.\u00a0\u00a0A\u00a0v\u00e9d\u0151olt\u00e1s ingyenes \u00e9s \u00f6nk\u00e9ntes lesz, \u00edgy mindenk\u00e9ppen \u00e9rdemes r\u00e1 regisztr\u00e1lni.\u00a0A v\u00e9d\u0151olt\u00e1sra\u00a0 m\u00e1r t\u00f6bb mint egymilli\u00f3an regisztr\u00e1ltak\u00a0a\u00a0www.vakcinainfo.gov.hu\u00a0honlapon \u00e9s postai \u00faton.\nSzombaton \u00e9s vas\u00e1rnap zajlik a\u00a0szoci\u00e1lis\u00a0alapszolg\u00e1ltat\u00e1sban, a gyermekj\u00f3l\u00e9ti alapell\u00e1t\u00e1sban, valamint a gyermekv\u00e9delmi szakell\u00e1t\u00e1sban, jav\u00edt\u00f3int\u00e9zeti ell\u00e1t\u00e1sban dolgoz\u00f3k gyorstesztel\u00e9se is. A tesztel\u00e9st a korm\u00e1nyhivatalok szervezik a janu\u00e1r 16-17-ei h\u00e9tv\u00e9g\u00e9n, orsz\u00e1gszerte t\u00f6bb mint 120 mintav\u00e9teli ponton.\u00a0\nTov\u00e1bbra is kiemelten fontos az\u00a0id\u0151sek \u00e9s kr\u00f3nikus betegek\u00a0v\u00e9delme. Az id\u0151seket is k\u00e9rj\u00fck, hogy fokozottan figyeljenek magukra \u00e9s az \u00e1ltal\u00e1nos \u00f3vint\u00e9zked\u00e9sek betart\u00e1s\u00e1ra.\u00a0Felh\u00edvjuk a figyelmet, hogy a k\u00f3rh\u00e1zakban \u00e9s az id\u0151sotthonokban v\u00e1ltozatlanul l\u00e1togat\u00e1si tilalom van \u00e9rv\u00e9nyben.\u00a0\nMag\u00e1n \u00e9s csal\u00e1di rendezv\u00e9nyek\u00a0(p\u00e9ld\u00e1ul: sz\u00fclet\u00e9snap) 10 f\u0151ig megtarthat\u00f3ak, amelybe a 14 \u00e9v alattiak nem sz\u00e1m\u00edtanak bele.\u00a0Este 8 \u00f3ra \u00e9s reggel 5 \u00f3ra k\u00f6z\u00f6tt is kij\u00e1r\u00e1si tilalom\u00a0van \u00e9rv\u00e9nyben. A kij\u00e1r\u00e1si tilalom al\u00f3li mentes\u00fcl\u00e9s egyik esete a munkav\u00e9gz\u00e9s, amelyet azonban igazolni sz\u00fcks\u00e9ges. Igazol\u00e1sminta:\u00a0https://koronavirus.gov.hu/cikkek/kijarasi-tilalom-alatti-munkavegzesrol-szolo-igazolas-letoltheto-igazolas-minta\nAz\u00a0eg\u00e9szs\u00e9g\u00fcgyi dolgoz\u00f3k mellett a v\u00e9dekez\u00e9sben r\u00e9sztvev\u0151 szoci\u00e1lis dolgoz\u00f3k, a rend\u0151r\u00f6k, katon\u00e1k \u00e9s k\u00f6zszolg\u00e1lati tisztvisel\u0151k is d\u00edjmentesen haszn\u00e1lhatj\u00e1k a k\u00f6z\u00f6ss\u00e9gi k\u00f6zleked\u00e9si eszk\u00f6z\u00f6ket. Az ingyenes utaz\u00e1shoz munk\u00e1ltat\u00f3i igazol\u00e1s sz\u00fcks\u00e9ges arr\u00f3l, hogy a szem\u00e9ly a vesz\u00e9lyhelyzettel \u00f6sszef\u00fcgg\u0151 vagy a\u00a0 koronav\u00edrus-vil\u00e1gj\u00e1rv\u00e1ny k\u00f6vetkezm\u00e9nyeinek elh\u00e1r\u00edt\u00e1sa \u00e9rdek\u00e9ben sz\u00fcks\u00e9ges feladatokat l\u00e1t el.\u00a0\n\nAz \u00fczletek - a gy\u00f3gyszert\u00e1rak \u00e9s a benzinkutak kiv\u00e9tel\u00e9vel - este 7 \u00f3r\u00e1ig maradhatnak nyitva\u00a0\u00e9s ut\u00e1na a kij\u00e1r\u00e1si tilalom lej\u00e1rt\u00e1val, teh\u00e1t leghamarabb reggel 5 \u00f3rakor nyithatnak ki. A rendeletben nem eml\u00edtett szolg\u00e1ltat\u00f3k \u00e9s szolg\u00e1ltat\u00e1sok (p\u00e9ld\u00e1ul fodr\u00e1sz, massz\u0151r, szem\u00e9lyi edz\u0151) a szokott rendben m\u0171k\u00f6dhetnek a kij\u00e1r\u00e1si tilalom szab\u00e1lyai mellett.\nA maszkvisel\u00e9ssel \u00e9s t\u00e1vols\u00e1gtart\u00e1ssal kapcsolatosan eddig bevezetett szab\u00e1lyok tov\u00e1bbra is \u00e9rv\u00e9nyesek, azzal, hogy a 10 000 f\u0151n\u00e9l nagyobb telep\u00fcl\u00e9s egyes k\u00f6zter\u00fcletein a maszkvisel\u00e9s k\u00f6telez\u0151. A ter\u00fcletek kijel\u00f6l\u00e9se a polg\u00e1rmester feladata. Sporttev\u00e9kenys\u00e9g sor\u00e1n, valamint a parkokban, illetve z\u00f6ldter\u00fcleteken a maszk visel\u00e9se tov\u00e1bbra sem k\u00f6telez\u0151.\nMinden gy\u00fclekez\u00e9s tilos.\u00a0Az \u00e9ttermek vend\u00e9get nem fogadhatnak, vend\u00e9gnek ott csak az \u00e9tel elvitele c\u00e9lj\u00e1b\u00f3l lehet tart\u00f3zkodni.\u00a0A sz\u00e1llod\u00e1k turist\u00e1kat nem fogadhatnak,\u00a0csak \u00fczleti, gazdas\u00e1gi vagy oktat\u00e1si c\u00e9lb\u00f3l \u00e9rkezett vend\u00e9geket.\u00a0Mindennem\u0171 rendezv\u00e9ny megtart\u00e1sa tilos, ide \u00e9rtve a kultur\u00e1lis esem\u00e9nyeket valamint a kar\u00e1csonyi v\u00e1s\u00e1rokat.\u00a0A sportm\u00e9rk\u0151z\u00e9seket z\u00e1rt kapuk\u00a0m\u00f6g\u00f6tt kell megtartani.\u00a0A szabadid\u0151s l\u00e9tes\u00edtm\u00e9nyek haszn\u00e1lata tilos, bele\u00e9rtve k\u00fcl\u00f6n\u00f6sen a fitnesztermeket, fedett uszod\u00e1kat, m\u00fazeumokat, k\u00f6nyvt\u00e1rakat, mozikat \u00e9s \u00e1llatkerteket, korcsolyap\u00e1ly\u00e1kat.\n\nTemet\u00e9s\u00a0legfeljebb 50 f\u0151vel tarthat\u00f3 meg.\u00a0Esk\u00fcv\u0151k\u00a0lakodalom n\u00e9lk\u00fcl tarthat\u00f3ak meg, azonban az esem\u00e9nyen csak meghat\u00e1rozott szem\u00e9lyek vehetnek r\u00e9szt.\nA k\u00f6zter\u00fcleti parkol\u00e1s ingyenes. A\u00a0kereskedelmi c\u00e9l\u00fa P+R, parkol\u00f3h\u00e1z, parkol\u00f3gar\u00e1zs, z\u00e1rt felsz\u00edni\u00a0parkol\u00f3 \u00e9s nem z\u00e1rt felsz\u00edni parkol\u00f3 d\u00edjfizet\u00e9s n\u00e9lk\u00fcl vehet\u0151 ig\u00e9nybe az este 7-t\u0151l reggel 7 \u00f3r\u00e1ig. A l\u00e9tes\u00edtm\u00e9ny \u00fczemeltet\u0151je k\u00f6teles ebben az id\u0151s\u00e1vban az ingyenes parkol\u00e1st lehet\u0151v\u00e9 tenni.\nA\u00a0rend\u0151rs\u00e9g szigor\u00faan ellen\u0151rzi\u00a0a szab\u00e1lyok betart\u00e1s\u00e1t, p\u00e9nzb\u00edrs\u00e1got szabhat ki, \u00e9s azokat a helyeket, ahol nem tartj\u00e1k be az el\u0151\u00edr\u00e1sokat, bez\u00e1rja. A\u00a0katon\u00e1k az orsz\u00e1g t\u00f6bb v\u00e1ros\u00e1ban t\u00e1mogatj\u00e1k a rend\u0151r\u00f6k munk\u00e1j\u00e1t\u00a0\u00e9s\u00a0a k\u00f3rh\u00e1zban\u00a0tehermentes\u00edtik az eg\u00e9szs\u00e9g\u00fcgyi dolgoz\u00f3kat.\nMagyarorsz\u00e1gon mindenkinek jut k\u00f3rh\u00e1zi \u00e1gy, ell\u00e1t\u00e1s, l\u00e9legeztet\u0151g\u00e9p, \u00e9s a v\u00e9delmi int\u00e9zked\u00e9sekkel az a c\u00e9l, hogy ez \u00edgy is maradjon.\u00a0 Annak \u00e9rdek\u00e9ben, hogy a n\u00f6vekv\u0151 betegsz\u00e1mmal a\u00a0koronav\u00edrusos betegek k\u00f3rh\u00e1zi ell\u00e1t\u00e1sa\u00a0tov\u00e1bbra is biztos\u00edtott legyen,\u00a0a\u00a0halaszthat\u00f3 m\u0171t\u00e9teket felf\u00fcggesztett\u00e9k,\u00a0b\u0151v\u00fclt az ell\u00e1t\u00e1sba bevont k\u00f3rh\u00e1zak \u00e9s koronav\u00edrusos betegek sz\u00e1m\u00e1ra fenntartott k\u00f3rh\u00e1zi \u00e1gyak sz\u00e1ma.\nA k\u00f6z\u00f6ss\u00e9gi terjed\u00e9s megf\u00e9kez\u00e9se \u00e9rdek\u00e9ben tov\u00e1bbra is\u00a0ker\u00fclj\u00fck azokat a helyeket, ahol z\u00e1rt t\u00e9rben sokan vannak, lehet\u0151leg tartsuk a szoci\u00e1lis t\u00e1vols\u00e1got, gyakran \u00e9s alaposan mossunk kezet. Akin\u00e9l k\u00fclf\u00f6ldi tart\u00f3zkod\u00e1s vagy egy\u00e9b ok miatt\u00a0hat\u00f3s\u00e1gi h\u00e1zi karant\u00e9nt\u00a0rendeltek el, az szigor\u00faan tartsa be. B\u00e1rki,\u00a0akinek t\u00fcnetei vannak, az ne menjen k\u00f6z\u00f6ss\u00e9gbe, hanem maradjon otthon \u00e9s telefonon \u00e9rtes\u00edtse h\u00e1ziorvos\u00e1t.\nA korm\u00e1ny az eg\u00e9szs\u00e9g\u00fcgyi v\u00e9dekez\u00e9s fenntart\u00e1sa mellett, tov\u00e1bbi\u00a0gazdas\u00e1gv\u00e9delmi \u00e9s csal\u00e1dv\u00e9delmi int\u00e9zked\u00e9seken\u00a0is dolgozik.\n\n"}]