[{"date": "2021-01-12 09:29", "url": "https://koronavirus.gov.hu/cikkek/elkezdodik-gyermekvedelemben-es-szocialis-alapszolgaltatasban-dolgozok-tesztelese", "h1": "Elkezd\u0151dik a gyermekv\u00e9delemben \u00e9s szoci\u00e1lis alapszolg\u00e1ltat\u00e1sban dolgoz\u00f3k tesztel\u00e9se is", "body": "\nA pedag\u00f3gusok \u00e9s szoci\u00e1lis int\u00e9zm\u00e9nyek dolgoz\u00f3inak kor\u00e1bbi tesztel\u00e9s\u00e9hez hasonl\u00f3an a szoci\u00e1lis alapszolg\u00e1ltat\u00e1sban, a gyermekj\u00f3l\u00e9ti alapell\u00e1t\u00e1sban, valamint a gyermekv\u00e9delmi szakell\u00e1t\u00e1sban, jav\u00edt\u00f3int\u00e9zeti ell\u00e1t\u00e1sban dolgoz\u00f3k \u2013 t\u00f6bbek k\u00f6z\u00f6tt falugondnokok, h\u00e1zi seg\u00edts\u00e9gny\u00fajt\u00e1st v\u00e9gz\u0151 szoci\u00e1lis dolgoz\u00f3k, csal\u00e1dseg\u00edt\u0151k, utcai \u00e9s k\u00f6z\u00f6ss\u00e9gi szoci\u00e1lis munk\u00e1t v\u00e9gz\u0151k, hajl\u00e9ktalanell\u00e1t\u00e1sban dolgoz\u00f3k, gyermekv\u00e9delemben dolgoz\u00f3k \u2013 is jelentkezhetnek a koronav\u00edrus elleni c\u00e9lzott csoportos gyorstesztel\u00e9sre. A tesztel\u00e9st a korm\u00e1nyhivatalok szervezik a janu\u00e1r 16-17-ei h\u00e9tv\u00e9g\u00e9n, orsz\u00e1gszerte 127 mintav\u00e9teli ponton v\u00e1rj\u00e1k az \u00e1gazatban dolgoz\u00f3kat. A vizsg\u00e1latok c\u00e9lja a j\u00e1rv\u00e1ny terjed\u00e9s\u00e9nek tov\u00e1bbi lass\u00edt\u00e1sa \u00e9s emberek eg\u00e9szs\u00e9g\u00e9nek v\u00e9delme. Az \u00e9rintettek a v\u00e1rakoz\u00e1s elker\u00fcl\u00e9se \u00e9rdek\u00e9ben a https://szocszures.kh.gov.hu/ honlapon m\u00e1r foglalhatnak id\u0151pontot.\n\n\nAz ingyenes \u00e9s \u00f6nk\u00e9ntes, antig\u00e9n gyorsteszttel folytatott vizsg\u00e1latra mindazok jelentkezhetnek a szoci\u00e1lis igazgat\u00e1sr\u00f3l \u00e9s szoci\u00e1lis ell\u00e1t\u00e1sokr\u00f3l sz\u00f3l\u00f3 1993. \u00e9vi III. t\u00f6rv\u00e9ny, valamint a gyermekek v\u00e9delm\u00e9r\u0151l \u00e9s a gy\u00e1m\u00fcgyi igazgat\u00e1sr\u00f3l sz\u00f3l\u00f3 1997. \u00e9vi XXXI. t\u00f6rv\u00e9ny alapj\u00e1n \u00e1llami vagy \u00f6nkorm\u00e1nyzati, illetve civil vagy egyh\u00e1zi ell\u00e1t\u00e1st biztos\u00edtanak r\u00e1szorul\u00f3k r\u00e9sz\u00e9re. Vagyis a korm\u00e1nyhivatalok azok jelentkez\u00e9s\u00e9t v\u00e1rj\u00e1k, akik\n\nfalugondnoki, tanyagondnoki szolg\u00e1ltat\u00e1s ny\u00fajtanak;\nmeleg \u00e9tkez\u00e9st biztos\u00edtanak r\u00e1szorul\u00f3knak legal\u00e1bb napi egyszeri alkalommal;\nh\u00e1zi seg\u00edts\u00e9gny\u00fajt\u00e1s keret\u00e9ben r\u00e1szorul\u00f3 saj\u00e1t lak\u00f3k\u00f6rnyezet\u00e9ben szoci\u00e1lis seg\u00edt\u00e9st, szem\u00e9lyi gondoz\u00e1st folytatnak;\ncsal\u00e1d- \u00e9s gyermekj\u00f3l\u00e9ti szolg\u00e1ltat\u00e1st ny\u00fajtanak a szoci\u00e1lis vagy ment\u00e1lhigi\u00e9n\u00e9s probl\u00e9m\u00e1k, illetve egy\u00e9b kr\u00edzishelyzet miatt seg\u00edts\u00e9gre szorul\u00f3 szem\u00e9lyek, gyermekek, csal\u00e1dok sz\u00e1m\u00e1ra;\njelz\u0151rendszeres h\u00e1zi seg\u00edts\u00e9gny\u00fajt\u00e1st biztos\u00edtanak a saj\u00e1t otthonukban \u00e9l\u0151, eg\u00e9szs\u00e9gi \u00e1llapotuk \u00e9s szoci\u00e1lis helyzet\u00fck miatt r\u00e1szorul\u00f3, a seg\u00e9lyh\u00edv\u00f3 k\u00e9sz\u00fcl\u00e9k haszn\u00e1lat\u00e1ra k\u00e9pes id\u0151skor\u00fa vagy fogyat\u00e9kos szem\u00e9lyek, illetve pszichi\u00e1triai betegek r\u00e9sz\u00e9re;\nk\u00f6z\u00f6ss\u00e9gi ell\u00e1t\u00e1st folytatnak pszichi\u00e1triai, illetve a szenved\u00e9lybetegek r\u00e9sz\u00e9re;\nt\u00e1mogat\u00f3 szolg\u00e1ltat\u00e1st biztos\u00edtanak fogyat\u00e9kos szem\u00e9lyek lak\u00f3k\u00f6rnyezetben t\u00f6rt\u00e9n\u0151 ell\u00e1t\u00e1sa \u00e9rdek\u00e9ben;\nutcai szoci\u00e1lis munka keret\u00e9ben az utc\u00e1n tart\u00f3zkod\u00f3 hajl\u00e9ktalanok helyzet\u00e9t, \u00e9letk\u00f6r\u00fclm\u00e9nyeit k\u00eds\u00e9rik figyelemmel;\nnappali ell\u00e1t\u00e1st ny\u00fajtanak hajl\u00e9ktalan szem\u00e9lyek \u00e9s els\u0151sorban saj\u00e1t otthonukban \u00e9l\u0151, eg\u00e9szs\u00e9gi \u00e1llapotuk vagy id\u0151s koruk miatt szoci\u00e1lis \u00e9s ment\u00e1lis t\u00e1mogat\u00e1sra szorul\u00f3, \u00f6nmaguk ell\u00e1t\u00e1s\u00e1ra csak r\u00e9szben k\u00e9pes szem\u00e9lyek sz\u00e1m\u00e1ra.\ncsal\u00e1dok \u00e1tmeneti otthon\u00e1ban otthontalann\u00e1 v\u00e1lt csal\u00e1dok sz\u00e1m\u00e1ra ny\u00fajtanak ell\u00e1t\u00e1st;\ngyermekek \u00e1tmeneti otthon\u00e1ban \u00e1tmenetileg ell\u00e1t\u00e1s \u00e9s fel\u00fcgyelet n\u00e9lk\u00fcl maradt gyermekek sz\u00e1m\u00e1ra ny\u00fajtanak ell\u00e1t\u00e1st;\nhelyettes sz\u00fcl\u0151k\u00e9nt gyermekek \u00e1tmeneti gondoz\u00e1s\u00e1t v\u00e9gzik;\ngyermekv\u00e9delmi szakell\u00e1t\u00e1st ny\u00fajtanak gyermekotthonban, lak\u00e1sotthonban, nevel\u0151sz\u00fcl\u0151i h\u00e1l\u00f3zatban;\nter\u00fcleti gyermekv\u00e9delmi szakszolg\u00e1ltat\u00e1st biztos\u00edtanak;\njav\u00edt\u00f3int\u00e9zeti ell\u00e1t\u00e1st ny\u00fajtanak.\n\nA dolgoz\u00f3k tesztel\u00e9s\u00e9t ez\u00fattal is a f\u0151v\u00e1rosi \u00e9s megyei korm\u00e1nyhivatalok szervezik, \u00f6sszesen mintegy 47 ezer dolgoz\u00f3nak biztos\u00edtj\u00e1k a tesztel\u00e9s lehet\u0151s\u00e9g\u00e9t. A korm\u00e1nyhivatalok eg\u00e9szs\u00e9g\u00fcgyi v\u00e9gzetts\u00e9g\u0171 munkat\u00e1rsaib\u00f3l, valamint az orvos- \u00e9s eg\u00e9szs\u00e9gtudom\u00e1nyi k\u00e9pz\u00e9sben tanul\u00f3 egyetemi hallgat\u00f3kb\u00f3l \u00e1ll\u00f3 mintavev\u0151 csapatok 127 helysz\u00ednen v\u00e1rj\u00e1k az \u00e9rintetteket a k\u00e9tnapos akci\u00f3 sor\u00e1n janu\u00e1r 16-17-\u00e9n (szombat-vas\u00e1rnap) 8-16 \u00f3r\u00e1ig.\nA korm\u00e1ny k\u00e9ri az \u00e9rintetteket, hogy a v\u00edrus terjed\u00e9s\u00e9nek cs\u00f6kkent\u00e9se \u00e9rdek\u00e9ben min\u00e9l t\u00f6bben \u00e9ljenek az ingyenes \u00e9s \u00f6nk\u00e9ntes vizsg\u00e1lattal, illetve a v\u00e1rakoz\u00e1s elker\u00fcl\u00e9se \u00e9rdek\u00e9ben foglaljanak id\u0151pontot. Ezt janu\u00e1r 15-\u00e9n 14 \u00f3r\u00e1ig a https://szocszures.kh.gov.hu/ oldalon tehetik meg. A tesztel\u00e9shez adatlap kit\u00f6lt\u00e9se is sz\u00fcks\u00e9ges, amely az Szoci\u00e1lis \u00c1gazati Port\u00e1lr\u00f3l (http://szocialisportal.hu) t\u00f6lthet\u0151 le. A korm\u00e1nyhivatalok k\u00e9rik, hogy aki teheti, az adatlapot k\u00e9t p\u00e9ld\u00e1nyban, imm\u00e1r kit\u00f6ltve vigye mag\u00e1val a megjel\u00f6lt mintav\u00e9teli pontra \u2013 ezzel is el\u0151seg\u00edtve a tesztel\u00e9s min\u00e9l gyorsabb lebonyol\u00edt\u00e1s\u00e1t.\nAz id\u0151pontfoglal\u00e1s menet\u00e9r\u0151l, a mintavev\u0151 pontokr\u00f3l \u00e9s a tesztel\u00e9ssel kapcsolatos tov\u00e1bbi tudnival\u00f3kr\u00f3l b\u0151vebben az Szoci\u00e1lis \u00c1gazati Port\u00e1lon (http://szocialisportal.hu) t\u00e1j\u00e9koz\u00f3dhatnak az \u00e9rintettek, ahol a 127 mintav\u00e9teli helysz\u00edn teljes list\u00e1ja megtal\u00e1lhat\u00f3.\nA bentlak\u00e1sos ell\u00e1t\u00e1st ny\u00fajt\u00f3 szoci\u00e1lis int\u00e9zm\u00e9nyekben \u2013 els\u0151k\u00e9nt az id\u0151sotthonokban \u2013 m\u00e1r a v\u00e9d\u0151olt\u00e1s is zajlik a szoci\u00e1lis dolgoz\u00f3k \u00e9s a gondozottak r\u00e9sz\u00e9re egyar\u00e1nt.\nKoronav\u00edrus Sajt\u00f3k\u00f6zpont\nBudapest, 2021. janu\u00e1r 12.\n\n"}]