[{"date": "2021-01-18 13:00", "url": "https://koronavirus.gov.hu/cikkek/kasler-ujabb-ketmilliardos-eszkozbeszerzessel-segiti-kormany-vedekezest", "h1": "K\u00e1sler: \u00fajabb k\u00e9tmilli\u00e1rdos eszk\u00f6zbeszerz\u00e9ssel seg\u00edti a korm\u00e1ny a v\u00e9dekez\u00e9st", "body": "\nA korm\u00e1ny \u00fajabb k\u00e9tmilli\u00e1rd forintos eszk\u00f6zbeszerz\u00e9ssel t\u00e1mogatta a koronav\u00edrus-j\u00e1rv\u00e1ny elleni v\u00e9dekez\u00e9st az Eg\u00e9szs\u00e9ges Budapest Program keret\u00e9ben - jelentette be az emberi er\u0151forr\u00e1sok minisztere h\u00e9tf\u0151i online sajt\u00f3t\u00e1j\u00e9koztat\u00f3j\u00e1n.\n\n\nK\u00e1sler Mikl\u00f3s k\u00f6z\u00f6lte, ebb\u0151l az \u00f6sszegb\u0151l 735 orvostechnol\u00f3giai eszk\u00f6zt - k\u00f6zt\u00fck kilenc fert\u0151tlen\u00edt\u0151 mobilrobotot - \u00e9s berendez\u00e9st kapott tizenh\u00e9t int\u00e9zm\u00e9ny.\n\u00a0\u00a0\u00a0\u00a0Az eszk\u00f6zlist\u00e1t a\u00a0koronav\u00edrus-j\u00e1rv\u00e1nnyal \u00f6sszef\u00fcgg\u0151 rendk\u00edv\u00fcli ig\u00e9nyeknek megfelel\u0151en \u00e1ll\u00edtott\u00e1k \u00f6ssze, \u00e9s kiemelt szempont volt, hogy a sz\u00fcks\u00e9ges eszk\u00f6z\u00f6k, berendez\u00e9sek sz\u00e1ll\u00edt\u00e1sa \u00e9s be\u00fczemel\u00e9se azonnal megt\u00f6rt\u00e9njen - tette hozz\u00e1.\n\u00a0\u00a0\u00a0\u00a0A miniszter elmondta, beszereztek - t\u00f6bbek k\u00f6z\u00f6tt - tizenk\u00e9t digit\u00e1lis mobil r\u00f6ntgent, sz\u00e1z\u00f6tven k\u00f3rh\u00e1zi \u00e1gyat, k\u00e9t sz\u00fcl\u0151\u00e1gyat, tizenk\u00e9t inkub\u00e1tort, inf\u00fazi\u00f3s \u00e1llv\u00e1nyokat, fert\u0151tlen\u00edt\u0151 \u00e9s steriliz\u00e1l\u00f3 eszk\u00f6z\u00f6ket, valamint sz\u00e1mos k\u00f3rtermi berendez\u00e9si t\u00e1rgyat. V\u00e1s\u00e1roltak kilenc mobil fert\u0151tlen\u00edt\u0151 robotot is, amelyek a legnagyobb hat\u00e9konys\u00e1ggal, fert\u0151tlen\u00edt\u0151szer haszn\u00e1lata n\u00e9lk\u00fcl, UV-f\u00e9ny kibocs\u00e1t\u00e1s\u00e1val puszt\u00edtj\u00e1k el az \u00f6sszes ismert v\u00edrust, bakt\u00e9riumot \u00e9s minden egy\u00e9b k\u00f3rokoz\u00f3t, ide\u00e9rtve a\u00a0koronav\u00edrust is.\n\u00a0\u00a0\u00a0\u00a0A robot teljesen automatiz\u00e1lt, emberi beavatkoz\u00e1s n\u00e9lk\u00fcl m\u0171k\u00f6dik, szenzorai seg\u00edts\u00e9g\u00e9vel \u00e9rz\u00e9keli \u00e9s kiker\u00fcli az \u00fatj\u00e1ba ker\u00fcl\u0151 akad\u00e1lyokat, mik\u00f6zben koncentr\u00e1lt UV-C f\u00e9ny kibocs\u00e1t\u00e1s\u00e1val fert\u0151tlen\u00edti a kiv\u00e1lasztott ter\u00fcletet. Ezekb\u0151l a robotokb\u00f3l most kilencet v\u00e1s\u00e1roltak, egy robot \u00e1ra 38 milli\u00f3 forint - ismertette.\n\u00a0\u00a0\u00a0\u00a0K\u00e1sler Mikl\u00f3s felid\u00e9zte: 2017-ben indult el a f\u0151v\u00e1ros \u00e9s Pest megye legjelent\u0151sebb eg\u00e9szs\u00e9g\u00fcgyi fejleszt\u00e9sek\u00e9nt az Eg\u00e9szs\u00e9ges Budapest Program (EBP). Ennek keret\u00e9ben az int\u00e9zm\u00e9nyrendszer meg\u00faj\u00edt\u00e1s\u00e1ra \u00e9s az infrastruktur\u00e1lis fejleszt\u00e9sek megval\u00f3s\u00edt\u00e1s\u00e1ra hazai forr\u00e1sb\u00f3l 2026-ig 700 milli\u00e1rd forint jut.\n\u00a0\u00a0\u00a0\u00a0A miniszter kiemelte, hogy a j\u00e1rv\u00e1ny elleni v\u00e9dekez\u00e9s eddig megtett int\u00e9zked\u00e9sei mellett sem \u00e1llt le az EBP, a fejleszt\u00e9sek folyamatosak: ennek egyik \u00fajabb \u00e1llom\u00e1sa a most bejelentett orvosieszk\u00f6z-beszerz\u00e9s.\n\n\nMTI 2021. janu\u00e1r 18.\n\n"}]