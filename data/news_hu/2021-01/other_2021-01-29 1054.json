[{"date": "2021-01-29 10:54", "url": "https://koronavirus.gov.hu/cikkek/itm-kedvezo-kepet-mutatnak-tavaly-novemberi-kereseti-adatok", "h1": "ITM: kedvez\u0151 k\u00e9pet mutatnak a tavaly novemberi kereseti adatok", "body": "\nA koronav\u00edrus-j\u00e1rv\u00e1ny ellen\u00e9re viszonylag kedvez\u0151 k\u00e9pet mutatnak a tavaly novemberi kereseti adatok - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra p\u00e9nteken az M1 aktu\u00e1lis csatorn\u00e1n a K\u00f6zponti Statisztikai Hivatal (KSH) adatait komment\u00e1lva.\n\n\nA KSH k\u00f6zl\u00e9se szerint a teljes munkaid\u0151ben alkalmaz\u00e1sban \u00e1ll\u00f3k brutt\u00f3 \u00e1tlagkeresete 438 200 forint volt a m\u00falt \u00e9v november\u00e9ben, 8,6 sz\u00e1zal\u00e9kkal magasabb, mint egy \u00e9vvel kor\u00e1bban. 2020. janu\u00e1r \u00e9s november k\u00f6z\u00f6tt a brutt\u00f3 \u00e1tlagkereset 399 300 forint volt, ez pedig 9,6 sz\u00e1zal\u00e9kos emelked\u00e9s az el\u0151z\u0151 \u00e9v azonos id\u0151szak\u00e1hoz k\u00e9pest.\n\u00a0\u00a0\u00a0\u00a0Bod\u00f3 S\u00e1ndor szerint \u00e9rdemes k\u00fcl\u00f6n bontani a verseny- \u00e9s a k\u00f6zszf\u00e9ra teljes\u00edtm\u00e9ny\u00e9t: 2020. janu\u00e1r-november k\u00f6z\u00f6tti id\u0151szakban az el\u0151bbin\u00e9l 9,5 sz\u00e1zal\u00e9kos n\u00f6veked\u00e9s, m\u00edg az ut\u00f3bbin\u00e1l 9,9 sz\u00e1zal\u00e9kos n\u00f6veked\u00e9s volt.\n\u00a0\u00a0\u00a0\u00a0A nett\u00f3 \u00e1tlagkereset 265 500 forint volt, \u00edgy teh\u00e1t a re\u00e1lb\u00e9rek 6 sz\u00e1zal\u00e9kkal n\u0151ttek, az infl\u00e1ci\u00f3 3,4 sz\u00e1zal\u00e9k volt. A nett\u00f3 keresetek folyamatosan, 95 h\u00f3napja emelkednek, ez pedig az \u00e1llamtitk\u00e1r szerint komoly gazdas\u00e1gi teljes\u00edtm\u00e9ny.\n\u00a0\u00a0\u00a0\u00a0Kifejtette: az \u00e1gazatokat tekintve a b\u00e9rek n\u00f6veked\u00e9s\u00e9ben a p\u00e9nz\u00fcgy-bankszektor vezet\u0151 szerepet t\u00f6lt be, emellett az IT-szektor szint\u00e9n j\u00f3l j\u00f6vedelmez\u0151 fizet\u00e9seket tud biztos\u00edtani, a tudom\u00e1nyos-m\u0171szaki tev\u00e9kenys\u00e9g j\u00e1r m\u00e9g el\u0151l, \u00e9s nem meglep\u0151 m\u00f3don az eg\u00e9szs\u00e9g\u00fcgyi term\u00e9keket el\u0151\u00e1ll\u00edt\u00f3 c\u00e9gekn\u00e9l is az ut\u00f3bbi id\u0151szakban az \u00e1tlagn\u00e1l jobban emelkedtek a b\u00e9rek. Ezzel szemben a turizmus, a vend\u00e9gl\u00e1t\u00e1s, a szolg\u00e1ltat\u00e1si szektor ter\u00fclet\u00e9n nem t\u00f6rt\u00e9nt jelent\u0151s emelked\u00e9s.\n\u00a0\u00a0\u00a0\u00a0Kit\u00e9rt az \u00e1gazati b\u00e9rt\u00e1mogat\u00e1sra is, amelyet a turizmusban, vend\u00e9gl\u00e1t\u00e1sban, szolg\u00e1ltat\u00f3iparban tev\u00e9kenyked\u0151k vehetnek ig\u00e9nybe. Cs\u00fct\u00f6rt\u00f6k\u00f6n \u00e1tl\u00e9pte a 100 ezer dolgoz\u00f3t, akikre t\u00e1mogat\u00e1si ig\u00e9ny \u00e9rkezett a munk\u00e1ltat\u00f3kt\u00f3l. Ennek mintegy 70 sz\u00e1zal\u00e9k\u00e1t m\u00e1r el is b\u00edr\u00e1lt\u00e1k, ugyanakkor gyakran hi\u00e1nyp\u00f3tl\u00e1sra van sz\u00fcks\u00e9g - tette hozz\u00e1 az \u00e1llamtitk\u00e1r.\n\n\nMTI 2021. janu\u00e1r 29.\n\n"}]