[{"date": "2021-01-22 16:24", "url": "https://koronavirus.gov.hu/cikkek/nagy-istvan-nemzeti-elelmiszergazdasagi-valsagkezelo-programban-1457-vallalkozas-kapott", "h1": "Nagy Istv\u00e1n: a Nemzeti \u00e9lelmiszergazdas\u00e1gi v\u00e1ls\u00e1gkezel\u0151 programban 1457 v\u00e1llalkoz\u00e1s kapott t\u00e1mogat\u00e1st", "body": "\nAz Agr\u00e1rminiszt\u00e9rium \u00e1ltal \u00e9letre h\u00edvott Nemzeti \u00e9lelmiszergazdas\u00e1gi v\u00e1ls\u00e1gkezel\u0151 programban 1457 v\u00e1llalkoz\u00e1s kapott t\u00e1mogat\u00e1st 6,8 milli\u00e1rd forint \u00e9rt\u00e9kben - mondta Nagy Istv\u00e1n agr\u00e1rminiszter p\u00e9nteken a Gy\u0151r-Moson-Sopron megyei Lip\u00f3ton.\n\n\n\u00a0A t\u00e1rcavezet\u0151 kiemelte, hogy a nyolcmilli\u00e1rd forint keret\u00f6sszeg\u0171 program forr\u00e1saib\u00f3l az \u00e9lelmiszeripar szerepl\u0151i a foglalkoztatottak alapj\u00e1n vehettek ig\u00e9nybe munkahelyek meg\u0151rz\u00e9s\u00e9t seg\u00edt\u0151 t\u00e1mogat\u00e1st.\n\u00a0\u00a0\u00a0\u00a0A k\u00e9relmet beny\u00fajt\u00f3 nagyv\u00e1llalatok sz\u00e1m\u00e1ra felt\u00e9tel volt, hogy a t\u00e1mogat\u00e1si \u00f6sszeg t\u00edz sz\u00e1zal\u00e9k\u00e1nak megfelel\u0151 \u00e9rt\u00e9kben adom\u00e1nyozzanak term\u00e9keikb\u0151l a r\u00e1szorul\u00f3knak. A Karitat\u00edv Tan\u00e1cs tagszervezeteivel december 31-ig adom\u00e1nyoz\u00e1si meg\u00e1llapod\u00e1st k\u00f6t\u00f6tt v\u00e1llalkoz\u00e1sok \u00e9s nagyv\u00e1llalatok ezzel j\u00f3 p\u00e9ld\u00e1t mutatnak a n\u00e9lk\u00fcl\u00f6z\u0151k megseg\u00edt\u00e9s\u00e9re - tette hozz\u00e1 a miniszter.\n\u00a0\u00a0\u00a0\u00a0Eml\u00e9keztetett, hogy a programban r\u00e9sztvev\u0151knek az adom\u00e1nyoz\u00e1si meg\u00e1llapod\u00e1st febru\u00e1r 15-ig kell megk\u00fcldeni\u00fck a Magyar \u00c1llamkincst\u00e1rnak.\n\u00a0\u00a0\u00a0\u00a0Hozz\u00e1tette, hogy az \u00e9v els\u0151 het\u00e9ig a 94 k\u00f6telezett adom\u00e1nyoz\u00f3 k\u00f6z\u00fcl 46-an m\u00e1r bek\u00fcldt\u00e9k a szerz\u0151d\u00e9st a Magyar \u00c1llamkincst\u00e1rnak. Ezek k\u00f6z\u00fcl 26 v\u00e1llalkoz\u00e1s k\u00f6t\u00f6tt adom\u00e1nyoz\u00e1si meg\u00e1llapod\u00e1st k\u00f6zel 82 milli\u00f3 forint \u00e9rt\u00e9kben a Karitat\u00edv Tan\u00e1cs tagjaival.\n\u00a0\u00a0\u00a0\u00a0A miniszter eml\u00e9keztetett arra is, hogy a koronav\u00edrus-j\u00e1rv\u00e1ny gazdas\u00e1gi hat\u00e1sainak ellens\u00falyoz\u00e1sa \u00e9rdek\u00e9ben az Agr\u00e1rminiszt\u00e9rium 25 milli\u00e1rd forintos v\u00e1ls\u00e1gkezel\u0151 t\u00e1mogat\u00e1si programot ind\u00edtott a mez\u0151gazdas\u00e1g \u00e9s az \u00e9lelmiszeripar szerepl\u0151i sz\u00e1m\u00e1ra. A Gazdas\u00e1gv\u00e9delmi akci\u00f3terv r\u00e9szek\u00e9nt kidolgozott program c\u00e9lja, hogy Magyarorsz\u00e1g \u00e9lelmiszerell\u00e1t\u00e1si biztons\u00e1g\u00e1t fenntartsa, meger\u0151s\u00edtse a termel\u00e9si kapacit\u00e1sokat, ezzel megv\u00e9dje a munkahelyeket.\n\u00a0\u00a0\u00a0\u00a0Hozz\u00e1tette, hogy a 12 meghirdetett int\u00e9zked\u00e9sre t\u00f6bb mint 35 ezer k\u00e9relem \u00e9rkezett.\n\u00a0\u00a0\u00a0\u00a0Solt\u00e9sz Mikl\u00f3s, a Minisztereln\u00f6ks\u00e9g egyh\u00e1zi \u00e9s nemzetis\u00e9gi kapcsolatok\u00e9rt felel\u0151s \u00e1llamtitk\u00e1ra, a Nemzeti Humanit\u00e1rius Koordin\u00e1ci\u00f3s Tan\u00e1cs eln\u00f6ke azt emelte ki, hogy az elm\u00falt t\u00edz \u00e9vben a korm\u00e1ny f\u0151 szempontja az volt, hogy munka alap\u00fa t\u00e1rsadalmat \u00e9p\u00edtsen ki, mert nem szeretett volna visszat\u00e9rni a 2010 el\u0151tti id\u0151szakhoz, amikor sokan seg\u00e9lyekre rendezkedtek be.\n\u00a0\u00a0\u00a0\u00a0Eml\u00e9keztetett, hogy a Karitat\u00edv Tan\u00e1cs vesz\u00e9lyhelyzet idej\u00e9n \u00e1talakul Nemzeti Humanit\u00e1rius Koordin\u00e1ci\u00f3s Tan\u00e1ccs\u00e1. Tavaly febru\u00e1r \u00f3ta ez a tan\u00e1cs kiemelked\u0151, ugyanakkor kieg\u00e9sz\u00edt\u0151 munk\u00e1t v\u00e9gez a r\u00e1szorul\u00f3 emberek seg\u00edt\u00e9s\u00e9vel, k\u00fcl\u00f6nb\u00f6z\u0151 m\u00f3don, m\u00e1s-m\u00e1s lehet\u0151s\u00e9geket megragadva.\n\u00a0\u00a0\u00a0\u00a0A tan\u00e1csban a Baptista Szeretetszolg\u00e1lat, a Katolikus Karit\u00e1sz, a Magyar M\u00e1ltai Szeretetszolg\u00e1lat, a Magyar Reform\u00e1tus Szeretetszolg\u00e1lat \u00e9s az \u00d6kumenikus Seg\u00e9lyszervezet dolgozik a Magyar V\u00f6r\u00f6skereszttel kieg\u00e9sz\u00fclve - folytatta.\n\u00a0\u00a0\u00a0\u00a0Elmondta, hogy a b\u00e9keid\u0151ben Karitat\u00edv Tan\u00e1csk\u00e9nt m\u0171k\u00f6d\u0151 szervezet 2010 ut\u00e1n \u00e1tl\u00e1that\u00f3 feladatot kapott a korm\u00e1nyt\u00f3l, ennek sor\u00e1n term\u00e9szeti \u00e9s ipari katasztr\u00f3f\u00e1k sor\u00e1n, valamint a migr\u00e1ci\u00f3s v\u00e1ls\u00e1g ideje alatt is seg\u00edtett a r\u00e1szorul\u00f3kon.\n\u00a0\u00a0\u00a0\u00a0T\u00f3th J\u00f3zsef P\u00e9ter, a Lip\u00f3ti P\u00e9ks\u00e9g Kft. \u00e9s a Lip\u00f3ti S\u00fct\u0151ipari Kft. tulajdonosa elmondta, hogy a Nemzeti \u00e9lelmiszergazdas\u00e1gi v\u00e1ls\u00e1gkezel\u0151\u00a0\u00a0programban k\u00f6zel 42 milli\u00f3 forint t\u00e1mogat\u00e1st kapott a k\u00e9t c\u00e9g, \u00edgy 4 milli\u00f3 250 ezer forint \u00e9rt\u00e9k\u0171 adom\u00e1nyt adnak a Katolikus Karit\u00e1sznak, term\u00e9kekben.\n\u00a0\u00a0\u00a0\u00a0Hozz\u00e1tette, hogy a k\u00e9t c\u00e9g egy\u00fcttesen mintegy n\u00e9gysz\u00e1z\u00f6tven embert foglalkoztat, akiknek a munkahelye megmaradt.\n\u00a0\u00a0\u00a0\u00a0A nyilv\u00e1nos c\u00e9ginform\u00e1ci\u00f3s adatok szerint a Lip\u00f3ti P\u00e9ks\u00e9g Kft. 2019-ben 3,4 milli\u00e1rd forint nett\u00f3 \u00e1rbev\u00e9telt \u00e9rt el, 800 milli\u00f3 forinttal t\u00f6bbet, mint az azt megel\u0151z\u0151 \u00e9vben. Ad\u00f3zott eredm\u00e9nye 365 milli\u00f3 forint volt, 306 milli\u00f3 forinttal t\u00f6bb, mint 2018-ban.\n\u00a0\u00a0\u00a0\u00a0A Lip\u00f3ti S\u00fct\u0151ipari Kft. 4,7 milli\u00e1rd forint nett\u00f3 \u00e1rbev\u00e9telt \u00e9r el 2019-ben, 907 milli\u00f3 forinttal t\u00f6bbet, mint 2018-ban. Ad\u00f3zott eredm\u00e9nye 340 milli\u00f3 forint volt, 111 milli\u00f3 forinttal t\u00f6bb, mint az el\u0151z\u0151 \u00e9vben.\n\u00a0\u00a0\u00a0\u00a0Zagyva Rich\u00e1rd, a Katolikus Karit\u00e1sz orsz\u00e1gos igazgat\u00f3helyettese arr\u00f3l besz\u00e9lt, hogy h\u00e1tr\u00e1nyos helyzet\u0171 gyermekeket t\u00e1mogatnak a Lip\u00f3ti P\u00e9ks\u00e9g \u00e1ltal a program r\u00e9szek\u00e9nt ny\u00fajtott felaj\u00e1nl\u00e1sb\u00f3l.\n\u00a0\u00a0\nMTI 2021. janu\u00e1r 22.\n\n"}]