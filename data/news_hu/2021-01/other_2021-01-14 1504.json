[{"date": "2021-01-14 15:04", "url": "https://koronavirus.gov.hu/cikkek/orszagos-tisztifoorvos-kovetkezetes-vedelmi-intezkedeseknek-koszonhetoen-biztatoak-jarvany", "h1": "Orsz\u00e1gos tisztif\u0151orvos: a k\u00f6vetkezetes v\u00e9delmi int\u00e9zked\u00e9seknek k\u00f6sz\u00f6nhet\u0151en biztat\u00f3ak a j\u00e1rv\u00e1ny adatok", "body": "\nA k\u00f6vetkezetes v\u00e9delmi int\u00e9zked\u00e9seknek k\u00f6sz\u00f6nhet\u0151en kedvez\u0151en alakulnak a j\u00e1rv\u00e1ny\u00fcgyi adatok - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\n\u200b\u200b\u200b\u200b\nM\u00fcller Cec\u00edlia hozz\u00e1tette, hogy a gy\u00f3gyultak sz\u00e1ma csaknem k\u00e9tszerese az akt\u00edv betegek\u00e9nek: cs\u00fct\u00f6rt\u00f6ki adatok szerint eddig 220 304-en gy\u00f3gyultak meg a koronav\u00edrus-fert\u0151z\u00e9sb\u0151l, \u00e9s 116 266 akt\u00edv beteget tartanak nyilv\u00e1n.\n\u00a0\u00a0\u00a0\u00a0Magyarorsz\u00e1g a j\u00e1rv\u00e1ny m\u00e1sodik hull\u00e1m\u00e1nak cs\u00facs\u00e1n t\u00faljutott, egy \"lefele \u00edvel\u0151 szakaszban j\u00e1runk\" - mondta -, hangs\u00falyozva ugyanakkor, hogy a k\u00fcl\u00f6nb\u00f6z\u0151 v\u00e9delmi int\u00e9zked\u00e9sek megtart\u00e1sa tov\u00e1bbra is fontos a v\u00e9d\u0151olt\u00e1sok bead\u00e1sa mellett is.\n\u00a0\u00a0\u00a0\u00a0Elmondta: folytat\u00f3dik az eg\u00e9szs\u00e9g\u00fcgyi, \u00e9s az eg\u00e9szs\u00e9g\u00fcgyben dolgoz\u00f3k olt\u00e1sa, ami az\u00e9rt is fontos, mert sz\u00e1m\u00edtanak r\u00e1juk a k\u00f6vetkez\u0151 csoportok olt\u00e1s\u00e1n\u00e1l. A h\u00e9tv\u00e9g\u00e9n a sz\u00e1zn\u00e1l nagyobb l\u00e9tsz\u00e1m\u00fa szoci\u00e1lis otthonok lak\u00f3i kapnak olt\u00e1st a Moderna vakcin\u00e1j\u00e1val. K\u00f6z\u00f6lte: szerda estig 96 101 ember kapta meg a v\u00e9d\u0151olt\u00e1st.\n\u00a0\u00a0\u00a0\u00a0M\u00fcller Cec\u00edlia elmondta, az olt\u00f3helyek m\u0171k\u00f6dnek, azonban csak annyi olt\u00e1st tudnak beadni, amennyi az orsz\u00e1gba \u00e9rkezik. A sz\u00e1ll\u00edtm\u00e1nyok hetente \u00e9rkeznek a Pfizer \u00e9s a Moderna vakcin\u00e1j\u00e1b\u00f3l.\n\u00a0\u00a0\u00a0\u00a0Kiemelte, annak \u00e9rdek\u00e9ben, hogy ezt a kapacit\u00e1st kib\u0151v\u00edthess\u00e9k, a korm\u00e1ny \u00fagy d\u00f6nt\u00f6tt, hogy az eur\u00f3pai uni\u00f3s vakcinabeszerz\u00e9seken t\u00fal egy\u00e9b forr\u00e1sokat is vizsg\u00e1l, keres a magyar korm\u00e1ny. Ezzel a feladattal Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminisztert b\u00edzt\u00e1k meg - tette hozz\u00e1.\n\u00a0\u00a0\u00a0\u00a0Az orsz\u00e1gos tisztif\u0151orvos \u00fagy fogalmazott: \"j\u00f3 visszajelz\u00e9sek \u00e9rkeznek, az emberek v\u00e9d\u0151olt\u00e1sp\u00e1rtiak\", \u00e9s rem\u00e9li, hogy ez az aktivit\u00e1s megmarad. Ha kell\u0151 mennyis\u00e9g\u0171 olt\u00f3anyag \u00e1ll rendelkez\u00e9sre, akkor nagyon gyorsan haladhat azok bead\u00e1sa.\n\nMTI 2021. janu\u00e1r 14.\n\n"}]