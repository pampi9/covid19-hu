[{"date": "2021-01-29 14:42", "url": "https://koronavirus.gov.hu/cikkek/orszagos-tisztifoorvos-bovul-az-oltasi-paletta", "h1": "Orsz\u00e1gos tisztif\u0151orvos: b\u0151v\u00fcl az olt\u00e1si paletta", "body": "\nB\u0151v\u00fcl az olt\u00e1si paletta, az Orsz\u00e1gos Gy\u00f3gyszer\u00e9szeti \u00e9s \u00c9lelmez\u00e9s-eg\u00e9szs\u00e9g\u00fcgyi Int\u00e9zet (OGY\u00c9I) p\u00e9nteken enged\u00e9lyezte a k\u00ednai Sinopharm-vakcin\u00e1t is - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia elmondta: mostant\u00f3l a Pfizer, a Moderna, a Szputnyik V \u00e9s az AstraZeneca vakcin\u00e1k mellett a Sinopharmmal \"is sz\u00e1molhatunk\".\n\u00a0\u00a0\u00a0\u00a0Az orsz\u00e1gos tisztif\u0151orvos rem\u00e9ny\u00e9t fejezte ki, hogy ezek a vakcin\u00e1k nagy mennyis\u00e9gben hozz\u00e1f\u00e9rhet\u0151v\u00e9 v\u00e1lnak, \u00e9s \u00edgy r\u00f6videbb id\u0151 alatt siker\u00fcl immuniz\u00e1lni a magyar lakoss\u00e1got.\nRegisztr\u00e1ci\u00f3 v\u00e9d\u0151olt\u00e1sra:\u00a0https://vakcinainfo.gov.hu/\n\u00a0\u00a0\u00a0\u00a0A szakember az orosz Szputnyik V vakcina bevizsg\u00e1l\u00e1s\u00e1r\u00f3l elmondta, kilenc vizsg\u00e1latb\u00f3l hetet elv\u00e9geztek, \u00e9s mind negat\u00edv eredm\u00e9nnyel z\u00e1rult, ami b\u00edztat\u00f3. H\u00e1tra vannak m\u00e9g a biol\u00f3giai vizsg\u00e1latok, amelynek sor\u00e1n be kell bizony\u00edtani, hogy az olt\u00f3anyagban l\u00e9v\u0151 adenov\u00edrus val\u00f3ban nem k\u00e9pes szaporodni.\n\u00a0\u00a0\u00a0\u00a0A vizsg\u00e1latokat a j\u00f6v\u0151 h\u00e9t v\u00e9g\u00e9ig befejezik - tette hozz\u00e1.\n\u00a0\u00a0\u00a0\u00a0K\u00f6z\u00f6lte, a k\u00f6vetkez\u0151 id\u0151szakban - az eg\u00e9szs\u00e9g\u00fcgyi dolgoz\u00f3k \u00e9s a szoci\u00e1lis \u00e9s m\u00e1s bentlak\u00e1sos int\u00e9zm\u00e9nyekben \u00e9l\u0151k ut\u00e1n - az olt\u00e1sra regisztr\u00e1lt id\u0151sek beolt\u00e1sa k\u00f6vetkezik. Ebben a feladatban sz\u00e1m\u00edtanak a h\u00e1ziorvosok seg\u00edt\u00e9s\u00e9gre - emelte ki.\n\u00a0\u00a0\u00a0\u00a0Elmondta azt is: vas\u00e1rnap estig szeretn\u00e9nek mindenkit beoltani valamennyi szoci\u00e1lis \u00e9s id\u0151sotthonban \u00e9s m\u00e1s bentlak\u00e1sos int\u00e9zm\u00e9nyben.\n\u00a0\u00a0\u00a0\u00a0Ha valaki az olt\u00e1s els\u0151 d\u00f3zisa ut\u00e1n megbetegszik, a m\u00e1sodik adagot fel\u00e9p\u00fcl\u00e9se ut\u00e1n megkaphatja - mondta k\u00e9rd\u00e9sre v\u00e1laszolva M\u00fcller Cec\u00edlia. Mint mondta, a teljes v\u00e9delem a m\u00e1sodik olt\u00e1s ut\u00e1n h\u00e9t-t\u00edz nappal alakul ki, \u00edgy nincs kiz\u00e1rva, hogy valaki a k\u00e9t olt\u00e1s felv\u00e9tele k\u00f6z\u00f6tti id\u0151szakban lesz beteg.\n\u00a0\u00a0\u00a0\u00a0Akut megbeteged\u00e9s eset\u00e9n semmilyen olt\u00e1s nem adhat\u00f3, csak a gy\u00f3gyul\u00e1s ut\u00e1n. Ekkor \"kicsit cs\u00faszik a m\u00e1sodik olt\u00e1s bead\u00e1sa, de a v\u00e9detts\u00e9g ki fog alakulni\" - mondta.\n\u00a0\u00a0\u00a0\u00a0A szakember \u00fagy fogalmazott, azt szeretn\u00e9k, ha jelent\u0151sen cs\u00f6kkenne a koronav\u00edrusban elhunytak sz\u00e1ma, \u00e9s sz\u00e9les k\u00f6rben alakulna ki v\u00e9detts\u00e9g a lakoss\u00e1gban az olt\u00e1sok nyom\u00e1n.\n\u00a0\u00a0\u00a0\u00a0A j\u00e1rv\u00e1ny\u00fcgyi adatokr\u00f3l elmondta, az elm\u00falt napon 1459-cel n\u0151tt az \u00faj fert\u0151z\u00f6ttek sz\u00e1ma, \u00e9s ez az adat kiegyenl\u00edtett az elm\u00falt napokban, l\u00e1tv\u00e1nyosan azonban nem cs\u00f6kken. A v\u00edrus jelen van, \u00e9s csak a t\u00f6meges olt\u00e1s lesz ki\u00fat a j\u00e1rv\u00e1nyb\u00f3l.\n\u00a0\u00a0\u00a0\u00a0Cs\u00f6kken a k\u00f3rh\u00e1zban kezelt covidos betegek sz\u00e1ma - tette hozz\u00e1, \u0151k 3649-en vannak, k\u00f6z\u00fcl\u00fck 258 ember szorul g\u00e9pi l\u00e9legeztet\u00e9sre.\n\u00a0\u00a0\u00a0\u00a0Az akt\u00edv fert\u0151z\u00f6ttek sz\u00e1ma sz\u00e1zezer al\u00e1 cs\u00f6kkent, a gy\u00f3gyultak sz\u00e1ma pedig 254 783 - ismertette.\n\nMTI 2021. janu\u00e1r 29.\n\n"}]