[{"date": "2021-01-12 12:54", "url": "https://koronavirus.gov.hu/cikkek/megerkezett-moderna-vakcinaja-magyarorszagra", "h1": "Meg\u00e9rkezett a Moderna vakcin\u00e1ja Magyarorsz\u00e1gra", "body": "\nMeg\u00e9rkezett az els\u0151 Moderna-vakcinasz\u00e1ll\u00edtm\u00e1ny Magyarorsz\u00e1gra - hangzott el az M1 aktu\u00e1lis csatorn\u00e1n kedden. K\u00e9s\u0151bb megsz\u00f3laltatt\u00e1k a Hungaropharma Zrt. vez\u00e9rigazgat\u00f3j\u00e1t is, ennek a gy\u00f3gyszer-nagykereskedelmi v\u00e1llalatnak a telephely\u00e9re vitt\u00e9k az olt\u00f3anyagot.\n\n\nA tv-csatorna tud\u00f3s\u00edt\u00e1sa szerint els\u0151 l\u00e9p\u00e9sben vitt\u00e9k a sz\u00e1ll\u00edtm\u00e1nyt egy gy\u00f3gyszer-nagykereskedelmi v\u00e1llalat telephely\u00e9re. A t\u00e1j\u00e9koztat\u00e1s szerint a 7200 vakcina, amely 3600 ember olt\u00e1s\u00e1ra elegend\u0151, nem sokkal 10 \u00f3ra ut\u00e1n \u00e9rkezett a budapesti telephelyre.\n\u00a0\u00a0\u00a0\u00a0A m\u0171sorban elhangzott: a vakcin\u00e1t sz\u00e1ll\u00edt\u00f3 kisteheraut\u00f3 h\u00e9tf\u0151 d\u00e9lut\u00e1n 4 \u00f3rakor indult Belgiumb\u00f3l, az aut\u00f3t rend\u0151ri felvezet\u00e9s k\u00eds\u00e9rte.\n\u00a0\u00a0\u00a0\u00a0A tud\u00f3s\u00edt\u00e1s szerint a raklapnyi vakcin\u00e1t folyamatosan monitorozz\u00e1k, a benne l\u00e9v\u0151 digit\u00e1lis h\u0151\u00e9rz\u00e9kel\u0151 figyeli, hogy -25 Celsius-fokon maradjon az olt\u00f3anyag. Amennyiben az \u00e1tv\u00e9tel sor\u00e1n mindent rendben tal\u00e1lnak a magyar hat\u00f3s\u00e1gok, a sz\u00e1ll\u00edtm\u00e1nyt egy 2-3 n\u00e9gyzetm\u00e9teres h\u0171t\u0151kamr\u00e1ban t\u00e1rolj\u00e1k -25 Celsius-fokon addig, am\u00edg eljut az olt\u00f3helyekre.\n\u00a0\u00a0\u00a0\u00a0A csatorna nem meger\u0151s\u00edtett inform\u00e1ci\u00f3ja szerint a Moderna-vakcin\u00e1t az id\u0151sotthonok lak\u00f3i kapj\u00e1k.\n\u00a0\u00a0\u00a0\u00a0Feller Antal, a Hungaropharma Zrt. vez\u00e9rigazgat\u00f3ja a k\u00f6zm\u00e9di\u00e1nak k\u00e9s\u0151bb azt nyilatkozta: amikor kider\u00fclt, hogy a Pfizer-BioNTech-vakcin\u00e1t -70 Celsius-fokon kell t\u00e1rolni, m\u00e9lyh\u0171t\u0151parkot alak\u00edtottak ki, \u00e9s ennek k\u00f6sz\u00f6nhet\u0151en t\u00f6bb milli\u00f3 vakcin\u00e1t tudnak t\u00e1rolni.\nA kedden meg\u00e9rkezett Moderna-vakcin\u00e1t -15 \u00e9s -25 Celsius-fok k\u00f6z\u00f6tt kell t\u00e1rolni, erre jelenleg kisebb mennyis\u00e9gben van kapacit\u00e1s, de ezt a k\u00f6vetkez\u0151 hetekben b\u0151v\u00edtik, hogy az olt\u00f3anyagb\u00f3l nagyobb mennyis\u00e9get t\u00e1rolhassanak - mondta.\n\n\n\nMTI 2021. janu\u00e1r 12.\n\n"}]