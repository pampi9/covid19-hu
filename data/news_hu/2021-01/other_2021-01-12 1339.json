[{"date": "2021-01-12 13:39", "url": "https://koronavirus.gov.hu/cikkek/operativ-torzs-szerbia-meghosszabbitotta-beutazasi-korlatozasokat", "h1": "Operat\u00edv t\u00f6rzs: Szerbia meghosszabb\u00edtotta a beutaz\u00e1si korl\u00e1toz\u00e1sokat", "body": "\nSzerbia kedden meghosszabb\u00edtotta a beutaz\u00e1si korl\u00e1toz\u00e1sokat - mondta Kiss R\u00f3bert alezredes, a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a keddi online sajt\u00f3t\u00e1j\u00e9koztat\u00f3n.\n\n\nA beutaz\u00e1shoz tov\u00e1bbra is 48 \u00f3r\u00e1n\u00e1l nem r\u00e9gebbi, negat\u00edv PCR-tesztre van sz\u00fcks\u00e9g, ellenkez\u0151 esetben a beutaz\u00f3 t\u00edznapos hat\u00f3s\u00e1gi h\u00e1zi karant\u00e9nba ker\u00fcl - tette hozz\u00e1.\n\u00a0\u00a0\u00a0\u00a0A szerbiai beutaz\u00e1si korl\u00e1toz\u00e1s \u00e1llampolg\u00e1rs\u00e1gt\u00f3l f\u00fcggetlen\u00fcl mindenkire vonatkozik - jegyezte meg Kiss R\u00f3bert. Hozz\u00e1tette: kiv\u00e9telt jelentenek akik a szem\u00e9ly- \u00e9s nemzetk\u00f6zi teherforgalomban \u00e1tutaznak az orsz\u00e1gon, akik diplom\u00e1ciai mentess\u00e9get \u00e9lveznek, \u00e9s nem vonatkozik a szab\u00e1lyoz\u00e1s a rend\u0151rs\u00e9gi \u00e9s katonai konvojokra, deleg\u00e1ci\u00f3kra, tov\u00e1bb\u00e1 a 12 \u00e9vn\u00e9l fiatalabbakra, ha a vel\u00fck utaz\u00f3 sz\u00fcl\u0151nek van negat\u00edv tesztje, valamint azokra, akik mez\u0151gazdas\u00e1gi f\u00f6ldter\u00fclet tulajdonosai, hat\u00e1r menti lakosok, \u00e9s viszonoss\u00e1g alapj\u00e1n Szerbia ter\u00fclet\u00e9n dolgoznak.\n\u00a0\u00a0\u00a0\u00a0Ismertette: Magyarorsz\u00e1gon 129 k\u00f6z\u00fati, vas\u00fati \u00e9s v\u00edzi hat\u00e1r\u00e1tkel\u0151 van. A nemzetk\u00f6zi teherforgalomban Tornyosn\u00e9metin\u00e9l, Parassapuszt\u00e1n\u00e1l, Rajk\u00e1n\u00e1l, Hegyeshalomn\u00e1l \u00e9s Tornyiszentmikl\u00f3sn\u00e1l lehet bel\u00e9pni az orsz\u00e1g ter\u00fclet\u00e9re. Kiz\u00e1r\u00f3lag a szem\u00e9lyforgalom sz\u00e1m\u00e1ra 31 k\u00f6z\u00fati \u00e9s 2 v\u00edzi \u00e1tkel\u0151t jel\u00f6ltek ki, 86 kisebb \u00e1tl\u00e9p\u00e9si pont lez\u00e1r\u00e1s\u00e1r\u00f3l pedig int\u00e9zkedtek.\n\u00a0\u00a0\u00a0\u00a0Az alezredes eml\u00e9keztetett: t\u00f6bb mint 4 h\u00f3napja \u00e1ll\u00edtott\u00e1k vissza Magyarorsz\u00e1g teljes schengeni bels\u0151 szakasz\u00e1n ideiglenesen a hat\u00e1rellen\u0151rz\u00e9st, az\u00f3ta a teherforgalomban 449 539 j\u00e1rm\u0171vet engedtek be az orsz\u00e1g ter\u00fclet\u00e9re \u00e1tutaz\u00e1si c\u00e9llal \u00e9s 352 417 teherg\u00e9pkocsit magyarorsz\u00e1gi \u00fati c\u00e9llal. A legforgalmasabb \u00e1tkel\u0151 Hegyeshalom volt, ott szeptember \u00f3ta \u00e1tutaz\u00e1si c\u00e9llal 104 614 teheraut\u00f3 hajthatott be Magyarorsz\u00e1gra, m\u00edg 68 619 j\u00e1rm\u0171 \u00e9rkezett ezen a hat\u00e1r\u00e1tkel\u0151n kereszt\u00fcl Magyarorsz\u00e1gra. M\u00e1sodik legforgalmasabb hat\u00e1r\u00e1tkel\u0151k Rajka volt, ahol a nemzetk\u00f6zi teherforgalomban 197 130 teherg\u00e9pkocsit engedtek be Magyarorsz\u00e1gra.\u00a0\u00a0\n\u00a0\u00a0\u00a0\u00a0Ismertette: jelenleg z\u00f6kken\u0151mentes a forgalom az orsz\u00e1g hat\u00e1r\u00e1tkel\u0151in\u00e9l, azonban a teherforgalomban a bel\u00e9p\u0151oldalon Csan\u00e1dpalot\u00e1n\u00e1l 2 \u00f3r\u00e1s, R\u00f6szk\u00e9n\u00e9l 3 \u00f3r\u00e1s, Tomp\u00e1n\u00e1l pedig 2 \u00f3r\u00e1s v\u00e1rakoz\u00e1ssal kell sz\u00e1molni.\n\u00a0\u00a0\u00a0\u00a0Az alezredes elmondta azt is, hogy az elm\u00falt 24 \u00f3r\u00e1ban maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt 184 emberrel szemben int\u00e9zkedtek a rend\u0151r\u00f6k, a jogszab\u00e1ly hat\u00e1lybal\u00e9p\u00e9se \u00f3ta pedig \u00f6sszesen 19 148-cal szemben.\n\u00a0\u00a0\u00a0\u00a0Kiss R\u00f3bert elmondta: 174-en az \u00f6nkorm\u00e1nyzati rendeletek ellen\u00e9re sem viselt\u00e9k a maszkot k\u00f6zter\u00fcleten, k\u00f6z\u00fcl\u00fck 49 embert figyelmeztet\u00e9sben r\u00e9szes\u00edtettek, 67-et helysz\u00edni b\u00edrs\u00e1ggal s\u00fajtottak, 58-at pedig feljelentettek. Tov\u00e1bbi egy emberrel szemben az\u00e9rt int\u00e9zkedtek, mert a t\u00f6megk\u00f6zleked\u00e9sben nem viselt maszkot, 9-en pedig bev\u00e1s\u00e1rl\u00f3k\u00f6zpontban nem vagy nem megfelel\u0151en hordt\u00e1k a v\u00e9d\u0151eszk\u00f6zt.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 700 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 196 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 504 esetben pedig az \u00fczletek korl\u00e1tozott nyitvatart\u00e1s\u00e1ra vonatkoz\u00f3 szab\u00e1lyokat nem vett\u00e9k figyelembe.\n\u00a0\u00a0\u00a0\u00a0K\u00f6z\u00f6lte: h\u00e9tf\u0151n a kij\u00e1r\u00e1si tilalommal kapcsolatos szab\u00e1lyok megs\u00e9rt\u00e9se miatt 319 emberrel szemben int\u00e9zkedtek a rend\u0151r\u00f6k. A november 4-\u00e9t\u0151l hat\u00e1lyos kij\u00e1r\u00e1si korl\u00e1toz\u00e1s, majd az azt november 11-\u00e9t\u0151l felv\u00e1lt\u00f3 kij\u00e1r\u00e1si tilalom alatt m\u00e1r t\u00f6bb mint 24 244 ezer esetben kellett int\u00e9zkedni\u00fck a rend\u0151r\u00f6knek szab\u00e1lyszeg\u0151kkel szemben.\n\u00a0\u00a0\u00a0\u00a0Az elm\u00falt napon is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 54 esetben l\u00e9ptek fel. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 9524-szer int\u00e9zkedtek.\n\u00a0\u00a0\u00a0\u00a0Az elm\u00falt napon 9991 esetben ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban l\u00e9v\u0151ket. H\u00e9tf\u0151n 3871 ilyen korl\u00e1toz\u00f3 int\u00e9zked\u00e9st rendeltek el, jelenleg 25 532-en vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 2857-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - ismertette az alezredes.\n\nMTI 2021. janu\u00e1r 12.\n\n"}]