[{"date": "2021-01-19 13:42", "url": "https://koronavirus.gov.hu/cikkek/operativ-torzs-hetfon-150-emberrel-szemben-intezkedtek-rendorok-szabalytalan-maszkviseles", "h1": "Operat\u00edv t\u00f6rzs: h\u00e9tf\u0151n 150 emberrel szemben int\u00e9zkedtek a rend\u0151r\u00f6k szab\u00e1lytalan maszkvisel\u00e9s miatt", "body": "\nA maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt 150 emberrel szemben int\u00e9zkedtek a rend\u0151r\u00f6k az elm\u00falt 24 \u00f3r\u00e1ban - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese online sajt\u00f3t\u00e1j\u00e9koztat\u00f3n kedden.\n\n\n\u00a0Kiss R\u00f3bert alezredes hozz\u00e1tette: 121 emberrel szemben az\u00e9rt kellett int\u00e9zkedni, mert a t\u00edzezer lakosn\u00e1l nagyobb telep\u00fcl\u00e9seken megszegt\u00e9k a maszkvisel\u00e9sre vonatkoz\u00f3 \u00f6nkorm\u00e1nyzati rendeletet, k\u00f6z\u00fcl\u00fck 33-an figyelmeztet\u00e9st kaptak, 58-cal szemben helysz\u00edni b\u00edrs\u00e1got szabtak ki, 30-at pedig feljelentettek a rend\u0151r\u00f6k. T\u00f6megk\u00f6zleked\u00e9si eszk\u00f6z\u00f6k\u00f6n, azok v\u00e1rakoz\u00f3helyein 10, \u00fczletekben \u00e9s bev\u00e1s\u00e1rl\u00f3k\u00f6zpontokban pedig 19 emberrel szemben int\u00e9zkedtek a rend\u0151r\u00f6k a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt.\n\u00a0\u00a0\u00a0\u00a0A v\u00e9delmi int\u00e9zked\u00e9sekr\u0151l sz\u00f3l\u00f3 korm\u00e1nyrendelet szeptember 21-ei hat\u00e1lyba l\u00e9p\u00e9se \u00f3ta 20 341 emberrel szemben int\u00e9zkedtek maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre, sz\u00f3rakoz\u00f3helyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 korl\u00e1toz\u00f3 int\u00e9zked\u00e9sek megszeg\u00e9se miatt eddig 704 rend\u0151ri int\u00e9zked\u00e9sre volt sz\u00fcks\u00e9g, ebb\u0151l 198 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 506 esetben pedig az \u00fczletek korl\u00e1tozott nyitvatart\u00e1s\u00e1ra \u00e9s az \u00fczletben val\u00f3 tart\u00f3zkod\u00e1sra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0H\u00e9tf\u0151n egy \u00fczlet ideiglenes bez\u00e1r\u00e1sr\u00f3l d\u00f6nt\u00f6ttek a rend\u0151r\u00f6k:. Somogy megy\u00e9ben egy t\u0171z- \u00e9s munkav\u00e9delmi \u00fczlet ellen\u0151rz\u00e9sekor azt tapasztalt\u00e1k, hogy sem a tulajdonos, sem az alkalmazott nem viseli a maszkot. A jogszab\u00e1ly hat\u00e1lyba l\u00e9p\u00e9se \u00f3ta 115 \u00fczlet ideiglenes bez\u00e1r\u00e1sr\u00f3l d\u00f6nt\u00f6ttek a rend\u0151r\u00f6k.\n\u00a0\u00a0\u00a0\u00a0Kiss R\u00f3bert elmondta: h\u00e9tf\u0151n 254 ember ellen int\u00e9zkedtek a rend\u0151r\u00f6k a kij\u00e1r\u00e1si tilalom \u00e9s a k\u00f6zter\u00fcleti magatart\u00e1si szab\u00e1lyok, k\u00f6zter\u00fcleti csoportosul\u00e1sok tilalm\u00e1nak megs\u00e9rt\u00e9se miatt. A kij\u00e1r\u00e1si korl\u00e1toz\u00e1s november 4-\u00e9n l\u00e9pett hat\u00e1lyba, ezt november 11-\u00e9n a kij\u00e1r\u00e1si tilalom v\u00e1ltotta fel; november 4-\u00e9t\u0151l a rend\u0151r\u00f6knek 27 052 szab\u00e1lyszeg\u0151vel szemben kellett int\u00e9zkedni\u00fck.\n\u00a0\u00a0\u00a0\u00a0H\u00e9tf\u0151n a Magyarorsz\u00e1g ter\u00fclet\u00e9n val\u00f3 \u00e1tutaz\u00e1s szab\u00e1lyainak megs\u00e9rt\u00e9se miatt 63-szor int\u00e9zkedtek. A beutaz\u00e1si korl\u00e1toz\u00e1sr\u00f3l sz\u00f3l\u00f3 korm\u00e1nyrendelet szeptember 1-jei hat\u00e1lybal\u00e9p\u00e9se \u00f3ta 10 005-sz\u00f6r int\u00e9zkedtek a rend\u0151r\u00f6k e szab\u00e1lyok megs\u00e9rt\u0151i ellen.\n\u00a0\u00a0\u00a0\u00a0Kiss R\u00f3bert elmondta azt is, hogy h\u00e9tf\u0151n 3056 hat\u00f3s\u00e1gi h\u00e1zi karant\u00e9nt rendeltek el. Jelenleg 18 523-an vannak hat\u00f3s\u00e1gi h\u00e1zi karant\u00e9nban, k\u00f6z\u00fcl\u00fck 1708-an regisztr\u00e1ltak az online ellen\u0151rz\u00e9sre kifejlesztett mobilalkalmaz\u00e1sra. A rend\u0151r\u00f6k 9761 helysz\u00edni ellen\u0151rz\u00e9st tartottak a hat\u00f3s\u00e1gi h\u00e1zi karant\u00e9nban l\u00e9v\u0151kn\u00e9l h\u00e9tf\u0151n.\n\u00a0\u00a0\u00a0\u00a0Az alezredes k\u00e9rd\u00e9sre v\u00e1laszolva k\u00f6z\u00f6lte: a j\u00e1rv\u00e1ny\u00fcgyi k\u00e9sz\u00fclts\u00e9g idej\u00e9n elrendelt k\u00f6telez\u0151 maszkhaszn\u00e1lat bevezet\u00e9se \u00f3ta csaknem n\u00e9gy h\u00f3nap telt el, \u00edgy a maszkvisel\u00e9si k\u00f6telezetts\u00e9g a k\u00f6zter\u00fcleteken, a t\u00f6megk\u00f6zleked\u00e9si eszk\u00f6z\u00f6k\u00f6n, \u00fczletekben a lakoss\u00e1g mindennapjainak a r\u00e9sz\u00e9v\u00e9 v\u00e1lt. Nincs ez m\u00e1sk\u00e9nt a vesz\u00e9lyhelyzetben elrendelt v\u00e9delmi int\u00e9zked\u00e9sekkel sem - jegyezte meg. Hozz\u00e1tette: azt tapasztalj\u00e1k, a lakoss\u00e1g meg\u00e9rtette az operat\u00edv t\u00f6rzs t\u00f6rekv\u00e9s\u00e9t, \"hogy a maszkvisel\u00e9s a magunk illetve a m\u00e1sok \u00e9lete, testi \u00e9ps\u00e9ge, eg\u00e9szs\u00e9gv\u00e9delme \u00e9rdek\u00e9ben rendk\u00edv\u00fcl fontos\".\n\u00a0\u00a0\u00a0\u00a0Az \u00e1llampolg\u00e1ri jogk\u00f6vet\u00e9s hat\u00e1rozottan javul, \u00e9s ez megmutatkozik a rend\u0151ri int\u00e9zked\u00e9sek adataiban is - mondta Kiss R\u00f3bert.\n\nMTI 2021. janu\u00e1r 19.\n\n"}]