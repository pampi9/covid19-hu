[{"date": "2021-01-22 19:08", "url": "https://koronavirus.gov.hu/cikkek/emmi-szombaton-tartjak-kozepiskolai-felveteli-kozponti-irasbeli-vizsgakat", "h1": "Emmi: szombaton tartj\u00e1k a k\u00f6z\u00e9piskolai felv\u00e9teli k\u00f6zponti \u00edr\u00e1sbeli vizsg\u00e1kat", "body": "\nSzombaton tartj\u00e1k a k\u00f6z\u00e9piskolai felv\u00e9teli k\u00f6zponti \u00edr\u00e1sbeli vizsg\u00e1kat, az \u00e9retts\u00e9gik sor\u00e1n m\u00e1r alkalmazott \u00e9s bev\u00e1lt j\u00e1rv\u00e1ny\u00fcgyi szab\u00e1lyok szigor\u00fa betart\u00e1sa mellett - k\u00f6z\u00f6lte az Emberi Er\u0151forr\u00e1sok Miniszt\u00e9riuma p\u00e9nteken az MTI-vel.\n\n\n\u00a0A t\u00e1rca t\u00e1j\u00e9koztat\u00e1sa szerint az \u00edr\u00e1sbeli k\u00e9t r\u00e9szb\u0151l \u00e1ll: el\u0151bb 45 perces magyar nyelv \u00e9s irodalom, majd egy sz\u00fcnet ut\u00e1n 45 perces matematika feladatsor v\u00e1r a di\u00e1kokra.\n\u00a0\u00a0\u00a0\u00a0A vizsg\u00e1kat - a j\u00e1rv\u00e1nyhelyzetre val\u00f3 tekintettel - a kor\u00e1bbiakn\u00e1l l\u00e9nyegesen t\u00f6bb, 535 helysz\u00ednen szervezt\u00e9k meg, ezzel is cs\u00f6kkentve a j\u00e1rv\u00e1ny\u00fcgyi kock\u00e1zatokat. Az idei felv\u00e9telire 75 ezer tanul\u00f3 jelentkezett.\n\u00a0\u00a0\u00a0\u00a0A k\u00f6zlem\u00e9nyben r\u00e1mutattak: a j\u00e1rv\u00e1nyhelyzettel kapcsolatban elrendelt v\u00e1ltoz\u00e1sokat az emberi er\u0151forr\u00e1sok miniszter\u00e9nek 16/2020. sz\u00e1m\u00fa EMMI hat\u00e1rozata r\u00f6gz\u00edtette, amely december 4-e \u00f3ta el\u00e9rhet\u0151 az Oktat\u00e1si Hivatal honlapj\u00e1n. A miniszter hat\u00e1rozata alapj\u00e1n a hagyom\u00e1nyos janu\u00e1r 28-i p\u00f3tl\u00e1si lehet\u0151s\u00e9gen t\u00fal febru\u00e1r 5-\u00e9n \u00fajabb p\u00f3tnapot biztos\u00edtanak, ezen azok a tanul\u00f3k vehetnek r\u00e9szt, akik igazoltan COVID-19 betegs\u00e9g, karant\u00e9n vagy egy\u00e9b, \u00f6nhib\u00e1jukon k\u00edv\u00fcli elh\u00e1r\u00edthatatlan ok miatt nem tudtak r\u00e9szt venni az \u00edr\u00e1sbeli vizsg\u00e1n. Ezt janu\u00e1r 29-\u00e9n 16 \u00f3r\u00e1ig jelezhetik ann\u00e1l a k\u00f6z\u00e9pfok\u00fa int\u00e9zm\u00e9nyn\u00e9l, ahov\u00e1 a jelentkez\u00e9st a tanul\u00f3 eredetileg beadta.\n\u00a0\u00a0\u00a0\u00a0Az alkalmazand\u00f3 eg\u00e9szs\u00e9gv\u00e9delmi \u00f3vint\u00e9zked\u00e9seket tartalmaz\u00f3 aj\u00e1nl\u00e1s szint\u00e9n egy h\u00f3napja megtekinthet\u0151 az Oktat\u00e1si Hivatal honlapj\u00e1n. Ennek \u00e9rtelm\u00e9ben az int\u00e9zm\u00e9nyekbe kiz\u00e1r\u00f3lag testh\u0151m\u00e9rs\u00e9klet-m\u00e9r\u00e9st k\u00f6vet\u0151en, maszkban lehet bel\u00e9pni, a vizsga sor\u00e1n egy teremben legfeljebb 10 tanul\u00f3 lehet.\n\u00a0\u00a0\u00a0\u00a0V\u00e9d\u0151maszk visel\u00e9se a fel\u00fcgyel\u0151 tan\u00e1rok sz\u00e1m\u00e1ra k\u00f6telez\u0151, a vizsg\u00e1z\u00f3k sz\u00e1m\u00e1ra a tanteremben aj\u00e1nlott. Minden helysz\u00ednen biztos\u00edtj\u00e1k a szervez\u0151k a megfelel\u0151 mennyis\u00e9g\u0171 k\u00e9zfert\u0151tlen\u00edt\u0151 szert, emellett a tanker\u00fcletek v\u00e9d\u0151keszty\u0171t is biztos\u00edtanak a vizsgadolgozatok kezel\u00e9s\u00e9ben \u00e9s jav\u00edt\u00e1s\u00e1ban r\u00e9sztvev\u0151 pedag\u00f3gusoknak.\n\u00a0\u00a0\u00a0\u00a0Az elj\u00e1r\u00e1sban val\u00f3 r\u00e9szv\u00e9tel egy\u00e9bk\u00e9nt nem k\u00f6telez\u0151, a k\u00f6z\u00e9piskol\u00e1k mintegy fel\u00e9ben nem sz\u00fcks\u00e9ges a k\u00f6zponti felv\u00e9teli \u00edr\u00e1sbeli, ezek az int\u00e9zm\u00e9nyek saj\u00e1t felv\u00e9teli elj\u00e1r\u00e1sukat k\u00f6vetik. Az iskol\u00e1k jelent\u0151s r\u00e9sz\u00e9ben ugyanakkor a t\u00faljelentkez\u00e9s miatt indokolt a felv\u00e9teliz\u0151k teljes\u00edtm\u00e9ny\u00e9nek egys\u00e9ges elvek szerinti rangsorol\u00e1sa. Mivel visszat\u00e9r\u0151 k\u00e9rd\u00e9s, hogy az \u00edr\u00e1sbeli felv\u00e9teli t\u00fal k\u00f6nny\u0171, vagy t\u00fal neh\u00e9z volt-e, a szakt\u00e1rca felh\u00edvta a figyelmet arra, hogy a vizsga c\u00e9lja a tanul\u00f3i teljes\u00edtm\u00e9ny objekt\u00edv m\u00e9r\u00e9se, ez\u00e9rt az egys\u00e9ges \u00edr\u00e1sbeli feladatsor elt\u00e9r\u0151 neh\u00e9zs\u00e9g\u0171 feladatokat tartalmaz, \u00e9ppen ett\u0151l alkalmas arra, hogy a vizsg\u00e1z\u00f3k rangsorol\u00e1sa megt\u00f6rt\u00e9nhessen. Az el\u0151z\u0151 \u00e9vek nyilv\u00e1nosan el\u00e9rhet\u0151 eredm\u00e9nyei azt igazolj\u00e1k, hogy a neh\u00e9zs\u00e9g foka \u00e9ppen ennek a c\u00e9lnak megfelel\u0151.\n\u00a0\u00a0\u00a0\u00a0A vizsg\u00e1kra a felk\u00e9sz\u00fcl\u00e9st seg\u00edti, hogy az Oktat\u00e1si Hivatal honlapj\u00e1n el\u00e9rhet\u0151 az \u00f6sszes kor\u00e1bbi feladatsor a jav\u00edt\u00f3kulcsokkal egy\u00fctt - jelezt\u00e9k.\n\nMTI 2021. janu\u00e1r 22.\n\u00a0\n\n"}]