[{"date": "2021-01-11 09:45", "url": "https://koronavirus.gov.hu/cikkek/menczer-mintegy-1400-beruhazast-tamogatott-tavaly-kormany", "h1": "Menczer: mintegy 1400 beruh\u00e1z\u00e1st t\u00e1mogatott tavaly a korm\u00e1ny", "body": "\nK\u00fcl\u00f6nb\u00f6z\u0151 programokon kereszt\u00fcl tavaly mintegy 1400 beruh\u00e1z\u00e1st t\u00e1mogatott a korm\u00e1ny. A beruh\u00e1z\u00f3k azt v\u00e1llalt\u00e1k, hogy 264 600 munkahelyet meg\u0151riznek \u00e9s t\u00f6bb mint 12 600-at l\u00e9trehoznak - mondta a K\u00fclgazdas\u00e1gi \u00e9s K\u00fcl\u00fcgyminiszt\u00e9rium t\u00e1j\u00e9koztat\u00e1s\u00e9rt \u00e9s Magyarorsz\u00e1g nemzetk\u00f6zi megjelen\u00edt\u00e9s\u00e9\u00e9rt felel\u0151s \u00e1llamtitk\u00e1ra h\u00e9tf\u0151n az M1 aktu\u00e1lis csatorn\u00e1n.\n\n\nMenczer Tam\u00e1s elmondta: a koronav\u00edrus-j\u00e1rv\u00e1ny miatt ind\u00edtott programokon kereszt\u00fcl t\u00e1mogatott c\u00e9gek 85 sz\u00e1zal\u00e9ka magyar volt.\n\u00a0\u00a0\u00a0\u00a0Felh\u00edvta a figyelmet, hogy a Site Selection amerikai lap harmadj\u00e1ra v\u00e1lasztotta Magyarorsz\u00e1got a vil\u00e1g t\u00edz legkedveltebb befektet\u00e9si helysz\u00edne k\u00f6z\u00e9.\nAz \u00e1llamtitk\u00e1r szerint ennek t\u00f6bb oka van: egyr\u00e9szt a befektet\u0151k a politikai stabilit\u00e1st keresik, m\u00e1sr\u00e9szt a szorgalmas, k\u00e9pzett \u00e9s tehets\u00e9ges munkaer\u0151t, harmadr\u00e9szt pedig az infrastrukt\u00far\u00e1t. Ezek mind rendelkez\u00e9sre \u00e1llnak Magyarorsz\u00e1gon, \u00e9s a korm\u00e1ny programjai is vonz\u00f3k - mondta.\n\u00a0\u00a0\u00a0\u00a0Hozz\u00e1tette, figyelembe kell venni azt is, hogy a j\u00e1rv\u00e1ny hat\u00e1s\u00e1ra a c\u00e9gek gy\u00e1rakat z\u00e1rtak be a vil\u00e1g sz\u00e1mos pontj\u00e1n, \u00e9s egy \u00faj verseny indult, hogy a gy\u00e1rt\u00f3kapacit\u00e1sokat hova helyezz\u00e9k el.\n\"Magyarorsz\u00e1g ebbe a versenybe benevezett, mondhatn\u00e1m, hogy ebbe a versenybe is, \u00e9s ennek k\u00f6sz\u00f6nhet\u0151, hogy egyre t\u00f6bb v\u00e1llalkoz\u00e1s, egyre t\u00f6bb nemzetk\u00f6zi c\u00e9g figyel fel r\u00e1nk\" - fogalmazott Menczer Tam\u00e1s.\n\u00a0\u00a0\u00a0\u00a0Arra a felvet\u00e9sre, hogy Magyarorsz\u00e1g t\u00f6bb vakcinagy\u00e1rt\u00f3val is t\u00e1rgyal, azt monda, a korm\u00e1ny minden lehets\u00e9ges forr\u00e1st megvizsg\u00e1l, hiszen az a c\u00e9l, hogy megmentse az emberek \u00e9let\u00e9t. Mivel a Pfizer-vakcin\u00e1b\u00f3l csak kev\u00e9s \u00e9rkezik, ez\u00e9rt m\u00e1s olt\u00f3anyagra is sz\u00fcks\u00e9g van.\nA Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban elmondta azt is, a k\u00f6z\u00f6s uni\u00f3s vakcinabeszerz\u00e9s \"nem lett volna rossz \u00f6tlet, de az a gond, hogy ezt elrontott\u00e1k, mert csak k\u00e9sve szerz\u0151d\u00f6tt Br\u00fcsszel, p\u00e9ld\u00e1ul a Pfizer-BioNTech c\u00e9gekkel.\n\u00a0\u00a0\u00a0\u00a0Hozz\u00e1tette, m\u00edg az uni\u00f3 novemberben, addig az Egyes\u00fclt \u00c1llamok \u00e9s az Egyes\u00fclt Kir\u00e1lys\u00e1g m\u00e1r j\u00faliusban szerz\u0151d\u00e9st k\u00f6t\u00f6tt a gy\u00e1rt\u00f3val. \"Teh\u00e1t Br\u00fcsszel elk\u00e9sett \u00e9s kisebb mennyis\u00e9gre k\u00f6t\u00f6tt szerz\u0151d\u00e9st\" - h\u00edvta fel a figyelmet.\n\nMTI 2021. janu\u00e1r 11.\n\n"}]