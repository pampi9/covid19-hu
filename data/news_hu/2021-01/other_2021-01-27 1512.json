[{"date": "2021-01-27 15:12", "url": "https://koronavirus.gov.hu/cikkek/novak-25-ev-alattiak-szja-mentessege-fiatalok-sajat-labra-allasat-segiti", "h1": "Nov\u00e1k: a 25 \u00e9v alattiak szja-mentess\u00e9ge a fiatalok saj\u00e1t l\u00e1bra \u00e1ll\u00e1s\u00e1t seg\u00edti", "body": "\nA koronav\u00edrus-j\u00e1rv\u00e1ny ellen\u00e9re is t\u00e1mogatjuk a fiatalokat. A 25 \u00e9v alattiak 2022-re tervezett szem\u00e9lyij\u00f6vedelemad\u00f3-mentess\u00e9ge abban seg\u00edt, hogy a fiatalok saj\u00e1t l\u00e1bukra \u00e1llva indulhassanak neki az \u00e9letnek - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter szerd\u00e1n a korm\u00e1ny\u00fcl\u00e9s sz\u00fcnet\u00e9ben a Karmelita kolostorban \u00fajs\u00e1g\u00edr\u00f3kkal.\u00a0\n\nNov\u00e1k Katalin szerint ez azt jelenti, hogy a fiataloknak j\u00f6v\u0151re nagyj\u00e1b\u00f3l 22 sz\u00e1zal\u00e9kkal emelkedhet a j\u00f6vedelme. Ez \u00e1tlagosan mintegy 40 ezer forintot is meghalad\u00f3 havi megtakar\u00edt\u00e1st jelent, \u00e9ves szinten pedig f\u00e9lmilli\u00f3 forinttal emelheti j\u00f6vedelm\u00fcket, \u00edgy megtakar\u00edt\u00e1saikat.\n\u00a0\u00a0\u00a0\u00a0K\u00f6z\u00f6lte, sz\u00e1m\u00edt\u00e1saik szerint \u00e9vente mintegy 280 ezer fiatalt \u00e9rint majd a lehet\u0151s\u00e9g a mostani foglalkoztat\u00e1si adatokat figyelembe v\u00e9ve. A fiatalok szja-mentess\u00e9g\u00e9t a korm\u00e1ny befektet\u00e9snek tekinti, \u00e9s az \u00e9ves szinten nagyj\u00e1b\u00f3l mintegy 140 milli\u00e1rd forintot jelent a k\u00f6lts\u00e9gvet\u00e9s sz\u00e1m\u00e1ra.\n\u00a0\u00a0\u00a0\u00a0A csal\u00e1dok\u00e9rt felel\u0151s t\u00e1rca n\u00e9lk\u00fcli miniszter azt hangoztatta, a magyar fiatalok a fogantat\u00e1s pillanat\u00e1t\u00f3l a feln\u0151tt\u00e9 v\u00e1l\u00e1son kereszt\u00fcl a csal\u00e1dalap\u00edt\u00e1son \u00e1t, eg\u00e9sz \u00e9let\u00fckben sz\u00e1m\u00edthatnak a korm\u00e1ny seg\u00edts\u00e9g\u00e9re.\n\u00a0\u00a0\u00a0\u00a0Nov\u00e1k Katalin erre egyebek mellett a babak\u00f6tv\u00e9nyt, az ingyenes b\u00f6lcs\u0151d\u00e9t, \u00f3vod\u00e1t, iskol\u00e1t eml\u00edtette, tov\u00e1bb\u00e1 az els\u0151 idegen nyelvi vizsga megszerz\u00e9s\u00e9t, a kresz-tanfolyam elv\u00e9gz\u00e9s\u00e9t, valamint a tov\u00e1bbtanul\u00f3knak a di\u00e1khitel lehet\u0151s\u00e9g\u00e9t. Hozz\u00e1tette: a csal\u00e1dalap\u00edt\u00e1s mellett elk\u00f6telezett fiatalok sz\u00e1m\u00edthatnak tov\u00e1bb\u00e1 a babav\u00e1r\u00f3 t\u00e1mogat\u00e1sra, a h\u00e1zass\u00e1gi \u00e9s csal\u00e1di ad\u00f3kedvezm\u00e9nyre, a csal\u00e1di otthonteremt\u00e9si kedvezm\u00e9nyre (csok) \u00e9s sz\u00e1mos m\u00e1s otthonteremt\u00e9si t\u00e1mogat\u00e1sra.\n\u00a0\u00a0\u00a0\u00a0K\u00f6z\u00f6lte, a v\u00e1rhat\u00f3an 2022. janu\u00e1r 1-j\u00e9t\u0151l bevezetend\u0151 szja-mentess\u00e9ggel a korm\u00e1ny a csal\u00e1dalap\u00edt\u00e1s el\u0151tt \u00e1ll\u00f3 fiatal feln\u0151tteknek k\u00edv\u00e1n seg\u00edts\u00e9get ny\u00fajtani. Ilyen lehet\u0151s\u00e9g csak Lengyelorsz\u00e1gon van, mi a lengyel p\u00e9ld\u00e1t k\u00f6vetj\u00fck - mondta a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter.\n\u00a0\u00a0\u00a0\u00a0K\u00e9rd\u00e9sekre v\u00e1laszolva azt mondta, azoknak a fiataloknak, akik eddig anyagi megfontol\u00e1sb\u00f3l gondolkodtak k\u00fclf\u00f6ldi munkav\u00e1llal\u00e1sban, v\u00e1rhat\u00f3an m\u00e1r kev\u00e9sb\u00e9 lesz az vonz\u00f3. Azt szeretn\u00e9nk, ha minden magyar azt \u00e9rezn\u00e9, Magyarorsz\u00e1gon van a j\u00f6v\u0151je, \u00e9s itthon szeretne csal\u00e1dot alap\u00edtani, gyereket nevelni, boldogulni, \u00e9lni; a korm\u00e1ny erre k\u00edn\u00e1l lehet\u0151s\u00e9get a k\u00fcl\u00f6nb\u00f6z\u0151 t\u00e1mogat\u00e1sokkal - mondta Nov\u00e1k Katalin.\n\u00a0\u00a0\u00a0\u00a0K\u00f6z\u00f6lte azt is, hogy az szja-mentess\u00e9gre vonatkoz\u00f3 j\u00f6vedelem-hat\u00e1rr\u00f3l m\u00e9g nem d\u00f6nt\u00f6ttek, arr\u00f3l el\u0151bb a fiatalok \u00e9rdekk\u00e9pviseleti szervezeteivel egyeztetnek; jelenleg m\u00e9g dolgoznak a beny\u00fajtand\u00f3 t\u00f6rv\u00e9nyjavaslaton.\n\u00a0\u00a0\u00a0\u00a0Orb\u00e1n Viktor janu\u00e1r 15-\u00e9n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban jelentette be, hogy legk\u00e9s\u0151bb 2022. janu\u00e1r 1-j\u00e9t\u0151l teljes j\u00f6vedelemad\u00f3-mentess\u00e9get kapnak a 25 \u00e9v alattiak. A minisztereln\u00f6k azt mondta, ez k\u00f6r\u00fclbel\u00fcl 130-150 milli\u00e1rd forintba ker\u00fcl. Hozz\u00e1tette, az \u00e1tlagfizet\u00e9sekig \u00e9rdemes megadni a teljes ad\u00f3kedvezm\u00e9nyt a fiataloknak.\n\nMTI 2021. janu\u00e1r 27.\n\n"}]