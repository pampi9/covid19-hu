[{"date": "2021-01-29 11:46", "url": "https://koronavirus.gov.hu/cikkek/fulop-attila-kovetkezo-harom-napban-1845-szocialis-intezmenybe-jut-el-vakcina", "h1": "F\u00fcl\u00f6p Attila: a k\u00f6vetkez\u0151 h\u00e1rom napban 1845 szoci\u00e1lis int\u00e9zm\u00e9nybe jut el a vakcina", "body": "\n\u00a0Orsz\u00e1gosan 1845 szoci\u00e1lis int\u00e9zm\u00e9nybe jut el a koronav\u00edrus elleni vakcina a k\u00f6vetkez\u0151 h\u00e1rom napban - k\u00f6z\u00f6lte az Emberi Er\u0151forr\u00e1sok Miniszt\u00e9rium\u00e1nak szoci\u00e1lis \u00fcgyek\u00e9rt felel\u0151s \u00e1llamtitk\u00e1ra Budapesten, a II. ker\u00fcleti \u00c1rp\u00e1d-h\u00e1zi Szent Erzs\u00e9bet Szoci\u00e1lis Otthonban p\u00e9nteken, ahol reggel elkezd\u0151d\u00f6tt az int\u00e9zm\u00e9ny gondozottjainak \u00e9s dolgoz\u00f3inak beolt\u00e1sa.\n\n\nF\u00fcl\u00f6p\u00a0Attila hozz\u00e1tette: az olt\u00f3anyag id\u0151sotthonokba, fogyat\u00e9kos otthonokba, pszichi\u00e1triai- \u00e9s szenved\u00e9lybeteg-otthonokba jut el, \u00e9s az el\u0151zetes jelentkez\u00e9sek alapj\u00e1n 60 ezer embert fognak beoltani vele.\n\u00a0\u00a0\u00a0\u00a0Eddig ezekben az int\u00e9zm\u00e9nyekben a v\u00e9d\u0151eszk\u00f6zt alapvet\u0151en a maszk, az over\u00e1ll jelentette, most viszont a leghat\u00e9konyabb v\u00e9delem, a vakcina \u00e9rkezik - mondta. Megfogalmaz\u00e1sa szerint a vakcina bead\u00e1sa a bentlak\u00f3k, a dolgoz\u00f3k \u00e9s a hozz\u00e1tartoz\u00f3k sz\u00e1m\u00e1ra is biztons\u00e1got \u00e9s megnyugv\u00e1st fog jelenteni.\n\u00a0\u00a0\u00a0\u00a0Az \u00e1llamtitk\u00e1r kiemelte: a korm\u00e1nyhivatalok biztos\u00edtj\u00e1k, hogy minden int\u00e9zm\u00e9nybe eljusson a vakcina, ahova k\u00e9rt\u00e9k. T\u00f6bb mint 220 telephelyre m\u00e1r cs\u00fct\u00f6rt\u00f6k\u00f6n meg\u00e9rkezett az olt\u00f3anyag, a fennmarad\u00f3 int\u00e9zm\u00e9nyekbe pedig a k\u00f6vetkez\u0151 h\u00e1rom napban juttatj\u00e1k el - f\u0171zte hozz\u00e1.\nNagy Viktor, a katolikus fenntart\u00e1s\u00fa int\u00e9zm\u00e9ny vezet\u0151je arr\u00f3l besz\u00e9lt, hogy lak\u00f3ik 97 sz\u00e1zal\u00e9ka ig\u00e9nyelte a vakcin\u00e1t. K\u00f6zl\u00e9se szerint a koronav\u00edrus-j\u00e1rv\u00e1ny kezdet\u00e9t\u0151l nagy hangs\u00falyt helyeztek a t\u00e1j\u00e9koztat\u00e1sra. Olyan felvil\u00e1gos\u00edt\u00f3 kamp\u00e1nyokat tartottak, amelyek el\u0151seg\u00edtett\u00e9k az ell\u00e1tottak hozz\u00e1jut\u00e1s\u00e1t a \"megfelel\u0151 \u00e9s re\u00e1lis\" inform\u00e1ci\u00f3khoz - jelezte.\nAz int\u00e9zm\u00e9nyvezet\u0151 besz\u00e1molt arr\u00f3l is, hogy az otthon lak\u00f3i r\u00e9sz\u00e9r\u0151l hatalmas v\u00e1rakoz\u00e1s \u00f6vezte az olt\u00f3anyag \u00e9rkez\u00e9s\u00e9t, egyebek mellett a l\u00e1togat\u00e1si tilalom felold\u00e1s\u00e1t rem\u00e9lik t\u0151le.\n\nMTI 2021. janu\u00e1r 29.\n\n"}]