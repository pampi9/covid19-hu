[{"date": "2021-01-08 14:11", "url": "https://koronavirus.gov.hu/cikkek/az-eu-tovabbi-oltoanyagbeszerzesrol-egyezett-meg-pfizer-es-biontech-vallalatokkal", "h1": "Az EU tov\u00e1bbi olt\u00f3anyagbeszerz\u00e9sr\u0151l egyezett meg a Pfizer \u00e9s a BioNTech v\u00e1llalatokkal", "body": "\nAz Eur\u00f3pai Bizotts\u00e1g tov\u00e1bbi 300 milli\u00f3 adag, koronav\u00edrus elleni olt\u00f3anyag beszerz\u00e9s\u00e9r\u0151l egyezett meg a Pfizer \u00e9s a BioNTech v\u00e1llalatokkal - jelentette be test\u00fclet eln\u00f6ke p\u00e9nteken.\n\n\nUrsula von der Leyen t\u00e1j\u00e9koztat\u00e1sa szerint az \u00fajabb vakcinasz\u00e1ll\u00edtm\u00e1ny a m\u00e1sodik negyed\u00e9vben lesz el\u00e9rhet\u0151 az Eur\u00f3pai Uni\u00f3 tag\u00e1llamai sz\u00e1m\u00e1ra.\n\u00a0\u00a0\u00a0\u00a0Az uni\u00f3s bizotts\u00e1g eln\u00f6ke br\u00fcsszeli sajt\u00f3t\u00e1j\u00e9koztat\u00f3j\u00e1n k\u00f6z\u00f6lte, az \u00faj szerz\u0151d\u00e9s a kor\u00e1bbi 300 milli\u00f3 adaggal egy\u00fctt m\u00e1r 600 milli\u00f3 d\u00f3zis olt\u00f3anyagot tesz \u00e9rhet\u0151v\u00e9 az eur\u00f3paiak sz\u00e1m\u00e1ra.\n\u00a0\u00a0\u00a0\u00a0Mint eml\u00e9keztett, szerd\u00e1n enged\u00e9lyezt\u00e9k a Moderna amerikai gy\u00f3gyszerc\u00e9g koronav\u00edrus elleni vakcin\u00e1j\u00e1nak uni\u00f3s alkalmaz\u00e1s\u00e1t, \u00edgy hamarosan legkevesebb 380 milli\u00f3 eur\u00f3painak, az uni\u00f3s lakoss\u00e1g mintegy 80 sz\u00e1zal\u00e9k\u00e1nak a beolt\u00e1sa v\u00e1lik lehet\u0151v\u00e9. Hozz\u00e1tette: m\u00e1s vakcinagy\u00e1rt\u00f3k olt\u00f3anyagai hamarosan szint\u00e9n forgalomba hozatali enged\u00e9lyt kaphatnak az EU-ban.\n\u00a0\u00a0\u00a0\u00a0A Pfizer amerikai gy\u00f3gyszeripari v\u00e1llalat \u00e9s a BioNTech n\u00e9met biotechnol\u00f3giai c\u00e9g k\u00f6z\u00f6s fejleszt\u00e9s\u0171 olt\u00f3anyag\u00e1b\u00f3l 300 milli\u00f3 adag beszerz\u00e9s\u00e9r\u0151l november v\u00e9g\u00e9n k\u00f6t\u00f6tt szerz\u0151d\u00e9st az Eur\u00f3pai Bizotts\u00e1g, \u00e9s december 21-\u00e9n enged\u00e9lyezte a koronav\u00edrus elleni vakcina alkalmaz\u00e1s\u00e1t az EU-ban. Az olt\u00e1sok bead\u00e1sa kar\u00e1csonykor kezd\u0151d\u00f6tt meg a tagorsz\u00e1gokban.\n\u00a0\u00a0\u00a0\u00a0A Szputnyik V orosz vakcina eur\u00f3pai alkalmaz\u00e1s\u00e1ra vonatkoz\u00f3 k\u00e9rd\u00e9sre v\u00e1laszolva Ursula von der Leyen kijelentette: minden olt\u00f3anyagnak, amely az EU piac\u00e1ra ker\u00fcl, \u00e1t kell esnie az Eur\u00f3pai Gy\u00f3gyszer\u00fcgyn\u00f6ks\u00e9g (EMA) vizsg\u00e1lat\u00e1n.\n\u00a0\u00a0\u00a0\u00a0Ezzel \u00f6sszef\u00fcgg\u00e9sben kiemelte: az Eur\u00f3pai Bizotts\u00e1g t\u00f6bb mint elegend\u0151 biztons\u00e1gos \u00e9s hat\u00e9kony, koronav\u00edrus elleni olt\u00f3anyag beszerz\u00e9s\u00e9r\u00f3l k\u00f6z\u00f6tt szerz\u0151d\u00e9st a gy\u00f3gyszergy\u00e1rt\u00f3kkal. \"Az Eur\u00f3pai Uni\u00f3 teljes vakcinabeszerz\u00e9si csomagja 2,3 milli\u00e1rd adagot jelent, ami t\u00f6bb mint elegend\u0151 az EU teljes lakoss\u00e1g\u00e1nak\" - fogalmazott.\n\u00a0\u00a0\u00a0\u00a0Sajt\u00f3t\u00e1j\u00e9koztat\u00f3j\u00e1n Ursula von der Leyen kiemelte azt is, hogy a k\u00f6z\u00f6sen kialak\u00edtott uni\u00f3s olt\u00e1si strat\u00e9gia \u00e9rtelm\u00e9ben a tag\u00e1llamok nem t\u00e1rgyalhatnak k\u00fcl\u00f6n a gy\u00f3gyszergy\u00e1rt\u00f3kkal, \u00e9s nem k\u00f6thetnek vel\u00fck egy\u00e9ni szerz\u0151d\u00e9seket a vakcinabeszerz\u00e9sr\u0151l.\n\u00a0\u00a0\u00a0\u00a0Az Eur\u00f3pai Gy\u00f3gyszer\u00fcgyn\u00f6ks\u00e9g (EMA) a p\u00e9nteken k\u00f6zz\u00e9tett \u00e1ll\u00e1sfoglal\u00e1sban azt \u00edrta, hogy a Pfizer \u00e9s a BioNTech koronav\u00edrus elleni vakcin\u00e1j\u00e1nak egy fiol\u00e1ja \u00f6t helyett hat ember beolt\u00e1s\u00e1t teszi lehet\u0151v\u00e9. Mint \u00edrt\u00e1k: ez azt jelenti, hogy 20 sz\u00e1zal\u00e9kkal t\u00f6bb ember beolt\u00e1sa lehets\u00e9ges.\n\nMTI 2021. janu\u00e1r 8.\n\n"}]