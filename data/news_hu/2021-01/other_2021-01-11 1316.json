[{"date": "2021-01-11 13:16", "url": "https://koronavirus.gov.hu/cikkek/operativ-torzs-hetvegen-610-szer-intezkedtek-rendorok-szabalytalan-maszkviseles-miatt", "h1": "Operat\u00edv t\u00f6rzs: a h\u00e9tv\u00e9g\u00e9n 610-szer int\u00e9zkedtek a rend\u0151r\u00f6k a szab\u00e1lytalan maszkvisel\u00e9s miatt", "body": "\nA maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt a h\u00e9tv\u00e9g\u00e9n 610 emberrel szemben int\u00e9zkedtek a rend\u0151r\u00f6k - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a h\u00e9tf\u0151i online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes hozz\u00e1tette: 535 emberrel szemben az\u00e9rt kellett int\u00e9zkedni, mert a t\u00edzezer lakosn\u00e1l nagyobb telep\u00fcl\u00e9seken megszegt\u00e9k a maszkvisel\u00e9sre vonatkoz\u00f3 \u00f6nkorm\u00e1nyzati rendeletet. T\u00f6megk\u00f6zleked\u00e9si eszk\u00f6z\u00f6k\u00f6n, azok v\u00e1rakoz\u00f3helyein 18, \u00fczletekben \u00e9s bev\u00e1s\u00e1rl\u00f3k\u00f6zpontok ter\u00fclet\u00e9n pedig 57 emberrel szemben int\u00e9zkedtek a rend\u0151r\u00f6k, mert nem vagy nem megfelel\u0151en viselt\u00e9k a maszkot.\n\u00a0\u00a0\u00a0\u00a0A v\u00e9delmi int\u00e9zked\u00e9sekr\u0151l sz\u00f3l\u00f3 korm\u00e1nyrendelet szeptember 21-ei hat\u00e1lyba l\u00e9p\u00e9se \u00f3ta 18 964-szer kellett int\u00e9zkedni\u00fck a rend\u0151r\u00f6knek a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt.\n\u00a0\u00a0\u00a0\u00a0Kiss R\u00f3bert elmondta azt is, hogy a koronav\u00edrus-j\u00e1rv\u00e1ny elleni tov\u00e1bbi sikeres \u00e9s eredm\u00e9nyes v\u00e9dekez\u00e9s folytat\u00e1sa, az eddigi v\u00e9dekez\u00e9si eredm\u00e9nyek meg\u0151rz\u00e9se \u00e9rdek\u00e9ben a korm\u00e1ny febru\u00e1r 1-ig meghosszabb\u00edtotta a vesz\u00e9lyhelyzet idej\u00e9n alkalmazand\u00f3 v\u00e9delmi int\u00e9zked\u00e9seket, \u00edgy tov\u00e1bbra is hat\u00e1lyban maradnak a maszkvisel\u00e9sre, a kij\u00e1r\u00e1si korl\u00e1toz\u00e1sra, a k\u00f6zter\u00fcleti magatart\u00e1si szab\u00e1lyokra, valamint az \u00fczletekre \u00e9s a rendezv\u00e9nytart\u00e1sra vonatkoz\u00f3 szab\u00e1lyok.\n\u00a0\u00a0\u00a0\u00a0A boltokra, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 699 rend\u0151ri int\u00e9zked\u00e9sre volt sz\u00fcks\u00e9g. Ebb\u0151l 196 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 503 esetben pedig az \u00fczletek korl\u00e1tozott nyitva tart\u00e1s\u00e1ra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0A h\u00e9tv\u00e9g\u00e9n k\u00e9t \u00fczlet ideiglenes bez\u00e1r\u00e1s\u00e1r\u00f3l d\u00f6nt\u00f6tt a rend\u0151rs\u00e9g, ezzel m\u00e1r 114-re n\u0151tt azoknak az \u00fczleteknek, szolg\u00e1ltat\u00f3knak a sz\u00e1ma, amelyekn\u00e9l a rend\u0151rs\u00e9g a v\u00e9delmi szab\u00e1lyok be nem tart\u00e1sa miatt ilyen korl\u00e1toz\u00f3 int\u00e9zked\u00e9st rendelt el. Somogy megy\u00e9ben egy b\u00e1rdudvarnoki b\u00fcf\u00e9 7 napos ideiglenes bez\u00e1rat\u00e1s\u00e1r\u00f3l d\u00f6nt\u00f6ttek, mert a rend\u0151ri ellen\u0151rz\u00e9skor \u00e9pp n\u00e9gy vend\u00e9get szolg\u00e1ltak ki a vend\u00e9gl\u00e1t\u00f3helyen.\n\n\u00a0\u00a0\u00a0\u00a0K\u00f6z\u00f6lte: a h\u00e9tv\u00e9g\u00e9n a kij\u00e1r\u00e1si tilalommal kapcsolatos szab\u00e1lyok megs\u00e9rt\u00e9se miatt 1344 emberrel szemben int\u00e9zkedtek a rend\u0151r\u00f6k. Tov\u00e1bbi k\u00e9t ember a kutyas\u00e9t\u00e1ltat\u00e1s 500 m\u00e9teres k\u00f6rzet\u00e9re vonatkoz\u00f3 rendelkez\u00e9st, 19-en pedig a k\u00f6zter\u00fcleti csoportosul\u00e1s tilalm\u00e1nak szab\u00e1lyait szegt\u00e9k meg. A november 4-\u00e9t\u0151l hat\u00e1lyos kij\u00e1r\u00e1si korl\u00e1toz\u00e1s, majd az azt november 11-\u00e9t\u0151l felv\u00e1lt\u00f3 kij\u00e1r\u00e1si tilalom alatt m\u00e1r t\u00f6bb mint 23 ezer esetben kellett int\u00e9zkedni\u00fck a rend\u0151r\u00f6knek a szab\u00e1lyszeg\u0151vel szemben.\n\u00a0\u00a0\u00a0\u00a0Az alezredes ismertette: szombaton csendh\u00e1bor\u00edt\u00e1s miatt int\u00e9zkedtek a Budapesti Rend\u0151r-f\u0151kapit\u00e1nys\u00e1g munkat\u00e1rsai egy XIII. ker\u00fcleti lak\u00e1sban, ahonnan hangos zene sz\u00f3lt \u00e9s ez a t\u00f6bbi lak\u00f3 nyugalm\u00e1t zavarta. Az int\u00e9zked\u00e9s sor\u00e1n kider\u00fclt, hogy a lak\u00e1sban 20-an voltak, akik megszegt\u00e9k a mag\u00e1nrendezv\u00e9nyre vonatkoz\u00f3 szab\u00e1lyokat, \u00edgy vel\u00fck szemben szab\u00e1lys\u00e9rt\u00e9si feljelent\u00e9st tettek.\n\u00a0\u00a0\u00a0\u00a0A h\u00e9tv\u00e9g\u00e9n is ellen\u0151rizt\u00e9k a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat, a tranzitszab\u00e1lyokat megs\u00e9rt\u0151kkel szemben 161 esetben l\u00e9ptek fel. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 9470-szer int\u00e9zkedtek.\n\u00a0\u00a0\u00a0\u00a0Az elm\u00falt k\u00e9t napon 32 551 esetben ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban l\u00e9v\u0151ket. A h\u00e9tv\u00e9g\u00e9n 8145 ilyen korl\u00e1toz\u00f3 int\u00e9zked\u00e9st rendeltek el, jelenleg 21 979-en vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 2748-an v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze, betartj\u00e1k-e a karant\u00e9nszab\u00e1lyokat - ismertette az alezredes.\n\n\nMTI 2021. janu\u00e1r 11.\n\n"}]