[{"date": "2021-01-19 09:29", "url": "https://koronavirus.gov.hu/cikkek/novak-megerkeztek-az-elso-igenylesek-az-otthonfelujitasi-tamogatasra", "h1": "Nov\u00e1k: meg\u00e9rkeztek az els\u0151 ig\u00e9nyl\u00e9sek az otthonfel\u00faj\u00edt\u00e1si t\u00e1mogat\u00e1sra", "body": "\nA csal\u00e1dok t\u00e1mogat\u00e1sa kiemelt c\u00e9lja a korm\u00e1nyak, a koronav\u00edrus-j\u00e1rv\u00e1ny alatt is megker\u00fclhetetlen. M\u00e1r meg\u00e9rkeztek az els\u0151 ig\u00e9nyl\u00e9sek a janu\u00e1r 1-j\u00e9n indult otthonfel\u00faj\u00edt\u00e1si t\u00e1mogat\u00e1sra - jelentette be a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter kedden a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nNov\u00e1k Katalin ismertet\u00e9se szerint eddig mintegy harminc csal\u00e1d ny\u00fajtotta be ig\u00e9ny\u00e9t a legfeljebb 3 milli\u00f3 forintos otthonfel\u00faj\u00edt\u00e1si t\u00e1mogat\u00e1sra. Eml\u00e9keztetett arra, hogy a t\u00e1mogat\u00e1st a saj\u00e1t h\u00e1ztart\u00e1sukban legal\u00e1bb egy gyermeket nevel\u0151 sz\u00fcl\u0151k kaphatj\u00e1k meg. Arra h\u00edvta fel a figyelmet, hogy az otthonfel\u00faj\u00edt\u00e1si t\u00e1mogat\u00e1s a gyermek\u00fcket egyed\u00fcl nevel\u0151 sz\u00fcl\u0151knek, teh\u00e1t az egysz\u00fcl\u0151s csal\u00e1doknak is j\u00e1r.\n\u00a0\u00a0\u00a0\u00a0K\u00f6z\u00f6lte, az otthonfel\u00faj\u00edt\u00e1si t\u00e1mogat\u00e1s egy\u00e9ni \u00e9lethelyzetekre vonatkoz\u00f3 k\u00e9rd\u00e9seire a Magyar \u00c1llamkincst\u00e1r \u00fcgyf\u00e9lszolg\u00e1lat\u00e1n, call center\u00e9n \u00e9s honlapj\u00e1n tudnak v\u00e1laszolni a szakemberek.\n\u00a0\u00a0\u00a0\u00a0A korm\u00e1ny azt szeretn\u00e9, hogy Magyarorsz\u00e1gon mindenki saj\u00e1t tulajdon\u00fa otthonban \u00e9lhessen, \u00e9s a fiatalok min\u00e9l jobb k\u00f6r\u00fclm\u00e9nyek k\u00f6z\u00f6tt alap\u00edthassanak csal\u00e1dot, v\u00e1llalhassanak, nevelhessenek gyereket - hangoztatta a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter.\n\u00a0\u00a0\u00a0\u00a0Nov\u00e1k Katalin elmondta, egy friss kutat\u00e1s szerint Magyarorsz\u00e1gon t\u00edz emberb\u0151l kilenc nagyon fontosnak mondta, hogy saj\u00e1t tulajdon\u00fa otthona legyen. Egy m\u00e1sik felm\u00e9r\u00e9s szerint pedig a megk\u00e9rdezettek 64 sz\u00e1zal\u00e9ka tervezi otthona fel\u00faj\u00edt\u00e1s\u00e1t.\n\u00a0\u00a0\u00a0\u00a0A miniszter ezekre utalva arra eml\u00e9keztetett, hogy a korm\u00e1ny az \u00f6t \u00e9ve tart\u00f3 otthonteremt\u00e9si programmal az \u00faj otthonok megteremt\u00e9s\u00e9t, m\u00edg a janu\u00e1r 1-j\u00e9vel bevezetett fel\u00faj\u00edt\u00e1si programmal m\u00e1r a saj\u00e1t otthonok fel\u00faj\u00edt\u00e1s\u00e1t is t\u00e1mogatja.\n\u00a0\u00a0\u00a0\u00a0Nov\u00e1k Katalin k\u00f6z\u00f6lte, egy csal\u00e1dot alap\u00edt\u00f3 p\u00e1r ma m\u00e1r t\u00f6bb t\u00edzmilli\u00f3 forint seg\u00edts\u00e9get kaphat az otthonteremt\u00e9shez. A babav\u00e1r\u00f3 t\u00e1mogat\u00e1ssal, a csal\u00e1di otthonteremt\u00e9si kedvezm\u00e9nnyel (csok) \u00e9s az ehhez kapcsol\u00f3d\u00f3 15 milli\u00f3 forintos k\u00f6lcs\u00f6nnel ak\u00e1r 30 milli\u00f3 forint t\u00e1mogat\u00e1st is kaphatnak a fiatalok a magyar \u00e1llamt\u00f3l - mondta.\n\u00a0\u00a0\u00a0\u00a0Kit\u00e9rt arra is, hogy a korm\u00e1ny tervei szerint 2022. janu\u00e1r 1-j\u00e9t\u0151l a 25 \u00e9v alattiak szja-mentess\u00e9get kaphatnak munkaj\u00f6vedelm\u00fck ut\u00e1n, \u00e9s ez \u00fajabb t\u00e1mogat\u00e1st jelent a fiataloknak. Jelezte, ehhez hasonl\u00f3 mentess\u00e9g Lengyelorsz\u00e1gban m\u0171k\u00f6dik.\n\nMTI 2021. janu\u00e1r 19.\n\n"}]