[{"date": "2021-01-16 12:25", "url": "https://koronavirus.gov.hu/cikkek/brusszeli-forrasbol-kevesebb-mint-felmillio-embernek-elegendo-vakcina-erkezik-magyarorszagra", "h1": "Br\u00fcsszeli forr\u00e1sb\u00f3l kevesebb mint f\u00e9lmilli\u00f3 embernek elegend\u0151 vakcina \u00e9rkezik Magyarorsz\u00e1gra m\u00e1rcius v\u00e9g\u00e9ig", "body": "\nBr\u00fcsszeli forr\u00e1sb\u00f3l kevesebb mint f\u00e9lmilli\u00f3 ember beolt\u00e1s\u00e1ra elegend\u0151 vakcina \u00e9rkezik Magyarorsz\u00e1gra m\u00e1rcius v\u00e9g\u00e9ig az M1 aktu\u00e1lis csatorna korm\u00e1nyzati forr\u00e1sb\u00f3l sz\u00e1rmaz\u00f3 inform\u00e1ci\u00f3i szerint.\n\nA szombati ad\u00e1sban elhangzott, hogy a kabinet \"egy\u00e9rtelm\u0171en elhib\u00e1zottnak \u00e9s lehetetlen\u00fcl lass\u00fanak tartja Br\u00fcsszel vakcinabeszerz\u00e9s\u00e9t\".\nA korm\u00e1ny sz\u00e1m\u00edt\u00e1sai szerint ha csak Br\u00fcsszelre hagyatkozik Magyarorsz\u00e1g, akkor szeptember v\u00e9g\u00e9n\u00e9l el\u0151bb nem lehet feloldani a korl\u00e1toz\u00e1sokat.\nEz\u00e9rt a kabinet \u00fagy d\u00f6nt\u00f6tt, hogy Magyarorsz\u00e1g nem v\u00e1r Br\u00fcsszelre - tett\u00e9k hozz\u00e1.\nA minisztereln\u00f6k utas\u00edt\u00e1s\u00e1ra a P\u00e9nz\u00fcgyminiszt\u00e9rium a napokban t\u00f6bb t\u00edzmilli\u00e1rd forintot k\u00fcl\u00f6n\u00edtett a br\u00fcsszeli keretszerz\u0151d\u00e9sen k\u00edv\u00fcli vakcin\u00e1k beszerz\u00e9s\u00e9re. Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter kapott felhatalmaz\u00e1st a korm\u00e1nyt\u00f3l a t\u00e1rgyal\u00e1sokra - hangzott el a m\u0171sorban.\nMagyarorsz\u00e1g K\u00edna mellett Oroszorsz\u00e1ggal is egyeztet, az M1 \u00e9rtes\u00fcl\u00e9sei szerint Szijj\u00e1rt\u00f3 P\u00e9ter r\u00f6videsen Moszkv\u00e1ba utazik.\nKorm\u00e1nyk\u00f6r\u00f6kben az orosz \u00e9s a k\u00ednai vakcin\u00e1t is hat\u00e9konynak \u00e9s biztons\u00e1gosnak tartj\u00e1k, hiszen mindk\u00e9t k\u00e9sz\u00edtm\u00e9nnyel m\u00e1r t\u00f6bb milli\u00f3 embert beoltottak.\nA k\u00ednai \u00e9s az orosz vakcin\u00e1t haszn\u00e1lj\u00e1k az Egyes\u00fclt Arab Em\u00edrs\u00e9gekben \u00e9s Bahreinben is. Magyarorsz\u00e1g mindk\u00e9t orsz\u00e1ggal felvette a kapcsolatot, \u00e9s azok hat\u00f3s\u00e1gai pozit\u00edv tapasztalatokr\u00f3l sz\u00e1moltak be a Sinofarm k\u00ednai gy\u00e1rt\u00f3 vakcin\u00e1j\u00e1val \u00e9s az orosz olt\u00f3anyaggal kapcsolatban is.\nKorm\u00e1nyk\u00f6r\u00f6kben lehets\u00e9gesnek tartj\u00e1k, hogy m\u00e1rciusig ak\u00e1r k\u00e9tmilli\u00f3 ember beolt\u00e1s\u00e1ra is elegend\u0151 vakcina \u00e9rkezik Magyarorsz\u00e1gra Br\u00fcsszelen k\u00edv\u00fcli forr\u00e1sokb\u00f3l - hangzott el az M1-en.\n\nMTI\n\n"}]