[{"date": "2021-01-16 14:23", "url": "https://koronavirus.gov.hu/cikkek/folytatodik-az-ingyenes-teszteles-hetvegen", "h1": "Folytat\u00f3dik az ingyenes tesztel\u00e9s a h\u00e9tv\u00e9g\u00e9n", "body": "\nFolytat\u00f3dik az ingyenes koronav\u00edrus-tesztel\u00e9s a h\u00e9tv\u00e9g\u00e9n, ez\u00fattal a gyermekv\u00e9delemben \u00e9s a szoci\u00e1lis alapell\u00e1t\u00e1sban dolgoz\u00f3kat vonj\u00e1k be - hangzott el az M1 aktu\u00e1lis csatorna szombati m\u0171sor\u00e1ban.\n\nA sz\u0171r\u00e9st, amelyre csaknem 47 ezer embernek biztos\u00edtanak lehet\u0151s\u00e9get, a korm\u00e1nyhivatalok szervezik 127 helysz\u00ednen. A mint\u00e1kat egyetemi hallgat\u00f3k veszik le.\nAz M1 riportere k\u00f6z\u00f6lte, hogy a B\u00e9k\u00e9s Megyei Korm\u00e1nyhivatalba folyamatosan \u00e9rkeznek a tesztel\u00e9sre az emberek. Akik nyilatkoztak a csatorn\u00e1nak, azt mondt\u00e1k, hogy fontosnak tartj\u00e1k a sz\u0171r\u00e9st - tette hozz\u00e1. B\u00e9k\u00e9s megy\u00e9ben 4 helysz\u00ednen tesztelnek.\nSifter R\u00f3zsa Zala megyei korm\u00e1nymegb\u00edzott kiemelte, hogy id\u0151pontegyeztet\u00e9s alapj\u00e1n \u00e9rkeznek a sz\u0171r\u00e9sre az \u00e9rintettek. A korm\u00e1nyhivatal munkat\u00e1rsai mellett egyetemist\u00e1kat is bevontak a feladat ell\u00e1t\u00e1s\u00e1ba, 6 helysz\u00ednen tesztelnek - jegyezte meg.\nS\u00e1ra Botond f\u0151v\u00e1rosi korm\u00e1nymegb\u00edzott azt mondta, hogy Budapesten 13 helysz\u00ednt jel\u00f6ltek ki a sz\u0171r\u00e9sre. El\u0151zetesen 6400-b\u00f3l mintegy 500-an jelezt\u00e9k, hogy r\u00e9szt venn\u00e9nek a tesztel\u00e9sen, de ha olyan is elmegy, aki nem regisztr\u00e1lt, \u0151t is megvizsg\u00e1lj\u00e1k - hangs\u00falyozta.\n\n\nMTI\n\n"}]