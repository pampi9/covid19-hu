[{"date": "2021-01-26 10:15", "url": "https://koronavirus.gov.hu/cikkek/ujabb-segitseget-kapnak-kormanytol-gyed-en-levo-vagy-gyod-ban-reszesulo-szulok", "h1": "\u00dajabb seg\u00edts\u00e9get kapnak a Korm\u00e1nyt\u00f3l a GYED-en l\u00e9v\u0151 vagy GYOD-ban r\u00e9szes\u00fcl\u0151 sz\u00fcl\u0151k. ", "body": "\n\u00dajabb seg\u00edts\u00e9get kapnak a Korm\u00e1nyt\u00f3l a GYED-en l\u00e9v\u0151 vagy GYOD-ban r\u00e9szes\u00fcl\u0151 sz\u00fcl\u0151k. A minim\u00e1lb\u00e9r febru\u00e1r 1-jei emelked\u00e9s\u00e9nek k\u00f6sz\u00f6nhet\u0151en n\u0151 a gyermekgondoz\u00e1si d\u00edj (GYED), a diplom\u00e1s GYED, a gyermekek otthongondoz\u00e1si d\u00edja (GYOD) \u00e9s az els\u0151 sikeres nyelvvizsga megszerz\u00e9s\u00e9hez ny\u00fajtott \u00e1llami t\u00e1mogat\u00e1s \u00f6sszege is.\n\n\nA korm\u00e1ny sz\u00e1m\u00e1ra 2010 \u00f3ta kiemelt priorit\u00e1s a gyermeket nevel\u0151 csal\u00e1dok t\u00e1mogat\u00e1sa. A GYED maxim\u00e1lis \u00f6sszege 10 \u00e9v alatt, 2010-2020 k\u00f6z\u00f6tt t\u00f6bb mint k\u00e9tszeres\u00e9re emelkedett. A minim\u00e1lb\u00e9r n\u00f6veked\u00e9s\u00e9vel az ell\u00e1t\u00e1s maxim\u00e1lis \u00f6sszege id\u00e9n m\u00e9g tov\u00e1bb emelkedik, el\u00e9ri a brutt\u00f3 234 360,- forintot, m\u00edg a diplom\u00e1s GYED az alapk\u00e9pz\u00e9sben r\u00e9sztvev\u0151 hallgat\u00f3kn\u00e1l 117 180,- forintra, a mesterk\u00e9pz\u00e9sben r\u00e9sztvev\u0151k eset\u00e9ben 153 300,- forintra emelkedik visszamen\u0151legesen 2021. janu\u00e1r 1-t\u0151l.\n\nA tart\u00f3san beteg gyermek\u00fcket otthon \u00e1pol\u00f3k sz\u00e1m\u00e1ra vezette be a korm\u00e1ny 2019-ben a Gyermekek Otthongondoz\u00e1si D\u00edj\u00e1t (GYOD), amely ell\u00e1t\u00e1s a gyermek \u00e9letkor\u00e1t\u00f3l f\u00fcggetlen\u00fcl foly\u00f3s\u00edthat\u00f3. A korm\u00e1ny v\u00e1llalta, hogy az ell\u00e1t\u00e1s 2022-ig \u00e9vr\u0151l-\u00e9vre n\u00f6vekedni fog, el\u00e9rve az akkori minim\u00e1lb\u00e9r szintj\u00e9t. A GYOD \u00f6sszege 2021-ben a minim\u00e1lb\u00e9r 88%-ra, azaz 147 312,- forintra emelkedik.\nId\u00e9n is biztos\u00edtja a korm\u00e1ny a 35 \u00e9v alatti fiatalok nyelvvizsga d\u00edj\u00e1hoz sz\u00fcks\u00e9ges t\u00e1mogat\u00e1st. 2021-ben m\u00e1r legfeljebb 41 850 forintot ig\u00e9nyelhetnek vissza azok a fiatalok, akik sikeresen tett\u00e9k le az els\u0151 k\u00f6z\u00e9pfok\u00fa vagy fels\u0151fok\u00fa komplex nyelvvizsg\u00e1jukat. A Korm\u00e1ny ezzel - amellett, hogy seg\u00edti a fiatalok tov\u00e1bbtanul\u00e1s\u00e1t \u00e9s elhelyezked\u00e9s\u00e9t, - \u00fajabb terhet vesz le a sz\u00fcl\u0151k v\u00e1ll\u00e1r\u00f3l is. A t\u00e1mogat\u00e1s 2018-as bevezet\u00e9se \u00f3ta m\u00e1r t\u00f6bb mint 95 ezer fiatal kapta vissza a befizetett nyelvvizsga d\u00edj\u00e1t k\u00f6zel 3 milli\u00e1rd forint \u00e9rt\u00e9kben.\nKiad\u00f3: Csal\u00e1dok\u00e9rt Felel\u0151s T\u00e1rca N\u00e9lk\u00fcli Miniszter\n\n"}]