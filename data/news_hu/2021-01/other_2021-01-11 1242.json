[{"date": "2021-01-11 12:42", "url": "https://koronavirus.gov.hu/cikkek/szijjarto-nem-munkanelkuliseget-hanem-munkahelyteremtest-finanszirozzuk", "h1": "Szijj\u00e1rt\u00f3: Nem a munkan\u00e9lk\u00fclis\u00e9get, hanem a munkahelyteremt\u00e9st finansz\u00edrozzuk", "body": "\nA belga tulajdon\u00fa z\u00f6lds\u00e9gfeldolgoz\u00f3 Sugo Food Kft. 5,4 milli\u00e1rd forintb\u00f3l h\u00e1romelem\u0171 beruh\u00e1z\u00e1st, els\u0151 \u00fctemben \u00faj tortilla chips gy\u00e1rt\u00f3\u00fczemet val\u00f3s\u00edt meg bajai sz\u00e9khely\u00e9n. A fejleszt\u00e9shez a magyar korm\u00e1ny 1,7 milli\u00e1rd forint t\u00e1mogat\u00e1st biztos\u00edt - jelentette be a k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n Baj\u00e1n.\n\n\n\u00a0Szijj\u00e1rt\u00f3\u00a0P\u00e9ter elmondta: az \u00e9lelmiszeripar remek\u00fcl helyt\u00e1llt a vil\u00e1gj\u00e1rv\u00e1ny idej\u00e9n. A magyar \u00e9lelmiszeriparban m\u0171k\u00f6d\u0151 v\u00e1llalatoknak \u00e9s dolgoz\u00f3iknak k\u00f6sz\u00f6nhet\u0151en Magyarorsz\u00e1gon semmilyen ell\u00e1t\u00e1si probl\u00e9ma nem ad\u00f3dott, s\u0151t a tavalyi \u00e9v els\u0151 10 h\u00f3napj\u00e1ban tov\u00e1bbi 8 sz\u00e1zal\u00e9kkal tudott n\u00f6vekedni az \u00e1gazat teljes\u00edtm\u00e9nye, \u00e9s ma m\u00e1r 147 ezer embernek biztos\u00edtanak meg\u00e9lhet\u00e9st az \u00e9lelmiszeripari v\u00e1llalkoz\u00e1sok - fogalmazott a miniszter.\n\u00a0\u00a0\u00a0\u00a0Kiemelte: a belga v\u00e1llalatcsoport a mostani beruh\u00e1z\u00e1ssal \u00faj k\u00f6z\u00e9p-kelet-eur\u00f3pai gy\u00e1rt\u00f3k\u00f6zpontot hoz l\u00e9tre Magyarorsz\u00e1gon.\n\u00a0\u00a0\u00a0\u00a0A v\u00e1llalat a termel\u00e9s sor\u00e1n felhaszn\u00e1lt alapanyagokat a d\u00e9l-alf\u00f6ldi mez\u0151gazdas\u00e1gi termel\u0151kt\u0151l szerzi be. A fejleszt\u00e9sek teh\u00e1t \u00fajabb kereseteket jelentenek a helyi gazd\u00e1lkod\u00f3k sz\u00e1m\u00e1ra - f\u0171zte hozz\u00e1.\n\u00a0\u00a0\u00a0\u00a0Emellett a kapacit\u00e1sb\u0151v\u00fcl\u00e9s \u00e9s a \"r\u00e1gcs\u00e1lni val\u00f3k\" ir\u00e1nti keresletn\u00f6veked\u00e9s azt eredm\u00e9nyezi, hogy az itt el\u0151\u00e1ll\u00edtott term\u00e9kek 60 sz\u00e1zal\u00e9k\u00e1t m\u00e1r a k\u00fcls\u0151 piacokon fogj\u00e1k \u00e9rt\u00e9kes\u00edteni - sorolta.\n\u00a0\u00a0\u00a0\u00a0A t\u00e1rcavezet\u0151 eml\u00e9keztetett, ritk\u00e1n tapasztalni belga tulajdon\u00fa c\u00e9gek hazai fejleszt\u00e9s\u00e9t, ugyanakkor a belga v\u00e1llalatok m\u00e1r t\u00f6bb mint 500 milli\u00e1rd forintnyi beruh\u00e1z\u00e1ssal rendelkeznek Magyarorsz\u00e1gon.\n\u00a0\u00a0\u00a0\u00a0Szijj\u00e1rt\u00f3\u00a0P\u00e9ter hangs\u00falyozta, a vil\u00e1gj\u00e1rv\u00e1ny az eg\u00e9szs\u00e9g\u00fcgyi mellett rendk\u00edv\u00fcl komoly gazdas\u00e1gi kih\u00edv\u00e1sokat hozott, ebb\u0151l fakad\u00f3an a magyar \u00e1llamnak az is feladat\u00e1v\u00e1 v\u00e1lt, hogy megv\u00e9dje a j\u00e1rv\u00e1ny miatt vesz\u00e9lybe ker\u00fclt munkahelyeket.\n\u00a0\u00a0\u00a0\u00a0Eml\u00e9keztetett, az a strat\u00e9giai d\u00f6nt\u00e9s sz\u00fcletett, hogy nem a munkan\u00e9lk\u00fclis\u00e9get, hanem a munkan\u00e9lk\u00fclis\u00e9ggel szembeni harcot finansz\u00edrozza a magyar korm\u00e1ny. Ebben a k\u00fczdelemben pedig azok a Magyarorsz\u00e1gon m\u0171k\u00f6d\u0151 v\u00e1llalatok v\u00e1ltak sz\u00f6vets\u00e9geseiv\u00e9, amelyek korm\u00e1nyzati t\u00e1mogat\u00e1ssal ebben a neh\u00e9z id\u0151szakban is a beruh\u00e1z\u00e1s \u00e9s fejleszt\u00e9sek mellett d\u00f6nt\u00f6ttek - tette hozz\u00e1.\n\u00a0\u00a0\u00a0\u00a0A k\u00fclgazdas\u00e1gi \u00e9s k\u00fcl\u00fcgyminiszter kiemelte: az elm\u00falt hetekben \u00e9s h\u00f3napokban 1434 v\u00e1llalat \u00f6sszesen 1676 milli\u00e1rdnyi beruh\u00e1z\u00e1s\u00e1t ind\u00edtotta el Magyarorsz\u00e1gon.\n\u00a0\u00a0\u00a0\u00a0Yves De Vinck, a Sugo Food Kft. tulajdonos-\u00fcgyvzet\u0151 igazgat\u00f3ja elmondta: beruh\u00e1z\u00e1suk \"befektet\u00e9s a j\u00f6v\u0151be\". A bajai c\u00e9g 2019-es megv\u00e1s\u00e1rl\u00e1s\u00e1t k\u00f6vet\u0151en 1 milli\u00f3 eur\u00f3s befektet\u00e9ssel siker\u00fclt \u00e9letben tartani az \u00fczemet \u00e9s egy\u00fattal 150 ember munkahely\u00e9t megtartani.\n\u00a0\u00a0\u00a0\u00a0Hossz\u00fat\u00e1v\u00fa strat\u00e9giak\u00e9nt a Sugo Food Kft. tulajdonosa, a belga Roger & Roger csoport a 2020 \u00e9s 2024 k\u00f6z\u00f6tti id\u0151szakban egy 16 milli\u00f3 500 ezer eur\u00f3 \u00e9rt\u00e9k\u0171, h\u00e1romelem\u0171 beruh\u00e1z\u00e1s sor\u00e1n \u00faj tortilla chips gy\u00e1rt\u00f3-csomagol\u00f3 \u00fczemet, z\u00f6lds\u00e9g fagyaszt\u00f3sor- \u00e9s fagyasztott term\u00e9k-portf\u00f3li\u00f3b\u0151v\u00edt\u00e9st, valamint \u00faj fagyaszt\u00f3 rakt\u00e1r\u00e9p\u00fcletet val\u00f3s\u00edt meg bajai sz\u00e9khely\u00e9n.\n\u00a0\u00a0\u00a0\u00a0A fejleszt\u00e9s els\u0151 f\u00e1zisa, a 6 milli\u00f3 eur\u00f3b\u00f3l kialak\u00edtott \u00e9s 50 \u00faj munkahelyet teremt\u0151 tortilla chips gy\u00e1rt\u00f3\u00fczem febru\u00e1rban kezdi meg a m\u0171k\u00f6d\u00e9s\u00e9t.\n\u00a0\u00a0\u00a0\u00a0Zsig\u00f3 R\u00f3bert, a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter parlamenti \u00e1llamtitk\u00e1ra, a t\u00e9rs\u00e9g orsz\u00e1ggy\u0171l\u00e9si k\u00e9pvisel\u0151je kifejtette: k\u00f6sz\u00f6nhet\u0151en az itt gazd\u00e1lkod\u00f3k szorgalm\u00e1nak \u00e9s munk\u00e1j\u00e1nak, a b\u00e1cskai t\u00e9rs\u00e9g mindig is az orsz\u00e1g egyik legnagyobb \u00e9l\u00e9skamr\u00e1ja volt. Meg\u00e9lhet\u00e9s\u00fck, \u00e9s a bajai Sugo Food Kft.-n\u00e9l dolgoz\u00f3 t\u00f6bb mint 100 munkav\u00e1llal\u00f3 \u00e9s csal\u00e1dja szempontj\u00e1b\u00f3l is fontos volt, hogy ez az \u00e9lelmiszeripari v\u00e1llalkoz\u00e1s talpra \u00e1lljon \u00e9s meger\u0151s\u00f6dj\u00f6n.\n\u00a0\u00a0\u00a0\u00a0A v\u00e1llalat t\u00e1j\u00e9koztat\u00e1sa szerint, a Sugo Food Kft. el\u0151dje 1966-ban kezdte meg m\u0171k\u00f6d\u00e9s\u00e9t az \u00e1llami tulajdon\u00fa \"Mirelit\" egyik gy\u00e1regys\u00e9gek\u00e9nt. A v\u00e1llalat t\u00f6bb tulajdonosv\u00e1lt\u00e1son is \u00e1tesett, legut\u00f3bb 2019-ben. A belga \u00e9rdekelts\u00e9g\u0171 Greenyard v\u00e1llalat ugyanis 2019-ig Greenyard Frozen Hungary Kft. n\u00e9ven \u00fczemeltette a c\u00e9get. A tulajdonosv\u00e1lt\u00e1s h\u00e1tter\u00e9ben a 2018-ban kirobbant eur\u00f3pai liszt\u00e9ria-botr\u00e1ny \u00e1llt. A Roger & Roger 2019 m\u00e1jus\u00e1ban v\u00e1s\u00e1rolta meg az akkor \u00e9ppen bez\u00e1r\u00e1s el\u0151tt \u00e1ll\u00f3 bajai \u00fczemet.\n\u00a0\u00a0\u00a0\u00a0A Roger & Roger egy snack-gy\u00e1rt\u00f3 v\u00e1llalat, amely 1999-ben alakult. A t\u00e1rsas\u00e1g a Dick-csal\u00e1d tulajdona, akik a belga \u00e9lelmiszeriparban fontos szerepet j\u00e1tszanak. A c\u00e9g 2019-ben el\u00e9rt \u00e1rbev\u00e9tele konszolid\u00e1ltan 158,76 milli\u00f3 eur\u00f3 volt, a foglalkoztatottak 2019-es z\u00e1r\u00f3 l\u00e9tsz\u00e1ma 309. 2020 els\u0151 9 h\u00f3napj\u00e1ban a Roger & Roger bev\u00e9tele 126,06 milli\u00f3 eur\u00f3 volt, a foglalkoztatottak l\u00e9tsz\u00e1ma pedig ugyanezen id\u0151szakban 326 volt.\n\n\nMTI 2021. janu\u00e1r 11.\n\n"}]