[{"date": "2021-01-25 14:30", "url": "https://koronavirus.gov.hu/cikkek/orszagos-tisztifoorvos-mindegyik-vakcina-mukodik", "h1": "Orsz\u00e1gos tisztif\u0151orvos: mindegyik vakcina m\u0171k\u00f6dik", "body": "\nMindegyik vakcina m\u0171k\u00f6dik - jelentette ki az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs h\u00e9tf\u0151i online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia k\u00f6z\u00f6lte: a kutat\u00f3k \u00e9s a gy\u00e1rt\u00f3k a saj\u00e1t hipot\u00e9zis\u00fcknek, gyakorlatuknak megfelel\u0151en kezdenek kifejleszteni egy vakcin\u00e1t. Jelenleg \u00fagy t\u0171nik, hogy a koronav\u00edrus ellen mindegyik t\u00edpus\u00fa vakcina hat\u00e1sos - tette hozz\u00e1.\n\u00a0\u00a0\u00a0\u00a0Elmondta: a h\u00e9ten t\u00f6bb vakcinasz\u00e1ll\u00edtm\u00e1ny \u00e9rkezik. A Pfizert\u0151l \u00f6sszesen 36 270 ember beolt\u00e1s\u00e1ra elegend\u0151 olt\u00f3anyag j\u00f6n, m\u00edg a Moderna vas\u00e1rnapra \u00edg\u00e9rt tov\u00e1bbi 9 ezer ember beolt\u00e1s\u00e1ra elegend\u0151 mennyis\u00e9get.\n\u00a0\u00a0\u00a0\u00a0Jelezte: az AstraZeneca is bejelentette, hogy kevesebb olt\u00f3anyagot tud sz\u00e1ll\u00edtani az el\u0151zetesen \u00edg\u00e9rthez k\u00e9pest. Azt egyel\u0151re nem lehet tudni, hogy mikor \u00e9s mennyi vakcina \u00e9rkezik Magyarorsz\u00e1gra ett\u0151l a gy\u00e1rt\u00f3t\u00f3l - tette hozz\u00e1.\n\u00a0\u00a0\u00a0\u00a0K\u00f6z\u00f6lte, l\u00e1that\u00f3, hogy a lek\u00f6t\u00f6tt vakcinasz\u00e1ll\u00edtm\u00e1nyok akadoznak vagy nem az \u00edg\u00e9rt mennyis\u00e9gben \u00e9rkeznek, ez\u00e9rt is fontos, hogy mindent megtegyen a korm\u00e1ny az olt\u00f3anyagok mennyis\u00e9g\u00e9nek n\u00f6vel\u00e9s\u00e9\u00e9rt.\n\u00a0\u00a0\u00a0\u00a0Ez\u00e9rt is sz\u00fcletett meg\u00e1llapod\u00e1s az orosz f\u00e9llel - mondta -, e szerint egymilli\u00f3 ember beolt\u00e1s\u00e1ra elenged\u0151 (k\u00e9tmilli\u00f3 adag) Szputnyik V vakcina \u00e9rkezik majd Magyarorsz\u00e1gra. A k\u00e9sz\u00edtm\u00e9nyeket 30, 60 \u00e9s 90 napos sz\u00e1ll\u00edt\u00e1si id\u0151n bel\u00fcl, h\u00e1rom k\u00fcl\u00f6nb\u00f6z\u0151 r\u00e9szletben fogja megkapni Magyarorsz\u00e1g.\n\u00a0\u00a0\u00a0\u00a0Hozz\u00e1tette: az orosz vakcina besz\u00e1ll\u00edt\u00e1s\u00e1nak pontos id\u0151pontja m\u00e9g nem ismert.\n\u00a0\u00a0\u00a0\u00a0M\u00fcller Cec\u00edlia ezzel kapcsolatban hozz\u00e1tette: az Nemzeti N\u00e9peg\u00e9szs\u00e9g\u00fcgyi K\u00f6zpont (NNK) minden gy\u00e1rt\u00e1si t\u00e9telt bevizsg\u00e1l, ezek ut\u00e1n tudj\u00e1k a gy\u00e1rt\u00e1si t\u00e9teleket \"felszabad\u00edtani\". Ez a vizsg\u00e1lat vonatkozik a m\u00e1r Magyarorsz\u00e1gon l\u00e9v\u0151 \u00e9s a majdan \u00e9rkez\u0151 gy\u00e1rt\u00e1si t\u00e9telekre is.\n\u00a0\u00a0\u00a0\u00a0K\u00f6z\u00f6lte, ugyancsak meg\u00e1llapod\u00e1s k\u00e9sz\u00fcl a k\u00ednai Sinopharm c\u00e9g koronav\u00edrus elleni vakcin\u00e1j\u00e1nak v\u00e1s\u00e1rl\u00e1s\u00e1r\u00f3l. Ez a k\u00e9sz\u00edtm\u00e9ny el\u00f6lt, inaktiv\u00e1lt v\u00edrusvakcina, amely egy ismert, j\u00f3l m\u0171k\u00f6d\u0151 technol\u00f3gia. Utalt arra, hogy a H1N1 influenzaj\u00e1rv\u00e1ny idej\u00e9n csak ezek, a teljes el\u00f6lt v\u00edrust tartalmaz\u00f3 olt\u00f3anyagok voltak hat\u00e1sosak.\n\u00a0\u00a0\u00a0\u00a0Jelen pillanatban \u00fagy t\u0171nik - emelte ki -, hogy b\u00e1rmelyik vakcina megfelel\u0151 hat\u00e9konys\u00e1got \u00e9s biztons\u00e1got ny\u00fajt.\n\u00a0\u00a0\u00a0\u00a0Az orsz\u00e1gos tisztif\u0151orvos elmondta, eddig 146 695 ember kapta meg a v\u00e9d\u0151olt\u00e1s els\u0151 d\u00f3zis\u00e1t, 9403-an pedig m\u00e1r a m\u00e1sodik adagot is.\u00a0\nRegisztr\u00e1ci\u00f3 v\u00e9d\u0151olt\u00e1sra:\u00a0https://vakcinainfo.gov.hu/\n\u00a0\u00a0\u00a0\u00a0M\u00fcller Cec\u00edlia kit\u00e9rt arra, hogy a tapasztalatok azt mutatj\u00e1k: a m\u00e1sodik adag olt\u00f3anyag bead\u00e1sa ut\u00e1n \"picit hevesebb reakci\u00f3k jelentkeznek\". Az els\u0151 adagn\u00e1l jellemz\u0151en az ellenanyag-termel\u0151d\u00e9s indul meg a szervezetben, a m\u00e1sodik olt\u00e1s ut\u00e1n ennek tov\u00e1bbi termel\u0151d\u00e9s\u00e9vel egy\u00fctt beindul az \u00fagynevezett sejtes immunit\u00e1s - ismertette.\n\u00a0\u00a0\u00a0\u00a0Ekkor olyan sejtek (mem\u00f3riasejtek) alakulnak, amelyek eml\u00e9keznek a k\u00f3rokoz\u00f3ra. Ennek a folyamatnak lehet az a k\u00f6vetkezm\u00e9nye, hogy a m\u00e1sodik adag bead\u00e1sa ut\u00e1n er\u0151teljesebbek a helyi reakci\u00f3k: b\u0151rp\u00edr, h\u0151emelked\u00e9s, egy-k\u00e9t napos l\u00e1z, leverts\u00e9g, izomf\u00e1jdalom. A l\u00e1z paracetamol tartalm\u00fa k\u00e9sz\u00edtm\u00e9nyekkel enyh\u00edthet\u0151.\n\u00a0\u00a0\u00a0\u00a0Kiemelte, ezek a szervezet term\u00e9szetes reakci\u00f3i az olt\u00e1sra, \"nem kell t\u0151le megijedni\", az olt\u00f3anyag hat\u00e1soss\u00e1g\u00e1t mutatj\u00e1k.\n\u00a0\u00a0\u00a0\u00a0A tisztif\u0151orvos azt is kiemelte, hogy a k\u00f6vetkezetes int\u00e9zked\u00e9seknek \u00e9s az \u00e1llampolg\u00e1rok jogk\u00f6vet\u0151 magatart\u00e1s\u00e1nak k\u00f6sz\u00f6nhet\u0151en a magyar j\u00e1rv\u00e1ny\u00fcgyi adatok kedvez\u0151en alakulnak, de felh\u00edvta a figyelmet arra: t\u00f6bb k\u00f6rnyez\u0151 orsz\u00e1gban elindult a harmadik hull\u00e1m \u00e9s probl\u00e9m\u00e1t okoznak a mut\u00e1ns v\u00edrusok is.\n\u00a0\u00a0\u00a0\u00a0Az elm\u00falt napon 844 \u00faj fert\u0151z\u00f6ttet regisztr\u00e1ltak, \u00e9s jelent\u0151sen cs\u00f6kkent a koronav\u00edrus-sz\u00f6v\u0151dm\u00e9nyben elhunytak sz\u00e1ma is. A j\u00e1rv\u00e1ny kezdete \u00f3ta 12 024-en haltak bele a fert\u0151z\u00e9s sz\u00f6v\u0151dm\u00e9nyeibe Magyarorsz\u00e1gon. Kedvez\u0151 adatnak mondta, hogy egyre emelkedik a gy\u00f3gyultak sz\u00e1ma. \u0150k 243 092-en vannak, m\u00edg az akt\u00edv fert\u0151z\u00f6ttek sz\u00e1ma 105 302.\n\u00a0\u00a0\u00a0\u00a0K\u00f3rh\u00e1zban a fert\u0151z\u00e9ssel \u00f6sszef\u00fcgg\u00e9sben 3817 embert \u00e1polnak, k\u00f6z\u00fcl\u00fck 247-en vannak l\u00e9legeztet\u0151g\u00e9pen.\n\nMTI 2021. janu\u00e1r 25.\n\n"}]