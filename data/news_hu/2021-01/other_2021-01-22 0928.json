[{"date": "2021-01-22 09:28", "url": "https://koronavirus.gov.hu/cikkek/szijjarto-nagy-mennyisegu-orosz-vakcinat-vasarolt-magyarorszag", "h1": "Szijj\u00e1rt\u00f3: nagy mennyis\u00e9g\u0171 orosz vakcin\u00e1t v\u00e1s\u00e1rolt Magyarorsz\u00e1g", "body": "\nNagy mennyis\u00e9g\u0171 koronav\u00edrus elleni orosz vakcin\u00e1t v\u00e1s\u00e1rolt Magyarorsz\u00e1g Oroszorsz\u00e1gt\u00f3l - jelentette be Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter p\u00e9nteken Mihail Murasko orosz eg\u00e9szs\u00e9g\u00fcgyi miniszterrel k\u00f6z\u00f6s moszkvai online sajt\u00f3t\u00e1j\u00e9koztat\u00f3j\u00e1n.\n\n\nSzijj\u00e1rt\u00f3 P\u00e9ter k\u00f6z\u00f6lte, hogy az err\u0151l sz\u00f3l\u00f3 szerz\u0151d\u00e9st az Oroszorsz\u00e1gi K\u00f6zvetlen Befektet\u00e9si Alappal (RFPI) az \u00e9jszaka \u00edrt\u00e1k al\u00e1.\n\u00a0\u00a0\u00a0\u00a0\"Magyarorsz\u00e1g nemzeti \u00e9rdeke, hogy a vil\u00e1gj\u00e1rv\u00e1ny k\u00f6r\u00fclm\u00e9nyei k\u00f6zepette, az olt\u00e1s felgyors\u00edt\u00e1sa \u00e9rdek\u00e9ben \u00fajabb biztons\u00e1gos \u00e9s hat\u00e1sos olt\u00f3anyagot biztos\u00edtson\" - hangs\u00falyozta a t\u00e1rcavezet\u0151.\n\u00a0\u00a0\u00a0\u00a0R\u00e1mutatott, hogy a beszerz\u00e9s ember\u00e9leteket ment, \u00e9s felgyors\u00edtja a norm\u00e1lis \u00e9lethez val\u00f3 visszat\u00e9r\u00e9st Magyarorsz\u00e1gon. Eml\u00e9keztetett arra, hogy Magyarorsz\u00e1gon enged\u00e9lyezt\u00e9k a Szputnyik V v\u00e9szhelyzeti haszn\u00e1lat\u00e1t, \u00e9s az Orsz\u00e1gos Gy\u00f3gyszer\u00e9szeti \u00e9s \u00c9lelmez\u00e9s-eg\u00e9szs\u00e9g\u00fcgyi Int\u00e9zet (OGYI) szakemberei a helysz\u00ednen tanulm\u00e1nyozt\u00e1k a vakcina gy\u00e1rt\u00e1s\u00e1nak k\u00f6r\u00fclm\u00e9nyeit\n\u00a0\u00a0\u00a0\u00a0Murasko a t\u00e1rgyal\u00e1sok eredm\u00e9ny\u00e9t \u00e9s az egy\u00fcttm\u0171k\u00f6d\u00e9s perspekt\u00edv\u00e1it m\u00e9ltatva elmondta, hogy a Szputnyik V olt\u00f3anyag egyre t\u00f6bb orsz\u00e1gban j\u00e1rul hozz\u00e1 a vil\u00e1gj\u00e1rv\u00e1ny elleni v\u00e9dekez\u00e9shez.\n\u00a0\u00a0\u00a0\u00a0Szijj\u00e1rt\u00f3 P\u00e9ter a nap folyam\u00e1n Alekszandr Novak minisztereln\u00f6k-helyettessel, Nyikolaj Sulginov energetikai, Szergej Lavrov k\u00fcl\u00fcgy-, Gyenyisz Manturov kereskedelmi \u00e9s ipari miniszterrel, valamint Alekszej Millerrel, a Gazprom \u00e9s Alekszej Lihacsovval, a Roszatom vez\u00e9rigazgat\u00f3j\u00e1val t\u00e1rgyal majd.\n\nMTI 2021. janu\u00e1r 22.\n\n"}]