[{"date": "2021-01-10 22:39", "url": "https://koronavirus.gov.hu/cikkek/szlavik-janos-egyetlen-komolyabb-mellekhatast-sem-tapasztaltak-vakcina-beadasa-utan", "h1": "Szl\u00e1vik J\u00e1nos: egyetlen komolyabb mell\u00e9khat\u00e1st sem tapasztaltak a vakcina bead\u00e1sa ut\u00e1n", "body": "\nA koronav\u00edrus elleni vakcina bead\u00e1sa ut\u00e1n egyetlen komolyabb mell\u00e9khat\u00e1st sem tapasztaltak Magyarorsz\u00e1gon - mondta a D\u00e9l-pesti Centrumk\u00f3rh\u00e1z infektol\u00f3gus f\u0151orvosa vas\u00e1rnap este az M1 aktu\u00e1lis csatorn\u00e1n.\n\n\nSzl\u00e1vik J\u00e1nos k\u00f6z\u00f6lte, az olt\u00e1si reakci\u00f3k j\u00f3val alacsonyabb sz\u00e1mban fordulnak el\u0151, mint m\u00e1s kor\u00e1bbi v\u00e9d\u0151olt\u00e1sok eset\u00e9n. \u00c1tmeneti izoml\u00e1z, zsibbad\u00e1s, pirosod\u00e1s kialakulhat, de egyetlen komolyabb mell\u00e9khat\u00e1st sem \u00e9szleltek.\n\u00a0\u00a0\u00a0\u00a0Hozz\u00e1tette: a vil\u00e1gon t\u00f6bb milli\u00f3 embert oltottak m\u00e1r be a vakcin\u00e1val, \u00e9s a statisztik\u00e1k szerint 100 ezerb\u0151l egy esetben alakulhat ki olyan olt\u00e1si reakci\u00f3, amely miatt az orvosoknak be kell avatkozniuk, de ezek is csak \u00e1tmenetiek, \u00e9s az olt\u00f3k\u00f6zpontok fel vannak erre k\u00e9sz\u00fclve.\n\u00a0\u00a0\u00a0\u00a0Mindezek alapj\u00e1n a koronav\u00edrus elleni v\u00e9d\u0151olt\u00e1st Szl\u00e1vik J\u00e1nos mell\u00e9khat\u00e1smentesnek, biztons\u00e1gosnak \u00e9s hat\u00e9konynak nevezte.\n\u00a0\u00a0\u00a0\u00a0Kit\u00e9rt arra: a beoltottak t\u00f6bb mint 95 sz\u00e1zal\u00e9ka a m\u00e1sodik olt\u00e1st k\u00f6vet\u0151 egy h\u00e9t ut\u00e1n nem kapja el a v\u00edrust, de ha m\u00e9gis, akkor eg\u00e9szen biztosan nem lesz a betegs\u00e9g lefoly\u00e1sa s\u00falyos vagy tragikus.\n\u00a0\u00a0\u00a0\u00a0Azzal \u00f6sszef\u00fcgg\u00e9sben, hogy Pfizer/Biontech mellett a Moderna vakcin\u00e1ja is \u00e9rkezik Magyarorsz\u00e1gra, tov\u00e1bb\u00e1 az oxfordi AstraZeneca olt\u00f3anyaga is el\u00e9rhet\u0151 k\u00f6zels\u00e9gbe ker\u00fclt, azt mondta: az a j\u00f3, ha egy orsz\u00e1gba min\u00e9l t\u00f6bb \u00e9s t\u00f6bbf\u00e9le vakcina \u00e9rkezik. Az AstraZeneca m\u00e1s t\u00edpus\u00fa, de ez is teljesen biztons\u00e1gos \u00e9s hat\u00e9kony - tette hozz\u00e1.\n\u00a0\u00a0\u00a0\u00a0A f\u0151orvos arr\u00f3l is besz\u00e9lt, hogy j\u00f3k a tapasztalatai az eg\u00e9szs\u00e9g\u00fcgyben dolgoz\u00f3k olt\u00e1s\u00e1val kapcsolatban, egyre t\u00f6bben szeretn\u00e9k megv\u00e9deni magukat a fert\u0151z\u00e9st\u0151l, \u00e9s megakad\u00e1lyozni, hogy m\u00e1soknak \u00e1tadj\u00e1k azt.\u00a0\u00a0\n\u00a0\u00a0\u00a0\u00a0Elmondta: Eur\u00f3pa sok orsz\u00e1g\u00e1ban megjelent a j\u00e1rv\u00e1ny harmadik hull\u00e1ma, az olt\u00e1sok nem tartanak ott, hogy ezt megakad\u00e1lyozz\u00e1k. Szerinte Magyarorsz\u00e1gon a harmadik hull\u00e1mot csak a korl\u00e1toz\u00e1sok - a maszkhaszn\u00e1lat, kij\u00e1r\u00e1si tilalom, iskol\u00e1k bez\u00e1rts\u00e1ga, fert\u0151tlen\u00edt\u00e9sek - tudj\u00e1k megakad\u00e1lyozni, \u00edgy b\u00e1rmilyen neh\u00e9z, ezeket fenn kell tartani, \u00e9s a szab\u00e1lyokat be kell tartani.\n\u00a0\u00a0\u00a0\u00a0Arra a k\u00e9rd\u00e9sre, hogy mikor lehet fell\u00e9legezni, Szl\u00e1vik J\u00e1nos k\u00f6z\u00f6lte: az embereknek v\u00e9gig kell gondolniuk, mekkora az olt\u00e1si hajland\u00f3s\u00e1g, valamint azt, hogy megfert\u0151z\u0151dhetnek, \u00e9s megfert\u0151zhetik a csal\u00e1dtagjaikat is. Ez\u00e9rt fontosnak nevezte, hogy min\u00e9l t\u00f6bben oltass\u00e1k be magukat, hogy az \u00e9let visszat\u00e9rhessen a r\u00e9gi ker\u00e9kv\u00e1g\u00e1sba.\n\u00a0\u00a0\u00a0\u00a0Azt javasolta, az eg\u00e9szs\u00e9g\u00fcgyi \u00e9s a szoci\u00e1lis szf\u00e9r\u00e1ban dolgoz\u00f3k mindenk\u00e9ppen oltass\u00e1k be magukat, de ugyan\u00edgy a pedag\u00f3gusokat, az orsz\u00e1g m\u0171k\u00f6d\u00e9s\u00e9\u00e9rt felel\u0151s embereket is erre k\u00e9rte. K\u00fcl\u00f6n sz\u00f3lt a fiatalokhoz, hogy gondolkodjanak el azon, \u0151k is jelenthetik a \"j\u00e1rv\u00e1ny motorj\u00e1t\".\n\u00a0\u00a0\u00a0\u00a0Egy orsz\u00e1g akkor k\u00e9pes megbirk\u00f3zni a koronav\u00edrus-j\u00e1rv\u00e1nnyal, ha a lakoss\u00e1g 60-70 sz\u00e1zal\u00e9ka vagy \u00e1tesik a fert\u0151z\u00e9sen, vagy beoltatja mag\u00e1t - mondta a szakember.\n\nMTI 2021. janu\u00e1r 10., vas\u00e1rnap 22:03\n\n"}]