[{"date": "2021-01-22 10:25", "url": "https://koronavirus.gov.hu/cikkek/orban-minel-tobb-vakcinanak-kell-lennie-magyarorszagon", "h1": "Orb\u00e1n: min\u00e9l t\u00f6bb vakcin\u00e1nak kell lennie Magyarorsz\u00e1gon", "body": "\nEmber\u00e9letek m\u00falnak a vakcin\u00e1n, \u00e9s minden \u00e9let sz\u00e1m\u00edt, ez\u00e9rt fontos, hogy min\u00e9l t\u00f6bb vakcina legyen Magyarorsz\u00e1gon - mondta Orb\u00e1n Viktor minisztereln\u00f6k a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban p\u00e9nteken. Orb\u00e1n Viktor elmondta: nem tudj\u00e1k addig feloldani a korl\u00e1toz\u00e1sokat, am\u00edg nincs t\u00f6meges olt\u00e1s, a m\u00e1sodik hull\u00e1m \"magasra csapott\", nagy er\u0151ket kellett mozg\u00f3s\u00edtani, hogy megf\u00e9kezz\u00e9k.\n\n\nVakcinabeszerz\u00e9s\u00e9re van sz\u00fcks\u00e9g a korl\u00e1toz\u00e1sok miel\u0151bbi felold\u00e1s\u00e1hoz\nA korm\u00e1nyf\u0151 kiemelte: jelenleg mintegy 400 ezer olyan ember van, aki \u00e1tesett m\u00e1r a koronav\u00edrus okozta betegs\u00e9gen vagy beoltott\u00e1k. Ez alacsony sz\u00e1m, \u00e9s akkor lehet gondolkodni azon, hogy az \u00e9let visszat\u00e9rhet a norm\u00e1lis ker\u00e9kv\u00e1g\u00e1sba, amikor tudnak vakcin\u00e1t biztos\u00edtani az eg\u00e9szs\u00e9g\u00fcgyi dolgoz\u00f3knak, a szoci\u00e1lis otthonokban l\u00e9v\u0151knek, a 60 \u00e9v feletti kr\u00f3nikus betegeknek, a v\u00e9dekez\u00e9s egy\u00e9b szerepl\u0151inek - itt j\u00f6n a korm\u00e1ny is -, valamint az id\u0151seknek. Ekkor lehet majd arr\u00f3l besz\u00e9lni, hogy milyen \u00fctemben, hogyan szabadulhatunk meg a korl\u00e1toz\u00e1sokt\u00f3l - mondta. Hozz\u00e1tette: minden azon m\u00falik, hogy mennyi vakcin\u00e1t tudnak szerezni.\nA\u00a0 br\u00fcsszeli vakcinabeszerz\u00e9s lass\u00fa \u00e9s kev\u00e9s vakcina j\u00f6n \n\nOrb\u00e1n Viktor a vakcin\u00e1k eur\u00f3pai uni\u00f3s enged\u00e9lyez\u00e9s\u00e9vel kapcsolatban r\u00e1mutatott: ha csak egy-k\u00e9t olt\u00f3anyagot enged\u00e9lyeznek, az nem teremt versenyhelyzetet, pedig ha verseny van, akkor megmozdulnak a gy\u00e1rt\u00f3k.\nMegjegyezte: bizonyos c\u00e9geknek van vakcin\u00e1juk, de Br\u00fcsszel nem adja ki az enged\u00e9lyt, mik\u00f6zben m\u00e1shol m\u00e1r oltanak vele, \u00e9s olcs\u00f3bb is, mint a m\u00e1r forgalmazott olt\u00f3anyag.\nMagyarorsz\u00e1g k\u00e9nytelen a br\u00fcsszeli beszerz\u00e9sen t\u00fal is olt\u00f3anyagot beszerezni\n\nKifejtette: a cs\u00fct\u00f6rt\u00f6ki EU-cs\u00facson a lengyel minisztereln\u00f6k sz\u00f3lalt fel a visegr\u00e1di orsz\u00e1gok nev\u00e9ben, \u00e9s besz\u00e9lt arr\u00f3l, hogy ha az AstraZeneca j\u00f3 Nagy-Britanni\u00e1ban, akkor mi\u00e9rt nem j\u00f3 az eur\u00f3paiaknak, mi\u00e9rt nem adj\u00e1k ki r\u00e1 az enged\u00e9lyt. De nem magyar\u00e1zat kell, hanem vakcina, \u00e9s ha nem j\u00f6n Br\u00fcsszelb\u0151l, akkor m\u00e1shonnan kell szerezni, mert \"az nem lehets\u00e9ges, hogy az\u00e9rt haljanak meg magyar emberek, mert a br\u00fcsszeli vakcinabeszerz\u00e9s lass\u00fa\" - jelentette ki.\nA minisztereln\u00f6k k\u00f6z\u00f6lte: nem akar huzakodni Br\u00fcsszellel, mert az politikai huzakod\u00e1s lenne, de most ember\u00e9letekr\u0151l van sz\u00f3, \u00e9s majd a v\u00e1ls\u00e1g ut\u00e1n visszat\u00e9rhetnek arra, hogy a vakcinabeszerz\u00e9s k\u00f6zpontos\u00edt\u00e1sa helyett nem lett volna-e jobb, ha mindenki maga int\u00e9zi ezt, majd ut\u00e1na kell besz\u00e9lni arr\u00f3l, hogy Br\u00fcsszel j\u00f3l vagy rosszul cselekedett, de \"most itt van a baj\".\nT\u00e1rgyalunk az oxfordi, az orosz \u00e9s a k\u00ednai vakcin\u00e1r\u00f3l is\n\nKit\u00e9rt r\u00e1: p\u00e9nteken Moszkv\u00e1ban t\u00e1rgyal a magyar k\u00fcl\u00fcgyminiszter, rem\u00e9lhet\u0151leg min\u00e9l t\u00f6bb vakcin\u00e1t szerez. K\u00edn\u00e1val el\u0151rehaladott t\u00e1rgyal\u00e1sokat folytatnak, de akkor lesz onnan vakcina, ha megvan r\u00e1 az enged\u00e9ly - mondta. Hozz\u00e1tette: Szerbi\u00e1ban, a Vajdas\u00e1gban m\u00e1r haszn\u00e1lj\u00e1k ezt az olt\u00f3anyagot.\nMegjegyezte: az AstraZeneca vakcin\u00e1j\u00e1r\u00f3l folynak a t\u00e1rgyal\u00e1sok.\n\nAm\u00edg nincs elegend\u0151 vakcina, be kell tartani a v\u00e9delmi szab\u00e1lyokat\n\nOrb\u00e1n Viktor elmondta: nem tudj\u00e1k addig feloldani a korl\u00e1toz\u00e1sokat, am\u00edg nincs t\u00f6meges olt\u00e1s, a m\u00e1sodik hull\u00e1m \"magasra csapott\", nagy er\u0151ket kellett mozg\u00f3s\u00edtani, hogy megf\u00e9kezz\u00e9k.\nK\u00f6z\u00f6lte: a reggeli adatok alapj\u00e1n 1311 \u00faj fert\u0151z\u00f6tt van, \u00e9s 98 elhunyt, 3959-en vannak k\u00f3rh\u00e1zban, 274-en l\u00e9legeztet\u0151g\u00e9pen.\nAzt is mondta, hogy a j\u00f6v\u0151 h\u00e9ten hoznak d\u00f6nt\u00e9st az \u00e9retts\u00e9giz\u0151kr\u0151l \u00e9s tan\u00e1raikr\u00f3l, hogy az olt\u00e1s szempontj\u00e1b\u00f3l \"el\u0151rehozz\u00e1k-e \u0151ket\". De korai m\u00e9g arr\u00f3l besz\u00e9lni, hogyan oldhatj\u00e1k fel a korl\u00e1toz\u00e1sokat, a fontos, hogy mindenki betartsa a szab\u00e1lyokat - mutatott r\u00e1.\n\nA korm\u00e1ny v\u00e1rhat\u00f3an meghosszabb\u00edtja majd a rendk\u00edv\u00fcli jogrendet\n\nArr\u00f3l is besz\u00e9lt, hogy a korm\u00e1nynak joga van elrendelni k\u00e9t h\u00e9tre a rendk\u00edv\u00fcli jogrendet, ut\u00e1na elkezd\u0151dik a tavaszi \u00fcl\u00e9sszak \u00e9s a parlamenthez fordulnak ezzel a k\u00e9rd\u00e9ssel.\n\nA debreceni olt\u00f3anyaggy\u00e1rr\u00f3l\n\n\u00dagy l\u00e1tja, a legfontosabb tanuls\u00e1g, hogy nem engedheti meg mag\u00e1nak egy komoly orsz\u00e1g - \u00e9s Magyarorsz\u00e1g ilyen -, hogy egy ilyen j\u00e1rv\u00e1ny idej\u00e9n kilincselni kelljen vakcin\u00e1\u00e9rt. M\u00e9ltatlan helyzet volt az is, amikor l\u00e9legeztet\u0151g\u00e9peket kellett szerezni tavaly, ez\u00e9rt beind\u00edtott\u00e1k a magyarorsz\u00e1gi gy\u00e1rt\u00e1st - eml\u00e9keztetett.\nElmondta: elrendelt\u00e9k egy olyan gy\u00e1r fel\u00e9p\u00edt\u00e9s\u00e9t, amely b\u00e1rmilyen esetben, ha k\u00e9pesek kifejleszteni vakcin\u00e1t, sok olt\u00f3anyagot tud gy\u00e1rtani, \u00e9s ez a gy\u00e1r Debrecenben \u00e9p\u00fcl fel.\n\nN\u00e9gyezerrel t\u00f6bben dolgoztak decemberben, mint egy \u00e9vvel kor\u00e1bban\n\nA korm\u00e1nyf\u0151 arra is kit\u00e9rt, hogy a gazdas\u00e1g kulcsa a munka, \u00e9s \u0151 a munkahelyek sz\u00e1m\u00e1t n\u00e9zi el\u0151sorban. N\u00e9gyezerrel t\u00f6bben dolgoztak decemberben, mint egy \u00e9vvel kor\u00e1bban - k\u00f6z\u00f6lte.\nKiemelte: a magyar v\u00e1ls\u00e1gkezel\u00e9s arra \u00e9p\u00fcl, hogy a munkahelyeket v\u00e9dj\u00e9k meg, \u00e9s ehhez er\u0151s v\u00e1llalkoz\u00e1sok kellenek. Ez\u00e9rt kellett a hitelmorat\u00f3rium, az ad\u00f3cs\u00f6kkent\u00e9s, mert nem megszor\u00edt\u00e1s kell v\u00e1ls\u00e1g idej\u00e9n, hanem ad\u00f3cs\u00f6kkent\u00e9s \u00e9s fejleszt\u00e9s - fogalmazott.\n\nA baloldali megszor\u00edt\u00f3 politika helyett m\u00e1sfajta v\u00e1ls\u00e1gkezel\u00e9st v\u00e1lasztottunk\n\nA baloldali korm\u00e1nyok meggy\u0151z\u0151d\u00e9se volt, hogy a c\u00e9geket \u00e9s a bankokat kell menteni, \u00e9s ehhez az emberekt\u0151l kell forr\u00e1sokat \u00e1tcsoportos\u00edtani, ez\u00e9rt megszor\u00edt\u00e1sok voltak \u00e9s ad\u00f3emel\u00e9s - mondta. De ez nem v\u00e1lt be, ez\u00e9rt most ad\u00f3t cs\u00f6kkentenek, vissza\u00e9p\u00edtik a 13. havi nyugd\u00edjat, a 25 \u00e9v alattiaknak nem kell ad\u00f3t fizetni, t\u00e1mogatj\u00e1k a csal\u00e1dokat - sorolta. Hozz\u00e1f\u0171zte: a mostani v\u00e1ls\u00e1gkezel\u00e9s m\u0171k\u00f6dik \u00e9s \u00faj t\u00e1vlatokat nyit.\n\nAz olt\u00e1s igazol\u00e1s eur\u00f3pai szab\u00e1lyoz\u00e1s\u00e1r\u00f3l m\u00e9g nincs d\u00f6nt\u00e9s\n\nOrb\u00e1n Viktor elmondta: az EU-ban besz\u00e9lnek arr\u00f3l, hogy kell-e valamilyen igazolv\u00e1ny azoknak, akik \u00e1testek a koronav\u00edruson vagy kaptak olt\u00e1st, \u00e9s az az \u00e1ll\u00e1spont, hogy egys\u00e9ges adatb\u00e1zis kellene, de egyel\u0151re csak felbukkant a lehet\u0151s\u00e9g, a konkr\u00e9t v\u00e1laszokra m\u00e9g v\u00e1rni kell.\n\nA h\u00e1ziorvosi b\u00e9remel\u00e9sr\u0151l \u00e9s a praxisk\u00f6z\u00f6ss\u00e9gr\u0151l\n\nSz\u00f3lt arr\u00f3l is, fontos l\u00e9p\u00e9st tettek, amikor elfogadt\u00e1k az orvoskamara javaslat\u00e1t a b\u00e9remel\u00e9sr\u0151l, \u00e9s most a t\u00f6bbi orvos b\u00e9r\u00e9t is ehhez pr\u00f3b\u00e1lj\u00e1k igaz\u00edtani, tov\u00e1bb\u00e1 \u00f6szt\u00f6nzik \u0151ket, hogy praxisk\u00f6z\u00f6ss\u00e9geket hozzanak l\u00e9tre, fogjanak \u00f6ssze. A fogorvosokat ugyan\u00fagy kezelik, mint a h\u00e1ziorvosokat - f\u0171zte hozz\u00e1.\n\nA minisztereln\u00f6k v\u00e9g\u00fcl arr\u00f3l is besz\u00e9lt, hogy nem politikai vita k\u00e9rd\u00e9se, hogy Magyarorsz\u00e1g kereszt\u00e9ny kult\u00far\u00e1j\u00fa orsz\u00e1g-e, ez t\u00e9nyk\u00e9rd\u00e9s, \u00e9s nem \u00e9rdemes vitatkozni arr\u00f3l, hogy a kereszt\u00e9ny kult\u00fark\u00f6rh\u00f6z tartozunk Eur\u00f3p\u00e1ban.\n\n\u00a0\n\u00a0\n\n"}]