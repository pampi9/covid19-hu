[{"date": "2021-01-13 16:02", "url": "https://koronavirus.gov.hu/cikkek/az-orszagos-tisztifoorvos-arra-keri-az-egeszsegugyi-dolgozokat-eljenek-az-oltas-lehetosegevel", "h1": "Az orsz\u00e1gos tisztif\u0151orvos arra k\u00e9ri az eg\u00e9szs\u00e9g\u00fcgyi dolgoz\u00f3kat, \u00e9ljenek az olt\u00e1s lehet\u0151s\u00e9g\u00e9vel", "body": "\nAz orsz\u00e1gos tisztif\u0151orvos arra k\u00e9ri az eg\u00e9szs\u00e9g\u00fcgyi dolgoz\u00f3kat, hogy \u00e9ljenek az olt\u00e1s lehet\u0151s\u00e9g\u00e9vel.\n\n\nM\u00fcller Cec\u00edlia a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n azt k\u00e9rte az eg\u00e9szs\u00e9g\u00fcgyi dolgoz\u00f3kt\u00f3l, hogy jelentkezzenek \u00e9s oltass\u00e1k be magukat, mert - mint mondta - szeretn\u00e9nek \"tov\u00e1bbl\u00e9pni az olt\u00e1si sorban\".\n\u00a0 \u00a0 \u00a0Orsz\u00e1gszerte 25\u00a0k\u00f3rh\u00e1zi olt\u00f3ponton zajlik az eg\u00e9szs\u00e9g\u00fcgyi dolgoz\u00f3k beolt\u00e1sa, tov\u00e1bbi inform\u00e1ci\u00f3:\u00a0https://koronavirus.gov.hu/cikkek/korhazi-oltopontok-elerhetosege-egeszsegugyi-dolgozok-szamara\nAz orsz\u00e1gos tisztif\u0151orvos bejelentette, hogy kedden h\u00e1rom magyarorsz\u00e1gi beteg mint\u00e1j\u00e1ban azonos\u00edtott\u00e1k azt az angliai v\u00edrusvari\u00e1nst, amelyet m\u00e1r a k\u00f6rnyez\u0151 orsz\u00e1gokban is azonos\u00edtottak, \u00edgy nyilv\u00e1nval\u00f3 volt, hogy az Magyarorsz\u00e1got sem ker\u00fcli el.\n\u00a0\u00a0\u00a0\u00a0Jelezte, hogy ez a vari\u00e1ns rendk\u00edv\u00fcl gyorsan terjed, megbeteg\u00edt\u0151 k\u00e9pess\u00e9ge 50-70 sz\u00e1zal\u00e9kkal nagyobb, mint az eredeti koronav\u00edrus\u00e9, ugyanakkor a vakcinagy\u00e1rt\u00f3k jelent\u0151s r\u00e9sze \u00e1ll\u00edtja, hogy olt\u00f3anyagaik hat\u00e9konyak az \u00faj mut\u00e1nssal szemben. Mi is ebben b\u00edzunk - jegyezte meg.\n\u00a0\u00a0\u00a0\u00a0A v\u00edrusmut\u00e1ci\u00f3t Kiss Zolt\u00e1n, a Nemzeti N\u00e9peg\u00e9szs\u00e9g\u00fcgyi K\u00f6zpont v\u00edrus-referencialaborat\u00f3rium\u00e1nak virol\u00f3gusa, Gyenesei Attila, a P\u00e9csi Tudom\u00e1nyegyetemen m\u0171k\u00f6d\u0151 bioinformatikai kutat\u00f3csoport vezet\u0151je \u00e9s az \u00c1llatorvos-tudom\u00e1nyi Egyetem bioinformatikai k\u00f6zpontj\u00e1t vezet\u0151 Solymosi Norbert k\u00f6z\u00f6s kutat\u00e1s\u00e1nak eredm\u00e9nyek\u00e9nt azonos\u00edtott\u00e1k.\nM\u00fcller Cec\u00edlia ismertette, hogy kedden 1358-cal n\u0151tt az igazolt koronav\u00edrusos fert\u0151z\u00f6ttek sz\u00e1ma. A k\u00f3rh\u00e1zban \u00e1poltak sz\u00e1ma 5000 al\u00e1 cs\u00f6kkent, jelenleg 4870 beteg szorul k\u00f3rh\u00e1zi ell\u00e1t\u00e1sra, \u00e9s 339-en vannak l\u00e9legeztet\u0151g\u00e9pen.\n\u00a0\u00a0\u00a0\u00a0\"A j\u00e1rv\u00e1ny\u00fcgyi adatok napok \u00f3ta kedvez\u0151 tendenci\u00e1t mutatnak, de ez nem ad okot laz\u00edt\u00e1sra\" - mondta.\n\u00a0\u00a0\u00a0\u00a0Hozz\u00e1tette: a j\u00e1rv\u00e1ny kezdete \u00f3ta elhunyt betegek jellemz\u0151en valamilyen kr\u00f3nikus betegs\u00e9gben szenvedtek, 3 sz\u00e1zal\u00e9k azoknak az ar\u00e1nya, akiknek semmilyen alapbetegs\u00e9g\u00fck nem volt.\nA tisztif\u0151orvos hangs\u00falyozta: a v\u00e9d\u0151olt\u00e1sok bead\u00e1sa folyamatos, minden csoport olt\u00e1s\u00e1t tervezik, \u00e9s kiz\u00e1r\u00f3lag a be\u00e9rkez\u0151 vakcinamennyis\u00e9g szab hat\u00e1rt az olt\u00e1sok bead\u00e1s\u00e1nak.\n\u00a0\u00a0\u00a0\u00a0Kedd estig az \u00f6sszes be\u00e9rkezett vakcin\u00e1t felhaszn\u00e1lt\u00e1k, 86 929-en kapt\u00e1k meg az olt\u00e1st. Janu\u00e1r 18-\u00e1n elkezdik beadni a m\u00e1sodik olt\u00e1sokat.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta: a beoltottakra is vonatkoznak a maszkvisel\u00e9s \u00e9s a t\u00e1vols\u00e1gtart\u00e1s szab\u00e1lyai. A v\u00e9detts\u00e9g a m\u00e1sodik olt\u00f3adagot k\u00f6vet\u0151 egy h\u00e9t m\u00falva alakul ki, de ez nem jelenti azt, hogy a v\u00e9delmi int\u00e9zked\u00e9seket ne kellene betartani. A n\u00e9pess\u00e9g v\u00e9detts\u00e9ge akkor alakul majd ki, ha a lakoss\u00e1got nagy r\u00e9sz\u00e9t beoltj\u00e1k - f\u0171zte hozz\u00e1.\n\u00a0\u00a0\u00a0\u00a0Tov\u00e1bbi k\u00e9rd\u00e9sre v\u00e1laszolva M\u00fcller Cec\u00edlia k\u00f6z\u00f6lte: els\u0151sorban az Eur\u00f3pai Uni\u00f3 \u00e1ltal enged\u00e9lyezett vakcin\u00e1k \u00e9rkeznek Magyarorsz\u00e1gra k\u00f6z\u00f6s beszerz\u00e9s r\u00e9v\u00e9n, \"tudn\u00e1nk oltani m\u00e9g t\u00f6bbet, az infrastrukt\u00fara \u00e9s a felk\u00e9sz\u00fclts\u00e9g adott, az olt\u00f3helyeket \u00e9s az oltand\u00f3 csoportokat is tudjuk b\u0151v\u00edteni\".\n\u00a0\u00a0\u00a0\u00a0Hozz\u00e1tette: a korm\u00e1ny t\u00e1rgyal minden gy\u00e1rt\u00f3val, \"ahonnan hat\u00e9kony \u00e9s biztons\u00e1gos vakcin\u00e1t tudunk beszerezni\".\n\n\n"}]