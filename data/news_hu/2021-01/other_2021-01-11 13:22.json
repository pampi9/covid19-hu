[{"date": "2021-01-11 13:22", "url": "https://koronavirus.gov.hu/cikkek/operativ-torzs-ketfele-vakcina-erkezik-kedden-magyarorszagra", "h1": "Operat\u00edv t\u00f6rzs: k\u00e9tf\u00e9le vakcina \u00e9rkezik kedden Magyarorsz\u00e1gra", "body": "\nA Pfizer \u00fajabb, 39 ezer ember beolt\u00e1s\u00e1ra alkalmas olt\u00f3anyaga mellett a Moderna \u00e1ltal gy\u00e1rtott 3600 adag vakcina is meg\u00e9rkezik kedden Magyarorsz\u00e1gra - k\u00f6z\u00f6lte a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi oszt\u00e1lyvezet\u0151je az operat\u00edv t\u00f6rzs nev\u00e9ben a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s test\u00fclet h\u00e9tf\u0151i online sajt\u00f3t\u00e1j\u00e9koztat\u00f3j\u00e1n.\n\n\nGalg\u00f3czi \u00c1gnes hangs\u00falyozta, l\u00e9nyeges k\u00fcl\u00f6nbs\u00e9g nincs a k\u00e9t vakcina k\u00f6z\u00f6tt, ezek felhaszn\u00e1l\u00e1s\u00e1val folytat\u00f3dik az eg\u00e9szs\u00e9g\u00fcgyi dolgoz\u00f3k, az id\u0151sotthonok lak\u00f3inak, illetve dolgoz\u00f3inak beolt\u00e1sa.\nOrsz\u00e1gszerte 25\u00a0k\u00f3rh\u00e1zi olt\u00f3ponton zajlik az eg\u00e9szs\u00e9g\u00fcgyi dolgoz\u00f3k beolt\u00e1sa, tov\u00e1bbi inform\u00e1ci\u00f3:\u00a0https://koronavirus.gov.hu/cikkek/korhazi-oltopontok-elerhetosege-egeszsegugyi-dolgozok-szamara\n\u00a0\u00a0\u00a0\u00a0K\u00f6zben zajlik a felk\u00e9sz\u00fcl\u00e9s a v\u00e9dekez\u00e9sben k\u00f6zvetlen\u00fcl r\u00e9szt vev\u0151 rendv\u00e9delmi dolgoz\u00f3k olt\u00e1s\u00e1ra - tette hozz\u00e1 az oszt\u00e1lyvezet\u0151.\nT\u00e1j\u00e9koztat\u00e1sa szerint a kor\u00e1bban \u00e9rkezett, 79 ezer ember beolt\u00e1s\u00e1ra elegend\u0151 olt\u00f3anyag-sz\u00e1ll\u00edtm\u00e1nyt majdnem teljesen felhaszn\u00e1lt\u00e1k, december 26-ika \u00f3ta 71 ezer olt\u00e1st adtak be, ebb\u0151l 6642-en id\u0151sotthon lak\u00f3jak\u00e9nt, vagy dolgoz\u00f3jak\u00e9nt kapt\u00e1k meg a vakcin\u00e1t.\nA tapasztalatok alapj\u00e1n az olt\u00e1sok eddig komolyabb olt\u00e1si reakci\u00f3k n\u00e9lk\u00fcl zajlottak le - mutatott r\u00e1, egy\u00fattal arra k\u00e9rte az eg\u00e9szs\u00e9g\u00fcgyi dolgoz\u00f3kat, \u00e9ljenek a v\u00e9d\u0151olt\u00e1s lehet\u0151s\u00e9g\u00e9vel.\n\u00a0\u00a0\u00a0\u00a0Galg\u00f3czi \u00c1gnes k\u00e9rd\u00e9sre v\u00e1laszolva kit\u00e9rt r\u00e1, hogy a t\u00f6meges olt\u00e1s megkezd\u00e9se az \u00e9rkez\u0151 olt\u00f3anyagmennyis\u00e9gt\u0151l f\u00fcgg. A Pfizer vakcin\u00e1j\u00e1b\u00f3l - a gy\u00e1rt\u00f3 \u00edg\u00e9rete szerint - hetente, a Modern\u00e1\u00e9b\u00f3l k\u00e9thetente \u00e9rkezik sz\u00e1ll\u00edtm\u00e1ny Magyarorsz\u00e1gra.\nAz oszt\u00e1lyvezet\u0151 arra buzd\u00edtott, hogy mindenki jelezze az olt\u00e1s ir\u00e1nti ig\u00e9ny\u00e9t. K\u00f6z\u00f6lte: a regisztr\u00e1ci\u00f3ra az\u00e9rt van sz\u00fcks\u00e9g, mert az v\u00e9d\u0151olt\u00e1s \u00f6nk\u00e9ntes, s a kapott inform\u00e1ci\u00f3k alapj\u00e1n tudj\u00e1k felvenni a kapcsolatot azokkal, akik \u00e9lni k\u00edv\u00e1nnak a lehet\u0151s\u00e9ggel.\nRegisztr\u00e1ci\u00f3 v\u00e9d\u0151olt\u00e1sra:\u00a0https://vakcinainfo.gov.hu/\n\u00a0\u00a0\u00a0\u00a0A szakember a j\u00e1rv\u00e1ny\u00fcgyi adatokat ismertetve elmondta: az elm\u00falt 24 \u00f3r\u00e1ban 1419 \u00fajabb magyar \u00e1llampolg\u00e1rn\u00e1l mutatt\u00e1k ki a\nkoronav\u00edrus-fert\u0151z\u00e9st, ezzel 343 656-ra emelkedett az azonos\u00edtott fert\u0151z\u00f6ttek sz\u00e1ma. Meghalt 77 t\u00f6bbs\u00e9g\u00e9ben id\u0151s, kr\u00f3nikus beteg, vel\u00fck egy\u00fctt m\u00e1r 10 725-en hunytak el a betegs\u00e9ggel \u00f6sszef\u00fcgg\u00e9sben. Hozz\u00e1f\u0171zte, k\u00f3rh\u00e1zban 5065 koronav\u00edrusos beteget \u00e1polnak, k\u00f6z\u00fcl\u00fck 307-en szorulnak g\u00e9pi l\u00e9legeztet\u00e9sre.\n\u00a0\u00a0\u00a0\u00a0A j\u00e1rv\u00e1ny\u00fcgyi adatok folyamatosan javulnak, azonban annak \u00e9rdek\u00e9ben, hogy fenntartsuk a kedvez\u0151 tendenci\u00e1t, nagyon fontos a j\u00e1rv\u00e1ny\u00fcgyi int\u00e9zked\u00e9sek, higi\u00e9niai szab\u00e1lyok betart\u00e1sa - hangs\u00falyozta Galg\u00f3czi \u00c1gnes.\n\nMTI 2021. janu\u00e1r 11.\n\n"}]