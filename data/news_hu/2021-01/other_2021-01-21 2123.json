[{"date": "2021-01-21 21:23", "url": "https://koronavirus.gov.hu/cikkek/eu-csucs-megkezdodott-tagallami-vezetok-koronavirus-jarvannyal-kapcsolatos-intezkedesek", "h1": "EU-cs\u00facs - Megkezd\u0151d\u00f6tt a tag\u00e1llami vezet\u0151k a koronav\u00edrus-j\u00e1rv\u00e1nnyal kapcsolatos int\u00e9zked\u00e9sek koordin\u00e1l\u00e1s\u00e1r\u00f3l sz\u00f3l\u00f3 tan\u00e1cskoz\u00e1sa", "body": "\nMegkezd\u0151d\u00f6tt szerda d\u00e9lut\u00e1n az Eur\u00f3pai Uni\u00f3 tag\u00e1llamai vezet\u0151inek vide\u00f3konferenci\u00e1ja, melynek k\u00f6z\u00e9ppontj\u00e1ban a koronav\u00edrus-j\u00e1rv\u00e1nnyal kapcsolatos int\u00e9zked\u00e9sek koordin\u00e1l\u00e1sa, valamint a beolt\u00e1s felgyors\u00edt\u00e1s\u00e1nak sz\u00fcks\u00e9gess\u00e9ge \u00e1ll.\n\n\nA tan\u00e1cskoz\u00e1son t\u00f6bbek k\u00f6z\u00f6tt sz\u00f3 esik az Eur\u00f3pai Bizotts\u00e1g \u00e1ltal lek\u00f6t\u00f6tt olt\u00f3anyagok sz\u00e9les k\u00f6r\u0171 bevezet\u00e9s\u00e9r\u0151l, valamint a v\u00edrus terjed\u00e9s\u00e9nek visszaszor\u00edt\u00e1s\u00e1t c\u00e9lz\u00f3 eszk\u00f6z\u00f6k alkalmaz\u00e1s\u00e1r\u00f3l.\n\u00a0\u00a0\u00a0\u00a0Havasi Bertalan, a korm\u00e1nyf\u0151 sajt\u00f3f\u0151n\u00f6ke az MTI-nek elmondta: egyre t\u00f6bb uni\u00f3s tagorsz\u00e1g panaszkodik az olt\u00f3anyag-ell\u00e1t\u00e1s akadoz\u00e1s\u00e1ra.\n\u00a0\u00a0\u00a0\u00a0Az uni\u00f3s cs\u00facson\u00a0Orb\u00e1n\u00a0Viktor is azt az \u00e1ll\u00e1spontot k\u00e9pviseli, hogy fel kell gyors\u00edtani az eur\u00f3pai emberek beolt\u00e1s\u00e1t biztons\u00e1gos, hat\u00e9kony, enged\u00e9lyezett vakcin\u00e1kkal. Magyarorsz\u00e1g azonban nem v\u00e1r Br\u00fcsszelre; m\u00e1r folynak a t\u00e1rgyal\u00e1sok t\u00f6bb vakcina el\u0151\u00e1ll\u00edt\u00f3j\u00e1val, \u00e9s \u00edgy - az EU-ban els\u0151k\u00e9nt - k\u00fcsz\u00f6b\u00f6n \u00e1ll a brit AstraZeneca \u00e9s az orosz Szputnyik-V vakcina magyarorsz\u00e1gi felhaszn\u00e1l\u00e1sa - mondta Havasi Bertalan, hozz\u00e1t\u00e9ve: biztat\u00f3an haladnak a t\u00e1rgyal\u00e1sok \u00e9s a hat\u00f3s\u00e1gi vizsg\u00e1latok a k\u00ednai olt\u00f3anyag beszerz\u00e9se \u00fcgy\u00e9ben is. Csak a biztons\u00e1gos \u00e9s hat\u00e9kony vakcin\u00e1k t\u00f6meges alkalmaz\u00e1s\u00e1val ker\u00fclhet sor a j\u00e1rv\u00e1ny miatti korl\u00e1toz\u00e1sok felold\u00e1s\u00e1ra bel\u00e1that\u00f3 id\u0151n bel\u00fcl - mondta a sajt\u00f3f\u0151n\u00f6k az online uni\u00f3s cs\u00facstal\u00e1lkoz\u00f3 megkezd\u00e9se ut\u00e1n.\n\u00a0\u00a0\u00a0\u00a0Inform\u00e1ci\u00f3k szerint elh\u00faz\u00f3d\u00f3 vita v\u00e1rhat\u00f3 arr\u00f3l, hogy egyes tag\u00e1llamok a nem felt\u00e9tlen\u00fcl sz\u00fcks\u00e9ges orsz\u00e1gok k\u00f6z\u00f6tti utaz\u00e1sok szigor\u00fa korl\u00e1toz\u00e1s\u00e1nak, vagy ak\u00e1r tilt\u00e1s\u00e1nak uni\u00f3s szint\u0171 bevezet\u00e9s\u00e9t javasolj\u00e1k. T\u00f6bb tag\u00e1llam, valamint az Eur\u00f3pai Bizotts\u00e1g azonban a polg\u00e1rok szabad mozg\u00e1s\u00e1nak fenntart\u00e1sa mellett \u00e9rvelnek majd.\n\n\u00a0\u00a0\u00a0\u00a0Charles Michel, az Eur\u00f3pai Tan\u00e1cs eln\u00f6ke az uni\u00f3s tag\u00e1llamok vezet\u0151inek h\u00e9tf\u0151n k\u00fcld\u00f6tt megh\u00edv\u00f3level\u00e9ben a legs\u00fcrget\u0151bb k\u00e9rd\u00e9sek k\u00f6z\u00f6tt az olt\u00e1si kamp\u00e1nyok folytat\u00e1s\u00e1t eml\u00edtette. Utalt arra, hogy az olt\u00e1sok felgyors\u00edt\u00e1s\u00e1nak els\u0151dlegesnek kell lennie az eg\u00e9sz uni\u00f3ban. T\u00e1j\u00e9koztat\u00e1sa szerint a tag\u00e1llami vezet\u0151k megvitatj\u00e1k majd a beolt\u00e1st igazol\u00f3 olt\u00e1si k\u00f6nyv k\u00f6z\u00f6s bevezet\u00e9s\u00e9nek lehet\u0151s\u00e9g\u00e9t, \u00e9s azt, hogy mely esetekben \u00e9s k\u00f6r\u00fclm\u00e9nyek k\u00f6z\u00f6tt lehetne haszn\u00e1lni a vakcina\u00fatlev\u00e9lnek is nevezett igazol\u00e1st.\n\u00a0\u00a0\u00a0\u00a0Az Eur\u00f3pai Tan\u00e1cs legut\u00f3bbi, decemberi \u00fcl\u00e9s\u00e9n a vezet\u0151k fontosnak nevezt\u00e9k a vakcin\u00e1k id\u0151ben t\u00f6rt\u00e9n\u0151 bevezet\u00e9s\u00e9t \u00e9s eloszt\u00e1s\u00e1t annak \u00e9rdek\u00e9ben, hogy az olt\u00f3anyagok id\u0151ben \u00e9s koordin\u00e1lt m\u00f3don v\u00e1ljanak el\u00e9rhet\u0151v\u00e9 az Eur\u00f3pai Uni\u00f3 eg\u00e9sz\u00e9ben.\n\u00a0\u00a0\u00a0\u00a0A koronav\u00edrus elleni olt\u00e1s december 27-\u00e9n kezd\u0151d\u00f6tt meg az EU eg\u00e9sz\u00e9ben. Noha az uni\u00f3 eredeti tervei szerint az olt\u00f3anyagokat egyidej\u0171leg \u00e9s azonos felt\u00e9telek mellett sz\u00e1ll\u00edtj\u00e1k valamennyi tag\u00e1llamba, t\u00f6bb tag\u00e1llam panaszkodott arra, hogy az ell\u00e1t\u00e1s akadozik.\nMTI 2021. janu\u00e1r 21.\n\u00a0\n\n"}]