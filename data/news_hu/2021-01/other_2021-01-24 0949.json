[{"date": "2021-01-24 09:49", "url": "https://koronavirus.gov.hu/cikkek/izer-norbert-munkaltatoi-adok-eltorlese-117-ezer-dolgozo-munkajanak-megtartasat-segitette", "h1": "Izer Norbert: a munk\u00e1ltat\u00f3i ad\u00f3k elt\u00f6rl\u00e9se 117 ezer dolgoz\u00f3 munk\u00e1j\u00e1nak a megtart\u00e1s\u00e1t seg\u00edtette", "body": "\nMintegy 117 ezer turizmusban, szabadid\u0151-\u00e1gazatban dolgoz\u00f3 munk\u00e1j\u00e1nak megtart\u00e1s\u00e1t seg\u00edtette az ad\u00f3elenged\u00e9s tavaly novemberben - t\u00e1j\u00e9koztatta az MTI-t Izer Norbert, a P\u00e9nz\u00fcgyminiszt\u00e9rium ad\u00f3\u00fcgyek\u00e9rt felel\u0151s \u00e1llamtitk\u00e1ra.\n\n\nNovemberben 13 500 v\u00e1llalkoz\u00e1s mentes\u00fclt a munk\u00e1ltat\u00f3i ad\u00f3terhek al\u00f3l. A bevall\u00e1si adatok alapj\u00e1n az \u00e9rintettek egy h\u00f3nap alatt h\u00e1rommilli\u00e1rd forintnyi ad\u00f3t sp\u00f3roltak meg - mondta Izer Norbert.\n\u00a0\u00a0\u00a0\u00a0Az \u00e1llamtitk\u00e1r eml\u00e9keztetett, hogy a korm\u00e1ny azonnali b\u00e9rt\u00e1mogat\u00e1si \u00e9s ad\u00f3\u00fcgyi seg\u00edts\u00e9gr\u0151l d\u00f6nt\u00f6tt azon \u00e1gazatok eset\u00e9ben, amelyeket a november 11-t\u0151l elrendelt kij\u00e1r\u00e1si tilalom \u00e9s egy\u00e9b korl\u00e1toz\u00e1sok s\u00falyosan \u00e9rintenek.\n\u00a0\u00a0\u00a0\u00a0A vend\u00e9gl\u00e1t\u00e1s, a sz\u00e1ll\u00e1shely-szolg\u00e1ltat\u00f3k, az utaz\u00e1sszervez\u0151k, a szabadid\u0151s-\u00e1gazat \u00e9s a mag\u00e1ntulajdon\u00fa buszos v\u00e1llalkoz\u00f3k tavaly novembert\u0151l 2021. janu\u00e1rig kaptak mentess\u00e9get a munk\u00e1ltat\u00f3i ad\u00f3terhek megfizet\u00e9se al\u00f3l. A v\u00e1llalkoz\u00e1soknak nem kell megfizetni\u00fck a novemberre, a decemberre \u00e9s a 2021. janu\u00e1rra vonatkoz\u00f3, munkav\u00e1llal\u00f3k ut\u00e1ni szoci\u00e1lis hozz\u00e1j\u00e1rul\u00e1si ad\u00f3t, szakk\u00e9pz\u00e9si hozz\u00e1j\u00e1rul\u00e1st, a rehabilit\u00e1ci\u00f3s hozz\u00e1j\u00e1rul\u00e1s ar\u00e1nyos \u00f6sszeg\u00e9t, valamint a szem\u00e9lyi jelleg\u0171 kifizet\u00e9sek ut\u00e1n a kiv\u00e1t - sorolta az \u00e1llamtitk\u00e1r.\n\u00a0\u00a0\u00a0\u00a0M\u00e1r a novemberi adatokb\u00f3l kider\u00fcl, hogy az int\u00e9zked\u00e9s n\u00e9gyes c\u00e9lrendszere bev\u00e1ltotta a hozz\u00e1 f\u0171z\u00f6tt rem\u00e9nyeket - h\u00fazta al\u00e1 Izer Norbert.\n\u00a0\u00a0\u00a0\u00a0Egyr\u00e9szt hozz\u00e1j\u00e1rult a munkahelyek megtart\u00e1s\u00e1hoz; csak novemberben 117 ezer ember munk\u00e1j\u00e1t biztos\u00edtotta. M\u00e1sr\u00e9szt a neh\u00e9z helyzetben l\u00e9v\u0151 gazd\u00e1lkod\u00f3k ad\u00f3terh\u00e9t cs\u00f6kkentette, hiszen novemberben a v\u00e1llalkoz\u00e1sok h\u00e1rommilli\u00e1rd forintnyi ad\u00f3t sp\u00f3roltak meg. Harmadr\u00e9szt mindezek az el\u0151ny\u00f6k egy\u00e1ltal\u00e1n nem jelentettek adminisztr\u00e1ci\u00f3s t\u00f6bbletterhet. Nem kell k\u00e9relem kit\u00f6lt\u00e9ssel, k\u00fcl\u00f6n nyilatkozat beny\u00fajt\u00e1s\u00e1val b\u00edbel\u0151dni. Elegend\u0151 a havi ad\u00f3- \u00e9s j\u00e1rul\u00e9kbevall\u00e1sukban az erre a c\u00e9lra kialak\u00edtott mez\u0151ket egyszer\u0171en bejel\u00f6lni. Negyedr\u00e9szt fontos szerep h\u00e1rul ezekre az \u00e1gazatokra a koronav\u00edrus-v\u00e1ls\u00e1gb\u00f3l t\u00f6rt\u00e9n\u0151 kil\u00e1bal\u00e1s idej\u00e9n, ez\u00e9rt versenyk\u00e9pess\u00e9gi szempontb\u00f3l is sz\u00fcks\u00e9ges a t\u00e1mogat\u00e1s - mondta az \u00e1llamtitk\u00e1r.\n\u00a0\u00a0\u00a0\u00a0Izer Norbert az \u00e1gazati ad\u00f3mentess\u00e9g mellett az elviteles \u00e9telek \u00e1facs\u00f6kkent\u00e9s\u00e9t emelte ki, amely szervesen illeszkedik a korm\u00e1ny vesz\u00e9lyhelyzet idej\u00e9n meghozott int\u00e9zked\u00e9seinek a sor\u00e1ba. Az, hogy az \u00e9ttermek z\u00e1rva tart\u00e1s\u00e1nak \u00e1tmeneti id\u0151szak\u00e1ra az eddigi 27 sz\u00e1zal\u00e9kr\u00f3l 5 sz\u00e1zal\u00e9kra cs\u00f6kkent a kisz\u00e1ll\u00edtott \u00e9telek \u00e1f\u00e1ja, nemcsak a munkahelyek meg\u0151rz\u00e9s\u00e9t, hanem az \u00e1gazat m\u0171k\u00f6d\u00e9s\u00e9nek fenntart\u00e1s\u00e1t is szolg\u00e1lja - mondta.\n\u00a0\u00a0\u00a0\u00a0Az \u00e1llamtitk\u00e1r eml\u00e9keztetett, hogy a koronav\u00edrus-j\u00e1rv\u00e1nynak legink\u00e1bb kitett \u00e1gazatok b\u00e9rt\u00e1mogat\u00e1sa, illetve ad\u00f3elenged\u00e9se eset\u00e9ben egyel\u0151re h\u00e1rom h\u00f3napr\u00f3l d\u00f6nt\u00f6tt a korm\u00e1ny. De ha a j\u00e1rv\u00e1nyhelyzet ezt indokoltt\u00e1 teszi, a korm\u00e1ny k\u00e9szen \u00e1ll tov\u00e1bbi hosszabb\u00edt\u00e1sra. Izer Norbert elmondta azt is, hogy az \u00e1gazati ad\u00f3kedvezm\u00e9ny nem veszik el. Ha a v\u00e1llalkoz\u00f3 a bevall\u00e1s\u00e1ban elfelejtette \u00e9rv\u00e9nyes\u00edteni a mentess\u00e9get, \u00e9s az ig\u00e9nybev\u00e9tel felt\u00e9telei fenn\u00e1lltak, akkor \u00f6nellen\u0151rz\u00e9ssel m\u00f3dos\u00edthatja bevall\u00e1s\u00e1t. A 2020. novemberr\u0151l sz\u00f3l\u00f3 havi ad\u00f3- \u00e9s j\u00e1rul\u00e9kbevall\u00e1st 2025. december 31-ig lehet \u00f6nellen\u0151rizni - jegyezte meg.\n\nMTI 2021. janu\u00e1r 24.\n\n"}]