[{"date": "2021-01-06 13:44", "url": "https://koronavirus.gov.hu/cikkek/operativ-torzs-feloldottak-az-egyesult-kiralysagbol-erkezo-legi-jarmuvek-leszallasi-tilalmat", "h1": "Operat\u00edv t\u00f6rzs: feloldott\u00e1k az Egyes\u00fclt Kir\u00e1lys\u00e1gb\u00f3l \u00e9rkez\u0151 l\u00e9gi j\u00e1rm\u0171vek lesz\u00e1ll\u00e1si tilalm\u00e1t", "body": "\nSzerd\u00e1t\u00f3l feloldott\u00e1k a Nagy-Britannia \u00e9s \u00c9szak-\u00cdrorsz\u00e1g Egyes\u00fclt Kir\u00e1lys\u00e1ga ter\u00fclet\u00e9r\u0151l indul\u00f3 polg\u00e1ri l\u00e9gi j\u00e1rm\u0171vek lesz\u00e1ll\u00e1si tilalm\u00e1t Magyarorsz\u00e1gon - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a szerdai online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes t\u00e1j\u00e9koztat\u00e1sa szerint a Magyar K\u00f6zl\u00f6nyben kedden megjelent korm\u00e1nyrendelet \u00e9rtelm\u00e9ben Magyarorsz\u00e1g nemzetk\u00f6zi l\u00e9gi kik\u00f6t\u0151i szerd\u00e1t\u00f3l ism\u00e9t fogadhatnak az Egyes\u00fclt Kir\u00e1lys\u00e1gb\u00f3l indul\u00f3 szem\u00e9lyforgalmi - egyar\u00e1nt menetrend szerinti \u00e9s nem menetrend szerinti - polg\u00e1ri l\u00e9gi j\u00e1rm\u0171veket.\n\u00a0\u00a0\u00a0\u00a0Hangs\u00falyozta: a lesz\u00e1ll\u00e1si tilalom a beutaz\u00e1si korl\u00e1toz\u00e1sokat nem \u00e9rintette, \u00edgy az Egyes\u00fclt Kir\u00e1lys\u00e1g ter\u00fclet\u00e9r\u0151l Magyarorsz\u00e1gra szem\u00e9lyforgalomban \u00e9rkez\u0151 magyarok a jogszab\u00e1ly \u00e1ltal el\u0151\u00edrt karant\u00e9nk\u00f6telezetts\u00e9g alapj\u00e1n, a j\u00e1rv\u00e1ny\u00fcgyi hat\u00f3s\u00e1g egyedi k\u00f6zigazgat\u00e1si d\u00f6nt\u00e9se n\u00e9lk\u00fcl is automatikusan hat\u00f3s\u00e1gi h\u00e1zi karant\u00e9nba ker\u00fclnek.\n\u00a0\u00a0\u00a0\u00a0Ismertette: kedden a rend\u0151r\u00f6k a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt 215 emberrel szemben int\u00e9zkedtek, k\u00f6z\u00fcl\u00fck 190-nel szemben az\u00e9rt, mert a t\u00edzezer lakosn\u00e1l nagyobb telep\u00fcl\u00e9seken megszegt\u00e9k a maszkvisel\u00e9sre vonatkoz\u00f3 \u00f6nkorm\u00e1nyzati rendeletet. K\u00f6z\u00fcl\u00fck 42-\u0151t figyelmeztettek, 57-en helysz\u00edni b\u00edrs\u00e1got kaptak, 91 embert pedig feljelentettek a rend\u0151r\u00f6k.\n\u00a0\u00a0\u00a0\u00a0T\u00f6megk\u00f6zleked\u00e9si eszk\u00f6z\u00f6k\u00f6n, azok v\u00e1rakoz\u00f3helyein a szab\u00e1lytalan maszkvisel\u00e9s miatt kedden \u00f6t esetben int\u00e9zkedtek. \u00dczletekben \u00e9s bev\u00e1s\u00e1rl\u00f3k\u00f6zpontok ter\u00fclet\u00e9n 20 emberrel szemben int\u00e9zkedtek a rend\u0151r\u00f6k, mert nem vagy nem megfelel\u0151en viselt\u00e9k a maszkot.\n\u00a0\u00a0\u00a0\u00a0A v\u00e9delmi int\u00e9zked\u00e9sekr\u0151l sz\u00f3l\u00f3 korm\u00e1nyrendelet szeptember 21-ei hat\u00e1lybal\u00e9p\u00e9se \u00f3ta 17 939 int\u00e9zked\u00e9s t\u00f6rt\u00e9nt a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt.\n\u00a0\u00a0\u00a0\u00a0Az \u00fczletekre, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 685 rend\u0151ri int\u00e9zked\u00e9sre volt sz\u00fcks\u00e9g, ebb\u0151l 189 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 496 esetben pedig az \u00fczletek korl\u00e1tozott nyitvatart\u00e1s\u00e1ra \u00e9s az \u00fczletben tart\u00f3zkod\u00e1sra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0Kiss R\u00f3bert t\u00e1j\u00e9koztat\u00e1sa szerint kedden 366 emberrel szemben int\u00e9zkedtek a rend\u0151r\u00f6k a kij\u00e1r\u00e1si tilalom megszeg\u00e9se miatt, tov\u00e1bbi \u00f6t ember a kutyas\u00e9t\u00e1ltat\u00e1s szab\u00e1lyait nem tartotta be, nyolc emberrel szemben pedig az\u00e9rt l\u00e9ptek fel, mert a tilt\u00e1s ellen\u00e9re a k\u00f6zter\u00fcleten gy\u00fclekezett vagy csoportosult. A kij\u00e1r\u00e1si korl\u00e1toz\u00e1s november 4-\u00e9n l\u00e9pett hat\u00e1lyba, amelyet november 11-\u00e9n a kij\u00e1r\u00e1si tilalom v\u00e1ltott fel; november 4-\u00e9t\u0151l a rend\u0151r\u00f6knek 21 863 szab\u00e1lyszeg\u0151vel szemben kellett int\u00e9zkedni\u00fck.\n\u00a0\u00a0\u00a0\u00a0Kedden a Magyarorsz\u00e1g ter\u00fclet\u00e9n \u00e1tutaz\u00e1s szab\u00e1lyainak megs\u00e9rt\u00e9se miatt 55-sz\u00f6r int\u00e9zkedtek a rend\u0151r\u00f6k. A beutaz\u00e1si korl\u00e1toz\u00e1sr\u00f3l sz\u00f3l\u00f3 korm\u00e1nyrendelet szeptember 1-jei hat\u00e1lybal\u00e9p\u00e9se \u00f3ta 9214 emberrel szemben int\u00e9zkedtek a rend\u0151r\u00f6k a szab\u00e1lyok megs\u00e9rt\u00e9se miatt.\n\u00a0\u00a0\u00a0\u00a0Kiss R\u00f3bert elmondta azt is, hogy h\u00e9tf\u0151n 2590 hat\u00f3s\u00e1gi h\u00e1zi karant\u00e9nt rendeltek el. Jelenleg 20 657-en vannak hat\u00f3s\u00e1gi h\u00e1zi karant\u00e9nban, k\u00f6z\u00fcl\u00fck 2465-en regisztr\u00e1ltak az online ellen\u0151rz\u00e9sre fejlesztett mobilalkalmaz\u00e1sra. A rend\u0151r\u00f6k 9765 helysz\u00edni ellen\u0151rz\u00e9st tartottak a hat\u00f3s\u00e1gi h\u00e1zi karant\u00e9nban l\u00e9v\u0151kn\u00e9l kedden.\n\n\nMTI 2021. janu\u00e1r 6.\n\n"}]