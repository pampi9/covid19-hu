[{"date": "2021-01-23 17:10", "url": "https://koronavirus.gov.hu/cikkek/szlavik-az-engedelyezett-vedooltasok-hatekonyak-es-biztonsagosak", "h1": "Szl\u00e1vik: az enged\u00e9lyezett v\u00e9d\u0151olt\u00e1sok hat\u00e9konyak \u00e9s biztons\u00e1gosak", "body": "\nAzok a v\u00e9d\u0151olt\u00e1sok, amelyeket a hat\u00f3s\u00e1gok enged\u00e9lyeznek - legyenek ak\u00e1r hagyom\u00e1nyosan vagy korszer\u0171, \u00faj technol\u00f3gi\u00e1val el\u0151\u00e1ll\u00edtva - egyar\u00e1nt hat\u00e9konyak \u00e9s biztons\u00e1gosak - mondta a D\u00e9l-pesti Centrumk\u00f3rh\u00e1z infektol\u00f3gus f\u0151orvosa szombaton a k\u00f6zm\u00e9di\u00e1nak.\n\n\nSzl\u00e1vik J\u00e1nos hozz\u00e1tette: b\u00e1r elk\u00e9pzelhet\u0151, hogy a hat\u00e9konys\u00e1g \u00e9s az olt\u00e1si reakci\u00f3k szempontj\u00e1b\u00f3l van k\u00fcl\u00f6nbs\u00e9g a v\u00e9d\u0151olt\u00e1sok k\u00f6z\u00f6tt, de abban nincs, hogy valamennyi t\u00f6rzsk\u00f6nyvezett vakcina megakad\u00e1lyozza azt, hogy a beoltott s\u00falyos \u00e1llapotba ker\u00fclj\u00f6n, intenz\u00edv oszt\u00e1lyra jusson \u00e9s meghaljon - hangs\u00falyozta. Eml\u00e9keztetett: a j\u00e1rv\u00e1ny els\u0151 hull\u00e1ma idej\u00e9n a jelenlegin\u00e9l sokkal t\u00f6bb ember szerette volna beoltatni mag\u00e1t a koronav\u00edrus ellen, az esetek ny\u00e1ri cs\u00f6kken\u00e9s\u00e9vel azonban ez az ar\u00e1ny is alacsonyabb lett. Hozz\u00e1tette: emellett \u0151sszel elindult egy olt\u00e1sellenes hangulat, de ahogy megjelent az els\u0151 hat\u00e9kony olt\u00f3anyag Magyarorsz\u00e1gon - amelynek l\u00e1that\u00f3an nincsenek s\u00falyos sz\u00f6v\u0151dm\u00e9nyei - az oltakoz\u00e1si kedv ism\u00e9t emelkedni kezdett. A leg\u00fajabb sz\u00e1m\u00edt\u00e1sok szerint m\u00e1r 30 sz\u00e1zal\u00e9k felett van azoknak az ar\u00e1nya Magyarorsz\u00e1gon, akik mindenk\u00e9ppen beoltatn\u00e1k magukat a koronav\u00edrus ellen - mondta. A f\u0151orvos hangs\u00falyozta: Magyarorsz\u00e1gon eddig is sokf\u00e9le v\u00e9d\u0151olt\u00e1st haszn\u00e1ltak, a gyermekeket t\u00f6bb mint 20 vakcin\u00e1val oltj\u00e1k be, de utaz\u00e1sokhoz k\u00f6t\u00f6tten vagy prevenci\u00f3s c\u00e9llal - p\u00e9ld\u00e1ul a m\u00e9hnyakr\u00e1k vagy az agyvel\u0151gyullad\u00e1s eset\u00e9ben - is adnak be v\u00e9d\u0151olt\u00e1sokat. Felh\u00edvta a figyelmet arra, hogy a koronav\u00edrus elleni vakcin\u00e1kn\u00e1l is v\u00e9gigmentek a kutat\u00f3k ugyanazokon a f\u00e1zisokon, amelyeket a kor\u00e1bbi v\u00e9d\u0151olt\u00e1sokn\u00e1l is alkalmaztak, csak sokkal gyorsabban, sokkal t\u00f6bb emberen tudt\u00e1k r\u00f6vid id\u0151 alatt kipr\u00f3b\u00e1lni, mert \u00f3ri\u00e1si \u00f6sszegeket ford\u00edtottak a kutat\u00e1sokra. A f\u0151orvos \u00fagy fogalmazott: az nem v\u00e1rhat\u00f3 el, hogy teljesen elt\u00fcntess\u00e9k a betegs\u00e9get, mint a feketehiml\u0151 eset\u00e9ben, mert a koronav\u00edrus szinte biztosan vel\u00fcnk marad. De a v\u00e9d\u0151olt\u00e1sokkal - amelyek \u00f6sszet\u00e9tel\u00e9n elk\u00e9pzelhet\u0151, hogy a mut\u00e1ci\u00f3k miatt k\u00e9s\u0151bb majd v\u00e1ltoztatni kell - a betegs\u00e9g nem fog m\u00e1r milli\u00f3k hal\u00e1l\u00e1t okoz\u00f3 j\u00e1rv\u00e1nny\u00e1 v\u00e1lni. Szl\u00e1vik J\u00e1nos kit\u00e9rt az orosz Szputnyik V vakcin\u00e1ra, amely egy harmadik gener\u00e1ci\u00f3s korszer\u0171 olt\u00f3anyagon alapul. Ez az a technika, amit a brit AstraZeneca gy\u00e1rt\u00e1s\u00e1n\u00e1l is alkalmaznak, \u00e9s egy \u00e1rtalmatlan adenov\u00edrussal v\u00e1ltj\u00e1k ki az ellenanyag termel\u00e9st. Ezt a technik\u00e1t az ebol\u00e1n\u00e1l m\u00e1r \u00e9vekkel ezel\u0151tt alkalmazt\u00e1k - tette hozz\u00e1 a f\u0151orvos. Kiemelte: a v\u00e9d\u0151olt\u00e1sok hosszabb v\u00e9detts\u00e9get adnak, mint a betegs\u00e9g, hiszen sok koronav\u00edruson \u00e1tesett ember szervezet\u00e9ben nincs a v\u00e9detts\u00e9ghez elegend\u0151 ellenanyag, \u00edgy ak\u00e1r \u00fajra is fert\u0151z\u0151dhet. A v\u00e9d\u0151olt\u00e1sokkal azonban olyan mennyis\u00e9g\u0171 antitest j\u00f6n l\u00e9tre, amely legal\u00e1bb 6-8 h\u00f3napig biztosan megv\u00e9di a beoltottakat. Megjegyezte: az\u00e9rt csak ennyi id\u0151t tudnak garant\u00e1lni a szakemberek, mert enn\u00e9l t\u00f6bb id\u0151 nem telt m\u00e9g el az els\u0151 v\u00e9d\u0151olt\u00e1sok bead\u00e1sa \u00f3ta. Szl\u00e1vik J\u00e1nos kijelentette: a ny\u00e1jimmunit\u00e1s a lakoss\u00e1g 50-60 sz\u00e1zal\u00e9k\u00e1nak beolt\u00e1s\u00e1val \u00e9rhet\u0151 el. Azonban a j\u00e1rv\u00e1nyvesz\u00e9ly megsz\u0171nte ut\u00e1n is maradhatnak koronav\u00edrusos esetek, viszont nem betegszenek meg \u00e9s ker\u00fclnek k\u00f3rh\u00e1zba t\u00f6megek - mondta.\nMTI 2021. janu\u00e1r 23.\n\n"}]