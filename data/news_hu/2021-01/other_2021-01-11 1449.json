[{"date": "2021-01-11 14:49", "url": "https://koronavirus.gov.hu/cikkek/guller-zoltan-nyaron-ujraindulhat-turizmus", "h1": "Guller Zolt\u00e1n: ny\u00e1ron \u00fajraindulhat a turizmus", "body": "\nA v\u00edrus nem mindennapi helyzetet teremtett, ny\u00e1ron \u00fajraindulhat a turizmus a rem\u00e9nyek szerint - mondta Guller Zolt\u00e1n, a Magyar Turisztikai \u00dcgyn\u00f6ks\u00e9g (MT\u00dc) vez\u00e9rigazgat\u00f3ja h\u00e9tf\u0151n, a Facebookra felt\u00f6lt\u00f6tt \u00e9vind\u00edt\u00f3 vide\u00f3j\u00e1ban.\n\n\nR\u00e1mutatott: a legjobb forgat\u00f3k\u00f6nyv szerint is legal\u00e1bb t\u00edz h\u00f3nap kell, hogy az \u00e1gazat el tudja \u00e9rni a j\u00e1rv\u00e1ny el\u0151tti szintet. A jelenlegi helyzetben alapvet\u0151 c\u00e9lnak nevezte, hogy az \u00fajraindul\u00e1skor felk\u00e9sz\u00fclten lehessen v\u00e1rni a turist\u00e1kat, \u00e9s min\u00e9l t\u00f6bben folytathass\u00e1k a tev\u00e9kenys\u00e9g\u00fcket, a j\u00f6v\u0151ben versenyk\u00e9pes szerepl\u0151i lehessenek az \u00fajraindul\u00f3 turizmusnak.\n\u00a0\u00a0\u00a0\u00a0A tavalyi \u00e9v dr\u00e1mai t\u00f6r\u00e9st hozott a turizmusban az eg\u00e9sz vil\u00e1gon, \u00edgy Magyarorsz\u00e1gon is. Sz\u00e1zezrek meg\u00e9lhet\u00e9s\u00e9t \u00e9s a GDP t\u00f6bb mint 13 sz\u00e1zal\u00e9k\u00e1t biztos\u00edt\u00f3 \u00e1gazat 2020 m\u00e1rciusban hatvan nap alatt \"teljesen a padl\u00f3ra ker\u00fclt\" - mondta.\n\u00a0\u00a0\u00a0\u00a0Guller\u00a0Zolt\u00e1n kiemelte, hogy a magyar korm\u00e1ny a helyzet s\u00falyoss\u00e1g\u00e1t azonnal felismerte, \u00e9s az els\u0151k k\u00f6z\u00f6tt jelentette be a turizmus-vend\u00e9gl\u00e1t\u00e1st seg\u00edt\u0151 akci\u00f3tervet, ami eur\u00f3pai szinten is p\u00e9lda\u00e9rt\u00e9k\u0171 volt. A gazdas\u00e1gv\u00e9delmi int\u00e9zked\u00e9sek k\u00f6z\u00f6tt szerepelt a hitelmorat\u00f3rium, j\u00e1rul\u00e9kkedvezm\u00e9nyek, hitelprogramok, b\u00e9rt\u00e1mogat\u00e1s, vagy a SZ\u00c9P-k\u00e1rtya kedvezm\u00e9nyes ad\u00f3z\u00e1sa, \u00e9s megemelt keret\u00f6sszege, tov\u00e1bb\u00e1 a turisztikai fejleszt\u00e9seket t\u00e1mogat\u00f3 p\u00e1ly\u00e1zatok. Az int\u00e9zked\u00e9sek els\u0151dleges c\u00e9lja volt, \u00e9s most is az k\u00f6zl\u00e9se szerint, hogy a munkahelyeket megments\u00e9k, \u00e9s a v\u00e1llalkoz\u00e1sokat \u00e9letben tarts\u00e1k - ismertette.\n\u00a0\u00a0\u00a0\u00a0Kit\u00e9rt arra, hogy a tavaszi \u00f3vatos \u00fajranyit\u00e1st k\u00f6vet\u0151en soha nem l\u00e1tott eredm\u00e9nyt \u00e9rt el a belf\u00f6ldi turizmus, \"a belf\u00f6ld lett az \u00faj k\u00fclf\u00f6ld\", j\u00falius-augusztus fel\u00fclm\u00falta a 2019-es sz\u00e1mokat.\n\u00a0\u00a0\u00a0\u00a0A j\u00e1rv\u00e1ny m\u00e1sodik hull\u00e1m\u00e1ban a korm\u00e1ny ism\u00e9t azonnali l\u00e9p\u00e9seket tett a szektor megseg\u00edt\u00e9s\u00e9re. A t\u00e1mogat\u00e1s egyetlen felt\u00e9tele, hogy a munkav\u00e1llal\u00f3kat ne bocs\u00e1ss\u00e1k el, \u00e9s a dolgoz\u00f3k megkapj\u00e1k a fizet\u00e9s\u00fcket erre az id\u0151szakra - sorolta. Hozz\u00e1tette: az ideiglenesen bez\u00e1rni k\u00e9nyszer\u00fclt v\u00e1llalkoz\u00e1sokt\u00f3l \u00e1tv\u00e1llalt\u00e1k a b\u00e9rk\u00f6lts\u00e9gek fel\u00e9t, \u00e9s j\u00e1rul\u00e9kot sem kell fizetni\u00fck. Ezt a seg\u00edts\u00e9get a vend\u00e9gl\u00e1t\u00f3helyek, sz\u00e1ll\u00e1shelyek, rendezv\u00e9nyszervez\u0151k mellett m\u00e1r a buszos v\u00e1llalkoz\u00e1sok, \u00e9s az utaz\u00e1sszervez\u0151k is megkapt\u00e1k, \u00e9s eg\u00e9szen addig meg fogj\u00e1k kapni, am\u00edg \u00fajra nem nyitnak.\nKiemelte, hogy janu\u00e1r elsej\u00e9t\u0151l a vesz\u00e9lyhelyzet v\u00e9g\u00e9ig tov\u00e1bbra sem kell turizmusfejleszt\u00e9si hozz\u00e1j\u00e1rul\u00e1st \u00e9s idegenforgalmi ad\u00f3t fizetni.\n\u00a0\u00a0\u00a0\u00a0Guller\u00a0Zolt\u00e1n elmondta, hogy tavaly t\u00f6bb t\u00edzezer sikeres p\u00e1ly\u00e1zat t\u00f6bb sz\u00e1zmilli\u00e1rd forinttal seg\u00edtette a v\u00e1llalkoz\u00e1sok \u00e9s a csal\u00e1dok t\u00edzezreit, orsz\u00e1gszerte folytat\u00f3dtak \u00e9s most is zajlanak a sz\u00e1ll\u00e1shelyek, vend\u00e9gl\u00e1t\u00f3helyek, turisztikai infrastrukt\u00fara fejleszt\u00e9sei.\nA korm\u00e1ny turizmust \u00e9rint\u0151 t\u00e1mogat\u00e1sa el\u00e9ri a 800 milli\u00e1rd forintot, ami meghaladja a 2 milli\u00e1rd eur\u00f3t. Ez eur\u00f3pai \u00f6sszehasonl\u00edt\u00e1sban is kiemelked\u0151nek sz\u00e1m\u00edt - mondta.\n\n\nMTI 2021. janu\u00e1r 11.\n\n"}]