[{"date": "2021-01-22 13:23", "url": "https://koronavirus.gov.hu/cikkek/pm-55486-milliard-forint-volt-koltsegvetes-hianya-2020-ban", "h1": "PM: 5548,6 milli\u00e1rd forint volt a k\u00f6lts\u00e9gvet\u00e9s hi\u00e1nya 2020-ban", "body": "\nA korm\u00e1ny szerint nem lehet p\u00e9nz\u00fcgyi akad\u00e1lya annak, hogy b\u00e1rki megfelel\u0151 eg\u00e9szs\u00e9g\u00fcgyi ell\u00e1t\u00e1st kapjon, vagy a munkahely\u00e9t megtarthassa. \u00cdgy a meghozott int\u00e9zked\u00e9sek k\u00f6vetkezt\u00e9ben 2020 december\u00e9ben az \u00e1llamh\u00e1ztart\u00e1s \u00f6nkorm\u00e1nyzatok n\u00e9lk\u00fcl sz\u00e1molt \u00fagynevezett\u00a0\u00a0k\u00f6zponti alrendszere 2250,5 milli\u00e1rd forintos hi\u00e1nnyal z\u00e1rt, a tavalyi eg\u00e9sz \u00e9ves deficit ezzel\u00a0\u00a05548,6 milli\u00e1rd forint lett - er\u0151s\u00edtette meg p\u00e9nteken kiadott r\u00e9szletes jelent\u00e9s\u00e9ben a P\u00e9nz\u00fcgyminiszt\u00e9rium (PM).\n\n\nAz uni\u00f3s m\u00f3dszertan szerinti GDP-ar\u00e1nyos \u00e1llamh\u00e1ztart\u00e1si hi\u00e1ny 2020-ban v\u00e1rhat\u00f3an 9 sz\u00e1zal\u00e9k k\u00f6r\u00fcl lehet - tette hozz\u00e1 a PM.\n\u00a0\u00a0\u00a0\u00a0A k\u00f6zponti k\u00f6lts\u00e9gvet\u00e9s 4953,5 milli\u00e1rd forintos, a t\u00e1rsadalombiztos\u00edt\u00e1s p\u00e9nz\u00fcgyi alapjai 641,8 milli\u00e1rd forintos hi\u00e1nnyal z\u00e1rta a tavalyi \u00e9vet, az elk\u00fcl\u00f6n\u00edtett \u00e1llami p\u00e9nzalapok 46,7 milli\u00e1rd forintos t\u00f6bbletet \u00e9rtek el.\n\u00a0\u00a0\u00a0\u00a0A k\u00f6zponti alrendszer 22 865,4 milli\u00e1rd forint \u00f6sszeg\u0171 bev\u00e9telei 1323,1 milli\u00e1rd forinttal, 6,1 sz\u00e1zal\u00e9kkal, a 28 414,0 milli\u00e1rd forint \u00f6sszeg\u0171 kiad\u00e1sai pedig 5743,8 milli\u00e1rd forinttal, 25,3 sz\u00e1zal\u00e9kkal haladt\u00e1k meg az egy \u00e9vvel kor\u00e1bbiakat.\n\u00a0\u00a0\u00a0\u00a0A korm\u00e1ny \u00e9v v\u00e9gi forr\u00e1sbiztos\u00edt\u00f3 int\u00e9zked\u00e9sei mintegy 1200 milli\u00e1rd forint t\u00f6bbletkiad\u00e1ssal j\u00e1rtak. Az \u00e9v v\u00e9gi int\u00e9zked\u00e9sek keret\u00e9ben a k\u00f3rh\u00e1zi ad\u00f3ss\u00e1grendez\u00e9sre 44,5 milli\u00e1rd forintot ford\u00edtott a korm\u00e1ny. Ezen\n\u00a0t\u00fal gazdas\u00e1gv\u00e9delmi, oktat\u00e1si-nevel\u00e9si \u00e9s eg\u00e9szs\u00e9g\u00fcgyi c\u00e9lokat, kultur\u00e1lis tev\u00e9kenys\u00e9gek finansz\u00edroz\u00e1s\u00e1t szolg\u00e1lt\u00e1k a decemberi int\u00e9zked\u00e9sek - k\u00f6z\u00f6lte a PM.\n\u00a0\u00a0\u00a0\u00a0Tavaly decemberben a k\u00f6lts\u00e9gvet\u00e9s bev\u00e9telei 23,0 sz\u00e1zal\u00e9kkal, a kiad\u00e1sok 111,3 sz\u00e1zal\u00e9kkal m\u00falt\u00e1k fel\u00fcl az egy \u00e9vvel kor\u00e1bbiakat.\n\u00a0\u00a0\u00a0\u00a02020 december\u00e9ben 664,8 milli\u00e1rd forint uni\u00f3s bev\u00e9tel \u00e9rkezett a k\u00f6lts\u00e9gvet\u00e9sbe, \u00edgy az eg\u00e9sz \u00e9vi uni\u00f3s bev\u00e9tel\u00a0\u00a01684,2 milli\u00e1rd forintot tett ki, mik\u00f6zben uni\u00f3s kiad\u00e1sok meghaladt\u00e1k a 2025,4 milli\u00e1rd forintot.\n\u00a0\u00a0\u00a0\u00a02020-ban 614,7 milli\u00e1rd forintot tettek ki a koronav\u00edrus-j\u00e1rv\u00e1nyhoz kapcsol\u00f3d\u00f3 eg\u00e9szs\u00e9g\u00fcgyi eszk\u00f6zbeszerz\u00e9sek.\n\u00a0\u00a0\u00a0\u00a0A jelent\u00e9sb\u0151l kider\u00fcl: t\u00e1rsas\u00e1gi ad\u00f3 jogc\u00edmen a 2020-ban 406,5 milli\u00e1rd forint bev\u00e9tel realiz\u00e1l\u00f3dott, 103,2 milli\u00e1rd forinttal magasabb \u00f6sszeg az egy \u00e9vvel kor\u00e1bbin\u00e1l.\n\u00a0\u00a0\u00a0\u00a0\u00c1ltal\u00e1nos forgalmi ad\u00f3b\u00f3l 4669,0 milli\u00e1rd forint bev\u00e9tele keletkezett a k\u00f6lts\u00e9gvet\u00e9snek, ami az egy \u00e9vvel kor\u00e1bbi bev\u00e9telt 136,6 milli\u00e1rd forinttal, 3,0 sz\u00e1zal\u00e9kkal m\u00falta fel\u00fcl.\n\u00a0\u00a0\u00a0\u00a0A j\u00f6ved\u00e9ki ad\u00f3b\u00f3l sz\u00e1rmaz\u00f3 1196,0 milli\u00e1rd forint tavalyi bev\u00e9tel\u00a0\u00a019,6 milli\u00e1rd forinttal - 1,7 sz\u00e1zal\u00e9kkal - volt magasabb az egy \u00e9vvel kor\u00e1bbn\u00e1l. A doh\u00e1nyterm\u00e9kek ut\u00e1n befolyt j\u00f6ved\u00e9ki ad\u00f3 9,6 sz\u00e1zal\u00e9kkal n\u0151tt, az \u00fczemanyagok ut\u00e1ni 1,5 sz\u00e1zal\u00e9kkal cs\u00f6kkent az el\u0151z\u0151 \u00e9vhez k\u00e9pest.\n\u00a0\u00a0\u00a0\u00a0A 2527,7 milli\u00e1rd forint szem\u00e9lyi j\u00f6vedelemad\u00f3 bev\u00e9tel\u00a0\u00a0volt 103,1 milli\u00e1rd forinttal - 4,3 sz\u00e1zal\u00e9kkal - magasabb a b\u00e1zisid\u0151szakban befolyt \u00f6sszegn\u00e9l.\n\u00a0\u00a0\u00a0\u00a0A t\u00e1rsadalombiztos\u00edt\u00e1si alapok 5901 milli\u00e1rd forint bev\u00e9tele 5,9 sz\u00e1zal\u00e9kkal elmaradt az el\u0151z\u0151 \u00e9vit\u0151l azzal egy\u00fctt is, hogy a k\u00f6lts\u00e9gvet\u00e9si t\u00e1mogat\u00e1suk 3,8 sz\u00e1zal\u00e9kkal, 652 milli\u00e1rd forintra n\u0151tt.\n\u00a0\u00a0\u00a0\u00a0A kiad\u00e1si\u00a0\u00a0oldalon a lak\u00e1s\u00e9p\u00edt\u00e9si t\u00e1mogat\u00e1sokra ford\u00edtott 251,5 milli\u00e1rd forint az el\u0151z\u0151 \u00e9vhez viszony\u00edtva 60,3 milli\u00e1rd forinttal t\u00f6bb. A csal\u00e1di t\u00e1mogat\u00e1sokra 2020-ban \u00f6sszesen 398,4 milli\u00e1rd forintot ford\u00edtottak, 0,8 milli\u00e1rd forinttal kevesebb, mint az el\u0151z\u0151 \u00e9vben.\n\u00a0\u00a0\u00a0\u00a0A k\u00f6lts\u00e9gvet\u00e9si szervek kiad\u00e1sai m\u00e9rlegsoron a 7380,9 milli\u00e1rd forint kiad\u00e1s jelent meg, 18,5 sz\u00e1zal\u00e9kkal t\u00f6bb az el\u0151z\u0151 \u00e9vin\u00e9l.\u00a0\u00a0Ebb\u0151l 201,5 milli\u00e1rd forinttal, 3537,9 milli\u00e1rd forintra n\u0151tt a szem\u00e9lyi juttat\u00e1sokra \u00e9s j\u00e1rul\u00e9kokra kifizetett \u00f6sszeg, ami\u00a0\u00a0tartalmazza az eg\u00e9szs\u00e9g\u00fcgyi dolgoz\u00f3k r\u00e9sz\u00e9re az egyszeri, 500 ezer forint rendk\u00edv\u00fcli juttat\u00e1s kifizet\u00e9s\u00e9t. Ezenk\u00edv\u00fcl 588,3 milli\u00e1rd forint a k\u00fclk\u00e9pviseletek igazgat\u00e1s\u00e1n\u00e1l jelent meg, amib\u0151l a koronav\u00edrus-j\u00e1rv\u00e1nyhoz kapcsol\u00f3d\u00f3 eg\u00e9szs\u00e9g\u00fcgyi eszk\u00f6zbeszerz\u00e9sek 537,9 milli\u00e1rd forintot tettek ki,\u00a0\u00a0177,3 milli\u00e1rd forint az \u00c1llami Eg\u00e9szs\u00e9g\u00fcgyi Ell\u00e1t\u00f3 K\u00f6zpont kiad\u00e1sa volt amib\u0151l 123,1 milli\u00e1rd forint a koronav\u00edrus-j\u00e1rv\u00e1nyhoz kapcsol\u00f3d\u00f3 eg\u00e9szs\u00e9g\u00fcgyi eszk\u00f6zbeszerz\u00e9sekre kellett. A f\u0151k\u00e9nt harckocsik \u00e9s gyalogs\u00e1gi harcj\u00e1rm\u0171 beszerz\u00e9s\u00e9re \u00e9s helikopterbeszerz\u00e9sre kifizetett \u00f6sszeg 323,0 milli\u00e1rd forint volt.\n\u00a0\u00a0\u00a0\u00a0Az egy\u00e9b szakmai fejezeti kezel\u00e9s\u0171 el\u0151ir\u00e1nyzatok soron szerepl\u0151 kiad\u00e1sok k\u00f6z\u00f6tt a PM jelent\u00e9se egyebek mellett kiemelte\u00a0\u00a0244,9 milli\u00e1rd forint kifizet\u00e9s\u00e9t a Turisztikai fejleszt\u00e9si c\u00e9lel\u0151ir\u00e1nyzatb\u00f3l, 200,7 milli\u00e1rd forintot a kiemelt k\u00f6z\u00fati projektekre, 193,2 milli\u00e1rd forint pedig a koronav\u00edrus-j\u00e1rv\u00e1ny k\u00f6vetkezt\u00e9ben sz\u00fcks\u00e9gess\u00e9 v\u00e1lt versenyk\u00e9pess\u00e9g-n\u00f6vel\u0151 t\u00e1mogat\u00e1sra. A Falusi \u00datalap programjaira 112,0 milli\u00e1rd forint,\u00a0\u00a0105,4 milli\u00e1rd forint pedig\u00a0\u00a0a nagyv\u00e1llalati beruh\u00e1z\u00e1sok t\u00e1mogat\u00e1s\u00e1ra, 102,4 milli\u00e1rd forint a nemzeti agr\u00e1rt\u00e1mogat\u00e1sokra, 96,5 milli\u00e1rd forint a hat\u00e1ron t\u00fali gazdas\u00e1gfejleszt\u00e9si programok t\u00e1mogat\u00e1s\u00e1ra, 94,2 milli\u00e1rd forint a k\u00f6z\u00fath\u00e1l\u00f3zat fenntart\u00e1s\u00e1ra \u00e9s m\u0171k\u00f6dtet\u00e9s\u00e9r jutott. A Budapest-Belgr\u00e1d vas\u00fatvonal magyarorsz\u00e1gi szakasz\u00e1nak fel\u00faj\u00edt\u00e1s\u00e1ra 80,9 milli\u00e1rd forint, a beruh\u00e1z\u00e1s \u00f6szt\u00f6nz\u00e9si c\u00e9lel\u0151ir\u00e1nyzatb\u00f3l pedig 68,8 milli\u00e1rd forint kifizet\u00e9se t\u00f6rt\u00e9nt meg, m\u00edg\u00a0\u00a050,3 milli\u00e1rd forint az eg\u00e9szs\u00e9gipari v\u00e1llalatok versenyk\u00e9pess\u00e9g\u00e9nek jav\u00edt\u00e1s\u00e1ra szolg\u00e1lt.\n\u00a0\u00a0\u00a0\u00a0A nett\u00f3 kamatfizet\u00e9se 16,4 sz\u00e1zal\u00e9kkal 980,5 milli\u00e1rd forintra n\u0151tt.\n\u00a0\u00a0\u00a0\u00a0Az \u00e1llamad\u00f3ss\u00e1g egy \u00e9v alatt 7002,4 milli\u00e1rd forinttal n\u0151tt \u00e9s 2020 v\u00e9g\u00e9n 36 684,3 milli\u00e1rd forintot tett ki. A forintad\u00f3ss\u00e1g 4880,2 forinttal 29 237,3 milli\u00e1rd forintra n\u0151tt \u00e9s az \u00f6sszes ad\u00f3ss\u00e1g 79,7 sz\u00e1zal\u00e9k\u00e1t tette ki. a devizaad\u00f3ss\u00e1g 2197,0 milli\u00e1rd forinttal n\u0151tt, amib\u0151l 547,0 milli\u00e1rd forintot a forint gyeng\u00fcl\u00e9se okozott.\n\n\nMTI 2021. janu\u00e1r 22.\n\n"}]