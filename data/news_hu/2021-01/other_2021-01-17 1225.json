[{"date": "2021-01-17 12:25", "url": "https://koronavirus.gov.hu/cikkek/m1-folytatodik-az-oltas-az-idosotthonokban", "h1": "M1: folytat\u00f3dik az olt\u00e1s az id\u0151sotthonokban", "body": "\nVas\u00e1rnap is folytat\u00f3dik az olt\u00e1s a sz\u00e1z f\u0151n\u00e9l nagyobb l\u00e9tsz\u00e1m\u00fa id\u0151sotthonokban, az ott \u00e9l\u0151k \u00e9s dolgoz\u00f3k az amerikai Moderna vakcin\u00e1j\u00e1t kapj\u00e1k meg - hangzott el az M1 aktu\u00e1lis csatorna vas\u00e1rnapi m\u0171sor\u00e1ban.\n\n\n\u00a0A m\u0171sorban besz\u00e9ltek arr\u00f3l is, hogy szombat \u00f3ta k\u00e9tf\u00e9le vakcin\u00e1val zajlik Magyarorsz\u00e1gon az olt\u00e1si kamp\u00e1ny: az amerikai Moderna ugyanazon az elven m\u0171k\u00f6dik, mint az Eur\u00f3p\u00e1ban els\u0151k\u00e9nt enged\u00e9lyezett Pfizer-BioNTech-olt\u00e1s, de egyszer\u0171bb sz\u00e1ll\u00edtani \u00e9s t\u00e1rolni, ez\u00e9rt ink\u00e1bb ezt viszik t\u00f6bb vid\u00e9ki id\u0151sotthonba.\n\u00a0\u00a0\u00a0\u00a0A Mez\u0151ber\u00e9nyi Reform\u00e1tus Szeretetotthonb\u00f3l bejelentkez\u0151 tud\u00f3s\u00edt\u00f3 k\u00f6z\u00f6lte: az int\u00e9zm\u00e9nyben legal\u00e1bb \u00f6tvenen oltatj\u00e1k be magukat. Hozz\u00e1tette: t\u00f6bb gondozott is elmondta, fontosnak tartj\u00e1k az olt\u00e1s felv\u00e9tel\u00e9t, mert tiszt\u00e1ban vannak vele, hogy a legvesz\u00e9lyeztetettebb korcsoportba tartoznak, \u00e9s szeretn\u00e9k, ha minden visszat\u00e9rne a r\u00e9gi, rendes ker\u00e9kv\u00e1g\u00e1sba \u00e9s szabadon mozoghatn\u00e1nak, tal\u00e1lkozhatn\u00e1nak szeretteikkel.\n\u00a0\u00a0\u00a0\u00a0A tud\u00f3s\u00edt\u00f3 besz\u00e1mol\u00f3ja szerint a szeretetotthonban a koronav\u00edrus elleni v\u00e9dekez\u00e9s sikeres volt. Elmondta azt is, ez az int\u00e9zm\u00e9ny volt az els\u0151, ahol \u00fagynevezett l\u00e1togat\u00f3i kont\u00e9nert alak\u00edtottak ki, hogy annak seg\u00edts\u00e9g\u00e9vel biztos\u00edts\u00e1k a szem\u00e9lyes kapcsolattart\u00e1st a bentlak\u00f3k \u00e9s hozz\u00e1tartoz\u00f3ik k\u00f6z\u00f6tt.\n\u00a0\u00a0\u00a0\u00a0A Koronav\u00edrus Sajt\u00f3k\u00f6zpont szombaton tudatta, hogy az olt\u00e1si tervnek megfelel\u0151en ezen a h\u00e9tv\u00e9g\u00e9n is folytat\u00f3dik a koronav\u00edrus elleni v\u00e9d\u0151olt\u00e1sok bead\u00e1sa az id\u0151sotthonokba, ez\u00fattal tizenkilenc int\u00e9zm\u00e9ny t\u00f6bb mint harminc telephely\u00e9n mintegy 3400-an kapj\u00e1k meg a Moderna-v\u00e9d\u0151olt\u00e1st, el\u0151zetes jelentkez\u00e9sek alapj\u00e1n. A m\u00falt h\u00e9ten a 150-n\u00e9l nagyobb l\u00e9tsz\u00e1m\u00fa int\u00e9zm\u00e9nyekben m\u00e1r megkapt\u00e1k a vakcin\u00e1t a bentlak\u00f3k \u00e9s a dolgoz\u00f3k, ezen a h\u00e9tv\u00e9g\u00e9n pedig a legal\u00e1bb sz\u00e1z embert ell\u00e1t\u00f3 otthonokban folytatj\u00e1k a munk\u00e1t a mobil olt\u00f3csapatok.\n\u00a0\u00a0\u00a0\u00a0Az \u00e9rintett int\u00e9zm\u00e9nyek a f\u0151v\u00e1rosban, valamint a k\u00f6vetkez\u0151 telep\u00fcl\u00e9seken m\u0171k\u00f6dnek: \u00dcr\u00f6m, Kisk\u0151r\u00f6s, Koml\u00f3, Mez\u0151ber\u00e9ny, \u00d3zd, M\u00f3rahalom, Martonv\u00e1s\u00e1r, Gy\u0151r, Hajd\u00fab\u00f6sz\u00f6rm\u00e9ny, Heves, J\u00e1szlad\u00e1ny, Pilismar\u00f3t, Balatonf\u00f6ldv\u00e1r, Ny\u00edregyh\u00e1za, B\u00e1tasz\u00e9k, Hegyfalu, Veszpr\u00e9m \u00e9s Zalaegerszeg. Az olt\u00e1s most is \u00f6nk\u00e9ntes alapon zajlik, az \u00e9rintett 19 int\u00e9zm\u00e9nyben \u00fajabb 996 dolgoz\u00f3 \u00e9s 2395 bentlak\u00f3, 3391 ember jelezte, hogy k\u00e9ri a vakcin\u00e1t - \u00edrta a Koronav\u00edrus Sajt\u00f3k\u00f6zpont szombaton.\n\nMTI 2021. janu\u00e1r 17.\n\n"}]