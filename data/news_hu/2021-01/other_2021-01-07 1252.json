[{"date": "2021-01-07 12:52", "url": "https://koronavirus.gov.hu/cikkek/operativ-torzs-szerdan-207-szer-intezkedtek-rendorok-szabalytalan-maszkviseles-miatt", "h1": "Operat\u00edv t\u00f6rzs: szerd\u00e1n 207-szer int\u00e9zkedtek a rend\u0151r\u00f6k szab\u00e1lytalan maszkvisel\u00e9s miatt", "body": "\nA maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt szerd\u00e1n 207 emberrel szemben int\u00e9zkedtek a rend\u0151r\u00f6k - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes elmondta: a v\u00e9delmi int\u00e9zked\u00e9sekr\u0151l sz\u00f3l\u00f3 korm\u00e1nyrendelet szeptember 21-ei hat\u00e1lyba l\u00e9p\u00e9se \u00f3ta 18 146 rend\u0151ri fell\u00e9p\u00e9s t\u00f6rt\u00e9nt szab\u00e1lytalan maszkvisel\u00e9s miatt.\n\u00a0\u00a0\u00a0\u00a0A maszkvisel\u00e9ssel kapcsolatos szerd\u00e1n tett int\u00e9zked\u00e9sek k\u00f6z\u00fcl 173 a t\u00edzezern\u00e9l t\u00f6bb lakos\u00fa telep\u00fcl\u00e9sek \u00f6nkorm\u00e1nyzati rendeleteiben meghat\u00e1rozott k\u00f6telezetts\u00e9gek be nem tart\u00e1sa miatt t\u00f6rt\u00e9nt, k\u00f6z\u00fcl\u00fck 24 embert figyelmeztettek, 61 alkalommal helysz\u00edni b\u00edrs\u00e1got szabtak ki \u00e9s 88 feljelent\u00e9st tettek a rend\u0151r\u00f6k.\n\u00a0\u00a0\u00a0\u00a0Emellett t\u00f6megk\u00f6zleked\u00e9si eszk\u00f6z\u00f6k\u00f6n \u00e9s meg\u00e1ll\u00f3helyeken, valamint \u00fczletekben \u00e9s bev\u00e1s\u00e1rl\u00f3k\u00f6zpontokban egyar\u00e1nt 17-17 emberrel szemben int\u00e9zkedtek szerd\u00e1n a rend\u0151r\u00f6k a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt - ismertette Kiss R\u00f3bert.\n\u00a0\u00a0\u00a0\u00a0Az \u00fczletekre, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 686 rend\u0151ri int\u00e9zked\u00e9sre volt sz\u00fcks\u00e9g, ebb\u0151l 190 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 496 esetben pedig az \u00fczletek korl\u00e1tozott nyitvatart\u00e1s\u00e1ra \u00e9s az \u00fczletben tart\u00f3zkod\u00e1sra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0Az alezredes besz\u00e1molt arr\u00f3l is, hogy szerd\u00e1n a B\u00e1cs-Kiskun megyei Ball\u00f3sz\u00f6g\u00f6n ideiglenesen bez\u00e1rattak 7 napra egy pressz\u00f3t, mert ott vend\u00e9geket szolg\u00e1ltak ki, akik szeszes italt fogyasztottak. Ezzel 111-re n\u0151tt azoknak az \u00fczleteknek, szolg\u00e1ltat\u00f3knak a sz\u00e1ma, amelyeket szab\u00e1lytalans\u00e1gok miatt ideiglenesen bez\u00e1ratott a rend\u0151rs\u00e9g.\n\u00a0\u00a0\u00a0\u00a0Kiss R\u00f3bert t\u00e1j\u00e9koztat\u00e1sa szerint szerd\u00e1n 335 emberrel szemben int\u00e9zkedtek a rend\u0151r\u00f6k a kij\u00e1r\u00e1si tilalom megszeg\u00e9se miatt. A kij\u00e1r\u00e1si korl\u00e1toz\u00e1s november 4-\u00e9n l\u00e9pett hat\u00e1lyba, amelyet november 11-\u00e9n kij\u00e1r\u00e1si tilalom v\u00e1ltott fel; november 4-\u00e9t\u0151l a rend\u0151r\u00f6knek 22 198 szab\u00e1lyszeg\u0151vel szemben kellett int\u00e9zkedni\u00fck.\n\u00a0\u00a0\u00a0\u00a0Szerd\u00e1n a Magyarorsz\u00e1g ter\u00fclet\u00e9n \u00e1tutaz\u00e1s szab\u00e1lyainak megs\u00e9rt\u00e9se miatt 61-szer int\u00e9zkedtek a rend\u0151r\u00f6k. A beutaz\u00e1si korl\u00e1toz\u00e1sr\u00f3l sz\u00f3l\u00f3 korm\u00e1nyrendelet szeptember 1-jei hat\u00e1lybal\u00e9p\u00e9se \u00f3ta 9275 emberrel szemben int\u00e9zkedtek a rend\u0151r\u00f6k a szab\u00e1lyok megs\u00e9rt\u00e9se miatt.\n\u00a0\u00a0\u00a0\u00a0Kiss R\u00f3bert elmondta azt is, hogy szerd\u00e1n 3062 hat\u00f3s\u00e1gi h\u00e1zi karant\u00e9nt rendeltek el. Jelenleg 21 627-en vannak hat\u00f3s\u00e1gi h\u00e1zi karant\u00e9nban, k\u00f6z\u00fcl\u00fck 2618-an regisztr\u00e1ltak az online ellen\u0151rz\u00e9sre fejlesztett mobilalkalmaz\u00e1sra. A rend\u0151r\u00f6k 10 100 helysz\u00edni ellen\u0151rz\u00e9st tartottak a hat\u00f3s\u00e1gi h\u00e1zi karant\u00e9nban l\u00e9v\u0151kn\u00e9l szerd\u00e1n.\n\n\nMTI 2021. janu\u00e1r 7.\n\n"}]