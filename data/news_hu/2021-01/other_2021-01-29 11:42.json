[{"date": "2021-01-29 11:42", "url": "https://koronavirus.gov.hu/cikkek/palkovics-magyarorszagi-egyetemek-egyertelmu-nyertesei-helyreallitasi-alapnak", "h1": "Palkovics: a magyarorsz\u00e1gi egyetemek egy\u00e9rtelm\u0171 nyertesei a helyre\u00e1ll\u00edt\u00e1si alapnak", "body": "\nA magyarorsz\u00e1gi egyetemek egy\u00e9rtelm\u0171en nyertesei lesznek a j\u00e1rv\u00e1ny okozta v\u00e1ls\u00e1g hat\u00e1sait m\u00e9rs\u00e9kl\u0151 uni\u00f3s helyre\u00e1ll\u00edt\u00e1si alapnak, a Magyarorsz\u00e1gnak juttatott 6000 milli\u00e1rd forintb\u00f3l 1509 milli\u00e1rdot ezen int\u00e9zm\u00e9nyek haszn\u00e1lhatnak fel fejleszt\u00e9sekre 2021 \u00e9s 2026 k\u00f6z\u00f6tt a korm\u00e1ny d\u00f6nt\u00e9s\u00e9nek k\u00f6sz\u00f6nhet\u0151en - mondta az innov\u00e1ci\u00f3s \u00e9s technol\u00f3giai miniszter p\u00e9nteken az MTI-nek.\n\n\nPalkovics\u00a0L\u00e1szl\u00f3 kaposv\u00e1ri l\u00e1togat\u00e1sa alkalm\u00e1val kiemelte: p\u00e9ld\u00e1tlanul nagy forr\u00e1sr\u00f3l van sz\u00f3, az \u00f6sszeg n\u00e9gyszer akkora, mint amennyi uni\u00f3s t\u00e1mogat\u00e1sk\u00e9nt fels\u0151oktat\u00e1sra \u00e9s kutat\u00e1sra \u00e9rkezett az uni\u00f3 el\u0151z\u0151 k\u00f6lts\u00e9gvet\u00e9si id\u0151szak\u00e1ban.\n\u00a0\u00a0\u00a0\u00a0Jelezte, az 1509 milli\u00e1rd forintot az egyetemekre, az egyetem k\u00f6rny\u00e9ki innov\u00e1ci\u00f3s \u00f6kosziszt\u00e9ma \u00e9p\u00edt\u00e9s\u00e9re, valamint az egyetem \u00e9s a technikumi rendszer k\u00f6z\u00f6tti \u00e1tmenet er\u0151s\u00edt\u00e9s\u00e9re ford\u00edtj\u00e1k.\n\u00a0\u00a0\u00a0\u00a0\"A p\u00e9nzb\u0151l 955 milli\u00e1rdot az egyetemek infrastrukt\u00fara- \u00e9s f\u0151leg eszk\u00f6zfejleszt\u00e9s\u00e9re szeretn\u00e9nk ford\u00edtani, 382milli\u00e1rdot sz\u00e1nunk az egyetem k\u00f6rny\u00e9ki innov\u00e1ci\u00f3s \u00fcgyek finansz\u00edroz\u00e1s\u00e1ra, a tudom\u00e1nyos park koncepci\u00f3ra, 172 milli\u00e1rdot a szakk\u00e9pz\u00e9si rendszernek az egyetemekkel \u00f6sszef\u00fcgg\u0151 fejleszt\u00e9s\u00e9re, azon bel\u00fcl tartalom- \u00e9s eszk\u00f6zfejleszt\u00e9sre\" - sorolta.\n\u00a0\u00a0\u00a0\u00a0Palkovics\u00a0L\u00e1szl\u00f3 hangs\u00falyozta: a t\u00e1mogat\u00e1st\u00f3l azt v\u00e1rj\u00e1k, hogy a fels\u0151oktat\u00e1s megfelel\u0151en t\u00e1mogassa szakemberekkel a magyar gazdas\u00e1got, a magyar k\u00f6z\u00f6ss\u00e9g \u00e9rdekeit, \u00e9s n\u00e9h\u00e1ny egyetem beker\u00fclj\u00f6n a vil\u00e1g sz\u00e1z legjobb fels\u0151oktat\u00e1si int\u00e9zm\u00e9nye k\u00f6z\u00e9.\nEnnek a Magyarorsz\u00e1gr\u00f3l alkotott kedvez\u0151 k\u00e9p mellett abb\u00f3l a szempontb\u00f3l is van jelent\u0151s\u00e9ge, hogy a magasabb hozz\u00e1adott \u00e9rt\u00e9k\u0171 tev\u00e9kenys\u00e9gek megjelen\u00e9s\u00e9nek felt\u00e9tele egy k\u00edv\u00fclr\u0151l j\u00f3l l\u00e1that\u00f3, j\u00f3l m\u0171k\u00f6d\u0151 fels\u0151oktat\u00e1s \u00e9s innov\u00e1ci\u00f3s \u00f6kosziszt\u00e9ma - fogalmazott a miniszter.\n\u00a0\n\nMTI 2021. janu\u00e1r 29.\n\n"}]