[{"date": "2021-01-08 13:10", "url": "https://koronavirus.gov.hu/cikkek/operativ-torzs-362-ember-szegte-meg-kijarasi-tilalom-szabalyait-csutortokon", "h1": "Operat\u00edv t\u00f6rzs: 362 ember szegte meg a kij\u00e1r\u00e1si tilalom szab\u00e1lyait cs\u00fct\u00f6rt\u00f6k\u00f6n", "body": "\nA kij\u00e1r\u00e1si tilalom \u00e9s a k\u00f6zter\u00fcleti magatart\u00e1si szab\u00e1lyok megszeg\u00e9se miatt cs\u00fct\u00f6rt\u00f6k\u00f6n 362 ember ellen int\u00e9zkedtek a rend\u0151r\u00f6k - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a p\u00e9nteki online sajt\u00f3t\u00e1j\u00e9koztat\u00f3n, ahol azt is elmondta: febru\u00e1r 1-j\u00e9ig hat\u00e1lyban maradnak a v\u00e9delmi int\u00e9zked\u00e9sek.\n\n\nKiss R\u00f3bert alezredes azt mondta: az operat\u00edv t\u00f6rzs javaslat\u00e1ra a korm\u00e1ny febru\u00e1r 1-j\u00e9ig meghosszabb\u00edtja a hat\u00e1lyban lev\u0151 v\u00e9delmi int\u00e9zked\u00e9seket. \u00cdgy \u00e9rv\u00e9nyben marad a maszkvisel\u00e9si k\u00f6telezetts\u00e9g, a kij\u00e1r\u00e1si tilalom, illetve a k\u00f6zter\u00fcleti magatart\u00e1si szab\u00e1lyokra, valamint az \u00fczletekre \u00e9s a rendezv\u00e9nytart\u00e1sra vonatkoz\u00f3 minden korl\u00e1toz\u00f3 rendelkez\u00e9s - tette hozz\u00e1.\n\u00a0\u00a0\u00a0\u00a0Az alezredes k\u00f6z\u00f6lte: a november 4-\u00e9t\u0151l hat\u00e1lyos kij\u00e1r\u00e1si korl\u00e1toz\u00e1s, majd az azt november 11-\u00e9t\u0151l felv\u00e1lt\u00f3 kij\u00e1r\u00e1si tilalom alatt eddig 22 560 szab\u00e1lyszeg\u0151vel szemben int\u00e9zkedtek a rend\u0151r\u00f6k.\n\u00a0\u00a0\u00a0\u00a0Ismertette: cs\u00fct\u00f6rt\u00f6k\u00f6n a rend\u0151r\u00f6k a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt 208 emberrel szemben int\u00e9zkedtek, k\u00f6z\u00fcl\u00fck 178-cal szemben az\u00e9rt, mert a t\u00edzezer lakosn\u00e1l nagyobb telep\u00fcl\u00e9seken megszegt\u00e9k a maszkvisel\u00e9sre vonatkoz\u00f3 \u00f6nkorm\u00e1nyzati rendeletet. K\u00f6z\u00fcl\u00fck 43-at figyelmeztettek, 60-an helysz\u00edni b\u00edrs\u00e1got kaptak, 75 embert pedig feljelentettek a rend\u0151r\u00f6k.\n\u00a0\u00a0\u00a0\u00a0Szab\u00e1lytalan maszkvisel\u00e9s miatt t\u00f6megk\u00f6zleked\u00e9si eszk\u00f6z\u00f6k\u00f6n \u00e9s meg\u00e1ll\u00f3kban cs\u00fct\u00f6rt\u00f6k\u00f6n hat esetben int\u00e9zkedtek. \u00dczletekben \u00e9s bev\u00e1s\u00e1rl\u00f3k\u00f6zpontok ter\u00fclet\u00e9n 24 emberrel szemben int\u00e9zkedtek a rend\u0151r\u00f6k, mert nem vagy nem megfelel\u0151en viselt\u00e9k a maszkot.\n\u00a0\u00a0\u00a0\u00a0A v\u00e9delmi int\u00e9zked\u00e9sekr\u0151l sz\u00f3l\u00f3 korm\u00e1nyrendelet szeptember 21-ei hat\u00e1lybal\u00e9p\u00e9se \u00f3ta 18 354 int\u00e9zked\u00e9s t\u00f6rt\u00e9nt a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt.\n\u00a0\u00a0\u00a0\u00a0Az \u00fczletekre, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s szabadid\u0151s l\u00e9tes\u00edtm\u00e9nyekre vonatkoz\u00f3 szab\u00e1lyok megszeg\u00e9se miatt eddig 691 rend\u0151ri int\u00e9zked\u00e9sre volt sz\u00fcks\u00e9g, ebb\u0151l 191 esetben az \u00fczemeltet\u0151 vagy a tulajdonos mulaszt\u00e1sa volt meg\u00e1llap\u00edthat\u00f3, 500 alkalommal pedig az \u00fczletek korl\u00e1tozott nyitvatart\u00e1s\u00e1ra \u00e9s az \u00fczletben tart\u00f3zkod\u00e1sra vonatkoz\u00f3 szab\u00e1lyokat nem tartott\u00e1k be.\n\u00a0\u00a0\u00a0\u00a0Cs\u00fct\u00f6rt\u00f6k\u00f6n a Somogy megyei Nagyat\u00e1don a rend\u0151rs\u00e9g egy pressz\u00f3 ideiglenes bez\u00e1rat\u00e1s\u00e1r\u00f3l d\u00f6nt\u00f6tt 7 napra, mivel ott vend\u00e9geket szolg\u00e1ltak ki, akik alkoholt fogyasztottak. Ezzel a pressz\u00f3val 112-re n\u0151tt azoknak az \u00fczleteknek, vend\u00e9gl\u00e1t\u00f3helyeknek \u00e9s szolg\u00e1ltat\u00f3helyeknek a sz\u00e1ma, amelyeket a szab\u00e1lyok be nem tart\u00e1sa miatt ilyen szankci\u00f3val s\u00fajtottak.\n\u00a0\u00a0\u00a0\u00a0Az elm\u00falt napon a Magyarorsz\u00e1g ter\u00fclet\u00e9n t\u00f6rt\u00e9n\u0151 \u00e1tutaz\u00e1s szab\u00e1lyainak megs\u00e9rt\u00e9se miatt 34-szer int\u00e9zkedtek a rend\u0151r\u00f6k. A beutaz\u00e1si korl\u00e1toz\u00e1sr\u00f3l sz\u00f3l\u00f3 korm\u00e1nyrendelet szeptember 1-jei hat\u00e1lybal\u00e9p\u00e9se \u00f3ta 9309 emberrel szemben int\u00e9zkedtek a rend\u0151r\u00f6k a szab\u00e1lyok megs\u00e9rt\u00e9se miatt.\n\u00a0\u00a0\u00a0\u00a0Kiss R\u00f3bert elmondta azt is, hogy cs\u00fct\u00f6rt\u00f6k\u00f6n 3 107 hat\u00f3s\u00e1gi h\u00e1zi karant\u00e9nt rendeltek el. Jelenleg 20 865-en vannak hat\u00f3s\u00e1gi h\u00e1zi karant\u00e9nban, k\u00f6z\u00fcl\u00fck 2693-an regisztr\u00e1ltak az online ellen\u0151rz\u00e9sre fejlesztett mobilalkalmaz\u00e1sra. A rend\u0151r\u00f6k 10 375 helysz\u00edni ellen\u0151rz\u00e9st tartottak a hat\u00f3s\u00e1gi h\u00e1zi karant\u00e9nban l\u00e9v\u0151kn\u00e9l cs\u00fct\u00f6rt\u00f6k\u00f6n.\n\nMTI 2021. janu\u00e1r 8.\n\n"}]