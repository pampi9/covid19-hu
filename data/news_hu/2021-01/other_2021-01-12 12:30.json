[{"date": "2021-01-12 12:30", "url": "https://koronavirus.gov.hu/cikkek/szijjarto-65-milliard-forintos-autoipari-beruhazast-hajt-vegre-harom-japan-vallalat", "h1": "Szijj\u00e1rt\u00f3: 6,5 milli\u00e1rd forintos aut\u00f3ipari beruh\u00e1z\u00e1st hajt v\u00e9gre h\u00e1rom jap\u00e1n v\u00e1llalat Magyarorsz\u00e1gon", "body": "\nH\u00e1rom jap\u00e1n v\u00e1llalat \u00f6sszesen 6,5 milli\u00e1rd forint \u00f6sszeg\u0171 aut\u00f3ipari beruh\u00e1z\u00e1st hajt v\u00e9gre Magyarorsz\u00e1gon, ehhez a korm\u00e1ny 2 milli\u00e1rd forint t\u00e1mogat\u00e1st biztos\u00edt - jelentette be a k\u00fclgazdas\u00e1gi \u00e9s k\u00fcl\u00fcgyminiszter kedden Budapesten.\n\n\nSzijj\u00e1rt\u00f3 P\u00e9ter kiemelte, hogy a fejleszt\u00e9sek 5300 ember munkahely\u00e9t v\u00e9dik meg.\n\u00a0\u00a0\u00a0\u00a0Hangs\u00falyozta, hogy a beruh\u00e1z\u00e1soknak az\u00e9rt is van k\u00fcl\u00f6n\u00f6s jelent\u0151s\u00e9ge, mert a glob\u00e1lis \u00e9s a magyar gazdas\u00e1g szempontj\u00e1b\u00f3l is meghat\u00e1roz\u00f3 ipar\u00e1gban, az aut\u00f3iparban val\u00f3s\u00edtj\u00e1k meg ezeket.\nA h\u00e1rom v\u00e1llalat a glob\u00e1lis aut\u00f3ipar legjelent\u0151sebb besz\u00e1ll\u00edt\u00f3i k\u00f6z\u00f6tt van, fejleszt\u00e9seik hozz\u00e1j\u00e1rulnak ahhoz, hogy Magyarorsz\u00e1g meg tudja tartani vezet\u0151 poz\u00edci\u00f3j\u00e1t az eur\u00f3pai aut\u00f3iparban - tette hozz\u00e1.\n\u00a0\u00a0\u00a0\u00a0A biatorb\u00e1gyi Alpine Eur\u00f3pai Elektronikai Ipari Kft., a sz\u00e9kesfeh\u00e9rv\u00e1ri DENSO Manufacturing Hungary \u00e9s az esztergomi Diamond Electric Hungary Kft. \u00faj gy\u00e1rt\u00e1si technol\u00f3gi\u00e1t vezet be, n\u00f6velik a magyar aut\u00f3ipar rendelkez\u00e9s\u00e9re \u00e1ll\u00f3 besz\u00e1ll\u00edt\u00f3i kapacit\u00e1sokat, a beruh\u00e1z\u00e1sok biztos\u00edtj\u00e1k, hogy a j\u00e1rm\u0171ipar tov\u00e1bbra is h\u00faz\u00f3\u00e1gazat lesz a magyar gazdas\u00e1gban - mondta Szijj\u00e1rt\u00f3 P\u00e9ter.\n\u00a0\u00a0\u00a0\u00a0A k\u00fcl\u00fcgyminiszter kiemelte, hogy mintegy 173 ezer ember dolgozik az aut\u00f3iparban, amelynek az elm\u00falt t\u00edz \u00e9vben k\u00e9t \u00e9s f\u00e9lszeres\u00e9se, csaknem 10 ezer milli\u00e1rd forintra n\u0151tt a termel\u00e9si \u00e9rt\u00e9ke.\n\u00a0\u00a0\u00a0\u00a0Magyarorsz\u00e1g mindig arra t\u00f6rekedett, hogy gazdas\u00e1gpolitik\u00e1j\u00e1ban k\u00e9t l\u00e1bon \u00e1lljon, ez\u00e9rt a nyugat-eur\u00f3pai \u00e9s az \u00e9szak-amerikai kapcsolatok fenntart\u00e1sa mellett 11 \u00e9ve k\u00f6vetkezetesen \u00e9p\u00edti a hat\u00e9kony egy\u00fcttm\u0171k\u00f6d\u00e9st a t\u0151le keletre es\u0151 vil\u00e1ggal, els\u0151sorban gazdas\u00e1gi, kereskedelmi \u00e9s beruh\u00e1z\u00e1si szempontb\u00f3l - fejtette ki.\n\n\u00a0\u00a0\u00a0\u00a0A korm\u00e1ny helyes d\u00f6nt\u00e9st hozott a keleti nyit\u00e1s strat\u00e9gia megind\u00edt\u00e1s\u00e1val, amit az is mutat, hogy t\u00edz \u00e9v alatt 25 sz\u00e1zal\u00e9kkal n\u0151tt a keleti orsz\u00e1gokkal folytatott magyar kereskedelmi forgalom, 2019-ben \u00e9s 2020-ban pedig keletr\u0151l \u00e9rkezett a legt\u00f6bb beruh\u00e1z\u00e1s Magyarorsz\u00e1gra - hangs\u00falyozta a k\u00fcl\u00fcgyminiszter, kiemelve, hogy ezek\u00e9rt a beruh\u00e1z\u00e1sok\u00e9rt komoly verseny folyt.\n\u00a0\u00a0\u00a0\u00a0A jap\u00e1n v\u00e1llalatok meghat\u00e1roz\u00f3 szerepet j\u00e1tszanak a magyar gazdas\u00e1g m\u0171k\u00f6d\u00e9s\u00e9ben \u00e9s n\u00f6veked\u00e9s\u00e9ben, rendk\u00edv\u00fcl magas technol\u00f3giai sz\u00ednvonalukkal pedig hozz\u00e1j\u00e1rulnak a hazai gazdas\u00e1g dimenzi\u00f3v\u00e1lt\u00e1s\u00e1hoz. Ma Magyarorsz\u00e1gon 180 jap\u00e1n v\u00e1llalat t\u00f6bb mint 30 ezer embernek ad munk\u00e1t, a t\u00e1vol-keleti orsz\u00e1gok k\u00f6z\u00fcl a m\u00e1sodik legjelent\u0151sebb beruh\u00e1z\u00f3 Jap\u00e1n - jelezte.\n\u00a0\u00a0\u00a0\u00a0A jap\u00e1n v\u00e1llalatok a legnehezebb id\u0151szakban sem hagyt\u00e1k el Magyarorsz\u00e1got, ezt jelzik a most bejelentett beruh\u00e1z\u00e1sok is - mondta.\n\u00a0\u00a0\u00a0\u00a0Szijj\u00e1rt\u00f3 P\u00e9ter kit\u00e9rt arra is, hogy a Br\u00fcsszel \u00e1ltal koordin\u00e1lt vakcin\u00e1k beszerz\u00e9se sokkal lassabban halad az el\u0151re jelzettn\u00e9l.\n\u00a0\u00a0\u00a0\u00a0Ez\u00e9rt a korm\u00e1ny folytatja a keleti t\u00e1rgyal\u00e1sokat is, \u00e9s ha a magyar hat\u00f3s\u00e1gok enged\u00e9lyt adnak az olt\u00f3anyag beszerz\u00e9s\u00e9re keleti ir\u00e1nyb\u00f3l, akkor nagy mennyis\u00e9g\u0171 olt\u00f3anyagot v\u00e1s\u00e1rolnak - fogalmazott a miniszter.\n\u00a0\u00a0\u00a0\u00a0Menczer Tam\u00e1s, a K\u00fclgazdas\u00e1gi \u00e9s K\u00fcl\u00fcgyminiszt\u00e9rium (KKM) \u00e1llamtitk\u00e1ra hangs\u00falyozta, a t\u00e1rca a koronav\u00edrus-j\u00e1rv\u00e1ny miatt kiemelten kezeli a munkahelyek megtart\u00e1s\u00e1t \u00e9s az \u00faj munkahelyek teremt\u00e9s\u00e9t, az Alpine Eur\u00f3pai Elektronikai Ipari Kft. 1064 munkahely meg\u0151rz\u00e9s\u00e9t v\u00e1llalta.\n\u00a0\u00a0\u00a0\u00a0Vargha Tam\u00e1s, a t\u00e9rs\u00e9g fideszes orsz\u00e1ggy\u0171l\u00e9si k\u00e9pvisel\u0151je a DENSO Manufacturing Hungary beruh\u00e1z\u00e1sa kapcs\u00e1n \u00fagy fogalmazott, a magyar korm\u00e1ny a legjobb d\u00f6nt\u00e9st hozta, amikor nem a seg\u00e9lyez\u00e9st, hanem a beruh\u00e1z\u00e1sok \u00f6szt\u00f6nz\u00e9s\u00e9t v\u00e1lasztotta. Mint mondta, a v\u00e1llalat 4000 munkav\u00e1llal\u00f3t foglalkoztat, munkahely\u00fck meg\u0151rz\u00e9se 4000 csal\u00e1dot \u00e9rint Sz\u00e9kesfeh\u00e9rv\u00e1ron.\n\u00a0\u00a0\u00a0\u00a0A Diamond Electric Hungary Kft. beruh\u00e1z\u00e1sa kapcs\u00e1n V\u00f6lner P\u00e1l, a t\u00e9rs\u00e9g fideszes orsz\u00e1ggy\u0171l\u00e9si k\u00e9pvisel\u0151je elmondta, hogy a v\u00e1llalat m\u00e1r tavaly is sikeresen p\u00e1ly\u00e1zott, kiemelte emellett az innov\u00e1ci\u00f3 szerep\u00e9t a c\u00e9g fejleszt\u00e9seiben.\n\n\nMTI 2021. janu\u00e1r 12.\n\n"}]