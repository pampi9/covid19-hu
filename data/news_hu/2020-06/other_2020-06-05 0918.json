[{"date": "2020-06-05 09:18", "url": "https://koronavirus.gov.hu/cikkek/megnyilnak-magyar-szlovak-hataratkelok", "h1": "Megny\u00edlnak a magyar-szlov\u00e1k hat\u00e1r\u00e1tkel\u0151k", "body": "\nReggel nyolc \u00f3r\u00e1t\u00f3l korl\u00e1toz\u00e1s n\u00e9lk\u00fcl megny\u00edlnak a magyar-szlov\u00e1k hat\u00e1r\u00e1tkel\u0151k - jelentette be az egyik ilyen ponton, a Gy\u0151rh\u00f6z k\u00f6zeli V\u00e1mosszabadin tartott p\u00e9ntek reggeli sajt\u00f3t\u00e1j\u00e9koztat\u00f3j\u00e1n Semj\u00e9n Zsolt minisztereln\u00f6k-helyettes \u00e9s Igor Matovic szlov\u00e1k korm\u00e1nyf\u0151.\n\n\nMindez az\u00e9rt lehets\u00e9ges, mert mind Szlov\u00e1kia, mind Magyarorsz\u00e1g hat\u00e1rozott \u00e9s felel\u0151ss\u00e9gteljes int\u00e9zked\u00e9seket hozott, j\u00f3 \u00fctemben, megfelel\u0151 id\u0151pontban - fogalmazott Semj\u00e9n Zsolt, eml\u00e9keztetve arra: Magyarorsz\u00e1g, Szlov\u00e1kia, Csehorsz\u00e1g \u00e9s Ausztria k\u00f6z\u00f6tt sz\u00fcletett meg\u00e1llapod\u00e1s a hat\u00e1rnyit\u00e1sokr\u00f3l.\nIgor Matovic szlov\u00e1k minisztereln\u00f6k azt emelte ki, hogy a koronav\u00edrus-j\u00e1rv\u00e1ny lecseng\u00e9s\u00e9vel m\u00e1r a j\u00f6v\u0151 fel\u00e9 tekinthet\u00fcnk. \u00d6r\u00f6m\u00e9t fejezte ki amiatt, hogy helyre\u00e1ll az utaz\u00e1si szabads\u00e1g, mondv\u00e1n, \u00edgy \"ism\u00e9t visszat\u00e9rhet\u00fcnk, legal\u00e1bb n\u00e9mik\u00e9pp, a norm\u00e1lis \u00e9letm\u00f3dhoz\".\nSemj\u00e9n Zsolt Eur\u00f3p\u00e1ban is egyed\u00fcl\u00e1ll\u00f3nak nevezte a v\u00edrus hat\u00e1s\u00e1nak, k\u00f6vetkezm\u00e9nyeinek kezel\u00e9s\u00e9t, hozz\u00e1t\u00e9ve, a hat\u00e1rnyit\u00e1shoz a vil\u00e1gj\u00e1rv\u00e1ny lecseng\u00e9s\u00e9re volt sz\u00fcks\u00e9g.\nMagyarorsz\u00e1g nev\u00e9ben k\u00f6sz\u00f6netet mondott a szlov\u00e1k korm\u00e1nyf\u0151nek az\u00e9rt a \"b\u00e1tor \u00e9s nagyon korrekt gesztus\u00e9rt\", hogy sz\u00e1z magyart megh\u00edvott a k\u00e9t n\u00e9p t\u00f6rt\u00e9nelmi sorsk\u00f6z\u00f6ss\u00e9g\u00e9nek jegy\u00e9ben tartott \u00f6sszej\u00f6vetelre.\nTerm\u00e9szetes dolog, hogy a k\u00fcl\u00f6nb\u00f6z\u0151 n\u00e9pek k\u00fcl\u00f6nb\u00f6z\u0151k\u00e9ppen \u00e9rtelmezik a t\u00f6rt\u00e9nelm\u00fcket, a mi feladatunk az, hogy a szlov\u00e1k-magyar sorsk\u00f6z\u00f6ss\u00e9g jegy\u00e9ben egy\u00fctt \u00e9p\u00edts\u00fck a j\u00f6v\u0151nket - fogalmazott.\nK\u00e9rd\u00e9sre v\u00e1laszolva arr\u00f3l besz\u00e9lt: a magyars\u00e1g \u00e9s a szlov\u00e1ks\u00e1g kiny\u00fajtotta kez\u00e9t egym\u00e1s fel\u00e9, \"ez a k\u00e9zfog\u00e1s jellemzi a mi kapcsolatunkat\".\n\nHangs\u00falyozta, mindk\u00e9t \u00e1llam sz\u00e1m\u00e1ra alapvet\u0151 fontoss\u00e1g\u00fa a visegr\u00e1di n\u00e9gyek egy\u00fcttm\u0171k\u00f6d\u00e9se, ami \"\u00e9rdekeink \u00e9rv\u00e9nyes\u00edt\u00e9s\u00e9nek a lehet\u0151s\u00e9g\u00e9t jelenti az Eur\u00f3pai Uni\u00f3ban\".\nIvan Matovic megk\u00f6sz\u00f6nte a k\u00e9rd\u00e9sben mutatott egy\u00fcttm\u0171k\u00f6d\u00e9st, Magyarorsz\u00e1g felel\u0151ss\u00e9gteljes hozz\u00e1\u00e1ll\u00e1s\u00e1t.\nK\u00e9rd\u00e9sre v\u00e1laszolva a szlov\u00e1k korm\u00e1nyf\u0151 elmondta: a pozsonyi v\u00e1rban rendezett, Semj\u00e9n Zsolt \u00e1ltal eml\u00edtett esem\u00e9nyen azt k\u00edv\u00e1nta megmutatni a szlov\u00e1kiai magyaroknak, \"hogy fontosak a sz\u00e1munkra\".\nFontosnak nevezte, hogy a k\u00f6z\u00f6ss\u00e9g tagjai meg\u00e9rts\u00e9k, t\u00fall\u00e9pve a m\u00falt terhein \"egy alapvet\u0151 l\u00e9p\u00e9st kellene tenn\u00fcnk el\u0151re\", majd arra eml\u00e9keztetett, a rendezv\u00e9ny mott\u00f3ja \u00fagy sz\u00f3lt, \"a m\u00faltat nem mi \u00edrtuk, de a j\u00f6v\u0151 a mi\u00e9nk\".\n\nMTI 2020. j\u00fanius 5.\n\n"}]