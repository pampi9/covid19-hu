[{"date": "2020-06-03 13:38", "url": "https://koronavirus.gov.hu/cikkek/operativ-torzs-kormany-szerdai-ulesen-elemzi-jarvanyugyi-helyzetet", "h1": "Operat\u00edv t\u00f6rzs: a korm\u00e1ny szerdai \u00fcl\u00e9s\u00e9n is elemzi a j\u00e1rv\u00e1ny\u00fcgyi helyzetet", "body": "\nA korm\u00e1ny szerdai \u00fcl\u00e9s\u00e9n is elemzi a j\u00e1rv\u00e1ny\u00fcgyi helyzetet - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa az online sajt\u00f3t\u00e1j\u00e9koztat\u00f3n.\n\n\nKiss R\u00f3bert rend\u0151r alezredes hozz\u00e1tette: a d\u00f6nt\u00e9sekr\u0151l cs\u00fct\u00f6rt\u00f6k\u00f6n adnak r\u00e9szletes t\u00e1j\u00e9koztat\u00e1st.\nEddig 418 esetben indult a j\u00e1rv\u00e1nnyal \u00f6sszef\u00fcgg\u0151 b\u00fcntet\u0151elj\u00e1r\u00e1s. J\u00e1rv\u00e1nnyal \u00f6sszef\u00fcgg\u0151 r\u00e9mh\u00edrterjeszt\u00e9s miatt 120, csal\u00e1s miatt 128, k\u00f6zvesz\u00e9llyel fenyeget\u00e9s miatt 29, j\u00e1rv\u00e1ny\u00fcgyi szab\u00e1lyszeg\u00e9s miatt 21 elj\u00e1r\u00e1s indult, amelyekben eddig \u00f6sszesen 80 gyan\u00fas\u00edtottat hallgattak meg - mondta.\nIsmertet\u00e9se szerint az elm\u00falt 24 \u00f3r\u00e1ban 770 hat\u00f3s\u00e1gi h\u00e1zi karant\u00e9nt rendeltek el, \u00edgy jelenleg \u00f6sszesen 11 172 van \u00e9rv\u00e9nyben az orsz\u00e1gban.\nElmondta: 2063-ra n\u0151tt azoknak a hat\u00f3s\u00e1gi h\u00e1zi karant\u00e9nban l\u00e9v\u0151knek a sz\u00e1ma, akik v\u00e1llalt\u00e1k, hogy elektronikusan ellen\u0151rizze a hat\u00f3s\u00e1g, betartj\u00e1k-e a korl\u00e1toz\u00f3 int\u00e9zked\u00e9seket. Az erre szolg\u00e1l\u00f3 szoftver akt\u00edv felhaszn\u00e1l\u00f3inak sz\u00e1ma 880 - mondta.\nA hat\u00e1rforgalomr\u00f3l sz\u00f3lva elmondta: teherforgalomban a bel\u00e9p\u0151oldalon Tomp\u00e1n\u00e1l, R\u00f6szk\u00e9n\u00e9l \u00e9s Csan\u00e1dpalot\u00e1n\u00e1l k\u00e9t-k\u00e9t \u00f3r\u00e1s, \u00c1rt\u00e1ndn\u00e1l\u00a0\u00a0\u00e9s Csengersim\u00e1n\u00e1l egy-egy \u00f3r\u00e1s, a buszforgalomban pedig a kil\u00e9p\u0151oldalon R\u00f6szk\u00e9n\u00e9l egy\u00f3r\u00e1s v\u00e1rakoz\u00e1ssal kell sz\u00e1molni. A szem\u00e9lyforgalomban a kil\u00e9p\u0151oldalon Hegyeshalomn\u00e1l egy\u00f3r\u00e1s a v\u00e1rakoz\u00e1s.\nArra az \u00fajs\u00e1g\u00edr\u00f3i k\u00e9rd\u00e9sre, hogy \u00e1ltal\u00e1ban sok magyar szokott a horv\u00e1t tengerparton nyaralni, most mire sz\u00e1m\u00edthatnak az oda utaz\u00f3k, az alezredes azt mondta: Horv\u00e1torsz\u00e1g m\u00e1jus 28-t\u00f3l nyolc orsz\u00e1g \u00e1llampolg\u00e1rai, k\u00f6zt\u00fck a magyarok el\u0151tt is megnyitotta a hat\u00e1rait. A magyarok a horv\u00e1t k\u00f6zeg\u00e9szs\u00e9g\u00fcgyi int\u00e9zet aj\u00e1nl\u00e1sait betartva szabadon beutazhatnak Horv\u00e1torsz\u00e1g ter\u00fclet\u00e9re, ugyanakkor a jelenleg hat\u00e1lyos korm\u00e1nyrendelet \u00e9rtelm\u00e9ben, ha valaki Horv\u00e1torsz\u00e1gb\u00f3l szem\u00e9lyforgalomban hazautazik Magyarorsz\u00e1gra, hat\u00f3s\u00e1gi h\u00e1zi karant\u00e9nba kell vonulnia.\n\n\nMTI 2020. j\u00fanius 3.\n\n"}]