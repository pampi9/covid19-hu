[{"date": "2020-06-18 14:10", "url": "https://koronavirus.gov.hu/cikkek/nemeth-szilard-tovabbra-fenn-kell-tartani-jarvanyugyi-keszultseget-hatarokon", "h1": "N\u00e9meth Szil\u00e1rd: tov\u00e1bbra is fenn kell tartani a j\u00e1rv\u00e1ny\u00fcgyi k\u00e9sz\u00fclts\u00e9get a hat\u00e1rokon", "body": "\n\u00dajra meg\u00e9l\u00e9nk\u00fclt a mozg\u00e1s a d\u00e9li hat\u00e1rszakaszon, ennek k\u00f6vetkezt\u00e9ben egyre nagyobb a nyom\u00e1s a magyar hat\u00e1rker\u00edt\u00e9sn\u00e9l, ez\u00e9rt a j\u00e1rv\u00e1ny\u00fcgyi k\u00e9sz\u00fclts\u00e9get a hat\u00e1rokon tov\u00e1bbra is fenn kell tartani - jelentette be a Honv\u00e9delmi Miniszt\u00e9rium parlamenti \u00e1llamtitk\u00e1ra cs\u00fct\u00f6rt\u00f6k\u00f6n Hercegsz\u00e1nt\u00f3n.\n\n\nN\u00e9meth Szil\u00e1rd hat\u00e1rl\u00e1togat\u00e1sa ut\u00e1n a hercegsz\u00e1nt\u00f3i \u00e1tkel\u0151helyn\u00e9l tartott sajt\u00f3t\u00e1j\u00e9koztat\u00f3n elmondta: a migr\u00e1nsok m\u00e1r nemcsak terrorfenyegetetts\u00e9gi \u00e9s k\u00f6zbiztons\u00e1gi kock\u00e1zatot jelentenek az orsz\u00e1gnak, illetve Eur\u00f3p\u00e1nak, hanem nagyon er\u0151s j\u00e1rv\u00e1ny\u00fcgyi vesz\u00e9lyt is.\n\u00a0\u00a0\u00a0\u00a0Hangs\u00falyozta: a jogi, a m\u0171szaki \u00e9s az \u00fagynevezett \"\u00e9l\u0151er\u0151s\" hat\u00e1rz\u00e1r azonban lehet\u0151v\u00e9 teszi, hogy Magyarorsz\u00e1g d\u00e9li hat\u00e1rszakasza Eur\u00f3pa legbiztons\u00e1gosabb \u00e9s leger\u0151sebb k\u00fcls\u0151 schengeni hat\u00e1rszakasza legyen. Gyakorlatilag \u00e1tj\u00e1rhatatlan - jelentette ki.\n\u00a0\u00a0\u00a0\u00a0Eml\u00e9keztetett: ami\u00f3ta a Covid-19 v\u00edrussal kapcsolatos int\u00e9zked\u00e9sek minden\u00fctt lazultak, az illeg\u00e1lis migr\u00e1nsok egyre t\u00f6bbsz\u00f6r \u00e9s egyre nagyobb sz\u00e1mban pr\u00f3b\u00e1lkoznak bej\u00f6nni Magyarorsz\u00e1gra a magyar-szerb \u00e9s a magyar-horv\u00e1t hat\u00e1rszakaszon. Ezt mutatj\u00e1k a sz\u00e1madatok is: id\u00e9n eddig m\u00e1r 8591 migr\u00e1nst fogtak el a d\u00e9li hat\u00e1rszakaszon - tette hozz\u00e1.\n\n\u00a0\u00a0\u00a0\u00a0Kit\u00e9rt arra: az enyhe t\u00e9l k\u00f6vetkezt\u00e9ben nagy nyom\u00e1s nehezedett a hat\u00e1rra, ez\u00e9rt v\u00edzkeresztkor a dupl\u00e1j\u00e1ra emelt\u00e9k az ott szolg\u00e1l\u00f3 katon\u00e1k sz\u00e1m\u00e1t. Csak janu\u00e1rban 2537 embert \u00e1ll\u00edtottak meg.\n\u00a0\u00a0\u00a0\u00a0Azt mondta: \"a vil\u00e1gj\u00e1rv\u00e1ny behurcol\u00e1s\u00e1t k\u00f6vet\u0151en, a megfelel\u0151 korl\u00e1toz\u00f3 int\u00e9zked\u00e9sek hat\u00e1sa visszavetette a migr\u00e1nsok pr\u00f3b\u00e1lkoz\u00e1sait\". Szerbi\u00e1ban elkezdt\u00e9k mind a 16 befogad\u00f3 k\u00f6zpontot \u0151rizni, \u00edgy \u00e1prilisban mind\u00f6ssze 79 embert fogtak el. M\u00e1jus k\u00f6zep\u00e9n azonban megsz\u0171nt az \u0151rz\u00e9s-v\u00e9d\u00e9s, \u00e9s j\u00faniusban a meg\u00e9l\u00e9nk\u00fcl\u0151 mozg\u00e1s hat\u00e1s\u00e1ra m\u00e1r 1259 illeg\u00e1lis bev\u00e1ndorl\u00f3t fogtak el.\n\u00a0\u00a0\u00a0\u00a0A hat\u00e1rt k\u00f6z\u00f6sen v\u00e9d\u0151 rend\u0151r\u00f6k \u00e9s katon\u00e1k besz\u00e1mol\u00f3i alapj\u00e1n meg\u00e1llap\u00edthat\u00f3, - mondta az \u00e1llamtitk\u00e1r -, hogy az elm\u00falt id\u0151szakban nemcsak mennyis\u00e9gi, hanem min\u0151s\u00e9gi v\u00e1ltoz\u00e1s is t\u00f6rt\u00e9nt a hat\u00e1rokon: ma m\u00e1r sokkal felk\u00e9sz\u00fcltebb, jobban felszerelt, szervezetten \u00e9rkez\u0151 csoportok pr\u00f3b\u00e1lnak Magyarorsz\u00e1gra bej\u00f6nni, amelyek egyre agressz\u00edvabbak is. Hozz\u00e1tette: j\u00f6nnek \u00e9jjel \u00e9s nappal, sz\u00e1razf\u00f6ld\u00f6n \u00e9s v\u00edzen egyar\u00e1nt.\n\u00a0\u00a0\u00a0\u00a0N\u00e9meth Szil\u00e1rd kiemelte, hogy a 233 kilom\u00e9teres d\u00e9li hat\u00e1rszakaszt t\u00f6bb mint ezer katona, mintegy 180 g\u00e9pj\u00e1rm\u0171vel v\u00e9di a rend\u0151r\u00f6kkel k\u00f6z\u00f6sen. Feladatukat a m\u0171szaki hat\u00e1rz\u00e1rn\u00e1l az alapt\u00f6rv\u00e9ny szerint kapott felhatalmaz\u00e1s, illetve a t\u00f6meges bev\u00e1ndorl\u00e1s okozta v\u00e1ls\u00e1ghelyzet \u00e9s a j\u00e1rv\u00e1ny\u00fcgyi k\u00e9sz\u00fclts\u00e9g kihirdet\u00e9se alapj\u00e1n v\u00e9gzik.\n\u00a0\u00a0\u00a0\u00a0A parlamenti \u00e1llamtitk\u00e1r szerint a felhatalmaz\u00e1s a legfontosabb. \u00dagy fogalmazott: \"az ember azt gondoln\u00e1, hogy amikor felhatalmaz\u00e1st adunk az orsz\u00e1g, a haza megv\u00e9d\u00e9s\u00e9re, a magyar emberek biztons\u00e1g\u00e1nak megv\u00e9d\u00e9s\u00e9re, az egys\u00e9ges. A felhatalmaz\u00e1s azonban nem volt az.\" A baloldal a parlamentben folyamatos t\u00e1mad\u00e1s \u00e9s nyom\u00e1s alatt tartotta a korm\u00e1nyt, \u00f6sszefogva a br\u00fcsszeli b\u00fcrokrat\u00e1kkal, illetve azokkal \"az \u00e1lcivil szervezetekkel, amelyek folyamatosan feljelent\u00e9seket tettek\" - jelentette ki. Hozz\u00e1tette: legut\u00f3bb a b\u00edr\u00f3s\u00e1g azt mondta ki, hogy fel kell sz\u00e1molni Magyarorsz\u00e1gon a tranzitz\u00f3n\u00e1kat.\n\u00a0\u00a0\u00a0\u00a0N\u00e9meth Szil\u00e1rd hangs\u00falyozta: a hat\u00e1r\u0151rizet azonban \"sziklaszil\u00e1rd \u00e9s stabil\", minden olyan eszk\u00f6z\u00fck, fegyver\u00fck \u00e9s k\u00e9nyszer\u00edt\u0151 eszk\u00f6z\u00fck megvan a hat\u00e1rt k\u00f6z\u00f6sen \u0151rz\u0151 katon\u00e1knak \u00e9s rend\u0151r\u00f6knek, amellyel fel tudj\u00e1k der\u00edteni \u00e9s fel tudj\u00e1k tart\u00f3ztatni a Magyarorsz\u00e1gra illeg\u00e1lisan \u00e9rkez\u0151ket. \u00a0\u00a0\u00a0\u00a0Mivel a migr\u00e1nsok er\u0151s j\u00e1rv\u00e1ny\u00fcgyi kock\u00e1zatot is jelentenek, a j\u00e1rv\u00e1ny\u00fcgyi k\u00e9sz\u00fclts\u00e9get fent kell tartani a hat\u00e1r\u0151r\u00f6k sz\u00e1ll\u00e1shelyein \u00e9s szolg\u00e1lati helyein is, hiszen a katon\u00e1kat \u00e9s a rend\u0151r\u00f6ket meg kell v\u00e9deni, hogy ell\u00e1thass\u00e1k szolg\u00e1latukat.\n\u00a0\u00a0\u00a0\u00a0Az \u00e1llamtitk\u00e1r szerint a Balk\u00e1non \"\u00f3ri\u00e1si a tartal\u00e9k\": Szerbi\u00e1ban 8-10 ezer nyilv\u00e1ntartott migr\u00e1ns van, \u00e9s mivel m\u00e1jus 14-\u00e9vel megnyitott\u00e1k mind a 16 befogad\u00f3 k\u00f6zpontot, megsz\u0171nt az \u0151rz\u00e9s\u00fck. Az \u00e9szak-maced\u00f3n hat\u00e1ron szint\u00e9n ugyanennyi ember torl\u00f3dott fel, \u0151k ugyancsak Magyarorsz\u00e1g fel\u00e9 igyekezn\u00e9nek. Ny\u00e1ron teh\u00e1t egy\u00e9rtelm\u0171en tov\u00e1bb fokoz\u00f3dik majd a nyom\u00e1s a hat\u00e1rszakaszon - k\u00f6z\u00f6lte N\u00e9meth Szil\u00e1rd.\n\n\nMTI 2020. j\u00fanius 18.\n\n"}]