[{"date": "2020-06-09 09:29", "url": "https://koronavirus.gov.hu/cikkek/tallai-bevalt-rugalmas-es-atlathato-magyar-adossegito-modell", "h1": "T\u00e1llai: bev\u00e1lt a rugalmas \u00e9s \u00e1tl\u00e1that\u00f3 magyar ad\u00f3sseg\u00edt\u0151 modell", "body": "\nAz, hogy a tervezettn\u00e9l kisebb ar\u00e1nyban vett\u00e9k ig\u00e9nybe a hitelt\u00f6rleszt\u00e9si morat\u00f3riumot, arra bizony\u00edt\u00e9k, hogy a magyar csal\u00e1dok \u00e9s v\u00e1llalkoz\u00e1sok anyagi helyzete az ut\u00f3bbi \u00e9vekben meger\u0151s\u00f6d\u00f6tt. Err\u0151l T\u00e1llai Andr\u00e1s, a P\u00e9nz\u00fcgyminiszt\u00e9rium parlamenti \u00e1llamtitk\u00e1ra besz\u00e9lt a Vil\u00e1ggazdas\u00e1gnak.\n\nA gazdas\u00e1gi napilap keddi sz\u00e1m\u00e1ban megjelent interj\u00faban az \u00e1llamtitk\u00e1r k\u00f6z\u00f6lte: a gazdas\u00e1g erej\u00e9t mutatja, hogy a lakoss\u00e1gi \u00e9s a v\u00e1llalati ad\u00f3sok k\u00f6r\u00e9ben is j\u00f3kora azok ar\u00e1nya, akik nem \u00e9ltek a lehet\u0151s\u00e9ggel, \u00e9s az is l\u00e1tszik, hogy az int\u00e9zked\u00e9s \u00e9pp a legs\u00e9r\u00fcl\u00e9kenyebb r\u00e9tegnek - a kisebb j\u00f6vedelm\u0171 lakoss\u00e1gi \u00fcgyfeleknek \u00e9s a nagyobb tartal\u00e9kokkal nem rendelkez\u0151 kis- \u00e9s k\u00f6z\u00e9pv\u00e1llalati szegmensnek - ny\u00fajt \u00e9rdemi seg\u00edts\u00e9get.\n\u00a0\u00a0\u00a0\u00a0Az \u00e1llamtitk\u00e1r felid\u00e9zte, hogy a korm\u00e1ny egyik els\u0151, igen b\u00e1tor gazdas\u00e1gv\u00e9delmi \u00e9s csal\u00e1dv\u00e9delmi int\u00e9zked\u00e9se a vesz\u00e9lyhelyzet kihirdet\u00e9se ut\u00e1n a hitelez\u00e9si morat\u00f3rium elrendel\u00e9se volt. Mint mondta, az\u00e9rt b\u00e1tor, mert a vil\u00e1gon egyed\u00fcl\u00e1ll\u00f3an sz\u00e9les k\u00f6r\u0171 ad\u00f3ss\u00e1ghalaszt\u00e1sr\u00f3l hat\u00e1roztak. A legt\u00f6bb orsz\u00e1gban, \u00edgy Nyugat-Eur\u00f3p\u00e1ban is, jellemz\u0151en csak sz\u0171kebb k\u00f6rt \u00e9rintettek a hasonl\u00f3 int\u00e9zked\u00e9sek, legt\u00f6bbsz\u00f6r a bajbajutottak \u00e9lhetnek fizet\u00e9si halad\u00e9kkal. Sehol m\u00e1sutt nem lehet ilyen sz\u00e9les \u00fcgyf\u00e9l- \u00e9s term\u00e9ksk\u00e1l\u00e1ra ig\u00e9nybe venni a morat\u00f3riumot.\n\u00a0\u00a0\u00a0\u00a0\"Abban is \u00fajat hoztunk - eleinte b\u00edr\u00e1ltak is \u00e9rte minket -, hogy m\u00e1s orsz\u00e1gok gyakorlat\u00e1val ellent\u00e9tben rendk\u00edv\u00fcl hossz\u00fa, kilenc h\u00f3napos, r\u00e1ad\u00e1sul \u00e1tj\u00e1rhat\u00f3 morat\u00f3riumot hirdett\u00fcnk meg, mik\u00f6zben a legt\u00f6bb orsz\u00e1gban h\u00e1rom h\u00f3napra sz\u00f3l a mentes\u00fcl\u00e9s. Nos, t\u00fal vagyunk az els\u0151 h\u00e1rom h\u00f3napon, s b\u00e1r szerencs\u00e9re ebben a h\u00f3napban csaknem teljesen \u00fajraindulhat az \u00e9let, \u00e9s megsz\u0171nhet a vesz\u00e9lyhelyzet, a gazdas\u00e1gnak m\u00e9g bizonyosan id\u0151 kell arra, hogy a le\u00e1ll\u00e1s hat\u00e1sait maga m\u00f6g\u00f6tt hagyja. Mik\u00f6zben m\u00e1s orsz\u00e1gokban az \u00e9rintettek most azon agg\u00f3dhatnak, hogy meghosszabb\u00edtj\u00e1k-e a t\u00f6rleszt\u00e9sek felf\u00fcggeszt\u00e9s\u00e9t, a magyar h\u00e1ztart\u00e1sok \u00e9s v\u00e1llalkoz\u00e1sok ebb\u0151l a szempontb\u00f3l nyugodtan tervezhetik a talpra \u00e1ll\u00e1s k\u00f6vetkez\u0151 hat h\u00f3napj\u00e1t\" - fogalmazott.\n\u00a0\u00a0\u00a0\u00a0\u00c9s m\u00e9g valamir\u0151l fontos eml\u00edt\u00e9st tenni: a pszich\u00e9s hat\u00e1sr\u00f3l. A magyar morat\u00f3rium alanyi jogon j\u00e1r minden ad\u00f3snak. Nem azoknak kell sz\u00e9gyenkezve felkeresni\u00fck a bankokat, akiknek neh\u00e9zs\u00e9get okoz a t\u00f6rleszt\u0151r\u00e9szletek megfizet\u00e9se, hanem ellenkez\u0151leg, azoknak, akik b\u00fcszk\u00e9n elmondhatj\u00e1k, hogy a jelenlegi helyzetben is v\u00e1llalni tudj\u00e1k a t\u00f6rleszt\u00e9st - hangs\u00falyozta T\u00e1llai Andr\u00e1s.\n\u00a0\u00a0\u00a0\u00a0K\u00f6z\u00f6lte: a v\u00edrusv\u00e1ls\u00e1g a hazai gazdas\u00e1got ereje telj\u00e9ben, a lakoss\u00e1got pedig j\u00f3 p\u00e9nz\u00fcgyi helyzetben tal\u00e1lta. A magyar h\u00e1ztart\u00e1sok 12 sz\u00e1zal\u00e9kos megtakar\u00edt\u00e1si r\u00e1t\u00e1ja tavaly a legmagasabb volt az Eur\u00f3pai Uni\u00f3ban. Az adatok szerint a csaknem 3,8 milli\u00f3 lakoss\u00e1gi hitelszerz\u0151d\u00e9ssel rendelkez\u0151 \u00fcgyf\u00e9lb\u0151l mintegy 2,5 milli\u00f3an v\u00e1lasztott\u00e1k a fizet\u00e9s \u00e1tmeneti felf\u00fcggeszt\u00e9s\u00e9t, m\u00edg a nagyj\u00e1b\u00f3l 285 ezer v\u00e1llalati hitelszerz\u0151d\u00e9s kapcs\u00e1n t\u00f6bb mint 225 ezren \u00e9ltek ezzel a lehet\u0151s\u00e9ggel.\n\u00a0\u00a0\u00a0\u00a0A morat\u00f3riummal \u00e9rintett hitelvolumenek eset\u00e9ben a h\u00e1ztart\u00e1si hitelekn\u00e9l a kinnlev\u0151s\u00e9g 43, a v\u00e1llalati k\u00f6lcs\u00f6n\u00f6kn\u00e9l pedig 46 sz\u00e1zal\u00e9k\u00e1t tov\u00e1bbra is rendben t\u00f6rlesztik az \u00fcgyfelek. Azaz 2900 milli\u00e1rd forintnyi lakoss\u00e1gi \u00e9s csaknem 4500 milli\u00e1rd forint \u00e9rt\u00e9k\u0171 v\u00e1llalati k\u00f6lcs\u00f6nn\u00e9l az \u00e9rintettek nem \u00e9ltek a lehet\u0151s\u00e9ggel. Az, hogy jellemz\u0151en a kisebb \u00f6sszeg\u0171 hitelek eset\u00e9ben \u00e9lnek az \u00fcgyfelek a morat\u00f3riummal, azt igazolja, hogy az int\u00e9zked\u00e9s el\u00e9rte a c\u00e9lj\u00e1t, \u00e9s a s\u00e9r\u00fcl\u00e9kenyebb \u00fcgyfeleknek ny\u00fajt \u00e9rdemi seg\u00edts\u00e9get.\n\u00a0\u00a0\u00a0\u00a0A lakoss\u00e1gn\u00e1l azoknak a k\u00f6lcs\u00f6neir\u0151l lehet sz\u00f3, akiknek az anyagi k\u00f6r\u00fclm\u00e9nyei csak kisebb hitelfelv\u00e9telt tettek lehet\u0151v\u00e9, \u00e9s \u00e9rtelemszer\u0171en a t\u00f6rleszt\u00e9s is nagyobb gondot okoz. A v\u00e1llalati adat annak f\u00e9ny\u00e9ben \u00e9rthet\u0151, hogy a v\u00e1ls\u00e1g els\u0151sorban a kisebb tartal\u00e9kokat felhalmoz\u00f3 kkv-\u00fcgyf\u00e9lk\u00f6rt \u00e9rinti s\u00falyosabban. Ez\u00e9rt is c\u00e9lozza a korm\u00e1ny a gazdas\u00e1g\u00e9l\u00e9nk\u00edt\u0151, munkahelymegtart\u00f3 int\u00e9zked\u00e9seivel legink\u00e1bb \u00e9pp ezt a szegmenst - mondta T\u00e1llai Andr\u00e1s.\n\n\n\nMTI 2020. j\u00fanius 9.\n\n"}]