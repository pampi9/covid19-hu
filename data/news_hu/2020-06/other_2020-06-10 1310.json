[{"date": "2020-06-10 13:10", "url": "https://koronavirus.gov.hu/cikkek/szijjarto-versenykepessegi-program-allami-tamogatasa-169-milliard-forintra-emelkedett", "h1": "Szijj\u00e1rt\u00f3: a versenyk\u00e9pess\u00e9gi program \u00e1llami t\u00e1mogat\u00e1sa 169 milli\u00e1rd forintra emelkedett", "body": "\nA versenyk\u00e9pess\u00e9g-n\u00f6vel\u0151 t\u00e1mogat\u00e1si programban 806 v\u00e1llalat ny\u00fajtotta be p\u00e1ly\u00e1zat\u00e1t, \u00edgy 377 milli\u00e1rd forintnyi beruh\u00e1z\u00e1s megval\u00f3s\u00edt\u00e1s\u00e1t v\u00e1llalt\u00e1k, az \u00e1llam a munkahelyek megv\u00e9d\u00e9se \u00e9rdek\u00e9ben v\u00e9grehajtott beruh\u00e1z\u00e1sok \u00e9rt\u00e9k\u00e9nek a fel\u00e9t, minden jogilag megfelel\u0151 p\u00e1ly\u00e1zatn\u00e1l biztos\u00edtja, ennek megfelel\u0151en a korm\u00e1ny a rendelkez\u00e9sre \u00e1ll\u00f3 \u00e1llami t\u00e1mogat\u00e1s keret\u00e9t 169 milli\u00e1rd forintra emelte - mondta a k\u00fclgazdas\u00e1gi \u00e9s k\u00fcl\u00fcgyminiszter szerd\u00e1n Budapesten, sajt\u00f3t\u00e1j\u00e9koztat\u00f3n.\n\n\nSzijj\u00e1rt\u00f3 P\u00e9ter hozz\u00e1tette, erre a d\u00f6nt\u00e9sre az\u00e9rt volt sz\u00fcks\u00e9g, mert a magyar v\u00e1llalatok \u00e1ltal ebben a neh\u00e9z id\u0151szakban v\u00e9grehajtott beruh\u00e1z\u00e1sok alapozz\u00e1k meg a magyar gazdas\u00e1g j\u00f6v\u0151beni siker\u00e9t.\n\u00a0\u00a0\u00a0\u00a0Kiemelte, a korm\u00e1ny sz\u00e1m\u00e1ra fontos a munkahelyek v\u00e9delme \u00e9s \u00fajak teremt\u00e9se, ez\u00e9rt d\u00f6nt\u00f6tt \u00fagy, hogy nem a munkan\u00e9lk\u00fclis\u00e9get, hanem a munk\u00e1t finansz\u00edrozza, \u00e9s nem seg\u00e9lyen, hanem munkahely teremt\u00e9sen kereszt\u00fcl seg\u00edti az embereket.\n\u00a0\u00a0\u00a0\u00a0A miniszter elmondta, az elm\u00falt t\u00edz \u00e9vben sokat dolgoztak a magyar gazdas\u00e1g meger\u0151s\u00f6d\u00e9s\u00e9\u00e9rt, hogy az orsz\u00e1g m\u00e9g az ilyen neh\u00e9z id\u0151szakot k\u00f6vet\u0151en is min\u00e9l el\u0151bb vissza tudjon \u00e1llni arra a n\u00f6veked\u00e9si p\u00e1ly\u00e1ra, amelyen m\u00e9g a vil\u00e1gj\u00e1rv\u00e1ny kit\u00f6r\u00e9se el\u0151tt volt. Felid\u00e9zte, hogy 2019-ben Magyarorsz\u00e1g mutatta fel a leggyorsabb gazdas\u00e1gi n\u00f6veked\u00e9si \u00fctemet Eur\u00f3p\u00e1ban, k\u00f6sz\u00f6nhet\u0151en annak, hogy a legvonz\u00f3bb beruh\u00e1z\u00e1si c\u00e9lpontt\u00e1 v\u00e1lt K\u00f6z\u00e9p-Eur\u00f3p\u00e1ban.\n\u00a0\u00a0\u00a0\u00a0A beruh\u00e1z\u00e1sok t\u00e1mogat\u00e1s\u00e1nak sz\u00e9les k\u00f6re, valamint a j\u00falius 1-j\u00e9n \u00e9letbe l\u00e9p\u0151 2 sz\u00e1zal\u00e9kpontos szoci\u00e1lis hozz\u00e1j\u00e1rul\u00e1siad\u00f3-cs\u00f6kkent\u00e9s is azt szolg\u00e1lja, hogy az orsz\u00e1g a j\u00f6v\u0151ben is meg tudja tartani ezt a poz\u00edci\u00f3t.\n\u00a0\u00a0\u00a0\u00a0Szijj\u00e1rt\u00f3 P\u00e9ter a versenyk\u00e9pess\u00e9gi program eredm\u00e9nyeit \u00e9rt\u00e9kelve elmondta, m\u00edg Eur\u00f3p\u00e1ban \u00e9s a vil\u00e1ggazdas\u00e1gban arr\u00f3l sz\u00f3lnak a h\u00edrek, hogy cs\u0151dbe mennek v\u00e1llalatok, addig Magyarorsz\u00e1gon 806 v\u00e1llalat t\u00f6bb mint egymilli\u00e1rd eur\u00f3 \u00e9rt\u00e9k\u0171 beruh\u00e1z\u00e1s megval\u00f3s\u00edt\u00e1s\u00e1t v\u00e1llalja.\n\u00a0\u00a0\u00a0\u00a0\"Nem gondolom, hogy t\u00fal sok t\u00e9rs\u00e9g vagy eur\u00f3pai orsz\u00e1g adhatna sz\u00e1mot arr\u00f3l, hogy kis-, k\u00f6zepes- \u00e9s nagyv\u00e1llalatai ilyen m\u00e9rt\u00e9k\u0171 elk\u00f6telez\u0151d\u00e9st tesznek ebben a neh\u00e9z id\u0151szakban\" - fogalmazott a k\u00fclgazdas\u00e1gi \u00e9s k\u00fcl\u00fcgyminiszter.\u00a0\u00a0\n\u00a0\u00a0\u00a0\u00a0Szerd\u00e1n \u00fajabb h\u00e1rom c\u00e9g vehetett \u00e1t t\u00e1mogat\u00f3 okiratot a K\u00fclgazdas\u00e1gi \u00e9s K\u00fcl\u00fcgyminiszt\u00e9riumban. A Bridgestone Tatab\u00e1nya Kft. 524,27 milli\u00f3 forintos beruh\u00e1z\u00e1sa 262,13 milli\u00f3 forint \u00e1llami t\u00e1mogat\u00e1st kap. Az EMIKA Elektromechanikai Ipari \u00e9s Kereskedelmi Zrt. 564,78 milli\u00f3 forintos beruh\u00e1z\u00e1sa 282,39 milli\u00f3 forintos k\u00f6lts\u00e9gvet\u00e9si t\u00e1mogat\u00e1ssal sz\u00e1molhat. Az Orha M\u0171vek Kft. 629,89 milli\u00f3 forint \u00e9rt\u00e9k\u0171 beruh\u00e1z\u00e1s\u00e1hoz a magyar \u00e1llam 287,27 milli\u00f3 forinttal j\u00e1rul hozz\u00e1.\n\u00a0\u00a0\u00a0\u00a0Topolcsik Melinda, a Bridgestone Tatab\u00e1nya Kft. \u00fcgyvezet\u0151 igazgat\u00f3ja elmondta, a gumiabroncsok gy\u00e1rt\u00e1s\u00e1val foglalkoz\u00f3 v\u00e1llalat 2008-ban kezdte meg m\u0171k\u00f6d\u00e9s\u00e9t, term\u00e9keinek 98 sz\u00e1zal\u00e9k\u00e1t a k\u00fclpiacokra sz\u00e1ll\u00edtja. A mostani t\u00e1mogat\u00e1snak k\u00f6sz\u00f6nhet\u0151en nagy teljes\u00edtm\u00e9ny\u0171 gumiabroncsok gy\u00e1rt\u00e1s\u00e1ra alkalmas gy\u00e1rt\u00f3sort \u00e9p\u00edt ki, ez\u00e1ltal b\u0151v\u00edteni tudja termel\u00e9si kapacit\u00e1sait \u00e9s jav\u00edtja versenyk\u00e9pess\u00e9g\u00e9t is.\n\u00a0\u00a0\u00a0\u00a0Droblyen Csaba, az EMIKA Kft. vez\u00e9rigazgat\u00f3ja arr\u00f3l sz\u00e1molt be, hogy a teljes eg\u00e9sz\u00e9ben magyar tulajdon\u00fa v\u00e1llalatot 1967-ben alap\u00edtott\u00e1k. A t\u00e1rsas\u00e1g az egyik legnagyobb tradicion\u00e1lis magyarorsz\u00e1gi bel- \u00e9s k\u00fclt\u00e9ril\u00e1mpatest-gy\u00e1rt\u00f3, a m\u00e1sik fontos \u00fczlet\u00e1guk 1992 \u00f3ta a f\u00e9mmegmunk\u00e1l\u00e1s. A mostani beruh\u00e1z\u00e1s seg\u00edts\u00e9g\u00e9vel az el\u00e9rhet\u0151 legmodernebb fel\u00fcletkezel\u00e9si technol\u00f3gi\u00e1t telep\u00edtik, tov\u00e1bb\u00e1 egy teljesen automata fest\u0151rendszert is ki\u00e9p\u00edtenek.\n\u00a0\u00a0\u00a0\u00a0Orha J\u00f3zsef, az Orha M\u0171vek Kft. \u00fcgyvezet\u0151je elmondta, hogy az ac\u00e9lszerkezetek tervez\u00e9s\u00e9vel \u00e9s gy\u00e1rt\u00e1s\u00e1val foglalkoz\u00f3 magyar v\u00e1llalat m\u00e1r Finnorsz\u00e1gba, Norv\u00e9gi\u00e1ba, N\u00e9metorsz\u00e1gba \u00e9s Nagy-Britanni\u00e1ba is export\u00e1lta term\u00e9keit. A mostani beruh\u00e1z\u00e1snak k\u00f6sz\u00f6nhet\u0151en 2000 n\u00e9gyzetm\u00e9teres \u00fczemcsarnokot tud \u00e9p\u00edteni, ami 35 sz\u00e1zal\u00e9kos kapacit\u00e1sb\u0151v\u00edt\u00e9st eredm\u00e9nyez majd.\n\nMTI 2020. j\u00fanius 10.\n\n"}]