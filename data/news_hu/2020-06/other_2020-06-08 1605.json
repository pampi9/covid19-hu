[{"date": "2020-06-08 16:05", "url": "https://koronavirus.gov.hu/cikkek/modosulnak-szechenyi-kartya-program-valsagkonstrukcioi", "h1": "M\u00f3dosulnak a Sz\u00e9chenyi K\u00e1rtya Program v\u00e1ls\u00e1gkonstrukci\u00f3i", "body": "\nH\u00e1rom ponton m\u00f3dosulnak a Sz\u00e9chenyi K\u00e1rtya Program v\u00e1ls\u00e1gkonstrukci\u00f3i, a Sz\u00e9chenyi K\u00e1rtya Foly\u00f3sz\u00e1mlahitel Plusz \u00e9s a Sz\u00e9chenyi K\u00e1rtya Munkahelymegtart\u00f3 hitel a tov\u00e1bbiakban 50-50 sz\u00e1zal\u00e9kos ar\u00e1nyban lesz ig\u00e9nyelhet\u0151 - mondta az Innov\u00e1ci\u00f3s \u00e9s Technol\u00f3giai Miniszt\u00e9rium gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra h\u00e9tf\u0151n Budapesten, sajt\u00f3t\u00e1j\u00e9koztat\u00f3n.\n\nGy\u00f6rgy L\u00e1szl\u00f3 szerint mindez azt jelenti, hogy ha a v\u00e1llalkoz\u00f3 egy egys\u00e9gnyi munkahelymegtart\u00f3 hitelt ig\u00e9nyel, amelyet csak munkab\u00e9rre ford\u00edthat, akkor ehhez kapcsol\u00f3d\u00f3an egy egys\u00e9gnyi foly\u00f3sz\u00e1mlahitelt is fel tud venni, amely m\u00e1r szabad felhaszn\u00e1l\u00e1s\u00fa. \u00a0\u00a0\u00a0\u00a0\n\u00a0\u00a0\u00a0\u00a0A m\u00e1sik \u00faj\u00edt\u00e1s, hogy a mikro- \u00e9s a kisv\u00e1llalkoz\u00e1sok - amennyiben munkav\u00e1llal\u00f3ik sz\u00e1ma nem haladja meg a 49-et - m\u00e1r \u00f6n\u00e1ll\u00f3an is ig\u00e9nyelhetik a Sz\u00e9chenyi K\u00e1rtya Foly\u00f3sz\u00e1mlahitel Pluszt.\n\u00a0\u00a0\u00a0\u00a0Ezen fel\u00fcl arr\u00f3l is d\u00f6nt\u00e9s sz\u00fcletett, hogy a Sz\u00e9chenyi Beruh\u00e1z\u00e1si Hitel Plusz seg\u00edts\u00e9g\u00e9vel a v\u00e1llalkoz\u00e1sok kiv\u00e1lthatj\u00e1k a kor\u00e1bban, kedvez\u0151tlen felt\u00e9telekkel felvett hiteleiket - mondta az \u00e1llamtitk\u00e1r.\n\u00a0\u00a0\u00a0\u00a0Gy\u00f6rgy L\u00e1szl\u00f3 a gazdas\u00e1gv\u00e9delmi akci\u00f3terv el\u0151rehalad\u00e1s\u00e1r\u00f3l tett heti jelent\u00e9s\u00e9ben arr\u00f3l is besz\u00e1molt, hogy az 50 milli\u00e1rd forintos kerettel a magyar mikro, kis- \u00e9s k\u00f6zepes v\u00e1llalkoz\u00e1sok t\u00e1mogat\u00e1s\u00e1ra meghirdetett high-tech \u00e9s z\u00f6ld magyar p\u00e1ly\u00e1zatra egy h\u00e9t leforg\u00e1sa alatt 85,6 milli\u00e1rd forintos t\u00e1mogat\u00e1si ig\u00e9ny \u00e9rkezett be, amelyb\u0151l 130 milli\u00e1rd forintnyi beruh\u00e1z\u00e1s val\u00f3sulhat meg. Mindez t\u00f6bb mint 104 ezer munkahely megv\u00e9d\u00e9s\u00e9t seg\u00edti - jegyezte meg az \u00e1llamtitk\u00e1r.\n\u00a0\u00a0\u00a0\u00a0A p\u00e1ly\u00e1zat jelent\u0151s\u00e9ge, hogy a v\u00e1llalkoz\u00e1sok az \u00edgy kapott plusz forr\u00e1st eszk\u00f6zv\u00e1s\u00e1rl\u00e1sra, valamint az eszk\u00f6z\u00f6k haszn\u00e1lat\u00e1hoz sz\u00fcks\u00e9ges tud\u00e1s megszerz\u00e9s\u00e9re, azaz k\u00e9pz\u00e9sekre \u00e9s szak\u00e9rt\u0151 szolg\u00e1ltat\u00e1sokra is ford\u00edthatj\u00e1k.\n\u00a0\u00a0\u00a0\u00a0A v\u00e1llalkoz\u00e1sok a szak\u00e9rt\u0151 szolg\u00e1ltat\u00e1st ny\u00fajt\u00f3 c\u00e9gekr\u0151l \u00e9s 1880 Magyarorsz\u00e1gon el\u00e9rhet\u0151 k\u00e9pz\u00e9sr\u0151l a vali.ifka.hu oldalon t\u00e1j\u00e9koz\u00f3dhatnak, r\u00e1ad\u00e1sul ezen a honlapon \u00e9rhet\u0151ek el a high-tech \u00e9s z\u00f6ld magyar p\u00e1ly\u00e1zat r\u00e9szletei is.\u00a0\u00a0\u00a0\u00a0\u00a0\u00a0\u00a0\u00a0\u00a0\u00a0\u00a0\u00a0\u00a0\u00a0\n\u00a0\u00a0\u00a0\u00a0Az \u00e1llamtitk\u00e1r kiemelte, a korm\u00e1ny legf\u0151bb feladata a munkahelyek v\u00e9delme, valamint, hogy legal\u00e1bb annyi \u00faj munkahelyet teremtsen, mint amennyit a v\u00e1ls\u00e1g t\u00f6nkretett. K\u00f6z\u00f6lte, m\u00e1r 9772 v\u00e1llalkoz\u00e1s ig\u00e9nyelt munkahelyv\u00e9delmi b\u00e9rt\u00e1mogat\u00e1st, a v\u00e1llalkoz\u00e1sok m\u00e9rete szerint az ig\u00e9nyl\u0151k 58 sz\u00e1zal\u00e9ka mikro, 27 sz\u00e1zal\u00e9kuk kisv\u00e1llalkoz\u00e1s. A ter\u00fcleti bont\u00e1s pedig azt mutatja, hogy a legt\u00f6bb p\u00e1ly\u00e1zat Budapestr\u0151l, Pest \u00e9s Fej\u00e9r megy\u00e9b\u0151l \u00e9rkezett. A program 153 643 munkahely megv\u00e9d\u00e9s\u00e9hez ad seg\u00edts\u00e9get.\n\u00a0\u00a0\u00a0\u00a0Hozz\u00e1tette, 785 v\u00e1llalat, 14 235 munkav\u00e1llal\u00f3j\u00e1hoz ig\u00e9nyelte a kutat\u00e1s-fejleszt\u00e9sben dolgoz\u00f3k b\u00e9rt\u00e1mogat\u00e1s\u00e1t, az \u00e1tlagos t\u00e1mogat\u00e1si ig\u00e9ny munkav\u00e1llal\u00f3nk\u00e9nt egy h\u00f3napra lebontva 252 613 forint volt. Ezt a t\u00edpus\u00fa t\u00e1mogat\u00e1st is f\u0151k\u00e9nt a mikro- \u00e9s a kisv\u00e1llalkoz\u00e1sok ig\u00e9nyelt\u00e9k, ugyanis a v\u00e1llalat m\u00e9rete szerint a p\u00e1ly\u00e1z\u00f3k 30 sz\u00e1zal\u00e9ka mikro, 42 sz\u00e1zal\u00e9ka kisv\u00e1llalkoz\u00e1s volt.\n\u00a0\u00a0\u00a0\u00a0Gy\u00f6rgy L\u00e1szl\u00f3 arra is felh\u00edvta a figyelmet, hogy b\u00e1r a korm\u00e1ny 100 ezerr\u0151l 200 ezerre emelte a k\u00f6zfoglalkoztat\u00e1sba bevonhat\u00f3k l\u00e9tsz\u00e1m\u00e1t, most 88 ezren dolgoznak k\u00f6zfoglalkoztatottk\u00e9nt. Mindez pedig azt jelenti, hogy az emberek f\u0151k\u00e9nt az els\u0151dleges munkaer\u0151piacon pr\u00f3b\u00e1lj\u00e1k megtal\u00e1lni a sz\u00e1m\u00edt\u00e1saikat - mondta az ITM \u00e1llamtitk\u00e1ra.\n\n\nMTI 2020. j\u00fanius 8.\n\n"}]