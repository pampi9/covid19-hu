[{"date": "2020-06-13 20:22", "url": "https://koronavirus.gov.hu/cikkek/veszelyhelyzet-idejen-zavartalan-volt-verellatas-magyarorszagon", "h1": "A vesz\u00e9lyhelyzet idej\u00e9n is zavartalan volt a v\u00e9rell\u00e1t\u00e1s Magyarorsz\u00e1gon", "body": "\nA koronav\u00edrus-j\u00e1rv\u00e1ny miatt elrendelt vesz\u00e9lyhelyzet idej\u00e9n is zavartalan volt a v\u00e9rell\u00e1t\u00e1s Magyarorsz\u00e1gon - k\u00f6z\u00f6lte a Magyar V\u00f6r\u00f6skereszt v\u00e9rad\u00e1sszervez\u00e9s\u00e9rt \u00e9s eg\u00e9szs\u00e9gfejleszt\u00e9s\u00e9rt felel\u0151s szakmai vezet\u0151je az M1 aktu\u00e1lis csatorna szombat esti m\u0171sor\u00e1ban.\n\nV\u00e1radi Mariann hangs\u00falyozta: a sz\u00fcks\u00e9ges t\u00e1vols\u00e1gtart\u00e1s, a testh\u0151m\u00e9rs\u00e9klet-m\u00e9r\u00e9s \u00e9s a v\u00e9d\u0151felszerel\u00e9sek alkalmaz\u00e1s\u00e1val biztons\u00e1goss\u00e1 tudt\u00e1k tenni a v\u00e9rad\u00e1sokat. Annyiban volt v\u00e1ltoz\u00e1s, hogy m\u00e1shol kellett v\u00e9rad\u00f3kat keresni, a munkahelyek, oktat\u00e1si int\u00e9zm\u00e9nyek helyett az emberek otthonaihoz k\u00f6zelebb. A szakmai vezet\u0151 szerint az elm\u00falt h\u00f3napokban a nem \u00e9letment\u0151 m\u0171t\u00e9tek halaszt\u00e1sa miatt kisebb volt az eg\u00e9szs\u00e9g\u00fcgy v\u00e9rig\u00e9nye, valamint az utakon is kevesebben voltak, kevesebb baleset is t\u00f6rt\u00e9nt.\n\u00c1tlagosan napi 1200-1500 v\u00e9rad\u00f3 volt a j\u00e1rv\u00e1ny h\u00f3napjaiban, norm\u00e1l helyzetben napi 1800 az ide\u00e1lis - jegyezte meg. \u00a0\u00a0\u00a0\u00a0Elmondta: egyel\u0151re \"v\u00e9rad\u00f3kamionjuk\" is \u00e1ll, mert az \u00fczemi t\u00e9rben nem tudj\u00e1k biztos\u00edtani a m\u00e1sf\u00e9l m\u00e9teres v\u00e9d\u0151t\u00e1vols\u00e1got, jelenleg figyelik az eg\u00e9szs\u00e9g\u00fcgyi int\u00e9zm\u00e9nyek ig\u00e9nyeit, \u00e9s ehhez igaz\u00edtj\u00e1k a v\u00e9rad\u00e1sokat.\nMivel a ny\u00e1ron kevesebben utaznak k\u00fclf\u00f6ldre, belf\u00f6ld\u00f6n k\u00f6nnyebben el\u00e9rik a v\u00e9rad\u00f3kat, \u00e9s b\u00e1r augusztus 15-ig kimaradnak a nagyrendezv\u00e9nyek, azt k\u00f6vet\u0151en sz\u00e1mos programon is r\u00e9szt vesznek majd - tette hozz\u00e1. \u00a0\u00a0\u00a0\u00a0Kiemelte: a Magyar V\u00f6r\u00f6skereszt honlapj\u00e1n megtal\u00e1lhat\u00f3k v\u00e9rad\u00e1si alkalmak, s\u0151t \u00faj szolg\u00e1ltat\u00e1sk\u00e9nt id\u0151pont foglal\u00e1ssal is lehet m\u00e1r \u00e9rkezni hozz\u00e1juk, ezzel is cs\u00f6kkentve a v\u00e1rakoz\u00e1si id\u0151t. \u00a0\u00a0\u00a0\u00a0V\u00e1radi Mariann sz\u00f3lt arr\u00f3l is, hogy vas\u00e1rnap \u00fcnneplik a v\u00e9rad\u00f3k vil\u00e1gnapj\u00e1t. Ebb\u0151l az alkalomb\u00f3l Magyarorsz\u00e1gon 55 nyilv\u00e1nos helysz\u00ednen v\u00e1rj\u00e1k a v\u00e9rad\u00f3kat.\nId\u00e9n a koronav\u00edrus-j\u00e1rv\u00e1ny miatt a biztons\u00e1gos v\u00e9r fontoss\u00e1g\u00e1ra h\u00edvj\u00e1k fel a figyelmet - mondta.\nMTI 2020. j\u00fanius 13.\n\n"}]