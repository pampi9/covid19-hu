[{"date": "2020-06-09 09:25", "url": "https://koronavirus.gov.hu/cikkek/varga-mihaly-kozel-140-milliard-forintos-kedvezmenyes-hitelprogram-indul-magyar", "h1": "Varga Mih\u00e1ly: k\u00f6zel 140 milli\u00e1rd forintos kedvezm\u00e9nyes hitelprogram indul a magyar kisv\u00e1llalkoz\u00e1soknak", "body": "\nJ\u00fanius 9-t\u0151l \u00fajabb gazdas\u00e1gv\u00e9delmi int\u00e9zked\u00e9s l\u00e9p \u00e9letbe, a magyar kisv\u00e1llalkoz\u00e1sok nulla sz\u00e1zal\u00e9kos kamat mellett ig\u00e9nyelhetnek hitelt az MFB Pontokon \u2013 jelentette be Varga Mih\u00e1ly.\n\n\nA p\u00e9nz\u00fcgyminiszter kiemelte: ez a jelenlegi legkedvez\u0151bb \u00e9s legolcs\u00f3bb finansz\u00edroz\u00e1si lehet\u0151s\u00e9g a v\u00e1ls\u00e1g alatti m\u0171k\u00f6d\u00e9shez \u00e9s a gazdas\u00e1g \u00fajraind\u00edt\u00e1s\u00e1t k\u00f6vet\u0151 versenyre val\u00f3 felk\u00e9sz\u00fcl\u00e9shez is. A korm\u00e1ny c\u00e9lja, hogy minden \u00e9letk\u00e9pes v\u00e1llalkoz\u00e1s seg\u00edts\u00e9get kapjon a v\u00e1ls\u00e1g lek\u00fczd\u00e9s\u00e9ben \u00e9s r\u00e9szt vegyen a gazdas\u00e1g \u00fajraind\u00edt\u00e1s\u00e1ban.\nA korm\u00e1ny m\u00e1jusban d\u00f6nt\u00f6tt arr\u00f3l, hogy a Gazdas\u00e1gfejleszt\u00e9si \u00e9s Innov\u00e1ci\u00f3s Operat\u00edv Program \u00e9ves keret\u00e9nek m\u00f3dos\u00edt\u00e1s\u00e1val \u00f6sszesen 420 milli\u00e1rd forint fejleszt\u00e9si forr\u00e1st biztos\u00edt a gazdas\u00e1gv\u00e9delmi int\u00e9zked\u00e9sekhez \u2013 eml\u00e9keztetett Varga Mih\u00e1ly. Mint mondta: a most indul\u00f3 Mikro- \u00e9s Kisv\u00e1llalkoz\u00e1sok Technol\u00f3giai Korszer\u0171s\u00edt\u00e9se C\u00e9l\u00fa Hitelprogram is ebb\u0151l a keretb\u0151l indul, \u00f6sszesen 137 milli\u00e1rd forinttal. A t\u00e1rcavezet\u0151 elmondta: a hazai v\u00e1llalkoz\u00e1sok a gazdas\u00e1g \u00fajraind\u00edt\u00e1s\u00e1nak motorjai, ez\u00e9rt a lehet\u0151 legkedvez\u0151bb forr\u00e1sokat \u00e9s felt\u00e9teleket k\u00edv\u00e1njuk ny\u00fajtani a c\u00e9gek sz\u00e1m\u00e1ra. A nulla sz\u00e1zal\u00e9kos kamat mellett el\u00e9rhet\u0151 hitelterm\u00e9k az eddigi beruh\u00e1z\u00e1si c\u00e9lok mellett \u00f6n\u00e1ll\u00f3 forg\u00f3eszk\u00f6z- \u00e9s likvidit\u00e1s-finansz\u00edroz\u00e1st is biztos\u00edt a v\u00e1llalkoz\u00e1sok sz\u00e1m\u00e1ra.\nA program keret\u00f6sszeg\u00e9nek 50%-a beruh\u00e1z\u00e1si c\u00e9lra, 50%-a pedig a likvidit\u00e1s \u00e9s m\u0171k\u00f6d\u00e9s finansz\u00edroz\u00e1s\u00e1ra ford\u00edthat\u00f3. A felvehet\u0151 legmagasabb hitel\u00f6sszeg beruh\u00e1z\u00e1si hitelc\u00e9l eset\u00e9n 150 milli\u00f3 forint, forg\u00f3eszk\u00f6z \u00e9s likvidit\u00e1s finansz\u00edroz\u00e1s eset\u00e9n pedig 300 milli\u00f3 forint lehet. A nulla sz\u00e1zal\u00e9kos hitel j\u00fanius 12-t\u0151l ig\u00e9nyelhet\u0151 orsz\u00e1gszerte, az MFB Pontok h\u00e1l\u00f3zat\u00e1ban.\nSipos-Tompa Levente, az MFB Pontok h\u00e1l\u00f3zat\u00e1t m\u0171k\u00f6dtet\u0151 Magyar Fejleszt\u00e9si Bank eln\u00f6k-vez\u00e9rigazgat\u00f3ja arra h\u00edvta fel a figyelmet, hogy a program f\u00e9mjelzi a teljes gazdas\u00e1g\u00e9l\u00e9nk\u00edt\u0151 int\u00e9zked\u00e9ssorozat filoz\u00f3fi\u00e1j\u00e1t: nem csak arra biztos\u00edt lehet\u0151s\u00e9get a v\u00e1llalkoz\u00e1soknak, hogy \u00e1tv\u00e9szelj\u00e9k ezt az id\u0151szakot, hanem arra is, hogy sikeres r\u00e9sztvev\u0151i legyenek a gazdas\u00e1g \u00fajraindul\u00e1s\u00e1nak \u00e9s tov\u00e1bbi fejl\u0151d\u00e9s\u00e9nek. Hozz\u00e1tette: ennek \u00e9rdek\u00e9ben a program ig\u00e9nyl\u00e9si felt\u00e9teleit \u00e9s a lehets\u00e9ges hitelc\u00e9lokat \u00fagy hat\u00e1roztuk meg, hogy a lehet\u0151 legt\u00f6bb v\u00e1llalkoz\u00e1snak seg\u00edts\u00e9get ny\u00fajthassunk a kamatmentes finansz\u00edroz\u00e1s seg\u00edts\u00e9g\u00e9vel.\nA Gazdas\u00e1gfejleszt\u00e9si \u00e9s Innov\u00e1ci\u00f3s Operat\u00edv Program felt\u00e9telrendszer\u00e9nek megfelel\u0151en a hitel felv\u00e9tel\u00e9re devizabelf\u00f6ldinek min\u0151s\u00fcl\u0151, Magyarorsz\u00e1g ter\u00fclet\u00e9n \u2013 a k\u00f6z\u00e9p-magyarorsz\u00e1gi r\u00e9gi\u00f3 kiv\u00e9tel\u00e9vel - sz\u00e9khellyel, telephellyel, illetve az Eur\u00f3pai Gazdas\u00e1gi T\u00e9rs\u00e9g ter\u00fclet\u00e9n sz\u00e9khellyel \u00e9s Magyarorsz\u00e1g ter\u00fclet\u00e9n \u2013 a k\u00f6z\u00e9p-magyarorsz\u00e1gi r\u00e9gi\u00f3 kiv\u00e9tel\u00e9vel - fi\u00f3kteleppel rendelkez\u0151 mikro-, kis- \u00e9s k\u00f6z\u00e9pv\u00e1llalkoz\u00e1sok jogosultak.\nA hitelprogramr\u00f3l b\u0151vebb inform\u00e1ci\u00f3 az\u00a0MFB weboldal\u00e1n, illetve a\u00a0Sz\u00e9chenyi2020\u00a0oldalon tal\u00e1lhat\u00f3.\n(P\u00e9nz\u00fcgyminiszt\u00e9rium)\n\n"}]