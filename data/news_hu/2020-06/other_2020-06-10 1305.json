[{"date": "2020-06-10 13:05", "url": "https://koronavirus.gov.hu/cikkek/operativ-torzs-megszunnek-korlatozasok-magyar-horvat-hataratkelohelyeken", "h1": "Operat\u00edv t\u00f6rzs: megsz\u0171nnek a korl\u00e1toz\u00e1sok a magyar-horv\u00e1t hat\u00e1r\u00e1tkel\u0151helyeken", "body": "\nV\u00e1rhat\u00f3an p\u00e9nteken megsz\u0171nnek a korl\u00e1toz\u00f3 int\u00e9zked\u00e9sek a magyar-horv\u00e1t hat\u00e1r valamennyi hat\u00e1r\u00e1tkel\u0151hely\u00e9n - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa a szerdai online sajt\u00f3t\u00e1j\u00e9koztat\u00f3n.\n\n\nKiss R\u00f3bert rend\u0151r alezredes elmondta, Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter kor\u00e1bbi bejelent\u00e9se szerint a magyar \u00e9s horv\u00e1t \u00e1llampolg\u00e1rok a k\u00f6telez\u0151 hat\u00f3s\u00e1gi h\u00e1zi karant\u00e9n n\u00e9lk\u00fcl l\u00e9phetnek be egym\u00e1s orsz\u00e1g\u00e1ba.\n\u00a0\u00a0\u00a0\u00a0Az alezredes eml\u00e9keztetett, h\u00e9tf\u0151t\u0151l Magyarorsz\u00e1g valamennyi schengeni bels\u0151 \u00e1llamhat\u00e1r\u00e1n megsz\u0171nt a hat\u00e1rforgalom-ellen\u0151rz\u00e9s.\n\u00a0\u00a0\u00a0\u00a0Felh\u00edvta a figyelmet arra, hogy tov\u00e1bbra is \u00e9rv\u00e9nyben vannak a nem magyar \u00e1llampolg\u00e1rok Magyarorsz\u00e1gra utaz\u00e1s\u00e1nak \u00e1ltal\u00e1nos szab\u00e1lyai: a bolg\u00e1r, a cseh, a szlov\u00e1k, a szerb, az osztr\u00e1k, a szlov\u00e9n \u00e9s a n\u00e9met \u00e1llampolg\u00e1rok beutaz\u00e1s\u00e1ra vonatkoz\u00f3 elt\u00e9r\u0151 szab\u00e1lyok; a nemzetk\u00f6zi humanit\u00e1rius c\u00e9l\u00fa tranzit\u00e1thalad\u00e1s \u00e9s a magyarorsz\u00e1gi \u00fati c\u00e9l\u00fa nemzetk\u00f6zi tehersz\u00e1ll\u00edt\u00e1s szab\u00e1lyai; valamint a k\u00fcl\u00f6n\u00f6s m\u00e9lt\u00e1nyoss\u00e1gi k\u00e9relem beny\u00fajt\u00e1s\u00e1nak \u00e9s kiad\u00e1s\u00e1nak rendelkez\u00e9sei.\n\u00a0\u00a0\u00a0\u00a0Hozz\u00e1tette: a jogszab\u00e1lyok \u00e1ltal biztos\u00edtott felhatalmaz\u00e1s alapj\u00e1n a rend\u0151rs\u00e9g Magyarorsz\u00e1g k\u00f6zigazgat\u00e1si ter\u00fclet\u00e9n bel\u00fcl v\u00e9gez \u00fagynevezett m\u00e9lys\u00e9gi ellen\u0151rz\u00e9seket.\n\u00a0\u00a0\u00a0\u00a0Kiss R\u00f3bert k\u00f6z\u00f6lte: 2496-ra emelkedett a hat\u00f3s\u00e1gi h\u00e1zi karant\u00e9n elektronikus ellen\u0151rz\u00e9s\u00e9t szolg\u00e1l\u00f3, mobiltelefonra telep\u00edthet\u0151 informatikai alkalmaz\u00e1sra regisztr\u00e1ltak k\u00f6re, az akt\u00edv felhaszn\u00e1l\u00f3k pedig 797-en vannak.\n\u00a0\u00a0\u00a0\u00a0Kedden 566 hat\u00f3s\u00e1gi h\u00e1zi karant\u00e9nt rendeltek el, \u00edgy 8805 van \u00e9rv\u00e9nyben - mondta.\n\u00a0\u00a0\u00a0\u00a0A j\u00e1rv\u00e1ny\u00fcggyel \u00f6sszef\u00fcgg\u00e9sben elrendelt b\u00fcntet\u0151elj\u00e1r\u00e1sok sz\u00e1ma 435-re emelkedett. R\u00e9mh\u00edrterjeszt\u00e9s \u00fcgy\u00e9ben 124 esetben, k\u00f6zvesz\u00e9llyel fenyeget\u00e9s \u00fcgy\u00e9ben 29 esetben, csal\u00e1s miatt 131 esetben, j\u00e1rv\u00e1ny\u00fcgyi szab\u00e1lyszeg\u00e9s miatt pedig 28 esetben kezdem\u00e9nyeztek b\u00fcntet\u0151elj\u00e1r\u00e1st.\n\u00a0\u00a0\u00a0\u00a0Ezekben az \u00fcgyekben eddig nyolcvan embert hallgattak ki gyan\u00fas\u00edtottk\u00e9nt - tette hozz\u00e1.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta: a vesz\u00e9lyhelyzet megsz\u0171n\u00e9se ut\u00e1n is m\u0171k\u00f6dik az operat\u00edv t\u00f6rzs, rendszeresen elemzik \u00e9s \u00e9rt\u00e9kelik a j\u00e1rv\u00e1ny\u00fcgyi adatokat, \u00e9s figyelemmel k\u00eds\u00e9rik a k\u00f6rnyez\u0151 orsz\u00e1gok \u00e1ltal bevezetett korl\u00e1toz\u00f3 int\u00e9zked\u00e9seket.\n\u00a0\u00a0\u00a0\u00a0Bejelentette, hogy - a j\u00e1rv\u00e1ny elleni v\u00e9dekez\u00e9s m\u00e1sodik \u00fctem\u00e9re elrendelt eg\u00e9szs\u00e9g\u00fcgyi k\u00e9szenl\u00e9tre figyelemmel - az operat\u00edv t\u00f6rzs egy bevet\u00e9si egys\u00e9g l\u00e9trehoz\u00e1s\u00e1r\u00f3l d\u00f6nt\u00f6tt.\n\u00a0\u00a0\u00a0\u00a0Az egys\u00e9g feladata az lesz, hogy ha egy ter\u00fcleten vagy egy int\u00e9zm\u00e9nyben megjelenik a koronav\u00edrus-fert\u0151z\u00e9s, a helysz\u00ednen megjelenve a sz\u00fcks\u00e9ges int\u00e9zked\u00e9seket azonnal be tudja vezetni - ismertette.\n\u00a0\n\nMTI 2020. j\u00fanius 10.\n\n"}]