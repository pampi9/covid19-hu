[{"date": "2020-06-05 13:52", "url": "https://koronavirus.gov.hu/cikkek/nagy-istvan-eljott-felelossegteljes-kikapcsolodas-ideje", "h1": "Nagy Istv\u00e1n: elj\u00f6tt a felel\u0151ss\u00e9gteljes kikapcsol\u00f3d\u00e1s ideje", "body": "\nMagyarorsz\u00e1g szinte teljes eg\u00e9sz\u00e9t lefedik a vend\u00e9g-, kulcsos- \u00e9s turistah\u00e1zak ny\u00fajtotta szolg\u00e1ltat\u00e1sok, \u00edgy nem sz\u00fcks\u00e9ges k\u00fclf\u00f6ldre utazniuk vagy az orsz\u00e1g forgalmas turistac\u00e9lpontjait felkeresni\u00fck a kikapcsol\u00f3d\u00e1sra v\u00e1gy\u00f3knak - jelentette ki Nagy Istv\u00e1n agr\u00e1rminiszter p\u00e9nteken a Baranya megyei Szaporc\u00e1n.\n\n\nA miniszter az \u0150s-Dr\u00e1va L\u00e1togat\u00f3k\u00f6zpont szomsz\u00e9ds\u00e1g\u00e1ban, egy 420 milli\u00f3 forintos korm\u00e1nyzati t\u00e1mogat\u00e1sb\u00f3l l\u00e9tes\u00fclt turistah\u00e1z \u00e1tad\u00e1s\u00e1n a koronav\u00edrus j\u00e1rv\u00e1ny k\u00f6vetkezt\u00e9ben megv\u00e1ltoz\u00f3 utaz\u00e1si szok\u00e1sokkal kapcsolatban \u00fagy fogalmazott: elj\u00f6tt a felel\u0151ss\u00e9gteljes kikapcsol\u00f3d\u00e1s ideje. Ezt seg\u00edtik a nemzeti parki igazgat\u00f3s\u00e1gok, amelyek a zs\u00fafolt c\u00e9lpontok helyett a ritk\u00e1n l\u00e1togatott helysz\u00ednekre is felh\u00edvj\u00e1k a figyelmet, \u00e9s ott k\u00edn\u00e1lnak biztons\u00e1gos kikapcsol\u00f3d\u00e1si lehet\u0151s\u00e9geket, szolg\u00e1ltat\u00e1sokat.\nNagy Istv\u00e1n elmondta, a legt\u00f6bb nemzeti parki \u00e9s erd\u00e9szeti l\u00e1togat\u00f3hely m\u00e1r megny\u00edlt \u00e9s sz\u00e1mos programmal v\u00e1rja az \u00e9rdekl\u0151d\u0151ket, t\u00edz nap m\u00falva pedig minden k\u00fcls\u0151 \u00e9s bels\u0151 attrakci\u00f3 - \u00edgy barlang, bemutat\u00f3hely, ki\u00e1ll\u00edt\u00e1s, pihen\u0151hely - l\u00e1togathat\u00f3v\u00e1 v\u00e1lik.\nAz Agr\u00e1rminiszt\u00e9rium kiemelt feladat\u00e1nak tekinti a biztons\u00e1gos kikapcsol\u00f3d\u00e1s lehet\u0151s\u00e9g\u00e9nek megteremt\u00e9s\u00e9t, a term\u00e9szeti \u00e9rt\u00e9kek meg\u0151rz\u00e9s\u00e9t, azok min\u00e9l sz\u00e9lesebb k\u00f6r\u0171 megismertet\u00e9s\u00e9t. Ennek \u00e9rdek\u00e9ben a nemzeti parki igazgat\u00f3s\u00e1gok t\u00f6bb mint 40 milli\u00e1rd forintot ford\u00edtanak, illetve ford\u00edtottak csaknem sz\u00e1z beruh\u00e1z\u00e1sra. A fejleszt\u00e9seknek k\u00f6sz\u00f6nhet\u0151en, mondta, legal\u00e1bb sz\u00e1zezer hekt\u00e1ron javult a term\u00e9szeti ismeretek \u00e1tad\u00e1s\u00e1t szolg\u00e1l\u00f3 l\u00e9tes\u00edtm\u00e9nyek \u00e1llapota.\nKit\u00e9rt arra, hogy az \u00e1llami erd\u0151gazdas\u00e1gok az elm\u00falt t\u00edz \u00e9vben szint\u00e9n kivett\u00e9k r\u00e9sz\u00fcket az \u00f6koturisztikai szektor t\u00e1mogat\u00e1s\u00e1b\u00f3l, hiszen t\u00f6bb mint 20 milli\u00e1rd forint \u00e9rt\u00e9kben val\u00f3s\u00edtottak erdei turizmus fejl\u0151d\u00e9s\u00e9t szolg\u00e1l\u00f3 beruh\u00e1z\u00e1sokat \u00e9s \u00e9vente 4 milli\u00e1rd forintot ford\u00edtanak a term\u00e9szetj\u00e1r\u00e1st szolg\u00e1l\u00f3 infrastrukt\u00fara fenntart\u00e1s\u00e1ra.\nMint mondta, ma egyszerre 1100 vend\u00e9g sz\u00e1m\u00e1ra k\u00e9pesek j\u00f3l felszerelt, min\u0151s\u00e9gi, egyben megfizethet\u0151 sz\u00e1ll\u00e1shelyet k\u00edn\u00e1lni a nemzeti parkok; a fejleszt\u00e9sek pedig r\u00e9szben a T\u00e9ry \u00d6d\u00f6n nemzeti turistah\u00e1z-fejleszt\u00e9si program k\u00f6zel f\u00e9lmilli\u00e1rdos forr\u00e1s\u00e1b\u00f3l val\u00f3sulhattak meg az ut\u00f3bbi h\u00e1rom esztend\u0151ben.\nR\u00e9v\u00e9sz M\u00e1riusz, az akt\u00edv Magyarorsz\u00e1g\u00e9rt felel\u0151s korm\u00e1nybiztos azt mondta: 2010 \u00f3ta t\u00f6bb mint 120 turistah\u00e1z \u00fajult meg, t\u00f6bb mint negyven \u00faj kil\u00e1t\u00f3 \u00e9p\u00fclt, s tov\u00e1bbi negyvenet \u00faj\u00edtottak fel, mik\u00f6zben a l\u00e1togat\u00f3k\u00f6zpontok vend\u00e9gforgalma t\u00f6bb mint 70 sz\u00e1zal\u00e9kkal n\u00f6vekedett a korm\u00e1nyzati int\u00e9zked\u00e9seknek k\u00f6sz\u00f6nhet\u0151en.\nZ\u00e1voczky Szabolcs, a p\u00e9nteken \u00e1tadott sz\u00e1ll\u00f3t \u00f6vez\u0151 Duna-Dr\u00e1va Nemzeti Park ter\u00fclet\u00e9t fenntart\u00f3 igazgat\u00f3s\u00e1g vezet\u0151je besz\u00e1molt r\u00f3la, hogy a l\u00e9tes\u00edtm\u00e9ny p\u00e1ratlan term\u00e9szetv\u00e9delmi \u00e9s n\u00e9prajzi k\u00f6zpontban kapott helyet, a turistah\u00e1z v\u00e1rhat\u00f3 n\u00e9pszer\u0171s\u00e9g\u00e9t pedig j\u00f3l mutatj\u00e1k az el\u0151foglal\u00e1sok is.\n\u00a0A T\u00e9ry \u00d6d\u00f6n nemzeti turistah\u00e1z-fejleszt\u00e9si program keret\u00e9ben \u00e9p\u00fclt - egy Magyarorsz\u00e1gon \u0151shonos, egzotikus megjelen\u00e9s\u0171 v\u00edzi n\u00f6v\u00e9nyr\u0151l elnevezett - Kolok\u00e1n sz\u00e1ll\u00f3 csaknem ezer n\u00e9gyzetm\u00e9teren v\u00e1rja a term\u00e9szetbar\u00e1tokat; a sz\u00e1ll\u00e1s \u00e9p\u00fclet\u00e9ben tizenegy szob\u00e1ban \u00f6sszesen \u00f6tven vend\u00e9g elhelyez\u00e9s\u00e9re van lehet\u0151s\u00e9g.\n\u00a0\n\n\nMTI 2020. j\u00fanius 5.\n\n"}]