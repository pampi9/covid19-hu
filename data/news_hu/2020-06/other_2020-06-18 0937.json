[{"date": "2020-06-18 09:37", "url": "https://koronavirus.gov.hu/cikkek/horvath-ildiko-sikeres-volt-az-egeszsegugyi-vedekezes", "h1": "Horv\u00e1th Ildik\u00f3: sikeres volt az eg\u00e9szs\u00e9g\u00fcgyi v\u00e9dekez\u00e9s", "body": "\nSikeresnek nevezte a koronav\u00edrus elleni v\u00e9dekez\u00e9st az Emberi Er\u0151forr\u00e1sok Miniszt\u00e9rium\u00e1nak eg\u00e9szs\u00e9g\u00fcgy\u00e9rt felel\u0151s \u00e1llamtitk\u00e1ra cs\u00fct\u00f6rt\u00f6k reggel az M1 aktu\u00e1lis csatorn\u00e1n.\n\nHorv\u00e1th Ildik\u00f3 azt mondta, a f\u0151 szempont a j\u00e1rv\u00e1ny alatt az volt, hogy megv\u00e9dj\u00e9k az eg\u00e9szs\u00e9g\u00fcgyi dolgoz\u00f3kat \u00e9s a betegeket; azokat is, akik Covid-gyan\u00fasak voltak \u00e9s azokat is, akik nem. Hozz\u00e1tette, az orvosok j\u00f3l m\u00e9rlegelt\u00e9k, hogy mely beavatkoz\u00e1sokat kell elhalasztani, melyeket kell az adott helyzetben is elv\u00e9gezni.\nA k\u00f3rh\u00e1zparancsnoki rendszer is j\u00f3l m\u0171k\u00f6d\u00f6tt, hiszen er\u0151s\u00edtette az int\u00e9zm\u00e9nyek szervezetts\u00e9g\u00e9t - jelentette ki.\nKit\u00e9rt arra is, hogy m\u00e1r m\u00e1jusban kezdtek a k\u00f3rh\u00e1zak visszat\u00e9rni a norm\u00e1lis m\u0171k\u00f6d\u00e9sre, \u00e9s mostanra - a vesz\u00e9lyhelyzet megsz\u00fcntet\u00e9s\u00e9vel - a betegek is elkezdtek visszat\u00e9rni, elv\u00e9geztetni azokat a vizsg\u00e1latokat, amelyeket elhalasztottak. Hangs\u00falyozta, hogy nincs m\u00e1r semmilyen korl\u00e1toz\u00e1s a j\u00e1r\u00f3betege ell\u00e1t\u00e1sban. Sz\u00e1m\u00edt\u00e1saik szerint az eg\u00e9szs\u00e9g\u00fcgyi rendszer 2-3 h\u00f3napon bel\u00fcl felz\u00e1rk\u00f3zhat, vagyis ennyi id\u0151 alatt elv\u00e9gezheti az elmaradt feladatokat - k\u00f6z\u00f6lte.\nK\u00e9rd\u00e9sre v\u00e1laszolva Horv\u00e1th Ildik\u00f3 elmondta azt is, hogy mintegy 160 ezer eg\u00e9szs\u00e9g\u00fcgyi dolgoz\u00f3 kaphat 500 ezer forintot. A jogosultak n\u00e9vsor\u00e1t a munk\u00e1ltat\u00f3nak kell egyeztetnie. Eddig h\u00e9tezer int\u00e9zm\u00e9ny jelzett vissza, m\u00e9g n\u00e9gyezert\u0151l v\u00e1rj\u00e1k a v\u00e1laszt - f\u0171zte hozz\u00e1.\nA p\u00e9nz a tervek szerint j\u00falius 1-\u00e9n \u00e9rkezik meg a jogosultakhoz.\n\nMTI 2020. j\u00fanius 18.\n\n"}]