[{"date": "2020-06-25 09:07", "url": "https://koronavirus.gov.hu/cikkek/600-milliard-forintnyi-extra-beruhazas-kezdodhet", "h1": "600 milli\u00e1rd forintnyi extra beruh\u00e1z\u00e1s kezd\u0151dhet", "body": "\nA gazdas\u00e1gv\u00e9delmi akci\u00f3terv keret\u00e9ben eddig meghozott d\u00f6nt\u00e9sek 600 milli\u00e1rd forint \u00e9rt\u00e9k\u0171 extra beruh\u00e1z\u00e1st \u00f6szt\u00f6n\u00f6znek - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra a Magyar Nemzettel.\n\n\nA cs\u00fct\u00f6rt\u00f6ki lapsz\u00e1mban megjelent interj\u00faban Gy\u00f6rgy L\u00e1szl\u00f3 azt mondta: a korm\u00e1ny tov\u00e1bbra is szem el\u0151tt tartja a koronav\u00edrus-j\u00e1rv\u00e1ny kezdetekor lefektetett alapelv\u00e9t, amely szerint annyi \u00faj munkahelyet hoz l\u00e9tre, amennyit a v\u00edrus t\u00f6nkretesz.\n\u00a0\u00a0\u00a0\u00a0Meger\u0151s\u00edtik a kiemelt gazdas\u00e1gi \u00e1gazatokat, p\u00e9nz\u00fcgyi forr\u00e1sokat biztos\u00edtanak a v\u00e1llalkoz\u00e1soknak, megv\u00e9dik a csal\u00e1dokat \u00e9s a nyugd\u00edjasokat - hangoztatta az \u00e1llamtitk\u00e1r.\n\u00a0\u00a0\u00a0\u00a0Gy\u00f6rgy L\u00e1szl\u00f3 \u00fagy v\u00e9lekedett, hogy a gazdas\u00e1gv\u00e9delmi l\u00e9p\u00e9sek fenntarthat\u00f3ak, mert ar\u00e1nyosak, vagyis a korm\u00e1ny nem k\u00f6lt t\u00f6bbet a sz\u00fcks\u00e9gesn\u00e9l.\n\u00a0\u00a0\u00a0\u00a0Azt hangoztatta, hogy kitartanak eddigi strat\u00e9gi\u00e1juk mellett, amely a magas hozz\u00e1adott \u00e9rt\u00e9ket el\u0151\u00e1ll\u00edtani k\u00e9pes \u00e1gazatok \u00e9p\u00edt\u00e9s\u00e9t helyezi el\u0151t\u00e9rbe.\n\u00a0\u00a0\u00a0\u00a0Az \u00e1llamtitk\u00e1r \u00fagy v\u00e9lekedett, hogy egyel\u0151re nem sz\u00fcks\u00e9ges meghosszabb\u00edtani az \u00e1ll\u00e1skeres\u00e9si j\u00e1rad\u00e9k foly\u00f3s\u00edt\u00e1si idej\u00e9t.\n\u00a0\u00a0\u00a0\u00a0Gy\u00f6rgy L\u00e1szl\u00f3 szerint a legn\u00e9pszer\u0171bb gazdas\u00e1gv\u00e9delmi int\u00e9zked\u00e9snek a munkahelyv\u00e9delmi b\u00e9rt\u00e1mogat\u00e1s bizonyult, amely m\u00e1r t\u00f6bb mint 175 ezer magyarnak seg\u00edtett meg\u0151rizni az \u00e1ll\u00e1s\u00e1t.\n\nMTI 2020. j\u00fanius 25.\n\n"}]