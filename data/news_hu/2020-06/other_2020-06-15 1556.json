[{"date": "2020-06-15 15:56", "url": "https://koronavirus.gov.hu/cikkek/orban-viktor-kormanyzati-segitseg-kell-gazdasag-ujrainditasahoz", "h1": "Orb\u00e1n Viktor: korm\u00e1nyzati seg\u00edts\u00e9g kell a gazdas\u00e1g \u00fajraind\u00edt\u00e1s\u00e1hoz", "body": "\nEr\u0151teljes korm\u00e1nyzati t\u00e1mogat\u00e1sra van sz\u00fcks\u00e9g a gazdas\u00e1g \u00fajraind\u00edt\u00e1s\u00e1hoz - jelentette ki Orb\u00e1n Viktor minisztereln\u00f6k \u00fajs\u00e1g\u00edr\u00f3knak a gy\u0151ri Audi-gy\u00e1rban, ahol h\u00e9tf\u0151t\u0151l a motor- \u00e9s j\u00e1rm\u0171gy\u00e1rt\u00e1s ism\u00e9t a megszokott munkarendben termel.\n\nA koronav\u00edrus-j\u00e1rv\u00e1ny gazdas\u00e1gi hat\u00e1sa m\u00e9g az olyan, vil\u00e1gsz\u00ednvonalon kiemelked\u0151 gy\u00e1rakat is rendk\u00edv\u00fcl \u00e9rz\u00e9kenyen \u00e9rinti, mint az Audi, \u00e9s az is nyilv\u00e1nval\u00f3, hogy a gazdas\u00e1g \u00fajraind\u00edt\u00e1s\u00e1hoz - m\u00e9g a saj\u00e1t l\u00e1b\u00e1n meg\u00e1ll\u00f3 Audi-gy\u00e1r \u00fajraind\u00edt\u00e1s\u00e1hoz is - kell korm\u00e1nyzati seg\u00edts\u00e9g. Ennek hi\u00e1ny\u00e1ban ugyanis a gazdas\u00e1g nem indul \u00fajra - fejtette ki a korm\u00e1nyf\u0151, miut\u00e1n a j\u00e1rm\u0171gy\u00e1r h\u00e1rom m\u0171szakra \u00e1t\u00e1ll\u00e1sa alkalm\u00e1b\u00f3l Palkovics L\u00e1szl\u00f3 innov\u00e1ci\u00f3s \u00e9s technol\u00f3giai miniszter k\u00eds\u00e9ret\u00e9ben l\u00e1togat\u00e1st tett a gy\u00e1rban.\nA minisztereln\u00f6k k\u00f6z\u00f6lte: a korm\u00e1ny mindent megtesz annak \u00e9rdek\u00e9ben, hogy az Audi-gy\u00e1rban az \u00f6sszes munk\u00e1s \u00e9s m\u00e9rn\u00f6k megtal\u00e1lja sz\u00e1m\u00edt\u00e1s\u00e1t, a kabinet k\u00e9sz p\u00e9nz\u00fcgyi h\u00e1tteret is biztos\u00edtani a gy\u00e1r teljes kapacit\u00e1son val\u00f3 m\u0171k\u00f6d\u00e9s\u00e9hez.\nJelezte ugyanakkor, a tulajdonosoknak, a vezet\u0151knek \u00e9s a dolgoz\u00f3knak is\u00a0\u00a0j\u00f3 meg\u00e1llapod\u00e1st kell k\u00f6tni\u00fck.\n\"Meg\u00e1llapod\u00e1sokkal lehet munkahelyeket megv\u00e9deni\" - hangs\u00falyozta.\nOrb\u00e1n Viktor azt is mondta, egy, de ak\u00e1r k\u00e9t \u00e9vbe is telhet eljutni oda, hogy a j\u00e1rv\u00e1ny el\u0151tti kiindul\u00f3pontot meghalad\u00f3, nagy terveket lehessen a termel\u0151 \u00fczemekben meghirdetni.\nA korm\u00e1nyf\u0151 a magyar ipar fellegv\u00e1r\u00e1nak, b\u00fcszkes\u00e9g\u00e9nek nevezte a gy\u0151ri Audi-gy\u00e1rat, amely nemzetgazdas\u00e1gi szempontb\u00f3l is fontos, eddig ugyanis t\u00f6bb mint 11 milli\u00e1rd eur\u00f3nyi beruh\u00e1z\u00e1s t\u00f6rt\u00e9nt a m\u00e1ra k\u00f6rnyezetsemleges gy\u00e1rban.\nDe most m\u00e9g az Audi-gy\u00e1r\u00e9rt is k\u00fczdeni kell - hangoztatta Orb\u00e1n Viktor, aki ugyanakkor arra sz\u00e1m\u00edt, hogy \"a v\u00e1ls\u00e1got nemcsak hogy t\u00fal fogjuk \u00e9lni, hanem meger\u0151s\u00f6dve is fogunk kiker\u00fclni bel\u0151le\", \u00e9s ennek r\u00e9sze lesz \"az Audi nev\u0171 sikersztori\" folytat\u00e1sa.\nAlfons Dintner, az Audi Hungaria Zrt. igazgat\u00f3s\u00e1g\u00e1nak eln\u00f6ke azt mondta: az Audi Hungaria egyre ink\u00e1bb egy kompetenciak\u00f6zpontt\u00e1 fejl\u0151dik, amelynek jelmondata, \"Audi Hungaria, Gy\u0151rb\u0151l a vil\u00e1gnak\".\nK\u00f6z\u00f6lte: a harmadik m\u0171szak vissza\u00e1ll\u00edt\u00e1s\u00e1nak alkalm\u00e1b\u00f3l bemutatt\u00e1k a korm\u00e1nyf\u0151nek \u00e9s k\u00eds\u00e9ret\u00e9nek a koronav\u00edrus elleni int\u00e9zked\u00e9seiket, a munkahelyeik \u00e1talak\u00edt\u00e1s\u00e1t, amelynek k\u00f6sz\u00f6nhet\u0151en m\u00e1r \u00e1prilis k\u00f6zep\u00e9n el tudt\u00e1k kezdeni a gy\u00e1rt\u00e1st az els\u0151 motorgy\u00e1rt\u00f3 soron. Kiemelte, a munkat\u00e1rsaik biztons\u00e1ga az els\u0151, \u00e9s az \u00e1talak\u00edt\u00e1sok eredm\u00e9nyek\u00e9ppen biztons\u00e1gosan tudnak gy\u00e1rtani.\nArr\u00f3l is besz\u00e9lt ugyanakkor, hogy egyel\u0151re messze vannak a koronav\u00edrus-j\u00e1rv\u00e1ny el\u0151tti norm\u00e1lis \u00e1llapotokt\u00f3l, a v\u00e1s\u00e1rl\u00e1sok m\u00e9g \"visszafogottak\", a vev\u0151i ig\u00e9nyek korl\u00e1tozottak.\nA gy\u00e1rl\u00e1togat\u00e1son - amelyen r\u00e9szt vett D\u00e9zsi Csaba Andr\u00e1s gy\u0151ri polg\u00e1rmester is - Alfons Dintner bemutatta a minisztereln\u00f6knek a gy\u0151ri Audi-modellek gy\u00e1rt\u00e1si folyamat\u00e1t.\nAz esem\u00e9nyen kiosztott k\u00f6zlem\u00e9nyben azt is \u00edrt\u00e1k: az Audi Hungaria \u00e1prilis k\u00f6zep\u00e9n ind\u00edtotta \u00fajra gy\u00e1rt\u00f3sorait, els\u0151 l\u00e9p\u00e9sben egy m\u0171szakban, majd a v\u00e1llalat fokozatosan futtatta fel termel\u00e9s\u00e9t. Az Audi Hungaria 2019 v\u00e9g\u00e9n 12 807 munkat\u00e1rsat foglalkoztatott.\n\u00a0\u00a0\nMTI 2020. j\u00fanius 15.\n\n"}]