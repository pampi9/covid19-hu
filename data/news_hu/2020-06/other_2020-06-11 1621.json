[{"date": "2020-06-11 16:21", "url": "https://koronavirus.gov.hu/cikkek/szijjarto-fenn-kell-tartani-az-elovigyazatossagot", "h1": "Szijj\u00e1rt\u00f3: fenn kell tartani az el\u0151vigy\u00e1zatoss\u00e1got", "body": "\nA Nemzetk\u00f6zi V\u00f6r\u00f6skereszt eln\u00f6k\u00e9vel egyeztetett\u00a0Szijj\u00e1rt\u00f3\u00a0P\u00e9ter k\u00fclgazdas\u00e1gi \u00e9s k\u00fcl\u00fcgyminiszter, s egyet\u00e9rtettek abban, hogy fenn kell tartani az \u00f3vatoss\u00e1got \u00e9s az el\u0151vigy\u00e1zatoss\u00e1got, mert sok orsz\u00e1gban a k\u00f6zeli j\u00f6v\u0151ben is tov\u00e1bb fog n\u0151ni a koronav\u00edrus-fert\u0151z\u00f6tts\u00e9g szintje.\n\n\nA miniszter a Peter Mauerrel folytatott cs\u00fct\u00f6rt\u00f6ki videokonferenci\u00e1ja ut\u00e1n az MTI-nek elmondta, meg\u00e1llap\u00edtott\u00e1k, hogy a V\u00f6r\u00f6skereszt \u00e9s a magyar korm\u00e1ny megk\u00f6zel\u00edt\u00e9se a vil\u00e1gj\u00e1rv\u00e1ny kezel\u00e9s\u00e9ben t\u00f6bb ponton is hasonl\u00f3.\n\u00a0\u00a0\u00a0\u00a0\"Egyet\u00e9rtet\u00fcnk abban is, hogy koronav\u00edrusnak nemcsak eg\u00e9szs\u00e9g\u00fcgyi, de gazdas\u00e1gi hat\u00e1sai is vannak, amelyeket szint\u00e9n kezelni kell. A munkahelyek elveszt\u00e9s\u00e9vel j\u00e1r\u00f3 t\u00e1rsadalmi hat\u00e1sok kifejezetten s\u00falyosak lehetnek azon t\u00e9rs\u00e9gekben, amelyek eddig is a legt\u00f6bb biztons\u00e1gi kock\u00e1zatot jelentett\u00e9t Eur\u00f3pa sz\u00e1m\u00e1ra\" - k\u00f6z\u00f6lte a miniszter.\n\u00a0\u00a0\u00a0\u00a0Szijj\u00e1rt\u00f3\u00a0P\u00e9ter kiemelte, hogy a koronav\u00edrus-j\u00e1rv\u00e1ny nyom\u00e1n el\u0151\u00e1llt helyzetben k\u00f6nnyen terjedhetnek sz\u00e9ls\u0151s\u00e9ges ideol\u00f3gi\u00e1k, s\u00falyosabb\u00e1 v\u00e1lhat a terrorfenyeget\u00e9s, mindezek pedig \u00fajabb migr\u00e1ci\u00f3s hull\u00e1mok elindul\u00e1s\u00e1hoz vezethetnek.\n\u00a0\u00a0\u00a0\u00a0Hozz\u00e1tette, ez a helyzet meger\u0151s\u00edti azt a magyar \u00e1ll\u00e1spontot, mely szerint a seg\u00edts\u00e9get kell odavinni, ahol a baj van, \u00e9s nem a bajt kell Eur\u00f3p\u00e1ba hozni.\n\u00a0\u00a0\u00a0\u00a0\"Ez\u00e9rt a h\u00e1rom kontinensen \u00e1llom\u00e1soz\u00f3 919 magyar b\u00e9kefenntart\u00f3 tov\u00e1bb v\u00e9gzi a munk\u00e1j\u00e1t a destabiliz\u00e1lt ter\u00fcleteken, emellett pedig nemzeti \u00e9s visegr\u00e1di keretben is folytatjuk afrikai partnereink t\u00e1mogat\u00e1s\u00e1t a v\u00e1ls\u00e1gos helyzetek kezel\u00e9s\u00e9ben\" - fogalmazott\u00a0Szijj\u00e1rt\u00f3\u00a0P\u00e9ter.\n\nMTI 2020. j\u00fanius 11.\n\n"}]