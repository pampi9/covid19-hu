[{"date": "2020-06-04 13:23", "url": "https://koronavirus.gov.hu/cikkek/kormanyinfo-magyarorszag-sikeresen-vedekezett-jarvany-elso-szakaszaban", "h1": "Korm\u00e1nyinf\u00f3: Magyarorsz\u00e1g sikeresen v\u00e9dekezett a j\u00e1rv\u00e1ny els\u0151 szakasz\u00e1ban", "body": "\nSikeresen \u00e9s eredm\u00e9nyesen v\u00e9dekezett Magyarorsz\u00e1g a koronav\u00edrus-j\u00e1rv\u00e1ny els\u0151 szakasz\u00e1ban. K\u00f6sz\u00f6net mindenkinek, aki r\u00e9szt vett a v\u00e9dekez\u00e9sben \u00e9s azoknak is, akik betartott\u00e1k a j\u00e1rv\u00e1ny\u00fcgyi szab\u00e1lyokat - mondta Guly\u00e1s Gergely Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\nMagyarorsz\u00e1g eredm\u00e9nyesen v\u00e9dekezett a j\u00e1rv\u00e1ny els\u0151 szakasz\u00e1ban\nHozz\u00e1tette: Magyarorsz\u00e1g eredm\u00e9nyesebben v\u00e9dekezett, mint Nyugat-Eur\u00f3pa b\u00e1rmelyik \u00e1llama, \u00e9s ez\u00e9rt k\u00f6sz\u00f6netet mondanak mindenkinek, aki r\u00e9szt vett a v\u00e9dekez\u00e9sben \u00e9s azoknak is, akik betartott\u00e1k a j\u00e1rv\u00e1ny\u00fcgyi szab\u00e1lyokat.\nA vesz\u00e9lyhelyzet j\u00fanius 16-a ut\u00e1n megsz\u0171nhet\n\u00a0Guly\u00e1s Gergely elmondta, a korm\u00e1ny beny\u00fajtotta az Orsz\u00e1ggy\u0171l\u00e9snek a j\u00e1rv\u00e1ny\u00fcgyi k\u00e9sz\u00fclts\u00e9g fenntart\u00e1sr\u00f3l \u00e9s a vesz\u00e9lyhelyzet megsz\u00fcntet\u00e9s\u00e9r\u0151l sz\u00f3l\u00f3 t\u00f6rv\u00e9nyjavaslatot. J\u00fanius 16-\u00e1t k\u00f6vet\u0151en egy-k\u00e9t napon bel\u00fcl megsz\u0171nhet a koronav\u00edrus-j\u00e1rv\u00e1ny miatti vesz\u00e9lyhelyzet.\n\u00a0A miniszter a legfontosabb v\u00e1ltoz\u00e1sk\u00e9nt arra mutatott r\u00e1, hogy a rendeleti t\u00f6rv\u00e9nyalkot\u00e1s megsz\u0171nik a rendk\u00edv\u00fcli jogrend v\u00e9g\u00e9vel. \u00dajra csak az Orsz\u00e1ggy\u0171l\u00e9s alkothat majd t\u00f6rv\u00e9nyeket, \u00e9s a parlamentnek arr\u00f3l is d\u00f6ntenie kell, hogy a korm\u00e1ny \u00e1ltal az elm\u00falt h\u00f3napokban meghozott rendeletek k\u00f6z\u00fcl melyeket k\u00edv\u00e1nja fenntartani - mondta.\nGuly\u00e1s Gergely kit\u00e9rt arra is, azt rem\u00e9lik, hogy \"a baloldal, amely a v\u00e9dekez\u00e9st a j\u00e1rv\u00e1ny alatt bel- \u00e9s k\u00fclf\u00f6ld\u00f6n egyar\u00e1nt t\u00e1madta, legal\u00e1bb a j\u00e1rv\u00e1ny\u00fcgyi k\u00e9sz\u00fclts\u00e9get t\u00e1mogatni fogja\". Ha m\u00e1r nem tudtuk nemzeti \u00f6sszefog\u00e1ssal megkezdeni a v\u00e9dekez\u00e9st, akkor legal\u00e1bb j\u00f3 lenne nemzeti \u00f6sszefog\u00e1ssal lez\u00e1rni azt - mondta.\nNyithatnak a sz\u00ednh\u00e1zak, m\u00fazeumok, mozik \u00e9s f\u00fcrd\u0151k a vesz\u00e9lyhelyzet ut\u00e1n\nA vesz\u00e9lyhelyzet megsz\u0171n\u00e9s\u00e9t k\u00f6vet\u0151en a sz\u00ednh\u00e1zak, m\u00fazeumok, mozik \u00e9s f\u00fcrd\u0151k kinyithatnak.\nA rendezv\u00e9nyekre vonatkoz\u00f3 korl\u00e1toz\u00e1s fennmarad, aut\u00f3s koncertek lehetnek\nA korm\u00e1ny szerd\u00e1n d\u00f6nt\u00f6tt arr\u00f3l, hogy a rendezv\u00e9nyekre vonatkoz\u00f3 korl\u00e1toz\u00e1s fennmarad. Az aut\u00f3s koncerteket gener\u00e1lisan azonnali hat\u00e1llyal enged\u00e9lyezik - k\u00f6z\u00f6lte.\nMarad a v\u00e1s\u00e1rl\u00e1si id\u0151s\u00e1v \u00e9s a k\u00f3rh\u00e1zak l\u00e1togat\u00e1si tilalma\nGuly\u00e1s Gergely elmondta, a legink\u00e1bb vesz\u00e9lyeztetett id\u0151sek sz\u00e1m\u00e1ra l\u00e9trehozott v\u00e9dett v\u00e1s\u00e1rl\u00e1si id\u0151s\u00e1v fennmarad.\nA j\u00e1rv\u00e1ny\u00fcgyi k\u00e9sz\u00fclts\u00e9g fenntart\u00e1sa indokolt\nA j\u00e1rv\u00e1ny\u00fcgyi k\u00e9sz\u00fclts\u00e9g fenntart\u00e1sa indokolt, az operat\u00edv t\u00f6rzs tov\u00e1bbra is m\u0171k\u00f6dni fog, a k\u00f3rh\u00e1zak ir\u00e1ny\u00edt\u00e1sai rendszere v\u00e1ltozatlanul a j\u00e1rv\u00e1nyvesz\u00e9lyhez igazodik, \u00e9s a orsz\u00e1gos tisztif\u0151orvosnak tov\u00e1bbra is biztos\u00edtottak lesznek azon jogosults\u00e1gai, amelyekkel a j\u00e1rv\u00e1ny megel\u0151z\u00e9se \u00e9rdek\u00e9ben int\u00e9zked\u00e9seket tehet.\nEddig 590 milli\u00e1rd forintot ford\u00edtottak a j\u00e1rv\u00e1ny\u00fcgyi v\u00e9dekez\u00e9sre\nA politikus k\u00f6z\u00f6lte: a korm\u00e1ny a j\u00e1rv\u00e1ny\u00fcgyi v\u00e9dekez\u00e9sre 590 milli\u00e1rd forintot ford\u00edtott. Ez sz\u00fcks\u00e9ges \u00e9s ar\u00e1nyos volt - tette hozz\u00e1.\nA miniszter sz\u00f3lt arr\u00f3l, hogy az eg\u00e9szs\u00e9g\u00fcgy annak ellen\u00e9re felk\u00e9sz\u00fclt a t\u00f6meges megbeteged\u00e9sekre, hogy pillanatnyilag nem kell ezzel sz\u00e1molni, hiszen siker\u00fclt a j\u00e1rv\u00e1nyt megf\u00e9kezni. Amit eddig siker\u00fclt beszerezni, az egy esetleges m\u00e1sodik hull\u00e1mn\u00e1l is rendelkez\u00e9sre \u00e1ll majd - mutatott r\u00e1.\nTov\u00e1bbra is fontos az \u00e1ltal\u00e1nos v\u00e9delmi int\u00e9zked\u00e9sek betart\u00e1sa\nGuly\u00e1s Gergely felh\u00edvta a figyelmet arra, hogy a v\u00e9delmi int\u00e9zked\u00e9seket - a maszkvisel\u00e9st, a m\u00e1sf\u00e9l m\u00e9teres v\u00e9d\u0151t\u00e1vols\u00e1got - tov\u00e1bbra is mindenki tartsa be.\nNemzeti konzult\u00e1ci\u00f3 indul a koronav\u00edrusr\u00f3l \u00e9s a gazdas\u00e1g \u00fajraind\u00edt\u00e1s\u00e1r\u00f3l\nA kabinet d\u00f6nt\u00f6tt arr\u00f3l is, hogy nemzeti konzult\u00e1ci\u00f3t tart a koronav\u00edrusr\u00f3l \u00e9s a gazdas\u00e1g \u00fajraind\u00edt\u00e1s\u00e1r\u00f3l. A sikeres v\u00e9dekez\u00e9s alapja a nemzeti \u00f6sszefog\u00e1s, ez\u00e9rt fontos, hogy megismerj\u00fck az \u00e1llampolg\u00e1rok v\u00e9lem\u00e9ny\u00e9t - jegyezte meg a miniszter.\nA magyar gazdas\u00e1g stabil, j\u00f6v\u0151re jelent\u0151s n\u00f6veked\u00e9s lehet\nA magyar gazdas\u00e1g megszenvedte a j\u00e1rv\u00e1ny\u00fcgyi v\u00e1ls\u00e1ghelyzetet, de j\u00f3 es\u00e9ly van arra, hogy Eur\u00f3p\u00e1ban az egyik legstabilabb eredm\u00e9nyt tudja produk\u00e1lni - mondta Guly\u00e1s Gergely Minisztereln\u00f6ks\u00e9get vezet\u0151 miniszter a cs\u00fct\u00f6rt\u00f6ki online korm\u00e1nyinf\u00f3n. Az idei esetleges gazdas\u00e1gi recesszi\u00f3t, j\u00f6v\u0151re jelent\u0151s n\u00f6veked\u00e9ssel tudjuk ellens\u00falyozni - tette hozz\u00e1.\nA c\u00e9l a munkahelyek megv\u00e9d\u00e9se \u00e9s \u00fajak teremt\u00e9se\nA korm\u00e1ny gazdas\u00e1gi d\u00f6nt\u00e9seir\u0151l sz\u00f3lva azt mondta, az a legfontosabb, hogy az elveszett munkahelyek hely\u00e9re \u00fajakat teremts\u00fcnk, \u00e9s min\u00e9l t\u00f6bb munkahelyet meg lehessen \u0151rizni.\nA gazdas\u00e1gv\u00e9delmi int\u00e9zked\u00e9sek m\u00e1r t\u00f6bb mint 1,1 milli\u00f3 munkahely megv\u00e9d\u00e9s\u00e9t seg\u00edtette\nGuly\u00e1s\u00a0Gergely elmondta: a munkahelyek megv\u00e9d\u00e9se ter\u00e9n is siker\u00fclt jelent\u0151s l\u00e9p\u00e9seket tenni. A korm\u00e1ny az eddigi \u00e9s tervezett int\u00e9zked\u00e9seivel k\u00f6zrem\u0171k\u00f6dik \u00f6sszesen 1 milli\u00f3 144 ezer 125 magyar \u00e1ll\u00e1shely v\u00e9delm\u00e9ben, munkaer\u0151-piaci vagy k\u00e9pz\u00e9si t\u00e1mogat\u00e1s\u00e1ban.\nA miniszter elmondta: a regisztr\u00e1lt \u00e1ll\u00e1skeres\u0151k k\u00f6z\u00fcl 175 ezren kaptak p\u00e9nzbeli ell\u00e1t\u00e1st, a t\u00e1mogat\u00e1si programok megv\u00e9dtek 302 ezer munkahelyet, alapoz\u00f3 informatikai k\u00e9pz\u00e9sre 62 ezren jelentkeztek, 12 ezren ig\u00e9nyeltek hitelt a di\u00e1khitelt plusz keret\u00e9ben, 73 ezer 800 \u00faj munkahely l\u00e9trehoz\u00e1s\u00e1t t\u00e1mogatj\u00e1k a beruh\u00e1z\u00e1s\u00f6szt\u00f6nz\u0151 programok, \u00e9s 88 ezer k\u00f6zfoglalkoztatott van, de ez a sz\u00e1m sz\u00fcks\u00e9g eset\u00e9n 200 ezerig is felmehet. J\u00f3 h\u00edr, hogy egyel\u0151re csak 7 ezer \u00faj k\u00f6zfoglalkoztatott van - tette hozz\u00e1.\nIsmertette: eddig 11 140 c\u00e9g kapott b\u00e9rt\u00e1mogat\u00e1st, amelyet 145 ezer munkav\u00e1llal\u00f3 sz\u00e1m\u00e1ra ig\u00e9nyeltek. A fejenk\u00e9nt \u00e1tlagosan 163 ezer forintos t\u00e1mogat\u00e1st a korm\u00e1nyhivatalok 104 ezer dolgoz\u00f3 ut\u00e1n m\u00e1r meg\u00edt\u00e9lt\u00e9k. K\u00f6zl\u00e9se szerint a p\u00e1lyakezd\u0151k elhelyezked\u00e9s\u00e9t seg\u00edti az a 80 milli\u00e1rd forintos munkahelyteremt\u00e9si b\u00e9rt\u00e1mogat\u00e1si program, amely 70 ezer \u00e1ll\u00e1skeres\u0151 munk\u00e1ba \u00e1ll\u00e1s\u00e1t szolg\u00e1lja. A hat h\u00f3napos b\u00e9rt\u00e1mogat\u00e1s mellett a munk\u00e1ltat\u00f3knak tov\u00e1bbi 3 h\u00f3napos foglalkoztat\u00e1st kell v\u00e1llalniuk, \u00edgy 9 h\u00f3napra biztos\u00edtott a munkav\u00e1llal\u00e1s.\nSokan \u00e9ltek a hitelmorat\u00f3riummal\nTov\u00e1bb\u00e1 az is fontos, hogy a fizet\u0151k\u00e9pess\u00e9get fenntarts\u00e1k, ez\u00e9rt is d\u00f6nt\u00f6tt a korm\u00e1ny a hitelmorat\u00f3rium meghirdet\u00e9s\u00e9r\u0151l az idei \u00e9vre - tette hozz\u00e1. Guly\u00e1s Gergely k\u00f6z\u00f6lte: a legfrissebb adatok szerint a lakoss\u00e1gi \u00fcgyfelek majdnem k\u00e9tharmada, t\u00f6bb mint 65 sz\u00e1zal\u00e9ka \u00e9lt ezzel a lehet\u0151s\u00e9ggel, ez a hitel\u00e1llom\u00e1ny 57 sz\u00e1zal\u00e9k\u00e1t jelentette. A v\u00e1llalati \u00fcgyfelek n\u00e9gy\u00f6t\u00f6de \u00e9lt a lehet\u0151s\u00e9ggel, ez itt a hitel\u00e1llom\u00e1ny 54 sz\u00e1zal\u00e9k\u00e1t jelenti. Ebb\u0151l egy\u00e9rtelm\u0171en l\u00e1tszik, hogy a kev\u00e9sb\u00e9 tehet\u0151s ad\u00f3soknak \u00e9s a kisv\u00e1llalkoz\u00f3knak jelentett seg\u00edts\u00e9get a hitelmorat\u00f3rium - mondta a miniszter.\nCs\u00f6kken a szoci\u00e1lis hozz\u00e1j\u00e1rul\u00e1si ad\u00f3 \u00e9s kisv\u00e1llalati ad\u00f3\n\nA miniszter elmondta, hogy az Orsz\u00e1ggy\u0171l\u00e9s ad\u00f3cs\u00f6kkent\u00e9sekr\u0151l is d\u00f6nt\u00f6tt. A szoci\u00e1lis hozz\u00e1j\u00e1rul\u00e1si ad\u00f3 j\u00falius 1-j\u00e9t\u0151l\u00a0\u00a017,5 sz\u00e1zal\u00e9kr\u00f3l 15,5 sz\u00e1zal\u00e9kra cs\u00f6kken, ezzel m\u00e9rs\u00e9kl\u0151dik az egyszer\u0171s\u00edtett k\u00f6ztehervisel\u00e9si hozz\u00e1j\u00e1rul\u00e1s is szint\u00e9n 15,5 sz\u00e1zal\u00e9kra, tov\u00e1bb\u00e1 12 sz\u00e1zal\u00e9kr\u00f3l 11 sz\u00e1zal\u00e9kra cs\u00f6kken a kisv\u00e1llalatai ad\u00f3kulcs.\nA korm\u00e1ny d\u00f6nt\u00e9se nyom\u00e1n a c\u00e9gek ak\u00e1r teljes nyeres\u00e9g\u00fcket is f\u00e9lre tehetik t\u00e1rsas\u00e1gi ad\u00f3 mentesen 4 \u00e9ven bel\u00fcl megval\u00f3sul\u00f3 magyarorsz\u00e1gi beruh\u00e1z\u00e1sra, ha az nem haladja meg a 10 milli\u00e1rd forintot - mondta\u00a0Guly\u00e1s\u00a0Gergely.\n\u00dajabb v\u00e1llalkoz\u00f3i likvidit\u00e1st seg\u00edt\u0151 l\u00e9p\u00e9sek\n\u00a0\u00a0\u00a0A miniszter besz\u00e1molt arr\u00f3l is, hogy a korm\u00e1ny v\u00e9gleg elt\u00f6rli v\u00e1llalkoz\u00e1sok ad\u00f3el\u0151leg-fel\u00f6lt\u00e9si k\u00f6telezetts\u00e9g\u00e9t, amely \u00e9rv\u00e9nyes a helyi ipar\u0171z\u00e9si ad\u00f3ra is. Az int\u00e9zked\u00e9s seg\u00edti a v\u00e1llalkoz\u00e1sok likvidit\u00e1s\u00e1t. Tov\u00e1bbi int\u00e9zked\u00e9s, hogy az egy\u00e9ni v\u00e1llalkoz\u00f3k a fejleszt\u00e9si tartal\u00e9k \u00f6sszeg\u00e9t az eddigi 50 sz\u00e1zal\u00e9k helyett a nyeres\u00e9g teljes \u00f6sszeg\u00e9ig le\u00edrhatj\u00e1k, j\u00f6v\u0151re az elektronikus k\u00f6z\u00fati \u00e1ruforgalom-ellen\u0151rz\u0151 rendszerben m\u00e1r csak a kock\u00e1zatos term\u00e9kek sz\u00e1ll\u00edt\u00e1s\u00e1t kell bejelenteni, \u00e9s az eg\u00e9szs\u00e9g\u00fcgyi ell\u00e1t\u00e1s jogosulatlan ig\u00e9nybe v\u00e9tele eset\u00e9ben a kor\u00e1bbi 3 helyett 6 h\u00f3nap lesz arra, hogy a k\u00e9sedelmes fizet\u00e9st rendezz\u00e9k.\nA turizmusban \u00e9v v\u00e9g\u00e9ig \u00e9rv\u00e9nyesek az ad\u00f3kedvezm\u00e9nyek\n\n\u00a0\u00a0\u00a0\u00a0K\u00f6z\u00f6lte, a turizmusban \u00e9v v\u00e9g\u00e9ig \u00e9rv\u00e9nyesek az ad\u00f3kedvezm\u00e9nyek, amelyeket \u00fajabb j\u00e1rv\u00e1nyhull\u00e1m eset\u00e9n ism\u00e9t sz\u00e9lesebb k\u00f6rben bevezethetnek.\n200 milli\u00e1rd forintos hitelkeret nyit az \u00f6nkorm\u00e1nyzatoknak a korm\u00e1ny\nK\u00e9tsz\u00e1zmilli\u00e1rd forintos, kedvezm\u00e9nyes hitelkeretet nyit a korm\u00e1ny az \u00f6nkorm\u00e1nyzatoknak. A t\u00e1rcavezet\u0151 hozz\u00e1tette: ahhoz, hogy a v\u00e9dekez\u00e9s sikeres legyen, az \u00f6nkorm\u00e1nyzatokra is nagy sz\u00fcks\u00e9g van. A j\u00f6v\u0151 \u00e9vi k\u00f6lts\u00e9gvet\u00e9sben 18 sz\u00e1zal\u00e9kkal t\u00f6bb forr\u00e1s lesz az \u00f6nkorm\u00e1nyzatok sz\u00e1m\u00e1ra.\nAz eg\u00e9szs\u00e9g\u00fcgyi dolgoz\u00f3k plusz juttat\u00e1s\u00e1r\u00f3l\nAz eg\u00e9szs\u00e9g\u00fcgyben dolgoz\u00f3k fizet\u00e9s\u00e9r\u0151l sz\u00f3lva arra eml\u00e9keztetett, az \u00e1pol\u00f3k b\u00e9re ebben a ciklusban 72 sz\u00e1zal\u00e9kkal n\u0151, \u00e9s b\u00e1r ez m\u00e9g mindig nem \u00e9ri el a nyugat-eur\u00f3pai \u00e1tlagot, eddig egyetlen parlamenti ciklusban sem n\u0151tt hasonl\u00f3 m\u00e9rt\u00e9kben. Az idei \u00e9vben a gazdas\u00e1gi neh\u00e9zs\u00e9gek ellen\u00e9re a 20 sz\u00e1zal\u00e9kos b\u00e9remel\u00e9s meg fog t\u00f6rt\u00e9nni - jelentette ki, jelezve, hogy a brutt\u00f3 500 ezer forintos t\u00e1mogat\u00e1s is jelent\u0151s forr\u00e1st jelent a dolgoz\u00f3knak.\nA korm\u00e1ny c\u00e9lja, hogy az orvosok b\u00e9re tov\u00e1bbra is emelkedjenek, \u00e9s err\u0151l a j\u00e1rv\u00e1nyhelyzet v\u00e9g\u00e9n sz\u00edvesen egyeztetnek majd. Szeretn\u00e9nk, ha az orvosokkal is megegyez\u00e9sre juthatn\u00e1nk egy val\u00f3s perspekt\u00edv\u00e1t ny\u00fajt\u00f3 b\u00e9remel\u00e9sr\u0151l - fogalmazott.\nA hat\u00e1rnyit\u00e1sokr\u00f3l \u00e9s a ny\u00e1ri idegenforgalomr\u00f3l\nMagyarorsz\u00e1g minden olyan orsz\u00e1ggal, ahol a fert\u0151z\u00f6tts\u00e9g m\u00e9rt\u00e9ke szignifik\u00e1nsan nem t\u00e9r el a magyart\u00f3l, a nyit\u00e1s p\u00e1rtj\u00e1n \u00e1ll - jelentette ki. Hozz\u00e1tette: igyekeznek naprak\u00e9sz t\u00e1j\u00e9koztat\u00e1st arr\u00f3l, hov\u00e1, hogyan lehet \u00e9s \u00e9rdemes utazni.\nAzt mondta, rem\u00e9li, min\u00e9l el\u0151bb megsz\u00fcntethet\u0151 a Horv\u00e1torsz\u00e1gb\u00f3l hazat\u00e9r\u0151k k\u00f6telez\u0151 hat\u00f3s\u00e1gi karant\u00e9nja, de Horv\u00e1torsz\u00e1g komoly kock\u00e1zatot v\u00e1llalt azzal, hogy megnyitotta hat\u00e1rait Olaszorsz\u00e1g fel\u00e9. Ausztria, Csehorsz\u00e1g \u00e9s Szlov\u00e1kia sem nyitott meg Horv\u00e1torsz\u00e1g fel\u00e9 - jegyezte meg.\n\u00a0 \u00a0\nGuly\u00e1s Gergely a ny\u00e1ri idegenforgalmi kil\u00e1t\u00e1sokr\u00f3l sz\u00f3lva azt mondta, belf\u00f6ldi \u00fcd\u00fcl\u0151helyeket felkeresni biztos, hogy \u00e9rdemes, a k\u00fclf\u00f6ldi utaz\u00e1sokra pedig azt javasolta, folyamatosan figyelj\u00e9k az emberek a hat\u00e1rokra vonatkoz\u00f3 szab\u00e1lyokat.\nKult\u00farat\u00e1mogat\u00f3 csomagr\u00f3l d\u00f6nt\u00f6ttek\n\nA korm\u00e1ny 5,1 milli\u00e1rd forintos kult\u00farat\u00e1mogat\u00f3 csomagr\u00f3l is d\u00f6nt\u00f6tt a Magyar M\u0171v\u00e9szeti Akad\u00e9mi\u00e1val egyeztetve, melynek c\u00e9lja, hogy a magyar kult\u00far\u00e1t olyan helyzetbe hozz\u00e1k, mintha nem lett volna j\u00e1rv\u00e1ny, \u00e9s m\u00e9rs\u00e9kelj\u00e9k a kult\u00far\u00e1ban dolgoz\u00f3kat \u00e9rt k\u00e1rokat - ismertette\u00a0Guly\u00e1s\u00a0Gergely.\nTrianon 100. \u00e9vfordul\u00f3\nA magyar nemzet az egyetlen, amely k\u00e9pes volt v\u00e9ghezvinni azt a csod\u00e1t, hogy egy sikeres \u00e9s befejezett gyilkoss\u00e1gi k\u00eds\u00e9rlet ut\u00e1n \u00e9s ellen\u00e9re is \u00e9letben maradt - jelentette ki a Minisztereln\u00f6ks\u00e9get vezet\u0151 miniszter a cs\u00fct\u00f6rt\u00f6ki online korm\u00e1nyinf\u00f3n, a trianoni b\u00e9keszerz\u0151d\u00e9s al\u00e1\u00edr\u00e1s\u00e1nak sz\u00e1zadik \u00e9vfordul\u00f3j\u00e1n.\u00a0 Guly\u00e1s Gergely eml\u00e9keztetett: 100 \u00e9vvel ezel\u0151tt k\u00e9nyszer\u00fclt Magyarorsz\u00e1g arra, hogy a trianoni b\u00e9kedikt\u00e1tumot al\u00e1\u00edrja, \u00e9s ennek k\u00f6vetkezt\u00e9ben az orsz\u00e1g elvesztette ter\u00fcleteinek k\u00e9tharmad\u00e1t \u00e9s minden harmadik magyar a hat\u00e1ron t\u00falra ker\u00fclt \"an\u00e9lk\u00fcl, hogy elk\u00f6lt\u00f6z\u00f6tt volna\".\n\"Fejet hajtunk a m\u00f6g\u00f6tt\u00fcnk hagyott \u00e9vsz\u00e1zad magyar \u00e1ldozatai el\u0151tt, gondolunk azokra, akiket magyars\u00e1guk miatt kiv\u00e9geztek, beb\u00f6rt\u00f6n\u00f6ztek vagy megnyomor\u00edtottak. Gondolunk azokra, akiknek az elm\u00falt \u00e9vsz\u00e1zadban a haz\u00e1juk\u00e9rt val\u00f3 h\u0171s\u00e9g\u00e9rt kellett \u00e9let\u00fcket \u00e1ldozni, mert a haz\u00e1hoz val\u00f3 h\u0171s\u00e9g az elm\u00falt \u00e9vsz\u00e1zadban a haz\u00e1t tartotta meg \u00e9s nem pedig azokat, akik h\u0171ek voltak hozz\u00e1\" - fogalmazott a miniszter.\nGuly\u00e1s Gergely elmondta, a nemzeti gy\u00e1sznap t\u00edz \u00e9ve a Nemzeti \u00f6sszetartoz\u00e1s napja is: t\u00edz \u00e9vvel ezel\u0151tt tett\u00e9k lehet\u0151v\u00e9 a kett\u0151s \u00e1llampolg\u00e1rs\u00e1g megszerz\u00e9s\u00e9t, \u00e9s eddig majdnem 1 milli\u00f3 100 ezer magyar \u00e9lt a lehet\u0151s\u00e9ggel. \"Trianon ut\u00e1n 90 \u00e9vvel v\u00e1lt az lehet\u0151v\u00e9, hogy \u00fajra k\u00f6zjogi k\u00f6tel\u00e9k j\u00f6jj\u00f6n l\u00e9tre magyar \u00e9s magyar k\u00f6z\u00f6tt, a magyar \u00e1llam \u00e9s a magyar \u00e1llampolg\u00e1rok k\u00f6z\u00f6tt\" - fogalmazott.\nK\u00f6z\u00f6lte, csatlakoznak Schmidt M\u00e1ria korm\u00e1nybiztos felh\u00edv\u00e1s\u00e1hoz, \u00e9s arra k\u00e9rnek mindenkit, hogy tegyenek ki egy k\u00e9pet egy sz\u00e1mukra kedves ter\u00fcletr\u0151l, ahol magyarok \u00e9lnek b\u00e1rhol a vil\u00e1gon. Orb\u00e1n Viktor minisztereln\u00f6k j\u00fanius 6-\u00e1n S\u00e1toralja\u00fajhelyen mond besz\u00e9det \u00e9s avat szobrot - mondta el Guly\u00e1s Gergely.\nA magyar szabads\u00e1g m\u00fazeuma j\u00f6n l\u00e9tre a Citadell\u00e1n\nGuly\u00e1s Gergely k\u00f6z\u00f6lte: a korm\u00e1ny szerd\u00e1n d\u00f6nt\u00f6tt arr\u00f3l, hogy t\u00e1mogatja a 100. \u00e9vfordul\u00f3 kapcs\u00e1n, hogy a Citadell\u00e1n a magyar szabads\u00e1g m\u00fazeuma j\u00f6hessen l\u00e9tre. Mint elmondta, ez rem\u00e9nyeik szerint nemcsak a r\u00e9g\u00f3ta romos \u00e9p\u00fclet meg\u00faj\u00edt\u00e1s\u00e1t teszi lehet\u0151v\u00e9, nemcsak egy m\u00e9lt\u00f3, a magyar szabads\u00e1gk\u00fczdelmekre \u00e9s megmarad\u00e1sra eml\u00e9kez\u0151 m\u00fazeum l\u00e9tes\u00edt\u00e9s\u00e9t jelenti, hanem a teljes meg\u00faj\u00edt\u00e1s\u00e1t a Gell\u00e9rt-hegynek. Az ezzel kapcsolatos korm\u00e1nyhat\u00e1rozat nemsok\u00e1ra megjelenik a Magyar K\u00f6zl\u00f6nyben. A program megval\u00f3s\u00edt\u00e1s\u00e1\u00e9rt Fodor Gergely korm\u00e1nybiztos a felel\u0151s - k\u00f6z\u00f6lte a miniszter.\nEgyre t\u00f6bb katona v\u00e9di a magyar hat\u00e1rt a migr\u00e1ci\u00f3s nyom\u00e1s miatt\nA v\u00e1rhat\u00f3an \u00fajra er\u0151s\u00f6d\u0151 migr\u00e1ci\u00f3s nyom\u00e1s miatt egyre t\u00f6bb katona \u00e9s hat\u00e1r\u0151r teljes\u00edt szolg\u00e1latot a magyar hat\u00e1ron, sz\u00e1mukra a technikai h\u00e1tt\u00e9r is biztos\u00edtott - k\u00f6z\u00f6lte Guly\u00e1s Gergely Minisztereln\u00f6ks\u00e9get vezet\u0151 miniszter a cs\u00fct\u00f6rt\u00f6ki online korm\u00e1nyinf\u00f3n.\nK\u00e9rd\u00e9sre azt k\u00f6z\u00f6lte, a k\u00f6vetkez\u0151 h\u00f3napokra sz\u00f3l\u00f3 migr\u00e1ci\u00f3s el\u0151rejelz\u00e9sek t\u00f6bbs\u00e9ge negat\u00edv. Jelezte, a p\u00fcnk\u00f6sdi h\u00e9tv\u00e9g\u00e9n 430 migr\u00e1nst tart\u00f3ztattak fel, \u00e9s nem volt olyan hat\u00e1rszakasz, ahol ne pr\u00f3b\u00e1lkoztak volna az illeg\u00e1lis bev\u00e1ndorl\u00f3k.\n\u00dagy v\u00e9lte, a j\u00e1rv\u00e1ny \u00e1ltal okozott gazdas\u00e1gi neh\u00e9zs\u00e9gek sokakat arra ind\u00edthatnak, hogy Eur\u00f3p\u00e1ban keressenek meg\u00e9lhet\u00e9st. Arra h\u00edvta fel a figyelmet, hogy a j\u00e1rv\u00e1ny ut\u00e1n Eur\u00f3p\u00e1nak el kell ker\u00fclnie, hogy ism\u00e9t t\u00f6meges bev\u00e1ndorl\u00e1s \u00e1ldozat\u00e1v\u00e1 v\u00e1ljon. Szerinte Eur\u00f3pa akkor tud ez ellen fell\u00e9pni, ha vil\u00e1goss\u00e1 teszi, minden tag\u00e1llam\u00e1t t\u00e1mogatja a k\u00fcls\u0151 hat\u00e1rv\u00e9delemben.\n\u00a0\n\n\n\n"}]