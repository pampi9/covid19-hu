[{"date": "2020-06-25 14:54", "url": "https://koronavirus.gov.hu/cikkek/szijjarto-hetfon-minden-kozuti-atkelo-megnyilik-az-ukran-magyar-hataron", "h1": "Szijj\u00e1rt\u00f3: h\u00e9tf\u0151n minden k\u00f6z\u00fati \u00e1tkel\u0151 megny\u00edlik az ukr\u00e1n-magyar hat\u00e1ron", "body": "\nLegk\u00e9s\u0151bb h\u00e9tf\u0151 reggel megny\u00edlik mind az \u00f6t k\u00f6z\u00fati \u00e1tkel\u0151hely a magyar-ukr\u00e1n hat\u00e1ron - jelentette be Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter cs\u00fct\u00f6rt\u00f6k\u00f6n Kijevben az ukr\u00e1n partner\u00e9vel, Dmitro Kuleba k\u00fcl\u00fcgyminiszterrel tartott k\u00f6z\u00f6s sajt\u00f3t\u00e1j\u00e9koztat\u00f3n.\n\n\nA k\u00e9t miniszter azt k\u00f6vet\u0151en besz\u00e9lt \u00fajs\u00e1g\u00edr\u00f3k el\u0151tt, hogy h\u00e9t \u00e9v kihagy\u00e1s ut\u00e1n ism\u00e9t \u00fcl\u00e9st tartott a magyar-ukr\u00e1n gazdas\u00e1gi egy\u00fcttm\u0171k\u00f6d\u00e9ssel foglalkoz\u00f3 korm\u00e1nyk\u00f6zi vegyes bizotts\u00e1g. Az \u00e9rtekezlet megtart\u00e1s\u00e1r\u00f3l a k\u00e9t miniszter jegyz\u0151k\u00f6nyvet \u00edrt al\u00e1.\n\u00a0\u00a0\u00a0\u00a0Az MTI k\u00e9rd\u00e9s\u00e9re v\u00e1laszolva Szijj\u00e1rt\u00f3 P\u00e9ter elmondta, hogy a hat\u00e1r\u00e1tkel\u0151k a jelenlegi utaz\u00e1si szab\u00e1lyok fenntart\u00e1sa mellett ny\u00edlnak meg. Kiemelte, hogy az\u00e9rt fontos ez, mert jelenleg az egyetlen nyitva tart\u00f3 \u00e1tkel\u0151n\u00e9l, Z\u00e1hony \u00e9s Csap k\u00f6z\u00f6tt hossz\u00fa v\u00e1rokoz\u00e1s tapasztalhat\u00f3, \u00e9s Brenzovics L\u00e1szl\u00f3nak, a K\u00e1rp\u00e1taljai Magyar Kultur\u00e1lis Sz\u00f6vets\u00e9g (KMKSZ) eln\u00f6k\u00e9nek k\u00fcl\u00f6n k\u00e9r\u00e9se \u00e9s kezdem\u00e9nyez\u00e9se volt Budapest fel\u00e9 a t\u00f6bbi \u00e1tkel\u0151 megnyit\u00e1sa is, amir\u0151l siker\u00fclt meg\u00e1llapodni az ukr\u00e1n f\u00e9llel. A technikai k\u00e9rd\u00e9sekr\u0151l a hat\u00e1rrend\u00e9szeti szervek vezet\u0151i jelenleg egyeztetnek - tette hozz\u00e1 a miniszter.\n\u00a0\u00a0\u00a0\u00a0Dmitro Kuleba elmondta, hogy a miniszteri tal\u00e1lkoz\u00f3 egyik c\u00e9lja Orb\u00e1n Viktor magyar minisztereln\u00f6k \u00e9s Volodimir Zelenszkij ukr\u00e1n eln\u00f6k cs\u00facstal\u00e1lkoz\u00f3j\u00e1nak el\u0151k\u00e9sz\u00edt\u00e9se is volt egyben. K\u00e9rd\u00e9sre v\u00e1laszolva kifejtette: Kijev abban \u00e9rdekelt, hogy a cs\u00facstal\u00e1lkoz\u00f3ra j\u00faliusban sor ker\u00fclj\u00f6n, \u00e9s a megbesz\u00e9l\u00e9s tartalmi legyen a k\u00e9t orsz\u00e1g vezet\u0151i k\u00f6z\u00f6tt. Hozz\u00e1tette, hogy a most al\u00e1\u00edrt jegyz\u0151k\u00f6nyv lesz az egyik alapja annak a memorandumnak, amelyet v\u00e1rhat\u00f3an a k\u00e9t vezet\u0151 a cs\u00facstal\u00e1lkoz\u00f3n al\u00e1\u00edr majd.\n\u00a0\u00a0\u00a0\u00a0Szijj\u00e1rt\u00f3 P\u00e9ter fontosnak nevezte, hogy a k\u00e1rp\u00e1taljai nemzeti k\u00f6z\u00f6ss\u00e9g oktat\u00e1si \u00e9s nyelvhaszn\u00e1lati jogait \u00e9rint\u0151 vit\u00e1kat a k\u00e9t orsz\u00e1g civiliz\u00e1lt mederben tartsa, \u00e9s ne lehetetlen\u00edts\u00e9k el a m\u00e1s ter\u00fcleteken val\u00f3 k\u00e9toldal\u00fa egy\u00fcttm\u0171k\u00f6d\u00e9st.\n\u00a0\u00a0\u00a0\u00a0\"A folyamatos p\u00e1rbesz\u00e9d keret\u00e9ben meg\u00e1llapodtunk abban, hogy az oktat\u00e1si \u00e9s a kisebbs\u00e9gi vegyes bizotts\u00e1g \u00f6ssze\u00fcl a k\u00f6vetkez\u0151 hetekben, \u00e9s rem\u00e9lj\u00fck, hogy k\u00f6zelebb jutunk azoknak a k\u00e9rd\u00e9seknek a megold\u00e1s\u00e1hoz, amelyek a vit\u00e1kat okozz\u00e1k a k\u00e9t orsz\u00e1g k\u00f6z\u00f6tt\" - jelentette ki a t\u00e1rcavezet\u0151.\n\u00a0\u00a0\u00a0\u00a0T\u00e1j\u00e9koztatott arr\u00f3l, hogy a magyar Eximbankn\u00e1l egy 62 milli\u00f3 doll\u00e1ros hitelkeretet hoztak l\u00e9tre a magyar \u00e9s ukr\u00e1n v\u00e1llalatok k\u00f6zti kereskedelmi kapcsolatok el\u0151seg\u00edt\u00e9s\u00e9re. \"Emellett fenntartjuk azt az 50 milli\u00f3 doll\u00e1ros hitelkeretet, amelyet k\u00e1rp\u00e1taljai \u00fat\u00e9p\u00edt\u00e9sekre aj\u00e1nlottunk fel Ukrajn\u00e1nak\" - tette hozz\u00e1.\n\u00a0\u00a0\u00a0\u00a0\u00a0S\u00fcrgette a Nagyh\u00f3dos \u00e9s Nagypal\u00e1d k\u00f6z\u00f6tti \u00e1tkel\u0151 megnyit\u00e1sa el\u0151tt \u00e1ll\u00f3 b\u00fcrokratikus akad\u00e1lyok elh\u00e1r\u00edt\u00e1s\u00e1t az ukr\u00e1n f\u00e9l r\u00e9sz\u00e9r\u0151l. Eml\u00e9keztetett arra, hogy az M3-as aut\u00f3p\u00e1lya 2023-ra el\u00e9ri az ukr\u00e1n hat\u00e1rt, \u00e9s az ukr\u00e1n f\u00e9l \u00edg\u00e9rete szerint addigra az \u0151 oldalukon is ki\u00e9p\u00fcl a gyorsforgalmi \u00fat.\n\u00a0\u00a0\u00a0\u00a0Ezenfel\u00fcl magyar r\u00e9szr\u0151l mindent elv\u00e9geztek ahhoz, hogy a beregsur\u00e1nyi \u00e1tkel\u0151n is elindulhasson a teherforgalom, valamint elk\u00e9sz\u00fcltek a Z\u00e1hony-Csap k\u00f6z\u00f6tti Tisza-h\u00edd fel\u00faj\u00edt\u00e1si tervei is - tette hozz\u00e1.\n\u00a0\u00a0\u00a0\u00a0Hangs\u00falyozta, hogy Magyarorsz\u00e1g k\u00e9szen \u00e1ll a k\u00f6z\u00f6s \u00e1rv\u00edzv\u00e9delmi feladatok ell\u00e1t\u00e1s\u00e1ra a Tisz\u00e1n. Egy\u00fattal kifejezte egy\u00fctt\u00e9rz\u00e9s\u00e9t az elm\u00falt napokban Ukrajn\u00e1ban puszt\u00edt\u00f3 \u00e1rvizek miatt, egyben felaj\u00e1nlotta Magyarorsz\u00e1g seg\u00edts\u00e9g\u00e9t.\n\nMTI 2020. j\u00fanius 25.\n\n"}]