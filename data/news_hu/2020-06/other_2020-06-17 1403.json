[{"date": "2020-06-17 14:03", "url": "https://koronavirus.gov.hu/cikkek/schanda-jarvanyhelyzetben-az-adatbiztonsagra-kiemelt-figyelmet-kell-forditani", "h1": "Schanda: j\u00e1rv\u00e1nyhelyzetben az adatbiztons\u00e1gra is kiemelt figyelmet kell ford\u00edtani", "body": "\nAdatetikai aj\u00e1nl\u00e1st fogalmazott meg az Innov\u00e1ci\u00f3s \u00e9s Technol\u00f3giai Miniszt\u00e9rium kezdem\u00e9nyez\u00e9sre a Digit\u00e1lis \u00d6sszefog\u00e1s platform. A dokumentumban foglaltakat a Nemzeti Adatv\u00e9delmi \u00e9s Inform\u00e1ci\u00f3szabads\u00e1g Hat\u00f3s\u00e1g is t\u00e1mogatja. Az aj\u00e1nl\u00e1s kiad\u00e1s\u00e1nak okair\u00f3l, valamint a r\u00e9szletekr\u0151l Schanda Tam\u00e1s, az ITM miniszterhelyettese nyilatkozott a koronavirus.gov.hu-nak.\n\n\u201eA koronav\u00edrus-j\u00e1rv\u00e1ny \u00e9s az amiatt kialakult gazdas\u00e1gi-t\u00e1rsadalmi helyzet r\u00e1mutatott, hogy mekkora sz\u00fcks\u00e9g van a digit\u00e1lis k\u00e9pess\u00e9geink er\u0151s\u00edt\u00e9s\u00e9re. El\u00e9g, ha csak a tantermen k\u00edv\u00fcli digit\u00e1lis oktat\u00e1sra, vagy az \u00e9lelmiszer\u00fczletek \u00e9s vend\u00e9gl\u0151k, bisztr\u00f3k online megrendelhet\u0151 h\u00e1zhozsz\u00e1ll\u00edt\u00e1si szolg\u00e1ltat\u00e1saira gondolunk\u201d \u2013 fejtette ki Schanda Tam\u00e1s. Az Innov\u00e1ci\u00f3s \u00e9s Technol\u00f3giai Miniszt\u00e9rium miniszterhelyettese, parlamenti \u00e9s strat\u00e9giai \u00e1llamtitk\u00e1ra azt is elmondta, hogy b\u00e1r a digitaliz\u00e1ci\u00f3nak sok praktikus \u00e9s k\u00e9nyelmes el\u0151nye van, figyelemmel kell lenn\u00fcnk az esetleges vesz\u00e9lyekre is. \u201eAz elektronikus szolg\u00e1ltat\u00e1sok ig\u00e9nybev\u00e9telekor sok adatot megosztunk magunkr\u00f3l, \u00e9s egy\u00e1ltal\u00e1n nem mindegy, hogy ez kikhez jut el, mik\u00e9nt gy\u0171jtik, \u00e9s a k\u00e9s\u0151bbiekben mi t\u00f6rt\u00e9nik vel\u00fck. \u00c9ppen ez\u00e9rt d\u00f6nt\u00f6tt\u00fcnk \u00fagy, hogy a Digit\u00e1lis J\u00f3l\u00e9t Program koordin\u00e1l\u00e1s\u00e1val, a Digit\u00e1lis \u00d6sszefog\u00e1s keret\u00e9ben egy olyan adatetikai aj\u00e1nl\u00e1st fogalmazunk meg, amelyet a Nemzeti Adatv\u00e9delmi \u00e9s Inform\u00e1ci\u00f3szabads\u00e1g Hat\u00f3s\u00e1g (NAIH) is t\u00e1mogat\u201d \u2013 jelentette be Schanda Tam\u00e1s.\nA miniszterhelyettes elmondta: a magyar emberek fegyelmezetts\u00e9g\u00e9nek, szab\u00e1lyk\u00f6vet\u0151 magatart\u00e1s\u00e1nak, az eg\u00e9szs\u00e9g\u00fcgyben dolgoz\u00f3k megfesz\u00edtett munk\u00e1j\u00e1nak, valamit a gyors \u00e9s hat\u00e1rozott, megfelel\u0151en szigor\u00fa korm\u00e1nyzati d\u00f6nt\u00e9seknek k\u00f6sz\u00f6nhet\u0151en Magyarorsz\u00e1g megnyerte a koronav\u00edrussal szembeni els\u0151 csat\u00e1t. Azonban, tette hozz\u00e1, fel kell k\u00e9sz\u00fclni arra, hogy m\u00e1sodik hull\u00e1ma is lesz a v\u00edrusfert\u0151z\u00e9snek. \u201eAm\u00edg nincs vakcina, sz\u00e1molnunk kell ezzel a vesz\u00e9llyel\u201d \u2013 sz\u00f6gezte le.\nSchanda Tam\u00e1s szerint a vesz\u00e9lyhelyzetben a hagyom\u00e1nyos \u2013 ak\u00e1r gazdas\u00e1gi, ak\u00e1r mag\u00e1n\u00e9leti szuverenit\u00e1ssal kapcsolatos \u2013 m\u00e9rlegel\u00e9s \u00e1tmenetileg megv\u00e1ltozhatott, a felhaszn\u00e1l\u00f3k adatv\u00e9delmi tudatoss\u00e1gi szintje cs\u00f6kkenhetett. \u201eA m\u00e1sodik hull\u00e1mra val\u00f3 felk\u00e9sz\u00fcl\u00e9s keret\u00e9ben ez\u00e9rt erre is figyelmet kell ford\u00edtanunk. M\u00e9g fontosabb\u00e1 v\u00e1lik a jogszer\u0171, felel\u0151s \u00e9s \u00e1tl\u00e1that\u00f3 adatkezel\u00e9s a szolg\u00e1ltat\u00f3k r\u00e9sz\u00e9r\u0151l is\u201d \u2013 jelentette ki.\nA Magyarorsz\u00e1gi 5G Koal\u00edci\u00f3\u00a0(5GK), a Mesters\u00e9ges Intelligencia Koal\u00edci\u00f3 (MI Koal\u00edci\u00f3), a H\u00edrk\u00f6zl\u00e9si \u00c9rdekegyeztet\u00e9si Tan\u00e1cs (H\u00c9T), az IVSZ \u2013 Sz\u00f6vets\u00e9g a digit\u00e1lis gazdas\u00e1g\u00e9rt, az Informatika a T\u00e1rsadalom\u00e9rt Egyes\u00fclet (Infot\u00e9r), valamint a Neumann J\u00e1nos Sz\u00e1m\u00edt\u00f3g\u00e9p-tudom\u00e1nyi T\u00e1rsas\u00e1g (NJSZT) r\u00e9szv\u00e9tel\u00e9vel megval\u00f3sul\u00f3 Digit\u00e1lis \u00d6sszefog\u00e1s aj\u00e1nl\u00e1sa szerint \u201eaz tekinthet\u0151 etikus \u00e9s t\u00e1rsadalmilag felel\u0151s adatkezel\u0151i \u00e9s adatgazdas\u00e1gi magatart\u00e1snak, ha a t\u00e1voktat\u00e1si, t\u00e1vmunkav\u00e9gz\u00e9si, illetve egy\u00e9b digit\u00e1lis szolg\u00e1ltat\u00f3k k\u00fcl\u00f6n hangs\u00falyt fektetnek az \u00e9rintettek t\u00e1j\u00e9koztat\u00e1s\u00e1ra, \u00e9s a vesz\u00e9lyhelyzet elm\u00falt\u00e1val meger\u0151s\u00edt\u00e9st k\u00e9rnek a vesz\u00e9lyhelyzet alatt gy\u0171jt\u00f6tt adatok \u00e9rintettjeit\u0151l a tov\u00e1bbi adatkezel\u00e9s enged\u00e9lyez\u00e9s\u00e9re vonatkoz\u00f3an, \u00f6sszhangban a jogszer\u0171s\u00e9g, c\u00e9lhoz k\u00f6t\u00f6tts\u00e9g \u00e9s az adattakar\u00e9koss\u00e1g elveivel\u201d. Az aj\u00e1nl\u00e1s teljes sz\u00f6vege az al\u00e1bbiakban olvashat\u00f3.\n\n\n\u00a0\n***\nDIGIT\u00c1LIS \u00d6SSZEFOG\u00c1S I. SZ\u00c1M\u00da ADATETIKAI AJ\u00c1NL\u00c1SA\nA digit\u00e1lis \u00f6kosziszt\u00e9ma legfontosabb j\u00f3sz\u00e1ga az adat, \u00e9s az azokb\u00f3l \u00e1ll\u00f3 adatvagyon, amelynek kezel\u00e9se az \u00faj koronav\u00edrus terjed\u00e9se okozta vesz\u00e9lyhelyzetben \u00e9s v\u00e9dekez\u00e9sben is kiemelten fontos k\u00e9rd\u00e9s. Ebben az id\u0151szakban az egy\u00e9nek, k\u00f6z\u00f6ss\u00e9gek, v\u00e1llalkoz\u00e1sok \u00e9s k\u00f6zint\u00e9zm\u00e9nyek t\u00f6megesen kezdtek el kor\u00e1bban nem tapasztalt m\u00e9rt\u00e9kben haszn\u00e1lni t\u00e1voktat\u00e1si, t\u00e1vmunkav\u00e9gz\u00e9si vagy egy\u00e9b digit\u00e1lis szolg\u00e1ltat\u00e1sokat annak \u00e9rdek\u00e9ben, hogy a j\u00e1rv\u00e1ny terjed\u00e9s\u00e9t g\u00e1tl\u00f3 t\u00e1vols\u00e1gtart\u00e1s okozta kommunik\u00e1ci\u00f3s \u00e9s adminisztrat\u00edv neh\u00e9zs\u00e9geiket \u00e1tmenetileg \u00e1thidalj\u00e1k.\nA vesz\u00e9lyhelyzetben a hagyom\u00e1nyos \u2013 ak\u00e1r gazdas\u00e1gi, ak\u00e1r mag\u00e1n\u00e9leti szuverenit\u00e1ssal kapcsolatos \u2013 m\u00e9rlegel\u00e9s, \u00e9s az annak sor\u00e1n figyelembe vett szempontok s\u00falya \u00e1tmenetileg megv\u00e1ltozik, \u00e1thelyez\u0151dik a vesz\u00e9lyhelyzet \u00e1ltal a szem\u00e9lyes \u00e9s csal\u00e1di biztons\u00e1got, illetve a gazdas\u00e1gi egzisztenci\u00e1t \u00e9rint\u0151 jelent\u0151s, de nehezen felm\u00e9rhet\u0151 vesz\u00e9ly hat\u00e1s\u00e1ra. Ha a digit\u00e1lis szolg\u00e1ltat\u00e1sok haszn\u00e1lata sor\u00e1n a felhaszn\u00e1l\u00f3k adatv\u00e9delmi tudatoss\u00e1g szintje emiatt cs\u00f6kken, m\u00e9g fontosabb\u00e1 v\u00e1lik a jogszer\u0171, felel\u0151s \u00e9s \u00e1tl\u00e1that\u00f3 adatkezel\u00e9s a szolg\u00e1ltat\u00f3k r\u00e9sz\u00e9r\u0151l.\nA vesz\u00e9lyhelyzet alatt megn\u00f6vekedett szolg\u00e1ltat\u00e1s-ig\u00e9nybev\u00e9tel k\u00f6r\u00e9ben k\u00f6vetett adatkezel\u00e9si gyakorlatokra vonatkoz\u00f3an \u00e9s az e k\u00f6rben \u00e1tadott adatok kapcs\u00e1n a Digit\u00e1lis \u00d6sszefog\u00e1s tagjai a k\u00f6vetkez\u0151 aj\u00e1nl\u00e1st teszik:\nAz tekinthet\u0151 etikus \u00e9s t\u00e1rsadalmilag felel\u0151s adatkezel\u0151i \u00e9s adatgazdas\u00e1gi magatart\u00e1snak, ha a t\u00e1voktat\u00e1si, t\u00e1vmunkav\u00e9gz\u00e9si, illetve egy\u00e9b digit\u00e1lis szolg\u00e1ltat\u00f3k k\u00fcl\u00f6n hangs\u00falyt fektetnek az \u00e9rintettek t\u00e1j\u00e9koztat\u00e1s\u00e1ra, \u00e9s a vesz\u00e9lyhelyzet elm\u00falt\u00e1val meger\u0151s\u00edt\u00e9st k\u00e9rnek a vesz\u00e9lyhelyzet alatt gy\u0171jt\u00f6tt adatok \u00e9rintettjeit\u0151l, alanyait\u00f3l a tov\u00e1bbi adatkezel\u00e9s enged\u00e9lyez\u00e9s\u00e9re vonatkoz\u00f3an, \u00f6sszhangban a jogszer\u0171s\u00e9g, c\u00e9lhoz k\u00f6t\u00f6tts\u00e9g \u00e9s az adattakar\u00e9koss\u00e1g elveivel.\n\n"}]