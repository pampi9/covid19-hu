[{"date": "2020-06-29 10:39", "url": "https://koronavirus.gov.hu/cikkek/szemelyre-szabott-uzenetekkel-kampanyol-magyar-turisztikai-ugynokseg-kozeli-orszagokban", "h1": "Szem\u00e9lyre szabott \u00fczenetekkel kamp\u00e1nyol a Magyar Turisztikai \u00dcgyn\u00f6ks\u00e9g a k\u00f6zeli orsz\u00e1gokban", "body": "\nA Magyar Turisztikai \u00dcgyn\u00f6ks\u00e9g (MT\u00dc) a nemzetk\u00f6zi Budapest-kamp\u00e1nnyal p\u00e1rhuzamosan elind\u00edtotta Magyarorsz\u00e1got n\u00e9pszer\u0171s\u00edt\u0151 kamp\u00e1ny\u00e1t is, a hirdet\u00e9sek 2020 nyar\u00e1n el\u0151sz\u00f6r azoknak az orsz\u00e1goknak a lak\u00f3it sz\u00f3l\u00edtj\u00e1k meg, amelyek Magyarorsz\u00e1gt\u00f3l aut\u00f3val is el\u00e9rhet\u0151 t\u00e1vols\u00e1gban vannak - k\u00f6z\u00f6lte az \u00fcgyn\u00f6ks\u00e9g h\u00e9tf\u0151n az MTI-vel.\n\nA k\u00f6zlem\u00e9nyben kiemelt\u00e9k: a koronav\u00edrus-j\u00e1rv\u00e1ny ut\u00e1ni fel\u00e9p\u00fcl\u00e9sben kiemelten fontos, hogy ne csak a belf\u00f6ldi turizmus induljon el \u00fajra, hanem a hat\u00e1rok megnyit\u00e1s\u00e1val egy id\u0151ben fokozatosan elkezdjenek visszat\u00e9rni a k\u00fclf\u00f6ldi utaz\u00f3k is.\n\u00a0\u00a0\u00a0\u00a0A j\u00fanius 16-t\u00f3l j\u00falius v\u00e9g\u00e9ig tart\u00f3 kamp\u00e1nyid\u0151szakban el\u0151sz\u00f6r N\u00e9metorsz\u00e1gban, Ausztri\u00e1ban, Szlov\u00e1ki\u00e1ban, Csehorsz\u00e1gban, Lengyelorsz\u00e1gban, Szerbi\u00e1ban \u00e9s Rom\u00e1ni\u00e1ban kezdi el a kommunik\u00e1ci\u00f3t az MT\u00dc, els\u0151sorban a digit\u00e1lis platformokat haszn\u00e1lva, \u00edgy a Facebookon, YouTube-on r\u00f6vid im\u00e1zsfilmekkel \u00e9s egy\u00e9b hirdet\u00e9sekkel \u00fczen a k\u00f6zeli orsz\u00e1gok utaz\u00e1st tervez\u0151 csal\u00e1djainak, bar\u00e1ti t\u00e1rsas\u00e1gainak - \u00edrj\u00e1k a k\u00f6zlem\u00e9nyben.\n\u00a0\u00a0\u00a0\u00a0A WOW Hungary orsz\u00e1gm\u00e1rka alatt fut\u00f3 kamp\u00e1ny c\u00e9lja felh\u00edvni a figyelmet arra, a koronav\u00edrus j\u00e1rv\u00e1ny ut\u00e1n Magyarorsz\u00e1g k\u00e9szen \u00e1ll vend\u00e9g\u00fcl l\u00e1tni a turist\u00e1kat.\u00a0\u00a0\n\u00a0\u00a0\u00a0\u00a0Az MT\u00dc k\u00f6z\u00f6lte, kamp\u00e1nyai sor\u00e1n el\u0151sz\u00f6r nemcsak saj\u00e1t nyelv\u00fck\u00f6n sz\u00f3l\u00edtja meg az utaz\u00e1st tervez\u0151ket, de minden c\u00e9lorsz\u00e1gban m\u00e1s \u00e9s m\u00e1s kisfilmeket mutata be, \u00e9s a k\u00fcl\u00f6nb\u00f6z\u0151 c\u00e9lcsoportoknak k\u00fcl\u00f6nb\u00f6z\u0151 \u00fczeneteket fogalmaz meg. Valamennyi filmben k\u00f6z\u00f6s, hogy felh\u00edvj\u00e1k a figyelmet Magyarorsz\u00e1g v\u00edzkincseire.\nA kamp\u00e1ny k\u00e9s\u0151bbi szakasz\u00e1ban, a digit\u00e1lis \u00e9s k\u00f6z\u00f6ss\u00e9gi platformok mellett bizonyos c\u00e9lpiacokon telev\u00edzi\u00f3s \u00e9s k\u00f6zter\u00fcleti hirdet\u00e9sekben is megjelennek majd a WOW Hungary - Wellspring Of Wonders orsz\u00e1gm\u00e1rka al\u00e1 tartoz\u00f3 \u00fczenetek, ezzel is tov\u00e1bb \u00e9p\u00edtve a kommunik\u00e1ci\u00f3s platformot - t\u00e1j\u00e9koztatott az MT\u00dc.\n\n\nMTI 2020. j\u00fanius 29.\n\n"}]