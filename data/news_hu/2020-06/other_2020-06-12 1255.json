[{"date": "2020-06-12 12:55", "url": "https://koronavirus.gov.hu/cikkek/operativ-torzs-visszaeltek-az-orszagos-tisztifoorvos-es-az-nnk-nevevel", "h1": "Operat\u00edv t\u00f6rzs: vissza\u00e9ltek az orsz\u00e1gos tisztif\u0151orvos \u00e9s az NNK nev\u00e9vel", "body": "\nNyomoz\u00e1st rendelt el a rend\u0151rs\u00e9g p\u00e9nteken, miut\u00e1n ismeretlenek az orsz\u00e1gos tisztif\u0151orvos, valamint a Nemzeti N\u00e9peg\u00e9szs\u00e9g\u00fcgyi K\u00f6zpont nev\u00e9ben elektronikus leveleket k\u00fcldtek els\u0151sorban eg\u00e9szs\u00e9g\u00fcgyi, \u00e1llami int\u00e9zm\u00e9nyekbe \u00e9s c\u00e9gekhez - jelentette be az Orsz\u00e1gos Rend\u0151r-f\u0151kapit\u00e1nys\u00e1g sz\u00f3viv\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\nG\u00e1l Krist\u00f3f alezredes hozz\u00e1tette: az ismeretlen lev\u00e9lk\u00fcld\u0151k az e-mailekben ingyenes v\u00e9d\u0151eszk\u00f6zt \u00edg\u00e9rnek, \u00e9s egy csatolt \u0171rlap kit\u00f6lt\u00e9s\u00e9re akarj\u00e1k r\u00e1venni a c\u00edmzetteket.\n\u00a0\u00a0\u00a0\u00a0A lev\u00e9l megfogalmaz\u00e1s\u00e1nak magyartalans\u00e1ga, az, hogy a formai, tartalmi k\u00f6vetelm\u00e9nyeknek sem felel meg, \u00f6nmag\u00e1ban gyan\u00fat kelthet - mondta az alezredes.\n\u00a0\u00a0\u00a0\u00a0Hozz\u00e1tette: azt k\u00e9rik, senki ne nyissa meg a lev\u00e9l csatolm\u00e1ny\u00e1t. K\u00e9rte azt is, hogy a c\u00edmzettek a levelet k\u00fcldj\u00e9k el a Nemzeti Kiberv\u00e9delmi Int\u00e9zethez, a\u00a0csirt@nki.gov.hu\u00a0c\u00edmre, ezzel seg\u00edtve a hat\u00f3s\u00e1gok munk\u00e1j\u00e1t.\n\u00a0\u00a0\u00a0\u00a0Kiss R\u00f3bert rend\u0151r alezredes, az operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa arr\u00f3l besz\u00e9lt, hogy a Magyar K\u00f6zl\u00f6nyben megjelent \u00e9s p\u00e9ntek reggel nyolc \u00f3rakor hat\u00e1lyba l\u00e9pett a hat\u00e1r\u00e1tl\u00e9p\u00e9sr\u0151l sz\u00f3l\u00f3 korm\u00e1nyrendelet m\u00f3dos\u00edt\u00e1sa, amely lehet\u0151v\u00e9 teszi az osztr\u00e1k, a cseh, a n\u00e9met, a szlov\u00e1k \u00e9s most m\u00e1r a horv\u00e1t \u00e1llampolg\u00e1rok sz\u00e1m\u00e1ra, hogy Magyarorsz\u00e1g ter\u00fclet\u00e9re korl\u00e1toz\u00e1sok n\u00e9lk\u00fcl bel\u00e9phessenek.\n\u00a0\u00a0\u00a0\u00a0A rendeletm\u00f3dos\u00edt\u00e1s alapj\u00e1n azok a magyar \u00e1llampolg\u00e1rok, akik Ausztria, N\u00e9metorsz\u00e1g, Csehorsz\u00e1g, Szlov\u00e1kia, illetve p\u00e9ntekt\u0151l Horv\u00e1torsz\u00e1g fel\u0151l l\u00e9pnek be Magyarorsz\u00e1g ter\u00fclet\u00e9re, szint\u00e9n j\u00e1rv\u00e1ny\u00fcgyi korl\u00e1toz\u00e1sok n\u00e9lk\u00fcl tehetik meg ezt.\n\u00a0\u00a0\u00a0\u00a0Az alezredes megjegyezte: a magyar \u00e1llampolg\u00e1rokkal azonos meg\u00edt\u00e9l\u00e9s al\u00e1 esnek az eur\u00f3pai gazdas\u00e1gi t\u00e9rs\u00e9g \u00e1llampolg\u00e1rai, akik \u00e1lland\u00f3 tart\u00f3zkod\u00e1sra jogosultak, \u00e9s ezt igazolj\u00e1k.\n\u00a0\u00a0\u00a0\u00a0Kiss R\u00f3bert besz\u00e1molt arr\u00f3l is, hogy p\u00e9ntekre 2586-ra emelkedett azoknak a sz\u00e1ma, akik a hat\u00f3s\u00e1gi h\u00e1zi karant\u00e9n ellen\u0151rz\u00e9s\u00e9re regisztr\u00e1ltak a mobiltelefonos applik\u00e1ci\u00f3n, k\u00f6z\u00fcl\u00fck ezt 778-an haszn\u00e1lj\u00e1k m\u00e9g. Az elm\u00falt 24 \u00f3r\u00e1ban a hat\u00f3s\u00e1gok 315 hat\u00f3s\u00e1gi h\u00e1zi karant\u00e9nt rendeltek el, ezzel 8834-re emelkedett az \u00e9rv\u00e9nyben l\u00e9v\u0151 korl\u00e1toz\u00e1sok sz\u00e1ma.\n\u00a0\u00a0\u00a0\u00a0A rend\u0151r alezredes elmondta m\u00e9g: 437 b\u00fcntet\u0151elj\u00e1r\u00e1s indult a j\u00e1rv\u00e1ny\u00fcgyi int\u00e9zked\u00e9sekkel \u00f6sszef\u00fcgg\u00e9sben. R\u00e9mh\u00edrterjeszt\u00e9s miatt 25, k\u00f6zvesz\u00e9llyel fenyeget\u00e9s miatt 29, csal\u00e1s \u00fcgy\u00e9ben 132, j\u00e1rv\u00e1ny\u00fcgyi szab\u00e1lyszeg\u00e9ssel \u00f6sszef\u00fcgg\u00e9sben pedig 28 esetben kezdem\u00e9nyeztek b\u00fcntet\u0151elj\u00e1r\u00e1st, amelyekben eddig 81 embert hallgattak ki.\n\u00a0\n\nMTI\n\n"}]