[{"date": "2020-06-17 14:05", "url": "https://koronavirus.gov.hu/cikkek/orszagos-tisztifoorvos-egy-uj-fertozottet-regisztraltak", "h1": "Orsz\u00e1gos tisztif\u0151orvos: egy \u00faj fert\u0151z\u00f6ttet regisztr\u00e1ltak", "body": "\nMind\u00f6ssze egy \u00faj koronav\u00edrus-fert\u0151z\u00f6ttet regisztr\u00e1ltak az elm\u00falt 24 \u00f3r\u00e1ban - k\u00f6z\u00f6lte az\u00a0orsz\u00e1gos\u00a0tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia elmondta: az adatok tov\u00e1bbra is kedvez\u0151ek, a gy\u00f3gyultak sz\u00e1ma 2547, ez a h\u00e1romszorosa az akt\u00edv fert\u0151z\u00f6ttek sz\u00e1m\u00e1nak. A 964 akt\u00edv fert\u0151z\u00f6tt k\u00f6z\u00fcl 210 ember van k\u00f3rh\u00e1zban, k\u00f6z\u00fcl\u00fck 16-an szorulnak g\u00e9pi l\u00e9legeztet\u00e9sre. Az elm\u00falt 24 \u00f3r\u00e1ban k\u00e9t id\u0151s, kr\u00f3nikus betegs\u00e9gben szenved\u0151 ember halt meg.\nA j\u00e1rv\u00e1ny idej\u00e9n \u00f6sszesen 242 139, a v\u00edrus \u00f6r\u00f6k\u00edt\u0151anyag\u00e1nak kimutat\u00e1s\u00e1n alapul\u00f3 laborat\u00f3riumi vizsg\u00e1latot v\u00e9geztek el - tette hozz\u00e1.\nAz\u00a0orsz\u00e1gos\u00a0tisztif\u0151orvos sz\u00f3lt arr\u00f3l is: a j\u00e1rv\u00e1ny alatt Magyarorsz\u00e1gra 93 esetben \"import\u00e1lt\u00e1k\", vagyis hurcolt\u00e1k be a v\u00edrust k\u00fclf\u00f6ldr\u0151l. Ausztri\u00e1b\u00f3l 33, az Egyes\u00fclt Kir\u00e1lys\u00e1gb\u00f3l 17, Olaszorsz\u00e1gb\u00f3l \u00e9s N\u00e9metorsz\u00e1gb\u00f3l 5-5, Spanyolorsz\u00e1gb\u00f3l \u00e9s T\u00f6r\u00f6korsz\u00e1gb\u00f3l 4-4, Franciaorsz\u00e1gb\u00f3l, Sv\u00e1jcb\u00f3l, Izraelb\u0151l, az Egyes\u00fclt \u00c1llamokb\u00f3l \u00e9s Ir\u00e1nb\u00f3l 3-3, Hollandi\u00e1b\u00f3l \u00e9s Mexik\u00f3b\u00f3l 2-2, Csehorsz\u00e1gb\u00f3l, Portug\u00e1li\u00e1b\u00f3l \u00e9s Saint Luci\u00e1b\u00f3l 1-1 esetben \u00e9rkezett Magyarorsz\u00e1gra koronav\u00edrussal fert\u0151z\u00f6tt ember.\nKit\u00e9rt arra, hogy a megbetegedettek nemek szerinti eloszl\u00e1sa nem v\u00e1ltozott: a fert\u0151z\u00f6ttek 57 sz\u00e1zal\u00e9ka n\u0151.\n\u00a0Az akt\u00edv betegek megy\u00e9nk\u00e9nti eloszl\u00e1s\u00e1ban sincs v\u00e1ltoz\u00e1s: Budapesten 377 akt\u00edv fert\u0151z\u00f6ttet tartanak nyilv\u00e1n, Zala megy\u00e9ben 151-et, Kom\u00e1romban \u00e9s Pest megy\u00e9ben 128-at, Fej\u00e9rben 127-et, N\u00f3gr\u00e1dban 24-et, Szabolcs-Szatm\u00e1r-Bereg megy\u00e9ben 11-et, Csongr\u00e1d-Csan\u00e1dban hatot, Hajd\u00fa-Bihar megy\u00e9ben 4-et, B\u00e9k\u00e9s, Gy\u0151r-Moson-Sopron \u00e9s Vas megy\u00e9ben 2-2-t, m\u00edg Borsod-Aba\u00faj-Zempl\u00e9n, J\u00e1sz-Nagykun-Szolnok \u00e9s Veszpr\u00e9m megy\u00e9ben egy-egy akt\u00edv fert\u0151z\u00f6ttet tartanak nyilv\u00e1n. Baranya, B\u00e1cs-Kiskun, Heves, Tolna \u00e9s Somogy megy\u00e9ben nincs regisztr\u00e1lt akt\u00edv fert\u0151z\u00f6tt - mondta el.\nA koronav\u00edrus-fert\u0151z\u00e9s k\u00f6vetkezt\u00e9ben elhunytak sz\u00e1ma a k\u00f6vetkez\u0151k\u00e9ppen alakult: Budapesten 340-en, Pest megy\u00e9ben 93-an, Fej\u00e9rben 43-an, Kom\u00e1rom-Esztergomban 38-an, Zal\u00e1ban 16-an, Veszpr\u00e9m megy\u00e9ben 8-an, Borsod-Aba\u00faj-Zempl\u00e9n \u00e9s Csongr\u00e1d-Csan\u00e1d megy\u00e9ben 6-6-an, Baranya, Gy\u0151r-Moson-Sopron, Hajd\u00fa-Bihar, Heves, N\u00f3gr\u00e1d, J\u00e1sz-Nagykun-Szolnok \u00e9s Tolna megy\u00e9ben k\u00e9t-k\u00e9t ember vesz\u00edtett \u00e9let\u00e9t a j\u00e1rv\u00e1nnyal \u00f6sszef\u00fcgg\u00e9sben. Nem t\u00f6rt\u00e9nt hal\u00e1leset B\u00e9k\u00e9s, Szabolcs-Szatm\u00e1r-Bereg \u00e9s Vas megy\u00e9ben - ismertette.\nM\u00fcller Cec\u00edlia elmondta azt is, hogy az \u00f6sszes fert\u0151z\u00f6tt 40 sz\u00e1zal\u00e9ka az id\u0151s koroszt\u00e1lyb\u00f3l ker\u00fclt ki, \u00e9s nem t\u00f6rt\u00e9nt a v\u00edrushoz k\u00f6thet\u0151 hal\u00e1leset Magyarorsz\u00e1gon a 30 \u00e9vesn\u00e9l fiatalabbak k\u00f6r\u00e9ben. A 20 \u00e9v alattiak korcsoportj\u00e1ban a j\u00e1rv\u00e1ny ideje alatt csup\u00e1n 90 esetet regisztr\u00e1ltak.\n\nAz\u00a0orsz\u00e1gos\u00a0tisztif\u0151orvos visszatekint\u00e9s\u00e9ben elmondta, 2019 \u00e9v v\u00e9g\u00e9n \u00e9rtes\u00fcltek arr\u00f3l a hat\u00f3s\u00e1gok, hogy v\u00edrusos t\u00fcd\u0151gyullad\u00e1s megbeteged\u00e9seket jelentettek K\u00edn\u00e1b\u00f3l, ahol el\u0151sz\u00f6r zoon\u00f3zisnak (\u00e1llatr\u00f3l emberre terjed\u0151 megbeteged\u00e9s) tartott\u00e1k a fert\u0151z\u00e9st.\nAz Eg\u00e9szs\u00e9g\u00fcgyi Vil\u00e1gszervezet (WHO) janu\u00e1r 27-\u00e9n kiadott jelent\u00e9se szerint 11 orsz\u00e1gb\u00f3l 37 megbeteged\u00e9st regisztr\u00e1ltak, m\u00e1rcius 2-\u00e1n pedig m\u00e1r 66 orsz\u00e1gb\u00f3l \u00e9rkeztek koronav\u00edrus-fert\u0151z\u00e9sr\u0151l jelent\u00e9sek.\nM\u00fcller Cec\u00edlia kiemelte, a WHO janu\u00e1r v\u00e9g\u00e9n bejelentett eg\u00e9szs\u00e9g\u00fcgyi vesz\u00e9lyhelyzete el\u0151tt Magyarorsz\u00e1g m\u00e1r megtette a sz\u00fcks\u00e9ges int\u00e9zked\u00e9seket, itthon m\u00e1rcius 4-\u00e9n regisztr\u00e1lt\u00e1k az els\u0151 koronav\u00edrus-fert\u0151z\u00e9st k\u00e9t ir\u00e1ni egyetemist\u00e1n\u00e1l. A betegek sz\u00e1ma folyamatosan emelkedett, \u00e9s az els\u0151 esetek ut\u00e1n nagyj\u00e1b\u00f3l egy h\u00f3napig azonos\u00edtani tudt\u00e1k a behurcolt eseteket \u00e9s kontaktkutat\u00e1ssal a t\u00f6bbi fert\u0151z\u00f6ttet. Az els\u0151, a j\u00e1rv\u00e1nnyal \u00f6sszef\u00fcgg\u0151 hal\u00e1leset m\u00e1rcius 15-\u00e9n t\u00f6rt\u00e9nt - eml\u00e9keztetett.\nA szakember felid\u00e9zte: m\u00e1jusban a napi \u00faj esetek sz\u00e1ma 11 \u00e9s 79 k\u00f6z\u00f6tt v\u00e1ltozott, a nyilv\u00e1ntart\u00e1sok alapj\u00e1n az akt\u00edv esetek sz\u00e1ma abban az id\u0151szakban 1029 volt, ami m\u00e1r csak 44 sz\u00e1zal\u00e9ka az \u00e1prilisi adatnak.\nM\u00fcller Cec\u00edlia szerint Magyarorsz\u00e1gon nem volt rendk\u00edv\u00fcl l\u00e1tv\u00e1nyos a j\u00e1rv\u00e1nyg\u00f6rbe \"kiugr\u00e1sa\", az els\u0151 hull\u00e1m egy ellapos\u00edtott j\u00e1rv\u00e1nyg\u00f6rb\u00e9t mutatott, aminek k\u00f6sz\u00f6nhet\u0151en \"egy picit fell\u00e9legezhet\u00fcnk\".\nKiemelte, a v\u00edrus jelen van, az \u00f3vint\u00e9zked\u00e9seket, a higi\u00e9n\u00e9s szab\u00e1lyokat tov\u00e1bbra is be kell tartani.\nAz operat\u00edv t\u00f6rzs utols\u00f3 napi sajt\u00f3t\u00e1j\u00e9koztat\u00f3j\u00e1n M\u00fcller Cec\u00edlia mindenkinek megk\u00f6sz\u00f6nte a j\u00e1rv\u00e1ny idej\u00e9n v\u00e9gzett munk\u00e1j\u00e1t, a v\u00e9dekez\u00e9sben ny\u00fajtott seg\u00edts\u00e9g\u00e9t \u00e9s kitart\u00e1s\u00e1t.\n\n\nMTI 2020. j\u00fanius 17.\n\n"}]