[{"date": "2020-06-04 13:38", "url": "https://koronavirus.gov.hu/cikkek/operativ-torzs-indokolt-jarvanyugyi-keszenleti-helyzet-fenntartasa", "h1": "Operat\u00edv t\u00f6rzs: indokolt a j\u00e1rv\u00e1ny\u00fcgyi k\u00e9szenl\u00e9ti helyzet fenntart\u00e1sa", "body": "\nA koronav\u00edrus elleni v\u00e9dekez\u00e9s m\u00e1sodik szakasz\u00e1ban is indokolt a j\u00e1rv\u00e1ny\u00fcgyi k\u00e9sz\u00fclts\u00e9g fenntart\u00e1sa - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa a cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3n.\n\nKiss R\u00f3bert rend\u0151r alezredes hangs\u00falyozta: Magyarorsz\u00e1g sikeresen \u00e9s eredm\u00e9nyesen v\u00e9dekezett a koronav\u00edrus-j\u00e1rv\u00e1ny els\u0151 szakasz\u00e1ban. Az Orsz\u00e1ggy\u0171l\u00e9s j\u00fanius 16-\u00e1n szavazhat a vesz\u00e9lyhelyzet megsz\u00fcntet\u00e9s\u00e9r\u0151l, az annak megsz\u0171n\u00e9s\u00e9vel \u00f6sszef\u00fcgg\u0151 \u00e1tmeneti szab\u00e1lyokr\u00f3l, \u00e9s az eg\u00e9szs\u00e9g\u00fcgyi k\u00e9szenl\u00e9tr\u0151l sz\u00f3l\u00f3 t\u00f6rv\u00e9nyjavaslatr\u00f3l.\nHozz\u00e1tette: a koronav\u00edrus elleni v\u00e9dekez\u00e9s m\u00e1sodik szakasz\u00e1ban is indokolt a j\u00e1rv\u00e1ny\u00fcgyi k\u00e9sz\u00fclts\u00e9g fenntart\u00e1sa, ez\u00e9rt az operat\u00edv t\u00f6rzs tov\u00e1bbra is ell\u00e1tja a feladatait, \u00e9s a k\u00f3rh\u00e1zak ir\u00e1ny\u00edt\u00e1si rendszere is v\u00e1ltozatlanul a j\u00e1rv\u00e1nyvesz\u00e9lyhez igazodik.\nIsmertette: v\u00e1rhat\u00f3an j\u00fanius 20-\u00e1n \u00e9r v\u00e9get a k\u00fcl\u00f6nleges jogrend, a vesz\u00e9lyhelyzet megsz\u00fcntet\u00e9s\u00e9vel nyithatnak a mozik, a sz\u00ednh\u00e1zak, a m\u00fazeumok \u00e9s a f\u00fcrd\u0151k. A korm\u00e1ny d\u00f6nt\u00e9se \u00e9rtelm\u00e9ben ugyanakkor tov\u00e1bbra is hat\u00e1lyban marad az id\u0151sek v\u00e1s\u00e1rl\u00e1si id\u0151s\u00e1vj\u00e1t kijel\u00f6l\u0151 korl\u00e1toz\u00e1s.\nBesz\u00e1molt arr\u00f3l is, hogy cs\u00fct\u00f6rt\u00f6k\u00f6n \u00e9s p\u00e9nteken 56 k\u00f3rh\u00e1zba sz\u00e1ll\u00edtanak ki egy\u00e9ni v\u00e9d\u0151eszk\u00f6z\u00f6ket, arcv\u00e9d\u0151ket, orvosi sz\u00e1jmaszkokat \u00e9s v\u00e9d\u0151k\u00f6penyeket, amelyek k\u00e9szletez\u00e9s\u00e9t a k\u00f3rh\u00e1zparancsnokok hajtj\u00e1k v\u00e9gre.\nFelh\u00edvta a figyelmet arra, hogy Ausztri\u00e1ban megsz\u00fcntett\u00e9k a szomsz\u00e9dos orsz\u00e1gokba t\u00f6rt\u00e9n\u0151 hat\u00e1rellen\u0151rz\u00e9st, ugyanakkor Magyarorsz\u00e1gon tov\u00e1bbra is \u00e9rv\u00e9nyben van az a korm\u00e1nyrendelet, amely szerint akkor nem ker\u00fcl az Ausztri\u00e1b\u00f3l Magyarorsz\u00e1gra szem\u00e9lyforgalomban bel\u00e9p\u0151 magyar \u00e1llampolg\u00e1r hat\u00f3s\u00e1gi h\u00e1zi karant\u00e9nba, ha n\u00e9gy napn\u00e1l nem r\u00e9gebbi negat\u00edv koronav\u00edrus-tesztet tud felmutatni.\nA hat\u00f3s\u00e1gi h\u00e1zi karant\u00e9nban lev\u0151k k\u00f6z\u00fcl m\u00e1r 2115-en v\u00e1llalt\u00e1k, hogy a hat\u00f3s\u00e1g elektronikusan ellen\u0151rizze azt, hogy betartj\u00e1k-e a korl\u00e1toz\u00e1s szab\u00e1lyait. Jelenleg 860 akt\u00edv felhaszn\u00e1l\u00f3ja van az alkalmaz\u00e1snak. Szerd\u00e1n 625 emberrel szemben rendeltek el hat\u00f3s\u00e1gi h\u00e1zi karant\u00e9nt, \u00edgy 10 985 az \u00e9rv\u00e9nyben lev\u0151 korl\u00e1toz\u00f3 int\u00e9zked\u00e9sek sz\u00e1ma.\nA j\u00e1rv\u00e1nnyal \u00f6sszef\u00fcgg\u0151 b\u0171ncselekm\u00e9nyek sz\u00e1ma 419-re emelkedett, ebb\u0151l 120 r\u00e9mh\u00edrterjeszt\u00e9s, 29 k\u00f6zvesz\u00e9llyel fenyeget\u00e9s, 128 csal\u00e1s, 22 pedig j\u00e1rv\u00e1ny\u00fcgyi szab\u00e1lyszeg\u00e9s miatt indult. Eddig \u00f6sszesen 80 gyan\u00fas\u00edtottat hallgattak ki.\nA hat\u00e1rforgalom sz\u00f3lva elmondta: teherforgalomban a bel\u00e9p\u0151oldalon Tomp\u00e1n\u00e1l, R\u00f6szk\u00e9n\u00e9l, \u00c1rt\u00e1ndn\u00e1l \u00e9s Csengersim\u00e1n\u00e1l 2-2 \u00f3r\u00e1s, Csan\u00e1dpalot\u00e1n\u00e1l 1 \u00f3r\u00e1s, kil\u00e9p\u0151oldalon pedig R\u00f6szk\u00e9n\u00e9l 2 \u00f3r\u00e1s, Csan\u00e1dpalot\u00e1n\u00e1l 1 \u00f3r\u00e1s v\u00e1rakoz\u00e1ssal kell sz\u00e1molni.\nSzem\u00e9lyforgalomban a bel\u00e9p\u0151oldalon Csengersim\u00e1n\u00e1l \u00e9s R\u00f6szk\u00e9n\u00e9l 2 \u00f3r\u00e1t, Nagylakn\u00e1l 1 \u00f3r\u00e1t, a kil\u00e9p\u0151oldalon R\u00f6szk\u00e9n\u00e9l \u00e9s Nagylakn\u00e1l kell 1-1 \u00f3r\u00e1t v\u00e1rakozni.\nArra a k\u00e9rd\u00e9sre, hogy mit tan\u00e1csol azoknak, akik a nyaral\u00e1sukat k\u00fclf\u00f6ld\u00f6n szeretn\u00e9k elt\u00f6lteni, azt mondta: folyamatosan egyeztetnek a szomsz\u00e9dos orsz\u00e1gok rendv\u00e9delmi szerveivel a jelenleg \u00e9rv\u00e9nyben lev\u0151 korl\u00e1toz\u00f3 int\u00e9zked\u00e9sek felf\u00fcggeszt\u00e9s\u00e9r\u0151l, illetve megsz\u00fcntet\u00e9s\u00e9r\u0151l. Eml\u00e9keztetett: ezeknek az egyeztet\u00e9seknek k\u00f6sz\u00f6nhet\u0151en a Szerb K\u00f6zt\u00e1rsas\u00e1gb\u00f3l \u00e9s a Szlov\u00e9n K\u00f6zt\u00e1rsas\u00e1gb\u00f3l Magyarorsz\u00e1gra bel\u00e9p\u0151 magyarok eset\u00e9ben nem rendelnek el automatikusan hat\u00f3s\u00e1gi h\u00e1zi karant\u00e9nt. Folyamatosan figyelik a j\u00e1rv\u00e1ny\u00fcgyi adatokat \u00e9s a bevezetett int\u00e9zked\u00e9sek hat\u00e1sait \u00e9s ennek f\u00e9ny\u00e9ben fognak javaslatot tenni - mondta.\n\n\nMTI 2020. j\u00fanius 4.\n\n"}]