[{"date": "2020-06-12 10:23", "url": "https://koronavirus.gov.hu/cikkek/orban-viktor-2021-gazdasagvedelmi-ev-lesz", "h1": "Orb\u00e1n Viktor: 2021 is gazdas\u00e1gv\u00e9delmi \u00e9v lesz", "body": "\nA koronav\u00edrus-j\u00e1rv\u00e1ny v\u00e1rhat\u00f3 m\u00e1sodik hull\u00e1ma \u00e9s a gazdas\u00e1gi hat\u00e1sok orvosl\u00e1sa miatt 2021 is gazdas\u00e1gv\u00e9delmi \u00e9v lesz - jelentette ki Orb\u00e1n Viktor minisztereln\u00f6k a Kossuth r\u00e1di\u00f3 m\u0171sor\u00e1ban. Az \u00faj nemzeti konzult\u00e1ci\u00f3r\u00f3l sz\u00f3lva elmondta, hogy a k\u00f6vetkez\u0151 n\u00e9h\u00e1ny h\u00f3napban olyan egyet\u00e9rt\u00e9si pontokat kell l\u00e9trehozni, amelyek a v\u00e9dekez\u00e9s \u00fajabb id\u0151szak\u00e1ban a munka pill\u00e9rei lesznek.\n\nA 2021-es k\u00f6lts\u00e9gvet\u00e9s a gazdas\u00e1gv\u00e9delem k\u00f6lts\u00e9gvet\u00e9se\n\u00a0\u00a0\u00a0\u00a0\u00cdgy a j\u00f6v\u0151 \u00e9vi k\u00f6lts\u00e9gvet\u00e9snek is rendelkeznie kell egy j\u00e1rv\u00e1ny\u00fcgyi \u00e9s egy gazdas\u00e1gv\u00e9delmi alappal - k\u00f6z\u00f6lte.\n\u00a0\u00a0\u00a0\u00a0A minisztereln\u00f6k arra sz\u00e1m\u00edt, a k\u00f6vetkez\u0151 m\u00e1sf\u00e9l \u00e9vben a kor\u00e1bbin\u00e1l is szorosabb \u00f6sszef\u00fcgg\u00e9s lesz a gazdas\u00e1g \u00e1llapota \u00e9s a korm\u00e1nyzati teljes\u00edtm\u00e9ny k\u00f6z\u00f6tt. \"Ha most j\u00f3l fogjuk csin\u00e1lni (...), fantasztikus eredm\u00e9nyre fogunk jutni\" - hangoztatta.\u00a0\nA v\u00e9dekez\u00e9s kulcsa az \u00f6sszefog\u00e1s\nAz \u00f6nkorm\u00e1nyzatok k\u00f6lts\u00e9gvet\u00e9s\u00e9r\u0151l a korm\u00e1nyf\u0151 megjegyezte, mivel 2021 is v\u00e9dekez\u00e9si \u00e9v lesz, abban mindenkinek r\u00e9szt kell vennie, \"egy\u00fctt s\u00edrunk, egy\u00fctt nevet\u00fcnk\", az \u00f6nkorm\u00e1nyzatok is \"a nagy magyar \u00e9let r\u00e9szei\". A v\u00e9dekez\u00e9s kulcsa az \u00f6sszefog\u00e1s - hangoztatta.\n\u00a0\u00a0\u00a0\u00a0Ha valaki elkezd kib\u00fajni a v\u00e9dekez\u00e9sb\u0151l, \u00e9s ezt a korm\u00e1ny hagyja, akkor majd mindenki ki akar b\u00fajni - fogalmazott, hangs\u00falyozva, hogy egy\u00e9bk\u00e9nt az \u00f6nkorm\u00e1nyzatok b\u00fcdzs\u00e9je j\u00f6v\u0151re jelent\u0151sen n\u0151, \u00e9s ad\u00f3bev\u00e9telekb\u0151l is t\u00f6bb lesz \u00f6nkorm\u00e1nyzati szinten is.\n\u00a0\u00a0\u00a0\u00a0\"Teh\u00e1t semmi ok arra a hang\u00fct\u00e9sre, amit most tapasztalunk\" - jelentette ki.\nA nemzeti konzult\u00e1ci\u00f3r\u00f3l\n\n\u00a0\u00a0\u00a0\u00a0Az \u00faj nemzeti konzult\u00e1ci\u00f3r\u00f3l sz\u00f3lva Orb\u00e1n Viktor azt mondta, mivel \u0151sszel a j\u00e1rv\u00e1ny m\u00e1sodik hull\u00e1m\u00e1ra sz\u00e1m\u00edtanak, a k\u00f6vetkez\u0151 n\u00e9h\u00e1ny h\u00f3napban olyan egyet\u00e9rt\u00e9si pontokat kell l\u00e9trehozni, amelyek a v\u00e9dekez\u00e9s \u00fajabb id\u0151szak\u00e1ban a munka pill\u00e9rei lesznek.\nA j\u00e1rv\u00e1ny\u00fcgyi k\u00e9sz\u00fclts\u00e9get fenn kell tartani\n\n\u00a0\u00a0\u00a0\u00a0A jelenlegi koronav\u00edrus-helyzetet a minisztereln\u00f6k \u00fagy \u00e9rt\u00e9kelte: rendk\u00edv\u00fcli jogrendre m\u00e1r nincs sz\u00fcks\u00e9g, de a j\u00e1rv\u00e1ny\u00fcgyi k\u00e9sz\u00fclts\u00e9get fenn kell tartani, ami az operat\u00edv t\u00f6rzs m\u0171k\u00f6d\u00e9s\u00e9nek folytat\u00e1s\u00e1t, a k\u00f3rh\u00e1zparancsnoki rendszer fenntart\u00e1s\u00e1t \u00e9s a tisztif\u0151orvos jogk\u00f6reinek meger\u0151s\u00edt\u00e9s\u00e9t jelenti.\nSikeres \u00e9s eredm\u00e9nyes volt a v\u00e9dekez\u00e9s els\u0151 szakasza\n\n\u00a0\u00a0\u00a0\u00a0Hozz\u00e1tette, sz\u00e1mos eur\u00f3pai orsz\u00e1g\u00e9n\u00e1l sikeresebb volt a magyar v\u00e9dekez\u00e9s, s\u0151t \u00e1ltal\u00e1ban a k\u00f6z\u00e9p-eur\u00f3pai orsz\u00e1gok rendk\u00edv\u00fcl sikeresen v\u00e9dekeztek. Az \u00e1llampolg\u00e1rok fegyelmezetts\u00e9ge, a gyors korm\u00e1nyzati d\u00f6nt\u00e9sek, az elt\u00f6k\u00e9lt orvosok, \u00e1pol\u00f3k egy\u00fctt gyakran t\u00f6bbet \u00e9rnek, mint a p\u00e9nz - jegyezte meg Orb\u00e1n Viktor.\nAz id\u0151seket v\u00e9d\u0151 szab\u00e1lyokr\u00f3l\n\n\u00a0\u00a0\u00a0\u00a0Kiemelte ugyanakkor, hogy az id\u0151sebbekr\u0151l tov\u00e1bbra sem szabad elfeledkezni, mivel a v\u00edrus jelen van, \u00e9s ha felszaporodik, a c\u00e9lpontja \u00fajra az id\u0151s emberek lesznek. Ez\u00e9rt bizonyos, id\u0151seket v\u00e9d\u0151 szab\u00e1lyokat fenn kell tartani.\nA gazdas\u00e1gv\u00e9delmi int\u00e9zked\u00e9sekr\u0151l \n\n\u00a0\u00a0\u00a0\u00a0Az eddigi gazdas\u00e1gv\u00e9delmi l\u00e9p\u00e9sekr\u0151l sz\u00f3lva a korm\u00e1nyf\u0151 k\u00f6z\u00f6lte: j\u00f3val egymilli\u00f3 f\u00f6l\u00f6tt van azoknak a munkahelyeknek a sz\u00e1ma, amelyek korm\u00e1nyzati beavatkoz\u00e1s h\u00edj\u00e1n megsz\u0171ntek volna.\n\u00a0\u00a0\u00a0\u00a0Kit\u00e9rt a hitelt\u00f6rleszt\u00e9si morat\u00f3riumra, amellyel - mondta - t\u00f6bb mint k\u00e9tezer milli\u00e1rd forint maradt az emberekn\u00e9l, r\u00e1ad\u00e1sul kifejezetten a kevesebb p\u00e9nzzel rendelkez\u0151knek jelentett seg\u00edts\u00e9get. Megjegyezte: noha a bankok nem h\u00edvei a kamatmorat\u00f3riumnak, de lehet vel\u00fck t\u00e1rgyalni, \u00e9s siker\u00fclt olyan megold\u00e1st tal\u00e1lni, hogy nekik is \"viselhet\u0151 a dolog\". Hozz\u00e1f\u0171zte, hogy a t\u00f6rleszt\u00e9sek felf\u00fcggeszt\u00e9se nem eredm\u00e9nyez k\u00e9s\u0151bb kamatos kamatot. \"Ha van er\u0151s korm\u00e1ny, akkor m\u00e9g a vil\u00e1g nagy fin\u00e1nct\u0151k\u00e9seivel is (...) \u00e9rtelmes meg\u00e1llapod\u00e1sokra lehet jutni\" - fogalmazott.\nMagyarorsz\u00e1g fair uni\u00f3s \u00fajraind\u00edt\u00e1si csomagot akar\n\n\u00a0\u00a0\u00a0\u00a0Az EU-s helyre\u00e1ll\u00edt\u00e1si koncepci\u00f3t \u00fagy komment\u00e1lta: az teljesen ellent\u00e9tes a magyar gondolkod\u00e1ssal, amely szerint a p\u00e9nzt el\u0151sz\u00f6r meg kell keresni, ut\u00e1na kell elk\u00f6lteni. Ha valaki \u00fagy \u00e9rzi, j\u00f3l \u00e1ll, b\u00edzik a j\u00f6v\u0151j\u00e9ben, \u00e9s v\u00e1llalja a hitelfelv\u00e9telt, akkor azt tegye a saj\u00e1t kock\u00e1zat\u00e1ra, \u00e9s ne vonjon bele a saj\u00e1t man\u0151ver\u00e9be m\u00e1sokat, hogy azt\u00e1n a v\u00e9g\u00e9n \u0151k fizess\u00e9k meg az \u0151 rossz d\u00f6nt\u00e9s\u00e9nek az \u00e1r\u00e1t - fejtette ki.\n\u00a0\u00a0\u00a0\u00a0Jelezte ugyanakkor: be kell l\u00e1tnia, valamit tenni kell, mert vannak \u00e1llamok - nem K\u00f6z\u00e9p-Eur\u00f3p\u00e1ban -, amelyek nagy bajban vannak.\n\u00a0\u00a0\u00a0\u00a0Az EU-ban a k\u00f6z\u00f6s hitelfelv\u00e9telt tal\u00e1lt\u00e1k ki, amely ellen \u0151 ugyan berzenkedik, de most kiv\u00e9telesen musz\u00e1j ezt az eszk\u00f6zt alkalmazni - mondta.\n\u00a0\u00a0\u00a0\u00a0K\u00f6z\u00f6lte viszont: ez nem t\u00f6rt\u00e9nhet \u00fagy, hogy a p\u00e9nzt igazs\u00e1gtalanul haszn\u00e1lj\u00e1k fel, \u00e9s csak bizonyos orsz\u00e1gok r\u00e9szes\u00fclnek kedvez\u0151 p\u00e9nzeloszt\u00e1sban. \"A k\u00f6z\u00e9p-eur\u00f3pai orsz\u00e1gokkal nem lehet kibabr\u00e1lni, baleknak nem lehet benn\u00fcnket n\u00e9zni\" - jelentette ki, tisztess\u00e9ges, fair eloszt\u00e1st k\u00f6vetelve.\n\u00a0\u00a0\u00a0\u00a0A V4-\u00e1ll\u00e1spontr\u00f3l azt mondta: siker\u00fclt teljes egyet\u00e9rt\u00e9sre jutni, tettek is javaslatokat.\nA magyar-szlov\u00e1k egy\u00fcttm\u0171k\u00f6d\u00e9sr\u0151l\n\n\u00a0\u00a0\u00a0\u00a0K\u00f6z\u00f6lte: p\u00e9nteken Budapestre l\u00e1togat Igor Matovic szlov\u00e1k minisztereln\u00f6k a k\u00e9t orsz\u00e1g k\u00f6z\u00f6tti egy\u00fcttm\u0171k\u00f6d\u00e9s meger\u0151s\u00edt\u00e9se c\u00e9lj\u00e1b\u00f3l. Matovicot a Szlov\u00e1ki\u00e1ban \u00e9l\u0151 magyarok j\u00f3 t\u00e1mogat\u00f3j\u00e1nak, rendes embernek nevezte, akinek \"van sz\u00edve\".\n\u00a0\u00a0\u00a0\u00a0Arra a k\u00e9rd\u00e9sre, hogy k\u00f6sz\u00f6netet mond-e majd a szlov\u00e1k korm\u00e1nyf\u0151nek a Trianon 100. \u00e9vfordul\u00f3j\u00e1n tett bocs\u00e1natk\u00e9r\u00e9s\u00e9\u00e9rt, Orb\u00e1n Viktor azt v\u00e1laszolta: \"a bocs\u00e1natk\u00e9r\u00e9s a politik\u00e1ban egy nagyon neh\u00e9z dolog, \u00e9s nem is tartunk erre ig\u00e9nyt szerintem\", ink\u00e1bb korrekt viszonyra kell t\u00f6rekedni.\n\u00a0\u00a0\u00a0\u00a0A magyar t\u00f6rt\u00e9nelem sem hib\u00e1tlan, de Trianon p\u00e9ld\u00e1tlan igazs\u00e1gtalans\u00e1g\u00e1t semmilyen bocs\u00e1natk\u00e9r\u00e9s nem fogja orvosolni - fejtette ki, \u00fagy fogalmazva: nem arra t\u00f6rekszik, hogy a m\u00faltra vonatkoz\u00f3an tegyenek egym\u00e1snak \"sebnyalogat\u00f3s\" kijelent\u00e9seket; \"nem a m\u00faltat kell megv\u00e1ltoztatni, azt nem tudjuk, ez\u00e9rt a m\u00faltra vonatkoz\u00f3 megjegyez\u00e9sek sz\u00e9p gesztusok, de nem j\u00f6n bel\u0151l\u00fck semmi\".\nA 21. sz\u00e1zadot a magyarok meg fogj\u00e1k nyerni\n\n\u00a0\u00a0\u00a0\u00a0A j\u00f6v\u0151 az \u00e9rdekes: \"a 20. sz\u00e1zadot elvesztett\u00fck, de a 21. sz\u00e1zadot a magyarok meg fogj\u00e1k nyerni, egy emelked\u0151, er\u0151s\u00f6d\u0151 \u00e9s gy\u0151ztes orsz\u00e1g vagyunk, \u00e9s azok is lesz\u00fcnk a k\u00f6vetkez\u0151 id\u0151szakban\" - jelentette ki, hangs\u00falyozva: egy emelked\u0151 Magyarorsz\u00e1got egy emelked\u0151 K\u00f6z\u00e9p-Eur\u00f3p\u00e1ban k\u00e9pzel el. Ez\u00e9rt a szlov\u00e1k korm\u00e1nyf\u0151 j\u00f6v\u0151re n\u00e9zve tett megjegyz\u00e9seit tartja \u00e9rt\u00e9kesnek, amelyek a k\u00f6z\u00f6s magyar-szlov\u00e1k sikerekr\u0151l, \u00f6sszefog\u00e1sr\u00f3l sz\u00f3lnak.\n\u00a0\u00a0\u00a0\u00a0\"Az a mi magyar \u00fcgy\u00fcnk, hogy enyh\u00edt-e vagy nem a 100 \u00e9vvel ezel\u0151tti igazs\u00e1gtalans\u00e1gon n\u00e9h\u00e1ny mondat. Az eny\u00e9men speciel nem enyh\u00edt, nem mondom, hogy nem veszem \u00e9szre az ilyen mondatokat, de ez nem \u00e9rdekel. Az \u00e9rdekel, hogy a szlov\u00e1k \u00e9s a magyar n\u00e9p milyen pontokon m\u0171k\u00f6dik egy\u00fctt.\" \"Egy er\u0151s\u00f6d\u0151 n\u00e9p vagyunk, aki t\u00e1rsakat keres a sikeres j\u00f6v\u0151h\u00f6z\" - z\u00e1rta szavait.\n\nMTI\n\n"}]