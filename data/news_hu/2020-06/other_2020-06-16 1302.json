[{"date": "2020-06-16 13:02", "url": "https://koronavirus.gov.hu/cikkek/elfogadta-az-orszaggyules-veszelyhelyzet-megszunteteserol-szolo-torvenyt", "h1": "Elfogadta az Orsz\u00e1ggy\u0171l\u00e9s a vesz\u00e9lyhelyzet megsz\u00fcntet\u00e9s\u00e9r\u0151l sz\u00f3l\u00f3 t\u00f6rv\u00e9nyt", "body": "\nElfogadta az Orsz\u00e1ggy\u0171l\u00e9s a koronav\u00edrus-j\u00e1rv\u00e1ny miatti vesz\u00e9lyhelyzet megsz\u00fcntet\u00e9s\u00e9r\u0151l sz\u00f3l\u00f3 t\u00f6rv\u00e9nyt, valamint j\u00f3v\u00e1hagyta a vesz\u00e9lyhelyzet megsz\u0171n\u00e9s\u00e9vel \u00f6sszef\u00fcgg\u0151 \u00e1tmeneti szab\u00e1lyokr\u00f3l \u00e9s a j\u00e1rv\u00e1ny\u00fcgyi k\u00e9sz\u00fclts\u00e9gr\u0151l sz\u00f3l\u00f3 jogszab\u00e1lyt kedden.\n\nA k\u00e9pvisel\u0151k 192 igen szavazattal hagyt\u00e1k j\u00f3v\u00e1 a Guly\u00e1s Gergely Minisztereln\u00f6ks\u00e9get vezet\u0151 miniszter \u00e1ltal beterjesztett, k\u00e9tharmados t\u00e1mogat\u00e1st ig\u00e9nyl\u0151, a vesz\u00e9lyhelyzet megsz\u00fcntet\u00e9s\u00e9t kezdem\u00e9nyez\u0151 javaslatot.\n\u00a0\u00a0\u00a0\u00a0A jogszab\u00e1lyban az Orsz\u00e1ggy\u0171l\u00e9s felh\u00edvja a korm\u00e1nyt, hogy a vesz\u00e9lyhelyzetet sz\u00fcntesse meg.\n\u00a0\u00a0\u00a0\u00a0A t\u00f6rv\u00e9nynek ez a paragrafusa a kihirdet\u00e9s\u00e9t k\u00f6vet\u0151 napon l\u00e9p hat\u00e1lyba.\n\u00a0\u00a0\u00a0\u00a0A vesz\u00e9lyhelyzet megsz\u00fcntet\u00e9s\u00e9r\u0151l ennek megfelel\u0151en a korm\u00e1ny d\u00f6nt, \u00e9s az id\u0151pont ismertt\u00e9 v\u00e1l\u00e1sa ut\u00e1n veszti hat\u00e1ly\u00e1t a koronav\u00edrus elleni v\u00e9dekez\u00e9sr\u0151l sz\u00f3l\u00f3 t\u00f6rv\u00e9ny.\n\u00a0\u00a0\u00a0\u00a0Ez az a jogszab\u00e1ly, amellyel a parlament meghosszabb\u00edtotta a korm\u00e1ny \u00e1ltal m\u00e1rcius 11-\u00e9n elrendelt vesz\u00e9lyhelyzetet \u00e9s ez tette volna lehet\u0151v\u00e9, hogy a kabinet akkor is hozhasson rendk\u00edv\u00fcli rendelkez\u00e9seket, ha az Orsz\u00e1ggy\u0171l\u00e9s a j\u00e1rv\u00e1ny miatt nem \u00fcl\u00e9sezik.\n\u00a0\u00a0\u00a0\u00a0Varga Judit igazs\u00e1g\u00fcgyi miniszter m\u00e1jus v\u00e9g\u00e9n azt k\u00f6z\u00f6lte, v\u00e1rhat\u00f3an j\u00fanius 20-\u00e1n sz\u0171nhet meg a vesz\u00e9lyhelyzet.\n\u00a0\u00a0\u00a0\u00a0A korm\u00e1ny tov\u00e1bbra is sz\u00fcks\u00e9gesnek tartja azonban t\u00f6bb, a j\u00e1rv\u00e1ny alatt meghozott rendelkez\u00e9s fenntart\u00e1s\u00e1t, tov\u00e1bb\u00e1 n\u00e9h\u00e1ny \u00e1tmeneti int\u00e9zked\u00e9s bevezet\u00e9s\u00e9t, ez\u00e9rt Guly\u00e1s Gergely javaslat\u00e1ra a parlament 135 igen, 54 nem szavazattal \u00e9s h\u00e1rom tart\u00f3zkod\u00e1s mellett elfogadta a vesz\u00e9lyhelyzet megsz\u0171n\u00e9s\u00e9vel \u00f6sszef\u00fcgg\u0151 \u00e1tmeneti szab\u00e1lyokr\u00f3l \u00e9s a j\u00e1rv\u00e1ny\u00fcgyi k\u00e9sz\u00fclts\u00e9gr\u0151l sz\u00f3l\u00f3 t\u00f6rv\u00e9nyt is.\n\u00a0\u00a0\u00a0\u00a0Ez alapj\u00e1n az orsz\u00e1gos tisztif\u0151orvos javaslat\u00e1ra, a miniszter el\u0151terjeszt\u00e9se alapj\u00e1n a korm\u00e1ny eg\u00e9szs\u00e9g\u00fcgyi v\u00e1ls\u00e1ghelyzetet rendelhet el, amely j\u00e1rv\u00e1ny\u00fcgyi k\u00e9sz\u00fclts\u00e9gnek min\u0151s\u00fcl. Ennek idej\u00e9n a betegek ell\u00e1t\u00e1sa az eg\u00e9szs\u00e9g\u00fcgyi v\u00e1ls\u00e1ghelyzeti ell\u00e1t\u00e1s keret\u00e9ben t\u00f6rt\u00e9nik.\n\u00a0\u00a0\u00a0\u00a0A v\u00e1ls\u00e1ghelyzet elrendel\u00e9s\u00e9nek akkor van helye, ha nemzetk\u00f6zi j\u00e1rv\u00e1ny\u00fcgyi sz\u00fcks\u00e9ghelyzet van. De akkor is el lehet rendelni, ha a polg\u00e1rok \u00e9let\u00e9t, testi \u00e9ps\u00e9g\u00e9t, eg\u00e9szs\u00e9g\u00e9t vagy az eg\u00e9szs\u00e9g\u00fcgyi szolg\u00e1ltat\u00f3k m\u0171k\u00f6d\u00e9s\u00e9t oly m\u00e9rt\u00e9kben vesz\u00e9lyezteti vagy k\u00e1ros\u00edtja egy v\u00e1ratlan esem\u00e9ny, hogy az az eg\u00e9szs\u00e9g\u00fcgyi ell\u00e1t\u00e1si sz\u00fcks\u00e9gletek \u00e9s a helyben rendelkez\u00e9sre \u00e1ll\u00f3 kapacit\u00e1s k\u00f6z\u00f6tti ar\u00e1nytalans\u00e1ghoz vezet, tov\u00e1bb\u00e1 az eg\u00e9szs\u00e9g\u00fcgyi \u00e1llamigazgat\u00e1si szerv, az eg\u00e9szs\u00e9g\u00fcgyi szolg\u00e1ltat\u00f3k, valamint m\u00e1s \u00e1llami \u00e9s \u00f6nkorm\u00e1nyzati szervek egy\u00fcttm\u0171k\u00f6d\u00e9s\u00e9t teszi sz\u00fcks\u00e9gess\u00e9.\n\u00a0\u00a0\u00a0\u00a0A vesz\u00e9lyhelyzet elrendel\u00e9s\u00e9nek indoka lehet b\u00e1rmely olyan k\u00f6r\u00fclm\u00e9ny, amely a gy\u00f3gyint\u00e9zet ell\u00e1t\u00e1si ter\u00fclet\u00e9hez tartoz\u00f3 lakoss\u00e1g ell\u00e1t\u00e1s\u00e1t s\u00falyosan \u00e9s k\u00f6zvetlen\u00fcl akad\u00e1lyozza, felt\u00e9ve, hogy a lakoss\u00e1g m\u00e1s gy\u00f3gyint\u00e9zet \u00e1ltali ell\u00e1t\u00e1sa ar\u00e1nytalan neh\u00e9zs\u00e9ggel j\u00e1rna.\n\u00a0\u00a0\u00a0\u00a0Az eg\u00e9szs\u00e9g\u00fcgyi v\u00e1ls\u00e1ghelyzetet legfeljebb hat h\u00f3napig tarthat, kiv\u00e9ve ha a korm\u00e1ny annak hat\u00e1ly\u00e1t meghosszabb\u00edtja.\n\u00a0\u00a0\u00a0\u00a0Meghat\u00e1rozt\u00e1k a hat\u00f3s\u00e1gi h\u00e1zi karant\u00e9n szab\u00e1lyait \u00e9s lehet\u0151s\u00e9get adtak a felment\u00e9sre az al\u00f3l k\u00fcl\u00f6n\u00f6s m\u00e9lt\u00e1nyl\u00e1st \u00e9rdeml\u0151 esetekben.\n\u00a0\u00a0\u00a0\u00a0D\u00f6nt\u00f6ttek arr\u00f3l is, hogy a honv\u00e9ds\u00e9g fegyverrel m\u0171k\u00f6dhet k\u00f6zre a vesz\u00e9lyhelyzettel \u00e9s az eg\u00e9szs\u00e9g\u00fcgyi v\u00e1ls\u00e1ghelyzettel kapcsolatos feladatokban.\n\u00a0\u00a0\u00a0\u00a0A katasztr\u00f3fav\u00e9delmi t\u00f6rv\u00e9nybe bele\u00edrt\u00e1k, hogy a korm\u00e1ny az \u00e9let- \u00e9s vagyonbiztons\u00e1got vesz\u00e9lyeztet\u0151 t\u00f6meges megbeteged\u00e9st okoz\u00f3 hum\u00e1nj\u00e1rv\u00e1ny megel\u0151z\u00e9s\u00e9re, illetve k\u00f6vetkezm\u00e9nyeinek elh\u00e1r\u00edt\u00e1s\u00e1ra vesz\u00e9lyhelyzetben - a t\u00f6rv\u00e9nyben m\u00e1r meghat\u00e1rozott int\u00e9zked\u00e9seken t\u00fal - az \u00e1llampolg\u00e1rok \u00e9let-, eg\u00e9szs\u00e9g-, szem\u00e9lyi-, vagyon- \u00e9s jogbiztons\u00e1g\u00e1nak, valamint a nemzetgazdas\u00e1g stabilit\u00e1s\u00e1nak garant\u00e1l\u00e1sa \u00e9rdek\u00e9ben egyes t\u00f6rv\u00e9nyek alkalmaz\u00e1s\u00e1t felf\u00fcggesztheti, t\u00f6rv\u00e9nyi rendelkez\u00e9sekt\u0151l elt\u00e9rhet, \u00e9s egy\u00e9b rendk\u00edv\u00fcli int\u00e9zked\u00e9seket hozhat.\n\u00a0\u00a0\u00a0\u00a0A t\u00f6rv\u00e9ny meger\u0151s\u00edti a vesz\u00e9lyhelyzet alatt bevezetett fizet\u00e9si morat\u00f3riumot a hitelre, a k\u00f6lcs\u00f6n\u00f6kre \u00e9s a l\u00edzingszerz\u0151d\u00e9sekre december 31-ig.\n\u00a0\u00a0\u00a0\u00a0Tartalmaz rendelkez\u00e9seket p\u00e9ld\u00e1ul az iskol\u00e1kban, a szakk\u00e9pz\u00e9sben a tan\u00e9v befejez\u00e9s\u00e9r\u0151l, egyes v\u00e1llalati ad\u00f3nemek bevall\u00e1s\u00e1nak elhalaszt\u00e1s\u00e1r\u00f3l, az egyes \u00e1gazatokat megillet\u0151 ad\u00f3- \u00e9s j\u00e1rul\u00e9kkedvezm\u00e9nyekr\u0151l, a Sz\u00e9chenyi Pihen\u0151 K\u00e1rty\u00e1ra adhat\u00f3 b\u00e9ren k\u00edv\u00fcli juttat\u00e1s emel\u00e9s\u00e9r\u0151l \u00e9s mentes\u00edt\u00e9s\u00e9r\u0151l a szoci\u00e1lis hozz\u00e1j\u00e1rul\u00e1si ad\u00f3 al\u00f3, vagy a lej\u00e1r\u00f3 szoci\u00e1lis \u00e9s csal\u00e1d\u00fcgyi ell\u00e1t\u00e1sok meghosszabb\u00edt\u00e1s\u00e1r\u00f3l. \u00c9v v\u00e9g\u00e9ig tov\u00e1bbra is 15 ezer forintig lehet PIN-k\u00f3d n\u00e9lk\u00fcl \u00e9rint\u00e9ssel fizetni, \u00e9s j\u00falius 1-j\u00e9ig marad az ingyenes parkol\u00e1s is, szeptemberig pedig nem kell k\u00f6zter\u00fclet-haszn\u00e1lati d\u00edjat fizetnie a vend\u00e9gl\u00e1t\u00f3helyeknek.\n\u00a0\u00a0\u00a0\u00a0\u00dajdons\u00e1g, hogy az \u00e1llami foglalkoztat\u00e1si szervk\u00e9nt elj\u00e1r\u00f3 B\u00e9k\u00e9s Megyei Korm\u00e1nyhivatal munk\u00e1ltat\u00f3i k\u00e9relem alapj\u00e1n enged\u00e9lyezheti, hogy a munk\u00e1ltat\u00f3 \u00faj munkahelyteremt\u0151 beruh\u00e1z\u00e1s eset\u00e9n munkaid\u0151keretet vagy elsz\u00e1mol\u00e1si id\u0151szakot legfeljebb huszonn\u00e9gy h\u00f3nap alapulv\u00e9tel\u00e9vel alkalmazzon, amennyiben a beruh\u00e1z\u00e1s megval\u00f3s\u00edt\u00e1sa nemzetgazdas\u00e1gi \u00e9rdek.\n\u00a0\u00a0\u00a0\u00a0A t\u00f6rv\u00e9nyjavaslat eredeti sz\u00f6veg\u00e9ben m\u00e9g a foglalkoztat\u00e1spolitik\u00e1\u00e9rt felel\u0151s miniszter adta volna ki az enged\u00e9lyt, de az igazs\u00e1g\u00fcgyi bizotts\u00e1g v\u00e1ltoztat\u00e1st kezdem\u00e9nyezett, mert \u00fagy l\u00e1tta: a korm\u00e1nyhivatal rendelkezik azzal a gyakorlati tapasztalattal, amely a hat\u00f3s\u00e1gi feladat ell\u00e1t\u00e1shoz sz\u00fcks\u00e9ges.\n\u00a0\u00a0\u00a0\u00a0K\u00fcl\u00f6nleges szab\u00e1lyokat fogadtak el a j\u00e1rv\u00e1ny miatt meghi\u00fasult, utaz\u00e1si iroda \u00e1ltal szervezett utakra. Ez a t\u00f6bbi k\u00f6z\u00f6tt azt tartalmazza, hogy ha az \u00fcgyf\u00e9l ezt elfogadja, az iroda utalv\u00e1nyt is adhat p\u00e9nzvisszafizet\u00e9s helyett.\n\u00a0\u00a0\u00a0\u00a0R\u00f6gz\u00edtett\u00e9k azt is, hogy a rendezv\u00e9nyek helysz\u00edn\u00e9n val\u00f3 tart\u00f3zkod\u00e1sra a korm\u00e1ny tov\u00e1bbra is k\u00fcl\u00f6n\u00f6s szab\u00e1lyokat \u00e1llap\u00edthat meg.\n\u00a0\u00a0\u00a0\u00a0A vesz\u00e9lyhelyzet idej\u00e9n lej\u00e1rt okm\u00e1nyok p\u00f3tl\u00e1s\u00e1ra lesz id\u0151, mert azok a vesz\u00e9lyhelyzet megsz\u0171n\u00e9s\u00e9t k\u00f6vet\u0151en m\u00e9g 180 napig \u00e9rv\u00e9nyesek.\n\u00a0\u00a0\u00a0\u00a0Meghat\u00e1rozt\u00e1k a menek\u00fclt\u00fcgyi elj\u00e1r\u00e1s \u00e1tmeneti szab\u00e1lyait december 31-ig az Eur\u00f3pai B\u00edr\u00f3s\u00e1g tranzitz\u00f3n\u00e1val kapcsolatos m\u00e1jusi \u00edt\u00e9lete nyom\u00e1n. A mened\u00e9kjogi k\u00e9relmet a korm\u00e1nyrendeletben meghat\u00e1rozott k\u00fclk\u00e9pviseleteken lehet beny\u00fajtani.\n\u00a0\nMTI\n\n"}]