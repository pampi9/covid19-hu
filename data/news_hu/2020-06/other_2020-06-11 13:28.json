[{"date": "2020-06-11 13:28", "url": "https://koronavirus.gov.hu/cikkek/operativ-torzs-pentektol-karanten-nelkul-utazhatnak-be-horvatorszagbol-magyar-allampolgarok", "h1": "Operat\u00edv t\u00f6rzs: p\u00e9ntekt\u0151l karant\u00e9n n\u00e9lk\u00fcl utazhatnak be Horv\u00e1torsz\u00e1gb\u00f3l a magyar \u00e1llampolg\u00e1rok Magyarorsz\u00e1gra", "body": "\nP\u00e9ntekt\u0151l hat\u00f3s\u00e1gi h\u00e1zi karant\u00e9n n\u00e9lk\u00fcl utazhatnak be Horv\u00e1torsz\u00e1gb\u00f3l a szem\u00e9lyforgalomban a magyar \u00e1llampolg\u00e1rok Magyarorsz\u00e1gra - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa a cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3n.\n\n\nKiss R\u00f3bert rend\u0151r alezredes hozz\u00e1tette: a korl\u00e1toz\u00e1sokat enyh\u00edt\u0151 int\u00e9zked\u00e9sek eredm\u00e9nyek\u00e9nt m\u00e1r jelenleg is karant\u00e9n n\u00e9lk\u00fcl utazhatnak be Magyarorsz\u00e1gra a magyar \u00e1llampolg\u00e1rok Csehorsz\u00e1gb\u00f3l, N\u00e9metorsz\u00e1gb\u00f3l, Ausztri\u00e1b\u00f3l, Szlov\u00e1ki\u00e1b\u00f3l, Szerbi\u00e1b\u00f3l \u00e9s Szlov\u00e9ni\u00e1b\u00f3l is.\nAz operat\u00edv t\u00f6rzs \u00fcgyeleti k\u00f6zpontja folyamatosan elemzi a j\u00e1rv\u00e1ny\u00fcgyi adatokat, valamint a szomsz\u00e9dos orsz\u00e1gok int\u00e9zked\u00e9seit, \u00e9s indokolt esetben javaslatot tesz a hat\u00f3s\u00e1gi int\u00e9zked\u00e9sek enyh\u00edt\u00e9s\u00e9re vagy felf\u00fcggeszt\u00e9s\u00e9re - mondta.\nH\u00e1zi karant\u00e9nban 9167-en vannak, k\u00f6z\u00fcl\u00fck 783 embert ellen\u0151riznek elektronikusan, a mobiltelefonos applik\u00e1ci\u00f3 seg\u00edts\u00e9g\u00e9vel - ismertette.\nA j\u00e1rv\u00e1nyhelyzettel \u00f6sszef\u00fcgg\u00e9sben megind\u00edtott b\u00fcntet\u0151elj\u00e1r\u00e1sok sz\u00e1ma 437-re n\u0151tt. R\u00e9mh\u00edrterjeszt\u00e9s miatt 125, k\u00f6zvesz\u00e9llyel fenyeget\u00e9s miatt 29, csal\u00e1s miatt 132, a j\u00e1rv\u00e1ny\u00fcgyi szab\u00e1lyok megszeg\u00e9se miatt pedig 28 esetben ind\u00edtottak vizsg\u00e1latot - sorolta.\nK\u00e9rd\u00e9sekre v\u00e1laszolva Kiss R\u00f3bert elmondta, hogy az eg\u00e9szs\u00e9g\u00fcgyi dolgoz\u00f3k, a katon\u00e1k, a honv\u00e9ds\u00e9gi alkalmazottak, a rendv\u00e9delmi szervek tagjai, a Nemzeti Ad\u00f3 \u00e9s V\u00e1mhivatal alkalmazottjai \u00e9s a korm\u00e1nytisztvisel\u0151k tov\u00e1bbra is csak miniszteri enged\u00e9llyel hagyhatj\u00e1k el Magyarorsz\u00e1got.\n\u00a0A korl\u00e1toz\u00e1st a vesz\u00e9lyhelyzet felold\u00e1s\u00e1val v\u00e1rhat\u00f3an felf\u00fcggesztik - f\u0171zte hozz\u00e1.\nUgyancsak k\u00e9rd\u00e9sre v\u00e1laszolva k\u00f6z\u00f6lte, hogy a k\u00f3rh\u00e1zparancsnokok a vesz\u00e9lyhelyzet felold\u00e1sa ut\u00e1n, az eg\u00e9szs\u00e9g\u00fcgyi k\u00e9szenl\u00e9t idej\u00e9n is ell\u00e1tj\u00e1k feladataikat, a j\u00e1rv\u00e1ny\u00fcgyi int\u00e9zked\u00e9sek betart\u00e1s\u00e1nak ellen\u0151rz\u00e9s\u00e9t, valamint a v\u00e9d\u0151eszk\u00f6zk\u00e9szletek fel\u00fcgyelet\u00e9t.\nAz alezredes arr\u00f3l is sz\u00f3lt, hogy az id\u0151sklubok m\u0171k\u00f6dhetnek, ha a tagok betartj\u00e1k az el\u0151\u00edrt v\u00e9d\u0151t\u00e1vols\u00e1got.\n\u00a0\n\nMTI 2020. j\u00fanius 11.\n\u00a0\n\u00a0\n\u00a0\n\n"}]