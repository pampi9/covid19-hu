[{"date": "2020-06-26 13:13", "url": "https://koronavirus.gov.hu/cikkek/kasler-jarvany-elleni-tovabbi-sikeres-vedekezest-segiti-nemzeti-konzultacio", "h1": "K\u00e1sler: a j\u00e1rv\u00e1ny elleni tov\u00e1bbi sikeres v\u00e9dekez\u00e9st seg\u00edti a nemzeti konzult\u00e1ci\u00f3", "body": "\nA koronav\u00edrus-j\u00e1rv\u00e1ny vesz\u00e9lye nem sz\u0171nt meg, de Magyarorsz\u00e1g felk\u00e9sz\u00fclt az \u00fajabb megbeteged\u00e9sekre \u00e9s a betegek ell\u00e1t\u00e1s\u00e1ra - hangoztatta az emberi er\u0151forr\u00e1sok minisztere p\u00e9nteki budapesti sajt\u00f3t\u00e1j\u00e9koztat\u00f3j\u00e1n.\n\n\u00a0\n\nK\u00e1sler Mikl\u00f3s hozz\u00e1tette: folyamatosan \u00e9rkeznek h\u00edrek a v\u00edrus \u00fajb\u00f3li megjelen\u00e9s\u00e9r\u0151l olyan helyekr\u0151l, ahol m\u00e1r a j\u00e1rv\u00e1ny els\u0151 hull\u00e1ma v\u00e9get \u00e9rt, \u00edgy elmondhat\u00f3, hogy \"er\u0151sen hull\u00e1mzik a megbeteged\u00e9sek sz\u00e1ma a vil\u00e1gban\".\n\u00a0\u00a0\u00a0\u00a0Az, hogy Magyarorsz\u00e1g j\u00f3l v\u00e9szelte \u00e1t a koronav\u00edrus-j\u00e1rv\u00e1ny els\u0151 hull\u00e1m\u00e1t, a gyors \u00e9s hat\u00e9kony korm\u00e1nyzati beavatkoz\u00e1snak, illetve a lakoss\u00e1g fegyelmezetts\u00e9g\u00e9nek, \"p\u00e9lda\u00e9rt\u00e9k\u0171 magatart\u00e1s\u00e1nak\" volt k\u00f6sz\u00f6nhet\u0151 - mondta a miniszter.\n\u00a0\u00a0\u00a0\u00a0Kiemelte: annak \u00e9rdek\u00e9ben, hogy a j\u00e1rv\u00e1ny elleni v\u00e9dekez\u00e9s m\u00e9g hat\u00e9konyabb lehessen, a korm\u00e1ny \u00fajabb nemzeti konzult\u00e1ci\u00f3t ind\u00edtott, amelynek t\u00f6bb k\u00e9rd\u00e9se is foglalkozik ezzel a t\u00e9m\u00e1val.\n\u00a0\u00a0\u00a0\u00a0K\u00e1sler Mikl\u00f3s sajt\u00f3t\u00e1j\u00e9koztat\u00f3j\u00e1n kit\u00e9rt arra is, hogy az eg\u00e9szs\u00e9g\u00fcgyi ell\u00e1t\u00e1s j\u00fanius 15-\u00e9t\u0151l teljes kapacit\u00e1ssal m\u0171k\u00f6dik, azzal a felt\u00e9tellel, hogy a koronav\u00edrus-fert\u0151z\u00f6ttek \u00e1pol\u00e1s\u00e1ra kor\u00e1bban elk\u00fcl\u00f6n\u00edtett \u00e1gyak 20 sz\u00e1zal\u00e9k\u00e1t tov\u00e1bbra is e betegek ell\u00e1t\u00e1s\u00e1ra kell fenntartani.\n\u00a0\u00a0\u00a0\u00a0Hozz\u00e1tette: ugyanakkor ahhoz, hogy a j\u00e1rv\u00e1ny alatt elmaradt vizsg\u00e1latokat, beavatkoz\u00e1sokat \"be lehessen hozni\", minimum k\u00e9t h\u00f3napra van sz\u00fcks\u00e9g.\n\u00a0\u00a0\u00a0\u00a0Az eg\u00e9szs\u00e9g\u00fcgyi v\u00e1r\u00f3list\u00e1k nem hosszabbak, mint m\u00e1rcius elej\u00e9n voltak - jelentette ki a miniszter, megjegyezve: a j\u00e1r\u00f3beteg-szakrendel\u00e9sekn\u00e9l elt\u00f6r\u00f6lt \"ell\u00e1t\u00e1si id\u0151korl\u00e1t\" is felgyors\u00edtja az elmaradt beavatkoz\u00e1sok elv\u00e9gz\u00e9s\u00e9t.\n\n\n\nMTI 2020. j\u00fanius 26.\n\n"}]