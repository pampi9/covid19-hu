[{"date": "2020-06-09 12:48", "url": "https://koronavirus.gov.hu/cikkek/orszagos-tisztifoorvos-tobb-mint-ketszer-annyi-gyogyult-van-mint-ahany-aktiv-fertozott", "h1": "Orsz\u00e1gos tisztif\u0151orvos: t\u00f6bb mint k\u00e9tszer annyi gy\u00f3gyult van, mint ah\u00e1ny akt\u00edv fert\u0151z\u00f6tt", "body": "\nM\u00e1r t\u00f6bb mint k\u00e9tszer annyian gy\u00f3gyultak meg a koronav\u00edrus-fert\u0151z\u00e9sb\u0151l, mint ah\u00e1ny akt\u00edv fert\u0151z\u00f6tt van - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia ismertette: az elm\u00falt 24 \u00f3r\u00e1ban h\u00e1rom \u00faj pozit\u00edv esetet regisztr\u00e1ltak, jelenleg 4017 igazolt fert\u0151z\u00f6ttet tartanak nyilv\u00e1n. K\u00e9t beteg meghalt, az elhunytak sz\u00e1ma 550-re n\u0151tt.\nHozz\u00e1tette: 2324-en gy\u00f3gyultak meg \u00e9s 1134 az akt\u00edv fert\u0151z\u00f6ttek sz\u00e1ma. Jelenleg 365 beteget \u00e1polnak k\u00f3rh\u00e1zakban, 20-an vannak l\u00e9legeztet\u0151g\u00e9pen.\nMint mondta, a legt\u00f6bb akt\u00edv fert\u0151z\u00f6tt, 467 Budapesten van, Pest megy\u00e9ben 144, Zala megy\u00e9ben 185, Kom\u00e1rom-Esztergom megy\u00e9ben 139, Fej\u00e9rben 138, N\u00f3gr\u00e1dban 25, Csongr\u00e1d-Csan\u00e1dban 12, Veszpr\u00e9mben 8, Szabolcs-Szatm\u00e1r-Bereg megy\u00e9ben 7, Gy\u0151r-Moson-Sopron megy\u00e9ben \u00f6t, Hajd\u00fa-Biharban n\u00e9gy, m\u00edg Borsod, Heves, Vas \u00e9s J\u00e1sz-Nagykun megy\u00e9ben 2-2, Somogyban pedig egy esetet tartanak nyilv\u00e1n. Barany\u00e1ban, B\u00e1cs-Kiskunban, B\u00e9k\u00e9sben \u00e9s Toln\u00e1ban tov\u00e1bbra sincs akt\u00edv fert\u0151z\u00f6tt - ismertette.\n\nAz orsz\u00e1gos tisztif\u0151orvos kiemelte, hogy a fert\u0151tlen\u00edt\u0151szerek gy\u00e1rt\u00e1s\u00e1ra a tov\u00e1bbiakban nem lehet ideiglenes enged\u00e9lyeket kiadni. Mint mondta, a vesz\u00e9lyhelyzeti jogszab\u00e1lyok kor\u00e1bban erre lehet\u0151s\u00e9get adtak, \u00e9s nagyon sok ilyen enged\u00e9lyt adtak ki, azonban, mivel biztos\u00edtva van az orsz\u00e1g ell\u00e1t\u00e1sa ezekb\u0151l a szerekb\u0151l, nincs sz\u00fcks\u00e9g az ideiglenes enged\u00e9lyek kiad\u00e1s\u00e1ra.\nA szakember k\u00f6z\u00f6lte, amennyiben a gy\u00e1rt\u00f3k tov\u00e1bbra is szeretn\u00e9k fenntartani gy\u00e1rt\u00f3kapacit\u00e1sukat, akkor azt m\u00e1r a szok\u00e1sos m\u00f3don kell enged\u00e9lyeztetni\u00fck a jogszab\u00e1lyi hat\u00f3s\u00e1gi elj\u00e1r\u00e1sokkal, ideiglenes enged\u00e9lyt a Nemzeti N\u00e9peg\u00e9szs\u00e9g\u00fcgyi K\u00f6zpont m\u00e1r nem fog kiadni.\nM\u00fcller Cec\u00edlia k\u00f6z\u00f6lte azt is, hogy feloldotta a hajl\u00e9ktalanokra vonatkoz\u00f3 kij\u00e1r\u00e1si korl\u00e1toz\u00e1sokat, \u00edgy nekik is lehet\u0151s\u00e9g\u00fck lesz arra, hogy munkav\u00e1llal\u00e1s miatt elhagyj\u00e1k azt a sz\u00e1ll\u00f3t vagy int\u00e9zm\u00e9nyt, ahol tart\u00f3zkodnak. Hozz\u00e1tette: jelenleg nem tudnak pozit\u00edv esetr\u0151l hajl\u00e9ktalansz\u00e1ll\u00f3kon.\nK\u00e9rd\u00e9sre elmondta, kedden d\u00f6ntenek arr\u00f3l, hogy az eg\u00e9szs\u00e9g\u00fcgyi ell\u00e1t\u00e1s visszat\u00e9rjen-e a j\u00e1rv\u00e1ny el\u0151tti m\u0171k\u00f6d\u00e9s\u00e9hez, a konkr\u00e9t d\u00f6nt\u00e9sekr\u0151l szerd\u00e1n adnak t\u00e1j\u00e9koztat\u00e1st.\n\n\nMTI 2020. j\u00fanius 9.\n\n"}]