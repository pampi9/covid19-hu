[{"date": "2020-06-24 18:47", "url": "https://koronavirus.gov.hu/cikkek/varga-judit-az-igazsag-mindig-gyozedelmeskedik", "h1": "Varga Judit: az igazs\u00e1g mindig gy\u0151zedelmeskedik", "body": "\nA vesz\u00e9lyhelyzet alatt hozott int\u00e9zked\u00e9sek sz\u00fcks\u00e9gesek, ar\u00e1nyosak \u00e9s sikeresek voltak, ahogyan azt mindig is \u00edg\u00e9rt\u00fck - ez olyan igazs\u00e1g, amely mindig \u00e9rv\u00e9nyben marad f\u00fcggetlen\u00fcl att\u00f3l, hogy h\u00e1nyszor tagadj\u00e1k meg azok, akik a saj\u00e1t politikai c\u00e9ljaikat akarj\u00e1k kereszt\u00fclvinni - jelentette ki Varga Judit igazs\u00e1g\u00fcgyi miniszter a br\u00fcsszeli Euractiv honlapj\u00e1n megjelent \u00edr\u00e1s\u00e1ban.\n\nA t\u00e1rcavezet\u0151 kiemelte, a koronav\u00edrus-j\u00e1rv\u00e1ny elleni sikeres k\u00fczdelem \u00e9s a vesz\u00e9lyhelyzet v\u00e9ge ut\u00e1n abban rem\u00e9nykedtek, hogy v\u00e9gre el\u00e9rkezett az igazs\u00e1g pillanata: v\u00e9get \u00e9rnek a Magyarorsz\u00e1g ellen ir\u00e1nyul\u00f3 p\u00e9ld\u00e1tlan kritik\u00e1k, \u00e9s azok, akik az orsz\u00e1ggal kapcsolatban ezeket a felh\u00e1bor\u00edt\u00f3 \u00e1ll\u00edt\u00e1sokat tett\u00e9k, egy pillanat erej\u00e9ig meg\u00e1llnak \u00e9s \u00f6nvizsg\u00e1latot gyakorolnak. \u00dagy t\u0171nik azonban, hogy ebben a ki\u00e9lezett id\u0151szakban az igazs\u00e1g kev\u00e9sb\u00e9 sz\u00e1m\u00edt, ha politikai c\u00e9lok kereszt\u00fclvitel\u00e9r\u0151l van sz\u00f3 - f\u0171zte hozz\u00e1 az igazs\u00e1g\u00fcgyi miniszter.\n\"M\u00e1r kor\u00e1bban is elmondtam, hogy Br\u00fcsszel Magyarorsz\u00e1g d\u00e9moniz\u00e1l\u00e1s\u00e1val t\u00f6bbet foglalkozik, mint a jog\u00e1llamis\u00e1g tiszteletben tart\u00e1s\u00e1val, amelyet k\u00f6vetkezetesen \u00e9s ugyan\u00fagy kellene minden tag\u00e1llamra vonatkoz\u00f3an alkalmazni - hangs\u00falyozta Varga Judit.\nHozz\u00e1tette, ha val\u00f3ban elj\u00f6nne az igazs\u00e1g pillanata, kider\u00fclne, hogy a k\u00fcl\u00f6nf\u00e9le nemzetk\u00f6zi szervezetek \"jog\u00e1llamis\u00e1g\" eszk\u00f6zt\u00e1ra mennyire kiszolg\u00e1ltatott a politikai vissza\u00e9l\u00e9seknek. Az \u00f6sszes EU-tag\u00e1llam \u00e1ltal elfogadott objekt\u00edv szabv\u00e1nyok, a megb\u00edzhat\u00f3 \u00e9s kiegyens\u00falyozott inform\u00e1ci\u00f3forr\u00e1sok, valamint a mindenki sz\u00e1m\u00e1ra \u00e1tl\u00e1that\u00f3 \u00e9s tisztess\u00e9ges elj\u00e1r\u00e1sok hi\u00e1ny\u00e1ban a jelenlegi jog\u00e1llamis\u00e1gi mechanizmus tov\u00e1bbra is k\u00fcl\u00f6nb\u00f6z\u0151 politikai \u00e9rdekek rabja marad.\n\"Noha az elm\u00falt h\u00f3napokban Magyarorsz\u00e1g volt c\u00e9lkeresztben, b\u00e1rmely tag\u00e1llamb\u00f3l b\u00e1rmikor c\u00e9lpont v\u00e1lhat\" - mutatott r\u00e1 a t\u00e1rcavezet\u0151.\nVarga Judit szerint a \"f\u00fcggetlen\" civil szervezetek, a nyugati, liber\u00e1lis politikusok \u00e9s az baloldali eur\u00f3pai parlamenti k\u00e9pvisel\u0151k, a vel\u00fck hasonl\u00f3an gondolkod\u00f3 m\u00e9dia k\u00e9pvisel\u0151ivel egy\u00fctt, t\u00f6k\u00e9letes harm\u00f3ni\u00e1ban voltak, \u00e9s diktat\u00far\u00e1t ki\u00e1ltottak, amikor a magyar korm\u00e1ny bevezette a vesz\u00e9lyhelyzetet a Covid-19 j\u00e1rv\u00e1ny lek\u00fczd\u00e9se \u00e9rdek\u00e9ben, amit k\u00e9s\u0151bb az Orsz\u00e1ggy\u0171l\u00e9s a sz\u00fcks\u00e9ges k\u00e9tharmaddal er\u0151s\u00edtett meg.\nAz igazs\u00e1g\u00fcgyi miniszter eml\u00e9keztetett arra, hogy j\u00fanius 18-\u00e1n a korm\u00e1ny megsz\u00fcntette a vesz\u00e9lyhelyzetet, mik\u00f6zben t\u00f6bb uni\u00f3s tag\u00e1llamban a mai napig k\u00fcl\u00f6nleges jogrend van \u00e9rv\u00e9nyben. A korm\u00e1ny gyors \u00e9s hat\u00e9kony int\u00e9zked\u00e9seinek, valamint a magyar emberek egy\u00fcttm\u0171k\u00f6d\u00e9s\u00e9nek \u00e9s szolidarit\u00e1s\u00e1nak k\u00f6sz\u00f6nhet\u0151en, sikeresen kezelt\u00e9k a j\u00e1rv\u00e1ny els\u0151 hull\u00e1m\u00e1t.\n\"Mindenki sz\u00e1m\u00e1ra viszonylag gyorsan vil\u00e1goss\u00e1 v\u00e1lt, hogy a magyar int\u00e9zked\u00e9sek nem egy diktat\u00fara, hanem az eur\u00f3pai csal\u00e1d egy olyan tagj\u00e1nak az int\u00e9zked\u00e9sei voltak, amely mindent megtett az\u00e9rt, hogy kezelje azt a v\u00e1ls\u00e1got, ami mindenkit kih\u00edv\u00e1sok el\u00e9 \u00e1ll\u00edtott\" - fogalmazott a miniszter.\n\"Eur\u00f3p\u00e1nak ma egy\u00fcttm\u0171k\u00f6d\u00e9sre van sz\u00fcks\u00e9ge, olyan partnerek egy\u00fcttm\u0171k\u00f6d\u00e9s\u00e9re, akik t\u00f6rekednek az igazs\u00e1gra \u00e9s v\u00e9delmezik azt. Egy olyan igazs\u00e1got, amely lehet\u0151v\u00e9 teszi egy olyan harmonikus, fenntarthat\u00f3 k\u00f6z\u00f6ss\u00e9g kialak\u00edt\u00e1s\u00e1t, amely biztos\u00edtja, hogy a benn\u00fcnket ir\u00e1ny\u00edt\u00f3 szab\u00e1lyokat \u00e9s t\u00f6rv\u00e9nyeket mindannyiunkra ugyan\u00fagy alkalmazz\u00e1k. Ehhez a j\u00f6v\u0151k\u00e9phez Magyarorsz\u00e1g k\u00e9sz hozz\u00e1j\u00e1rulni\" - hangs\u00falyozta Varga Judit.\n\u00a0\n\n\nMTI 2020. j\u00fanius 24.\n\n"}]