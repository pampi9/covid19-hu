[{"date": "2020-06-05 13:50", "url": "https://koronavirus.gov.hu/cikkek/varga-mihaly-nagyvallalati-beruhazasi-tamogatas-kormany-egyik-legeredmenyesebb-befektetes", "h1": "Varga Mih\u00e1ly: a Nagyv\u00e1llalati beruh\u00e1z\u00e1si t\u00e1mogat\u00e1s a korm\u00e1ny egyik legeredm\u00e9nyesebb befektet\u00e9s-\u00f6szt\u00f6nz\u0151 eszk\u00f6ze", "body": "\nA Nagyv\u00e1llalati beruh\u00e1z\u00e1si t\u00e1mogat\u00e1s a korm\u00e1ny egyik legeredm\u00e9nyesebb befektet\u00e9s\u00f6szt\u00f6nz\u0151 eszk\u00f6ze - jelentette ki a p\u00e9nz\u00fcgyminiszter a Masterplast Gy\u00e1rt\u00f3 \u00e9s Kereskedelmi Kft. r\u00e9sz\u00e9re ny\u00fajtott t\u00e1mogat\u00e1st igazol\u00f3 szerz\u0151d\u00e9s p\u00e9nteki al\u00e1\u00edr\u00e1si \u00fcnneps\u00e9g\u00e9n a Fej\u00e9r megyei S\u00e1rszentmih\u00e1lyon.\n\nVarga Mih\u00e1ly hangs\u00falyozta: a t\u00e1mogat\u00e1si programra sz\u00fcks\u00e9g volt, hogy seg\u00edteni tudj\u00e1k azokat a v\u00e1llalatokat, amelyek m\u00e1r nem kkv-k, \u00edgy nem j\u00e1r nekik uni\u00f3s forr\u00e1s, de hazai forr\u00e1sokkal fejleszteni tudnak. Jelezte, hogy a Nagyv\u00e1llalati beruh\u00e1z\u00e1si t\u00e1mogat\u00e1s keret\u00e9ben 141 t\u00e1mogat\u00e1si szerz\u0151d\u00e9st k\u00f6t\u00f6ttek \u00e9s 86 projekt megval\u00f3sul\u00e1s\u00e1t seg\u00edtett\u00e9k, vagyis nincs olyan megye az orsz\u00e1gban, ahol \u00f6tn\u00e9l kevesebb t\u00e1mogat\u00e1si szerz\u0151d\u00e9st k\u00f6t\u00f6ttek volna.\nR\u00e1mutatott, hogy 2015 \u00f3ta k\u00f6zel 109 milli\u00e1rd forintos t\u00e1mogat\u00e1ssal mintegy 300 milli\u00e1rd forintnyi beruh\u00e1z\u00e1s val\u00f3sult meg \u00e9s 2600 \u00faj munkahely j\u00f6tt l\u00e9tre. Hozz\u00e1tette: a\u00a0koronav\u00edrus-j\u00e1rv\u00e1ny miatt a program idei keret\u00e9t 40 milli\u00e1rdra emelt\u00e9k, s folytatni k\u00edv\u00e1nj\u00e1k a k\u00f6vetkez\u0151 \u00e9vben is.\n\nVarga Mih\u00e1ly kiemelte, hogy a v\u00edrusj\u00e1rv\u00e1ny neh\u00e9z id\u0151szaka ut\u00e1n \"itt az alkalom magasabb fordulatsz\u00e1mra visszakapcsolni\". Megjegyezte, hogy a v\u00e1ls\u00e1g el\u0151tt lend\u00fcletes volt a magyar gazdas\u00e1g n\u00f6veked\u00e9se, \u00e9vek \u00f3ta tart\u00f3san az uni\u00f3s \u00e1tlag feletti n\u00f6veked\u00e9ssel felz\u00e1rk\u00f3z\u00f3 p\u00e1ly\u00e1n volt, most beruh\u00e1z\u00e1sokkal, fejleszt\u00e9sekkel \u00e9s a versenyk\u00e9pess\u00e9g jav\u00edt\u00e1s\u00e1val kell a kor\u00e1bbi lend\u00fcletet visszanyerni.\nA miniszter a j\u00f6v\u0151t illet\u0151en elmondta: a magyar gazdas\u00e1gnak ism\u00e9t tart\u00f3san az \u00f6tsz\u00e1zal\u00e9kos n\u00f6veked\u00e9si p\u00e1ly\u00e1ra kell \u00e1llnia ahhoz, hogy felz\u00e1rk\u00f3zhasson Nyugat-Eur\u00f3p\u00e1hoz, s ez\u00e1ltal a magyarok olyan \u00e9letsz\u00ednvonalon \u00e9ljenek, mint a nyugati orsz\u00e1gokban \u00e9l\u0151k t\u00f6bbs\u00e9ge. Ennek \u00e9rdek\u00e9ben t\u00f6bb olyan program indult el, amely a gazdas\u00e1gi szerepl\u0151k felz\u00e1rk\u00f3z\u00e1s\u00e1t seg\u00edti: a Nagyv\u00e1llalati beruh\u00e1z\u00e1si t\u00e1mogat\u00e1s mellett a korm\u00e1ny lehet\u0151v\u00e9 tette, hogy az uni\u00f3s forr\u00e1sok felhaszn\u00e1l\u00e1sa a kkv-k sz\u00e1m\u00e1ra \"laz\u00e1bb\" legyen, ez egy \u00fajabb 30 milli\u00e1rdos program, amelynek sikeres els\u0151 b\u00edr\u00e1latai a h\u00e9ten jelentek meg. A nagy magyar c\u00e9geknek \u00e9s a k\u00fclf\u00f6ldi tulajdon\u00fa v\u00e1llalatoknak lehet\u0151s\u00e9g\u00fck van 800 ezer eur\u00f3 \u00f6sszegig vissza nem t\u00e9r\u00edtend\u0151 beruh\u00e1z\u00e1si t\u00e1mogat\u00e1sokra p\u00e1ly\u00e1zni, itt a 150 milli\u00e1rdos keretb\u0151l 350-400 milli\u00e1rdnyi beruh\u00e1z\u00e1s j\u00f6n l\u00e9tre, ami j\u00f3 alap lehet a k\u00f6vetkez\u0151 m\u00e1sf\u00e9l-k\u00e9t \u00e9vben a lend\u00fcletv\u00e9telhez - tette hozz\u00e1.\nA Masterplast csoport leg\u00fajabb beruh\u00e1z\u00e1s\u00e1r\u00f3l a miniszter azt mondta, a c\u00e9g az \u00faj gy\u00e1rt\u00f3sorral munkahelyeket \u0151riz meg, n\u00f6veli a hat\u00e9konys\u00e1g\u00e1t, tov\u00e1bb\u00e1 energiatakar\u00e9kos termel\u00e9st tud megval\u00f3s\u00edtani a j\u00f6v\u0151ben.\nT\u00f6r\u0151 G\u00e1bor, a t\u00e9rs\u00e9g fideszes orsz\u00e1ggy\u0171l\u00e9si k\u00e9pvisel\u0151je azt emelte ki, hogy a korm\u00e1ny a beruh\u00e1z\u00e1sok t\u00e1mogat\u00e1sa mellett munkahelyek meg\u0151rz\u00e9s\u00e9t is seg\u00edti a j\u00e1rv\u00e1nyt k\u00f6vet\u0151en: Fej\u00e9rben b\u00e9rt\u00e1mogat\u00e1ssal eddig 11 ezer munkahelyet \u0151riztek meg.\nTibor D\u00e1vid, a Masterplast Nyrt. eln\u00f6ke ismertette: a c\u00e9gcsoport nyolc orsz\u00e1gban rendelkezik saj\u00e1t le\u00e1nyv\u00e1llalattal, tavalyi \u00e1rbev\u00e9tele pedig 107 milli\u00f3 eur\u00f3 (mintegy 37 milli\u00e1rd forint) volt.\n\u00dagy v\u00e9lte, ezzel a beruh\u00e1z\u00e1ssal \u00e9s a hozz\u00e1 kapcsol\u00f3d\u00f3 n\u00e9metorsz\u00e1gi c\u00e9gv\u00e1s\u00e1rl\u00e1sukkal jelent\u0151sen er\u0151s\u00f6d\u00f6tt alapanyag el\u0151\u00e1ll\u00edt\u00e1suk, valamint er\u0151sebb\u00e9 v\u00e1lhat nyugat-eur\u00f3pai piaci jelenl\u00e9t\u00fck.\nMegeml\u00edtette, hogy az \u00e1llami t\u00e1mogat\u00e1ssal nem csak a magyar \u00e9p\u00edt\u0151ipar legnagyobb gy\u00e1rt\u00f3 v\u00e1llalata maradnak, hanem szintet is l\u00e9phetnek.\n\u00c1cs Bal\u00e1zs, a Masterplast aleln\u00f6ke arr\u00f3l besz\u00e9lt, hogy az \u00faj gy\u00e1rt\u00f3soron f\u0151 term\u00e9k\u00fck, a tet\u0151f\u00f3lia gy\u00e1rt\u00e1s\u00e1ra k\u00e9sz\u00fcltek, de a\u00a0koronav\u00edrus-j\u00e1rv\u00e1ny miatt strat\u00e9giai fontoss\u00e1g\u00fav\u00e1 v\u00e1lt v\u00e9d\u0151ruha \u00e9s maszk alapanyagokat is tudnak rajta gy\u00e1rtani. \u00dagy v\u00e9lte, amennyiben a j\u00f6v\u0151ben fel tudj\u00e1k futtatni az eg\u00e9szs\u00e9g\u00fcgyi alapanyag termel\u00e9st, akkor az \u00e9p\u00edt\u0151ipar mellett egy m\u00e1sik fontos ter\u00fcleten is megvethetik l\u00e1bukat.\n\u00a0A sajt\u00f3anyag szerint a Masterplast csoport mintegy 1,25 milli\u00f3 eur\u00f3s (k\u00f6zel 440 milli\u00f3 forintos) diff\u00fazi\u00f3s tet\u0151f\u00f3lia gy\u00e1rt\u00e1sfejleszt\u00e9si projektj\u00e9hez a korm\u00e1ny 440 ezer eur\u00f3 (t\u00f6bb mint 150 milli\u00f3 forint) t\u00e1mogat\u00e1st adott. A t\u00e1rsas\u00e1g a 2019 v\u00e9g\u00e9n indult gy\u00e1rt\u00e1sfejleszt\u00e9si beruh\u00e1z\u00e1s\u00e1val \u00e9vente 30 milli\u00f3 n\u00e9gyzetm\u00e9ter min\u0151s\u00e9gi diff\u00fazi\u00f3s tet\u0151f\u00f3lia el\u0151\u00e1ll\u00edt\u00e1s\u00e1t c\u00e9lozta meg. A projekt teljes k\u00f6lts\u00e9gvet\u00e9se k\u00f6zel 2 milli\u00f3 eur\u00f3 volt, amelyben gy\u00e1rt\u00f3- \u00e9s laboreszk\u00f6z\u00f6k beszerz\u00e9se, valamint infrastrukt\u00fara-fejleszt\u00e9s is helyet kapott. (FOT\u00d3)\n\nMTI 2020. j\u00fanius 5.\n\n"}]