[{"date": "2020-06-10 11:44", "url": "https://koronavirus.gov.hu/cikkek/nemeth-szilard-katonak-nelkul-nem-ment-volna-vedekezes", "h1": "N\u00e9meth Szil\u00e1rd: katon\u00e1k n\u00e9lk\u00fcl nem ment volna a v\u00e9dekez\u00e9s", "body": "\nKaton\u00e1k n\u00e9lk\u00fcl nem ment volna a koronav\u00edrus-j\u00e1rv\u00e1ny elleni v\u00e9dekez\u00e9s Magyarorsz\u00e1gon sem, a honv\u00e9ds\u00e9g \u00e9s tartal\u00e9kosai jelent\u0151s r\u00e9szt v\u00e1llaltak a feladatokb\u00f3l - jelentette ki a Honv\u00e9delmi Miniszt\u00e9rium parlamenti \u00e1llamtitk\u00e1ra szerd\u00e1n Nagykanizs\u00e1n.\n\nN\u00e9meth Szil\u00e1rd a nagykanizsai katonai toborz\u00f3pont megnyit\u00e1sakor azt mondta, hogy a katon\u00e1k seg\u00e9dkeztek a k\u00f3rh\u00e1zak ir\u00e1ny\u00edt\u00e1s\u00e1ban, az id\u0151sotthonok fert\u0151tlen\u00edt\u00e9s\u00e9ben, a kritikus infrastrukt\u00far\u00e1kat kezel\u0151 v\u00e1llalatok ir\u00e1ny\u00edt\u00e1s\u00e1ban, valamint k\u00f6zter\u00fcleti j\u00e1r\u0151rszolg\u00e1latot adtak.\n\u00a0\u00a0\u00a0\u00a0Az \u00e1llamtitk\u00e1r k\u00f6z\u00f6lte: a honv\u00e9ds\u00e9g fejleszt\u00e9si programj\u00e1val igyekeznek \u00fajj\u00e1\u00e9leszteni a hagyom\u00e1nyokat.\n\n\u00a0\u00a0\u00a0\u00a0A nagykanizsai toborz\u00f3pont r\u00e9v\u00e9n lehet\u0151s\u00e9g ny\u00edlik arra, hogy az egykor jelent\u0151s katonav\u00e1rosban \u00fajb\u00f3l l\u00e9trehozhassanak egy z\u00e1szl\u00f3aljat - mondta.\n\u00a0\u00a0\u00a0\u00a0Megjegyezte: a 172 \u00e9ve l\u00e9tez\u0151 magyar honv\u00e9ds\u00e9g is m\u00e9ly v\u00e1ls\u00e1gban volt 2010-ben, a m\u00e1sodik Orb\u00e1n-korm\u00e1ny megalakul\u00e1sakor, amikor mind\u00f6ssze 17 \u00f6nk\u00e9ntes tartal\u00e9kosa volt. M\u00e1ra ez a sz\u00e1m el\u00e9rte a 9600-at, k\u00f6z\u00fcl\u00fck t\u00f6bb mint 4000 a ter\u00fcletv\u00e9delmi tartal\u00e9kos katona.\n\u00a0\u00a0\u00a0\u00a0Az elm\u00falt h\u00f3napokban a tartal\u00e9kosok r\u00e9szv\u00e9tel\u00e9vel fert\u0151tlen\u00edtettek 997 id\u0151sotthont, 51 k\u00f3rh\u00e1zban \u00e1ll\u00edtottak katonai parancsnokot, 17 hely\u0151rs\u00e9gben pedig j\u00e1r\u0151rszolg\u00e1latot is adtak. A tartal\u00e9kosok a rakt\u00e1rok \u0151rz\u00e9s\u00e9ben is szerepet v\u00e1llaltak - tette hozz\u00e1.\n\u00a0\u00a0\u00a0\u00a0Nagykanizs\u00e1n, a v\u00e1rosk\u00f6zpontban l\u00e9v\u0151 Tourinform-irod\u00e1ban alak\u00edtott\u00e1k ki a toborz\u00f3pontot, a helysz\u00edn z\u00e9rt j\u00f3 v\u00e1laszt\u00e1s, mert \"bent van a t\u00e1rsadalom sz\u00f6vet\u00e9ben\" - fogalmazott N\u00e9meth Szil\u00e1rd.\n\u00a0\u00a0\u00a0\u00a0B\u00f6r\u00f6ndi G\u00e1bor, a Magyar Honv\u00e9ds\u00e9g f\u0151parancsnok\u00e1nak helyettese elmondta: az \u00e1llampolg\u00e1rok t\u00e1mogat\u00e1sa, r\u00e9szv\u00e9tele n\u00e9lk\u00fcl nem lehetne a t\u00e9rs\u00e9g modern, \u00fct\u0151k\u00e9pes hadsereg\u00e9v\u00e9 tenni a Magyar Honv\u00e9ds\u00e9get.\n\u00a0\u00a0\u00a0\u00a0A katonai p\u00e1lya ir\u00e1nti \u00e9rdekl\u0151d\u00e9st jelzi, hogy m\u00edg janu\u00e1rban 140, addig \u00e1prilisban m\u00e1r 853 \u00e9rdekl\u0151d\u0151 volt Nagykanizs\u00e1n. A speci\u00e1lis ter\u00fcletv\u00e9delmi szolg\u00e1latra az orsz\u00e1gban k\u00e9t megy\u00e9b\u0151l, Szabolcs-Szatm\u00e1r-Beregb\u0151l \u00e9s Zal\u00e1b\u00f3l - azon bel\u00fcl is a nagykanizsai j\u00e1r\u00e1sb\u00f3l - regisztr\u00e1lt\u00e1k a legt\u00f6bb jelentkez\u0151t - k\u00f6z\u00f6lte az alt\u00e1bornagy.\n\u00a0\u00a0\u00a0\u00a0Cseresny\u00e9s P\u00e9ter, az Innov\u00e1ci\u00f3s \u00e9s Technol\u00f3giai Miniszt\u00e9rium kereskedelempolitik\u00e1\u00e9rt \u00e9s fogyaszt\u00f3v\u00e9delem\u00e9rt felel\u0151s \u00e1llamtitk\u00e1ra, a t\u00e9rs\u00e9g orsz\u00e1ggy\u0171l\u00e9si k\u00e9pvisel\u0151je is azt hangs\u00falyozta, hogy \"katon\u00e1k n\u00e9lk\u00fcl nehezen lesz rend egy t\u00e1rsadalomban\", l\u00e1that\u00f3, hogy Magyarorsz\u00e1gon a vesz\u00e9lyhelyzet ideje alatt is fegyelmezetts\u00e9g volt, sokat seg\u00edtettek a katon\u00e1k a polg\u00e1ri \u00e9letben.\n\u00a0\u00a0\u00a0\u00a0Utalt arra, hogy a v\u00e1rosban egykor \u00f6t laktanya is m\u0171k\u00f6d\u00f6tt, ezek megsz\u0171n\u00e9se komoly vesztes\u00e9get jelentett a telep\u00fcl\u00e9s \u00e9let\u00e9ben. Biztat\u00f3nak nevezte, hogy egy \u00faj z\u00e1szl\u00f3alj fel\u00e1ll\u00edt\u00e1s\u00e1val \u00fajra katonav\u00e1ros lehet Nagykanizsa.\n\u00a0\u00a0\u00a0\u00a0Sifter R\u00f3zsa, Zala megyei korm\u00e1nymegb\u00edzott, a megyei v\u00e9delmi bizotts\u00e1g eln\u00f6kek\u00e9nt sorolta, hogy Zal\u00e1ban 21 id\u0151sotthonban \u00e9s szoci\u00e1lis int\u00e9zm\u00e9nyben, 47 ezer n\u00e9gyzetm\u00e9ternyi ter\u00fcleten v\u00e9gzett fert\u0151tlen\u00edt\u00e9st a honv\u00e9ds\u00e9g.\n\u00a0\u00a0\u00a0\u00a0A megye mind a n\u00e9gy k\u00f3rh\u00e1z\u00e1ban katonai parancsnok seg\u00edti az orvos-igazgat\u00f3k munk\u00e1j\u00e1t, valamint Zalaegerszegen \u00e9s Nagykanizs\u00e1n a v\u00edzm\u0171vek \u00e9l\u00e9n is seg\u00edtenek - mondta.\n\u00a0\u00a0\u00a0\u00a0A j\u00e1rv\u00e1ny k\u00f6vetkezt\u00e9ben m\u00e1rcius k\u00f6zepe \u00f3ta 4000 ember vesz\u00edtette el a munk\u00e1j\u00e1t Zal\u00e1ban, az \u0151 \u00e1ll\u00e1skeres\u00e9s\u00fck sikere \u00e9rdek\u00e9ben a honv\u00e9ds\u00e9g \u00e1ltal biztos\u00edtott lehet\u0151s\u00e9gekre is felh\u00edvj\u00e1k a figyelmet a korm\u00e1nyhivatal foglalkoztat\u00e1si szolg\u00e1lat\u00e1n\u00e1l - jelezte Sifter R\u00f3zsa.\n\u00a0\u00a0\u00a0\u00a0Balogh L\u00e1szl\u00f3 polg\u00e1rmester (Fidesz-KDNP) k\u00f6z\u00f6lte, hogy az \u00faj nagykanizsai toborz\u00f3pont r\u00e9v\u00e9n \u00fajb\u00f3l \"hazatal\u00e1lt a v\u00e1rosba a katonas\u00e1g\".\n\u00a0\u00a0\u00a0\u00a0Az itt \u00e9l\u0151k ragaszkodnak a hajdani laktany\u00e1k \u00e9s a honv\u00e9ds\u00e9g eml\u00e9k\u00e9hez, mostant\u00f3l pedig a katon\u00e1k is \u00fajb\u00f3l otthon \u00e9rezhetik magukat a v\u00e1rosban - mondta.\n\n\nMTI 2020. j\u00fanius 10.\n\n"}]