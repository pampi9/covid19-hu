[{"date": "2020-06-02 13:00", "url": "https://koronavirus.gov.hu/cikkek/operativ-torzs-fontos-az-onkentes-jogkovetes", "h1": "Operat\u00edv t\u00f6rzs: fontos az \u00f6nk\u00e9ntes jogk\u00f6vet\u00e9s", "body": "\nA v\u00e9dekez\u00e9s jelenlegi szakasz\u00e1ban is fontos az \u00f6nk\u00e9ntes jogk\u00f6vet\u00e9s - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151je a cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3n.\n\n\nLakatos Tibor rend\u0151r ezredes hozz\u00e1tette: az elm\u00falt h\u00e9tv\u00e9g\u00e9n pozit\u00edv tapasztalatokat szereztek a v\u00e9delmi int\u00e9zked\u00e9sek betart\u00e1s\u00e1nak ellen\u0151rz\u00e9se sor\u00e1n, minim\u00e1lis sz\u00e1mban kellett int\u00e9zkedni\u00fck a rend\u0151r\u00f6knek.\nA hat\u00f3s\u00e1gi h\u00e1zi karant\u00e9n elektronikus ellen\u0151rz\u00e9si rendszer\u00e9re m\u00e1r 1979-en regisztr\u00e1ltak, jelenleg 852 felhaszn\u00e1l\u00f3ja van. Az elm\u00falt 24 \u00f3r\u00e1ban 53-an szegt\u00e9k meg a karant\u00e9n szab\u00e1lyait - k\u00f6z\u00f6lte. Hozz\u00e1tette: \u00f6sszess\u00e9g\u00e9ben m\u00e1r meghaladja a 16 ezret a t\u00e1vellen\u0151rz\u00e9sek sz\u00e1ma, \u00e9s szerencs\u00e9snek nevezte, hogy mind\u00f6ssze 431 esetben kellett a helysz\u00ednen ellen\u0151rizni a szab\u00e1lyok betart\u00e1s\u00e1t. Hozz\u00e1tette: ennek a rendszernek az alkalmaz\u00e1sa jelent\u0151s energia \u00e9s hum\u00e1ner\u0151forr\u00e1s-megtakar\u00edt\u00e1st eredm\u00e9nyezett.\u00a0\u00a0\nA h\u00e9tv\u00e9gi hat\u00f3s\u00e1gi int\u00e9zked\u00e9sekkel \u00f6sszef\u00fcgg\u00e9sben p\u00e9ldak\u00e9nt eml\u00edtette, hogy a f\u0151v\u00e1rosban a k\u00f6zter\u00fclet-fel\u00fcgyel\u0151kkel, polg\u00e1r\u0151r\u00f6kkel \u00e9s a nemzeti ad\u00f3- \u00e9s v\u00e1mhivatal munkat\u00e1rsaival t\u00f6bb mint 200-an l\u00e1ttak el szolg\u00e1latot \u00e9s ellen\u0151rizt\u00e9k a v\u00e9delmi int\u00e9zked\u00e9sek betart\u00e1s\u00e1t. Megism\u00e9telte: nagyon kev\u00e9s esetben kellett int\u00e9zkedni\u00fck, azt tapasztalt\u00e1k, hogy az emberek tiszt\u00e1ban vannak a szab\u00e1lyokkal, \u00e9s a vend\u00e9gl\u00e1t\u00f3helyek \u00fczemeltet\u0151i is betartj\u00e1k a munkav\u00e1llal\u00f3ikra vonatkoz\u00f3 szab\u00e1lyokat, valamint arra is \u00fcgyelnek, hogy vend\u00e9gek is be tudj\u00e1k tartani azokat.\nA tranzitforgalomban kijel\u00f6lt pihen\u0151helyekr\u0151l azt mondta: addig lesznek korl\u00e1tozottan haszn\u00e1lhat\u00f3ak kiz\u00e1r\u00f3lag a tranzitforgalomban r\u00e9sztvev\u0151k sz\u00e1m\u00e1ra, am\u00edg lesznek olyan orsz\u00e1gok, amelyekb\u0151l nem lehet korl\u00e1toz\u00e1s n\u00e9lk\u00fcl bel\u00e9pni Magyarorsz\u00e1gra, illetve am\u00edg a magyar \u00e1llampolg\u00e1rok csak \u00fagy l\u00e9phetnek be az adott orsz\u00e1gba, ha hat\u00f3s\u00e1gi h\u00e1zi karant\u00e9nba vonulnak. P\u00e9ldak\u00e9nt eml\u00edtette erre Rom\u00e1ni\u00e1t \u00e9s Ukrajn\u00e1t.\nArra az \u00fajs\u00e1g\u00edr\u00f3i k\u00e9rd\u00e9sre v\u00e1laszolva, hogy meddig tervezik fenntartani a hat\u00f3s\u00e1gi h\u00e1zi karant\u00e9n int\u00e9zm\u00e9ny\u00e9t, azt mondta: a vesz\u00e9lyhelyzet megsz\u0171n\u00e9se nem f\u00fcgg a beutaz\u00e1si korl\u00e1toz\u00e1sokt\u00f3l, tov\u00e1bbra is maradhatnak olyan orsz\u00e1gok, ahonnan beutazva a j\u00e1rv\u00e1ny\u00fcgyi helyzet tov\u00e1bbra is indokolja a 14 napos korl\u00e1toz\u00f3 int\u00e9zked\u00e9s fenntart\u00e1s\u00e1t, tov\u00e1bb\u00e1 az adott orsz\u00e1gok \u00e1llampolg\u00e1rainak a beutaz\u00e1s\u00e1nak a tilt\u00e1s\u00e1t. Megjegyezte: Eur\u00f3p\u00e1ban is vannak olyan orsz\u00e1gok, ahol a fert\u0151z\u00f6tts\u00e9g magasabb, mint Magyarorsz\u00e1gon. Hozz\u00e1tette: a c\u00e9l az, hogy a lehet\u0151 legt\u00f6bb orsz\u00e1gra kiterjessz\u00e9k az utaz\u00e1si k\u00f6nny\u00edt\u00e9seket, ugyanakkor a j\u00e1rv\u00e1nyi helyzet figyelembev\u00e9tel\u00e9vel \u00e9s a m\u00e1s orsz\u00e1gokkal k\u00f6t\u00f6tt k\u00e9toldal\u00fa meg\u00e1llapod\u00e1sok alapj\u00e1n alak\u00edtj\u00e1k ki az utaz\u00e1sokkal kapcsolatos szab\u00e1lyokat.\nArra az \u00fajs\u00e1g\u00edr\u00f3i k\u00e9rd\u00e9sre, hogy az Orb\u00e1n Viktor korm\u00e1nyf\u0151 m\u00falt p\u00e9nteki r\u00e1di\u00f3interj\u00faj\u00e1ban eml\u00edtett bevet\u00e9si egys\u00e9gek hogyan fogj\u00e1k lokaliz\u00e1lni a j\u00e1rv\u00e1nyt az id\u0151sotthonokban \u00e9s a k\u00f3rh\u00e1zakban, az ezredes azt mondta: a szakemberekb\u0151l \u00e1ll\u00f3 egys\u00e9g feladata az lesz, hogy azokon a helyeken, ahol a fert\u0151z\u00e9s megjelenik, megtegy\u00e9k az els\u0151dleges int\u00e9zked\u00e9seket, g\u00e1tat szabva ezzel az \u00fajabb fert\u0151z\u00e9seknek. \u00dagy fogalmazott: a helyi szakemberek seg\u00edt\u0151 csoportjak\u00e9nt a helysz\u00ednen fognak seg\u00edts\u00e9get ny\u00fajtani.\n\nMTI 2020. j\u00fanius 2.\n\n"}]