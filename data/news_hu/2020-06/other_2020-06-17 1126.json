[{"date": "2020-06-17 11:26", "url": "https://koronavirus.gov.hu/cikkek/szijjarto-magyar-gazdasag-lelket-magyar-tulajdonu-vallalatok-adjak", "h1": "Szijj\u00e1rt\u00f3: a magyar gazd\u00e1s\u00e1g lelk\u00e9t a magyar tulajdon\u00fa v\u00e1llalatok adj\u00e1k", "body": "\nA k\u00fclgazdas\u00e1gi \u00e9s k\u00fcl\u00fcgyminiszter szerint a nyitott magyar gazdas\u00e1gban fontosak a nemzetk\u00f6zi c\u00e9gek, de \"a magyar gazdas\u00e1g lelk\u00e9t a magyar tulajdonban l\u00e9v\u0151 v\u00e1llalatok adj\u00e1k\".\n\nSzijj\u00e1rt\u00f3 P\u00e9ter err\u0151l szerd\u00e1n a debreceni d\u00e9li ipari \u00f6vezetben besz\u00e9lt, ahol elhelyezt\u00e9k a BHS Trans Kft. \u00faj logisztikai k\u00f6zpontj\u00e1nak alapk\u00f6v\u00e9t.\nA korm\u00e1ny a munkahelyteremt\u0151 beruh\u00e1z\u00e1sokat, a beruh\u00e1z\u00f3 v\u00e1llalatokat t\u00e1mogatja - tette hozz\u00e1 a miniszter, megjegyezve: a BHS Trans az orsz\u00e1g n\u00e9gy telep\u00fcl\u00e9s\u00e9n \u00e9p\u00edt az id\u00e9n logisztikai k\u00f6zpontot \u00f6sszesen 7,6 milli\u00e1rd forintos beruh\u00e1z\u00e1ssal, amelyekkel 165 \u00faj munkahelyet teremt. A beruh\u00e1z\u00e1sokat a korm\u00e1ny 3,4 milli\u00e1rd forint vissza nem t\u00e9r\u00edtend\u0151 k\u00e9szp\u00e9nzt\u00e1mogat\u00e1ssal seg\u00edti - jelezte Szijj\u00e1rt\u00f3 P\u00e9ter.\nA miniszter azt mondta, a koronav\u00edrus-vil\u00e1gj\u00e1rv\u00e1ny gazdas\u00e1gi k\u00e9rd\u00e9s is, \u00e9s miut\u00e1n Magyarorsz\u00e1g az eg\u00e9szs\u00e9g\u00fcgyi v\u00e9dekez\u00e9s szakasz\u00e1t sikeresen le tudta z\u00e1rni, most a gazdas\u00e1gi v\u00e9dekez\u00e9sre kell \u00f6sszpontos\u00edtani.\nSzijj\u00e1rt\u00f3 P\u00e9ter szerint van olyan gazdas\u00e1gi filoz\u00f3fia, amely ebben a helyzetben seg\u00e9lyeket osztana, de az elad\u00f3sod\u00e1shoz, kiszolg\u00e1ltatotts\u00e1ghoz vezet - hangs\u00falyozta. A korm\u00e1ny ezzel szemben a munkahelyteremt\u00e9st, a beruh\u00e1z\u00e1sokat t\u00e1mogatja. \u00daj vil\u00e1ggazdas\u00e1gi verseny indul, az ebben elfoglalt poz\u00edci\u00f3 most d\u0151l el, aki most fejleszt, b\u0151v\u00edt, nyertese lesz ennek a versenynek - hangoztatta a miniszter.\nMost az a c\u00e9l, hogy a magyar v\u00e1llalatok er\u0151sebbek legyenek a j\u00e1rv\u00e1ny ut\u00e1n, mint el\u0151tte voltak - jegyezte meg.\nHozz\u00e1tette: egyre t\u00f6bb magyar v\u00e1llalat sikeres, versenyk\u00e9pes k\u00fclf\u00f6ld\u00f6n is, szerinte ilyen a Hell-csoport, \u00e9s az \u0151t strat\u00e9giai partnerek\u00e9nt belf\u00f6ld\u00f6n kiszolg\u00e1l\u00f3, 500 kamionnal rendelkez\u0151 BHS Trans Kft.\nElismer\u0151en sz\u00f3lt arr\u00f3l, hogy a BHS Trans az orsz\u00e1g \u00f6t k\u00fcl\u00f6nb\u00f6z\u0151 pontj\u00e1n ind\u00edt beruh\u00e1z\u00e1st, ebb\u0151l n\u00e9gy v\u00e1rosban, k\u00f6zt\u00fck Debrecenben logisztikai k\u00f6zpontot hoz l\u00e9tre, \u00f6sszesen 22 ezer n\u00e9gyzetm\u00e9ter alapter\u00fclet\u0171 csarnokokkal \u00e9s k\u00e9tezer n\u00e9gyzetm\u00e9ter irodah\u00e1zzal.\nSzijj\u00e1rt\u00f3 P\u00e9ter elismer\u0151en sz\u00f3lt a debreceni gazdas\u00e1gi fejleszt\u00e9sekr\u0151l, megjegyezve, hogy a korm\u00e1ny \u00e1ltal a napokban elfogadott Debrecen 2030 koncepci\u00f3 jegy\u00e9ben komoly fejleszt\u00e9sek indulnak el az infrastrukt\u00far\u00e1ban, az oktat\u00e1sban \u00e9s a kult\u00far\u00e1ban.\n\n\u00a0\nPapp L\u00e1szl\u00f3, Debrecen polg\u00e1rmestere eml\u00e9keztetett arra, hogy a BHS Trans logisztikai k\u00f6zpontj\u00e1nak is helyet ad\u00f3 d\u00e9li iparter\u00fclet fejleszt\u00e9s\u00e9t mind\u00f6ssze n\u00e9gy \u00e9vvel ezel\u0151tt ind\u00edtott\u00e1k el \u00e9s eddig m\u00e1r 1200 munkahely l\u00e9trej\u00f6tt\u00e9t seg\u00edtik az ott \u00e9p\u00fcl\u0151, vagy m\u00e1r m\u0171k\u00f6d\u0151 gy\u00e1rak.\nHozz\u00e1tette: a tervek szerint 15 hekt\u00e1ron kis- \u00e9s k\u00f6z\u00e9pv\u00e1llalkoz\u00f3i (kkv) \u00fczleti parkot hoznak l\u00e9tre. A Debrecen 2030 program keret\u00e9ben 2,5 milli\u00e1rdos infrastrukt\u00fara-fejleszt\u00e9s val\u00f3sul meg a d\u00e9li ipari \u00f6vezetben - mutatott r\u00e1 a polg\u00e1rmester.\nBl\u00e1ga Zsolt, a BHS Trans Kft. senior logisztikai igazgat\u00f3ja felid\u00e9zte: 2011 tavasz\u00e1n azt a c\u00e9lt t\u0171zt\u00e9k ki, hogy a logisztikai szegmens egyik maghat\u00e1roz\u00f3 szerepl\u0151j\u00e9v\u00e9 v\u00e1ljanak. Az\u00f3ta ez megval\u00f3sult - sz\u00f6gezte le.\n\n\nMTI 2020. j\u00fanius 17.\n\n"}]