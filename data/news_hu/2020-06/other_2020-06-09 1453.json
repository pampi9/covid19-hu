[{"date": "2020-06-09 14:53", "url": "https://koronavirus.gov.hu/cikkek/kozzetette-kormany-nemzeti-konzultacio-kerdeseit", "h1": "K\u00f6zz\u00e9tette a korm\u00e1ny a nemzeti konzult\u00e1ci\u00f3 k\u00e9rd\u00e9seit", "body": "\nK\u00f6zz\u00e9tette h\u00e9tf\u0151 este a korm\u00e1ny a koronav\u00edrusr\u00f3l \u00e9s a gazdas\u00e1g \u00fajraind\u00edt\u00e1s\u00e1r\u00f3l sz\u00f3l\u00f3 nemzeti konzult\u00e1ci\u00f3 13 k\u00e9rd\u00e9s\u00e9t.\n\nA korm\u00e1ny.hu-n megjelent k\u00e9rd\u0151\u00edv bevezet\u0151j\u00e9ben azt \u00edrt\u00e1k: a koronav\u00edrus-j\u00e1rv\u00e1ny 2020 els\u0151 fel\u00e9ben p\u00e9ld\u00e1tlan helyzet el\u00e9 \u00e1ll\u00edtotta a vil\u00e1g \u00f6sszes orsz\u00e1g\u00e1t, \"mi magyarok \u00f6sszefogtunk, id\u0151ben meghoztuk az int\u00e9zked\u00e9seket, \u00edgy a j\u00e1rv\u00e1nyt siker\u00fclt megf\u00e9kezn\u00fcnk\".\nFelh\u00edvt\u00e1k a figyelmet arra, hogy az orvosok \u00e9s a j\u00e1rv\u00e1ny\u00fcgyi szakemberek szerint a k\u00e9sz\u00fclts\u00e9get fenn kell tartani a j\u00e1rv\u00e1ny esetleges m\u00e1sodik hull\u00e1m\u00e1nak megjelen\u00e9se miatt. Most k\u00fcl\u00f6n\u00f6sen fontos az emberek v\u00e9lem\u00e9nye, hiszen a szakemberek egyet\u00e9rtenek abban, hogy azok a j\u00e1rv\u00e1ny elleni int\u00e9zked\u00e9sek hat\u00e9konyak, amelyek nagy t\u00e1rsadalmi t\u00e1mogatotts\u00e1ggal b\u00edrnak \u2013 hangs\u00falyozt\u00e1k.\nA nemzeti\u00a0konzult\u00e1ci\u00f3\u00a0els\u0151 k\u00e9rd\u00e9se arr\u00f3l sz\u00f3l, hogy a j\u00e1rv\u00e1ny \u00fajabb hull\u00e1ma eset\u00e9n milyen int\u00e9zked\u00e9seket t\u00e1mogatn\u00e1nak az emberek. A kilenc megadott lehet\u0151s\u00e9g - a kij\u00e1r\u00e1si korl\u00e1toz\u00e1s bevezet\u00e9se, a t\u00e1vols\u00e1gtart\u00e1s elrendel\u00e9se, a maszkvisel\u00e9s elrendel\u00e9se, az orsz\u00e1ghat\u00e1rok lez\u00e1r\u00e1sa, az oktat\u00e1si int\u00e9zm\u00e9nyek bez\u00e1r\u00e1sa \u00e9s \u00e1tt\u00e9r\u00e9s digit\u00e1lis oktat\u00e1sra, a rendezv\u00e9nyek korl\u00e1toz\u00e1sa, a 65 \u00e9ven fel\u00fcliek k\u00fcl\u00f6n v\u00e1s\u00e1rl\u00e1si s\u00e1vj\u00e1nak fenntart\u00e1sa, a v\u00e9dekez\u00e9shez sz\u00fcks\u00e9ges eszk\u00f6z\u00f6k kivitel\u00e9nek korl\u00e1toz\u00e1sa, valamint az ingyenes parkol\u00e1s - k\u00f6z\u00fcl t\u00f6bbet is meg lehet jel\u00f6lni.\nA k\u00e9rd\u0151\u00edven az eg\u00e9szs\u00e9g\u00fcgyben fenntartand\u00f3 j\u00e1rv\u00e1ny\u00fcgyi k\u00e9sz\u00fclts\u00e9gr\u0151l, az id\u0151sotthonok j\u00e1rv\u00e1ny\u00fcgyi v\u00e9delm\u00e9nek er\u0151s\u00edt\u00e9s\u00e9r\u0151l, valamint a v\u00e9dekez\u00e9shez sz\u00fcks\u00e9ges felszerel\u00e9sek magyarorsz\u00e1gi el\u0151\u00e1ll\u00edt\u00e1s\u00e1r\u00f3l is szerepel k\u00e9rd\u00e9s, valamint v\u00e1laszt v\u00e1rnak arra is, hogy a j\u00e1rv\u00e1ny alatt az iskol\u00e1s gyereket nevel\u0151 csal\u00e1dok \u00e9s tan\u00e1rok sz\u00e1m\u00e1ra legyen-e ingyenes az internet, illetve, hogy sz\u00fcks\u00e9g van-e \u00e1lland\u00f3 magyarorsz\u00e1gi j\u00e1rv\u00e1ny\u00fcgyi figyel\u0151szolg\u00e1latra.\nA k\u00e9rd\u0151\u00edv gazdas\u00e1got \u00e9rint\u0151 k\u00e9rd\u00e9sei k\u00f6z\u00f6tt szerepel, hogy a j\u00e1rv\u00e1ny elleni v\u00e9dekez\u00e9s idej\u00e9n a bankok \u00e9s multinacion\u00e1lis v\u00e1llalatok is j\u00e1ruljanak-e hozz\u00e1 a v\u00e9dekez\u00e9s k\u00f6lts\u00e9geihez, illetve, hogy \u00f6szt\u00f6n\u00f6zni kell-e a hazai term\u00e9kek \u00e9s szolg\u00e1ltat\u00e1sok v\u00e1s\u00e1rl\u00e1s\u00e1t, n\u00e9pszer\u0171s\u00edteni kell-e a hazai turizmust, valamint a j\u00e1rv\u00e1ny elm\u00falt\u00e1val is fenn kell-e tartani a munkahelyv\u00e9d\u0151 \u00e9s -teremt\u0151 programokat.\nA k\u00e9rd\u0151\u00edvben kit\u00e9rnek arra is, hogy a j\u00e1rv\u00e1nyt k\u00f6vet\u0151 gazdas\u00e1gi v\u00e1ls\u00e1g kezel\u00e9s\u00e9re Soros Gy\u00f6rgy az \u00f6r\u00f6kk\u00f6tv\u00e9nyek \u00f6tlet\u00e9vel \u00e1llt el\u0151. Ez\u00e9rt a v\u00e1laszad\u00f3kt\u00f3l arr\u00f3l k\u00e9rnek v\u00e9lem\u00e9nyt, hogy elutas\u00edtj\u00e1k-e Soros Gy\u00f6rgy terv\u00e9t, amely \"bel\u00e1thatatlanul hossz\u00fa id\u0151re elad\u00f3s\u00edtan\u00e1\" Magyarorsz\u00e1got. Emellett arra is a v\u00e1laszt v\u00e1rnak, Magyarorsz\u00e1g v\u00e9dje-e meg a magyar v\u00e1llalatokat az ellens\u00e9ges c\u00e9l\u00fa k\u00fclf\u00f6ldi felv\u00e1s\u00e1rl\u00e1st\u00f3l.\nA\u00a0konzult\u00e1ci\u00f3\u00a0utols\u00f3 k\u00e9t pontja a migr\u00e1ci\u00f3val foglalkozik: azt k\u00e9rdezik, hogy a korm\u00e1ny tov\u00e1bbra is l\u00e9pjen-e fel a bev\u00e1ndorl\u00e1s ellen, \u00e9s tartsa-e fenn a magyar hat\u00e1r szigor\u00fa v\u00e9delm\u00e9t, illetve a magyar korm\u00e1ny a Br\u00fcsszellel val\u00f3 ny\u00edlt konfliktus \u00e1r\u00e1n is tartson-e ki a bev\u00e1ndorl\u00e1st tilt\u00f3 szab\u00e1lyok mellett.\nA korm\u00e1ny nemzeti\u00a0konzult\u00e1ci\u00f3s k\u00e9rd\u0151\u00edv\u00e9t postai \u00faton juttatj\u00e1k el a h\u00e1ztart\u00e1sokba, az \u00edveket augusztus 15-ig lehet ingyenesen visszak\u00fcldeni.\n\n\n(MTI)\n\n"}]