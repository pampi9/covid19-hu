[{"date": "2020-06-11 17:01", "url": "https://koronavirus.gov.hu/cikkek/orban-magyarorszag-fair-unios-ujrainditasi-csomagot-akar", "h1": "Orb\u00e1n: Magyarorsz\u00e1g fair uni\u00f3s \u00fajraind\u00edt\u00e1si csomagot akar", "body": "\nMagyarorsz\u00e1g azt szeretn\u00e9, hogy fair uni\u00f3s \u00fajraind\u00edt\u00e1si csomag \u00e1lljon \u00f6ssze, meg kell fosztani a diszkriminat\u00edv elemekt\u0151l a jelenlegi javaslatot - mondta Orb\u00e1n Viktor minisztereln\u00f6k cs\u00fct\u00f6rt\u00f6k\u00f6n a csehorsz\u00e1gi Lednic\u00e9ben.\n\nA cseh kisv\u00e1rosban a visegr\u00e1di csoport (V4: Csehorsz\u00e1g, Lengyelorsz\u00e1g, Magyarorsz\u00e1g \u00e9s Szlov\u00e1kia) minisztereln\u00f6kei egyeztettek az EU helyre\u00e1ll\u00edt\u00e1si alapj\u00e1r\u00f3l, a k\u00f6vetkez\u0151 t\u00f6bb\u00e9ves uni\u00f3s k\u00f6lts\u00e9gvet\u00e9sr\u0151l, a hat\u00e1rnyit\u00e1sokr\u00f3l, a turizmusr\u00f3l \u00e9s a migr\u00e1ci\u00f3r\u00f3l.\n\u00a0\u00a0\u00a0\u00a0A korm\u00e1nyf\u0151k k\u00f6z\u00f6s sajt\u00f3t\u00e1j\u00e9koztat\u00f3j\u00e1n Orb\u00e1n Viktor kiemelte: Magyarorsz\u00e1g alapvet\u0151en pozit\u00edvan viszonyul a javaslathoz a helyre\u00e1ll\u00edt\u00e1si alapr\u00f3l, de m\u00e9g sokat kell dolgozni rajta, el kell t\u00e1vol\u00edtani bel\u0151le az abszurd elemeket. Mor\u00e1lis probl\u00e9m\u00e1t jelent, hogy \u00f6sszess\u00e9g\u00e9ben a gazdag orsz\u00e1gok t\u00f6bb p\u00e9nzt kapn\u00e1nak, mint a szeg\u00e9nyebbek, ez nem maradhat \u00edgy - jelentette ki.\n\u00a0\u00a0\u00a0\u00a0\u00dagy v\u00e9lte, emellett rugalmas felhaszn\u00e1l\u00e1sra van sz\u00fcks\u00e9g, hiszen m\u00e1sra kell a p\u00e9nz az egyes orsz\u00e1gokban. Tov\u00e1bb\u00e1 le kell mondani a rebate-ek (visszat\u00e9r\u00edt\u00e9sek) rendszer\u00e9r\u0151l, ezt a speci\u00e1lis \u00f6sszeget Nagy-Britannia kapta, de az orsz\u00e1g kil\u00e9pett az uni\u00f3b\u00f3l - magyar\u00e1zta.\n\u00a0\u00a0\u00a0\u00a0Orb\u00e1n Viktor kifejtette: az eur\u00f3pai gazdas\u00e1g \u00fajraind\u00edt\u00e1s\u00e1t illet\u0151en az eg\u00e9sz \u00f6tlet, amelyet \u00faj gener\u00e1ci\u00f3nak neveznek, filoz\u00f3fiailag nagyon messze \u00e1ll att\u00f3l, amit a magyarok gondolnak a vil\u00e1gr\u00f3l, szerint\u00fck ugyanis \"a p\u00e9nzt el\u0151sz\u00f6r meg kell keresni \u00e9s ut\u00e1na kell elk\u00f6lteni\". Ha valaki megford\u00edtja a sorrendet, vagyis \"hitelt akar, azt akarja elk\u00f6lteni, \u00e9s ut\u00e1na akar \u00e9rte megdolgozni\", annak a kock\u00e1zat\u00e1t mindenki viselje saj\u00e1t maga - tette hozz\u00e1.\n\n\u00a0\u00a0\u00a0\u00a0Azt mondta, ugyanakkor meg\u00e9rtik, hogy az EU m\u00e1s megk\u00f6zel\u00edt\u00e9st alkalmaz, \u00e9rtik a sz\u00e1nd\u00e9kot, amely a javaslat m\u00f6g\u00f6tt van, rendk\u00edv\u00fcli helyzetben rendk\u00edv\u00fcli megold\u00e1sra van sz\u00fcks\u00e9g.\n\u00a0\u00a0\u00a0\u00a0Megjegyezte: Portug\u00e1lia hasonl\u00f3 m\u00e9ret\u0171 \u00e9s fejletts\u00e9g\u0171 orsz\u00e1g, mint Magyarorsz\u00e1g, de Magyarorsz\u00e1g 30 sz\u00e1zal\u00e9kkal kevesebbet kapna, \u00e9s \"ez biztos nincs \u00edgy j\u00f3l\". De ha siker\u00fcl az anom\u00e1li\u00e1kat kik\u00fcsz\u00f6b\u00f6lni, lehet t\u00e1mogatni a javaslatot - f\u0171zte hozz\u00e1.\n\u00a0\u00a0\u00a0\u00a0Kit\u00e9rt r\u00e1: a visegr\u00e1di minisztereln\u00f6k\u00f6k n\u00e9gy sikeres orsz\u00e1g vezet\u0151i a koronav\u00edrus-j\u00e1rv\u00e1ny elleni v\u00e9dekez\u00e9s szempontj\u00e1b\u00f3l, hiszen eur\u00f3pai \u00f6sszevet\u00e9sben kiemelked\u0151en sikeresen v\u00e9dekeztek, megmentettek sok t\u00edzezer \u00e9letet, \u00e9s most arr\u00f3l besz\u00e9ltek, hogyan menthetnek meg sok sz\u00e1zezer munkahelyet. Nyilatkozatot adtak ki, amelyet Magyarorsz\u00e1g teljes m\u00e9rt\u00e9kben t\u00e1mogat, ebben minden benne van, ami \"nek\u00fcnk fontos\" \u00e9s demonstr\u00e1lja a V4 egys\u00e9g\u00e9t - v\u00e9lekedett.\n\u00a0\u00a0\u00a0\u00a0K\u00e9rd\u00e9sre k\u00f6z\u00f6lte: az \u00fajraind\u00edt\u00e1si csomag kijav\u00edt\u00e1sa egyszer\u0171, ha a gazdag orsz\u00e1gok bel\u00e1tj\u00e1k, hogy Nagy-Britannia kil\u00e9p\u00e9s\u00e9vel a rebate-ek rendszere erk\u00f6lcsileg nem tarthat\u00f3 meg, \u00e9s ezt az \u00f6sszeget tisztess\u00e9gesen sz\u00e9tosztj\u00e1k a tag\u00e1llamok k\u00f6z\u00f6tt. Hozz\u00e1tette: \"nem akarunk elvenni semmit\" a d\u00e9li orsz\u00e1gokt\u00f3l, de az lehetetlen, hogy \"a n\u00e1lunk gazdagabb\" orsz\u00e1gok t\u00f6bb t\u00e1mogat\u00e1st kapjanak.\n\u00a0\u00a0\u00a0\u00a0\u00dagy l\u00e1tja, a rebate-ekr\u0151l le kell mondani, \"az egy m\u00e1sik korszakhoz tartozott\".\n\n\u00a0\u00a0\u00a0\u00a0A minisztereln\u00f6k arr\u00f3l is besz\u00e9lt, hogy a soron k\u00f6vetkez\u0151 uni\u00f3s tan\u00e1cskoz\u00e1s id\u0151pontj\u00e1t \u00f3vatosan kell megv\u00e1lasztani, kell\u0151 el\u0151k\u00e9sz\u00edt\u00e9s sz\u00fcks\u00e9ges, mert ha ott nem tudnak megegyezni, az nagyon negat\u00edv \u00fczenet lesz a p\u00e9nzpiacoknak \u00e9s Eur\u00f3p\u00e1nak. Ez\u00e9rt \u00f6sszeh\u00edvni a k\u00f6vetkez\u0151 tan\u00e1cskoz\u00e1st csak akkor szabad, ha m\u00e1r k\u00f6zel vannak a meg\u00e1llapod\u00e1shoz, \u00edgy k\u00e9s\u0151bbi id\u0151pontra lehet sz\u00fcks\u00e9g - k\u00f6z\u00f6lte.\n\u00a0\u00a0\u00a0\u00a0Ugyancsak k\u00e9rd\u00e9sre Orb\u00e1n Viktor azt is elmondta, hogy a nemzeti konzult\u00e1ci\u00f3t az\u00e9rt ind\u00edtott\u00e1k el, mert k\u00e9t dologban v\u00e1r a korm\u00e1ny t\u00e1mogat\u00e1st. Az egyik, hogy fel kell k\u00e9sz\u00fclni a koronav\u00edrus-j\u00e1rv\u00e1ny m\u00e1sodik hull\u00e1m\u00e1ra, \u00e9s a konzult\u00e1ci\u00f3 arr\u00f3l sz\u00f3l, hogy milyen eszk\u00f6z\u00f6knek kell majd akkor els\u0151bbs\u00e9get adni - mutatott r\u00e1. Hozz\u00e1f\u0171zte: most is j\u00f3 eredm\u00e9nyeket \u00e9rtek el, de a m\u00e1sodik hull\u00e1mban m\u00e9g sokkal jobbakat tudnak, ha a konzult\u00e1ci\u00f3t v\u00e9gigviszik.\n\u00a0\u00a0\u00a0\u00a0Kifejtette: a m\u00e1sik t\u00e9ma a gazdas\u00e1g \u00fajraind\u00edt\u00e1sa, \u00e9s mivel Magyarorsz\u00e1gon nem seg\u00e9lyalap\u00fa, hanem munkaalap\u00fa t\u00e1rsadalmat \u00e9p\u00edtenek, a munkahelyeket meg kell v\u00e9deni, ennek eszk\u00f6zeir\u0151l is sz\u00f3l a konzult\u00e1ci\u00f3.\n\u00a0\u00a0\u00a0\u00a0A korm\u00e1nyf\u0151 szerint a 2020-as \u00e9v gazdas\u00e1gi probl\u00e9m\u00e1it 2021-ben kell megoldani, \u00e9s a magyar gazdas\u00e1g sikere azon m\u00falik, hogy a korm\u00e1ny mennyire j\u00f3 gazdas\u00e1gv\u00e9delmi \u00e9s munkahelyv\u00e9delmi politik\u00e1t csin\u00e1l. Ez\u00e9rt indokolt, hogy a konzult\u00e1ci\u00f3ban gazdas\u00e1gi k\u00e9rd\u00e9seket is feltegyenek - v\u00e9lte.\n\u00a0\u00a0\u00a0\u00a0Hangs\u00falyozta: \"biztat\u00e1st \u00e9s meger\u0151s\u00edt\u00e9st\" v\u00e1r a konzult\u00e1ci\u00f3 eredm\u00e9nyek\u00e9nt.\n\u00a0\u00a0\u00a0\u00a0Orb\u00e1n Viktor megjegyezte: \"j\u00f3 volt \u00fajra bar\u00e1tokkal tal\u00e1lkozni\", \u00e9s p\u00e9nteken Budapesten a szlov\u00e1k minisztereln\u00f6kkel folytatj\u00e1k a most megkezdett megbesz\u00e9l\u00e9seket. A korm\u00e1nyf\u0151 szlov\u00e1k koll\u00e9g\u00e1j\u00e1nak egy\u00fctt\u00e9rz\u00e9s\u00e9t fejezte ki a ruttkai t\u00e1mad\u00e1s miatt.\n\n\n\nMTI 2020. j\u00fanius 11.\n\n"}]