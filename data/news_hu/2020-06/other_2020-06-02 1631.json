[{"date": "2020-06-02 16:31", "url": "https://koronavirus.gov.hu/cikkek/felkeszulnek-kormanyablakok-nagyobb-ugyfelforgalomra", "h1": "Felk\u00e9sz\u00fclnek a korm\u00e1nyablakok a nagyobb \u00fcgyf\u00e9lforgalomra", "body": "\nAz id\u0151pontfoglal\u00f3-rendszer t\u00f6k\u00e9letes\u00edt\u00e9s\u00e9vel, az \u00fcgyint\u00e9z\u0151k k\u00e9pz\u00e9s\u00e9vel \u00e9s korm\u00e1nyablakbuszok \"bevet\u00e9s\u00e9vel\" is k\u00e9sz\u00fclnek a korm\u00e1nyablakok a j\u00e1rv\u00e1nyhelyzet enyh\u00fcl\u00e9s\u00e9vel j\u00e1r\u00f3 nagyobb forgalomra - k\u00f6z\u00f6lte a Minisztereln\u00f6ks\u00e9g korm\u00e1nyablakok\u00e9rt felel\u0151s miniszteri biztosa kedden Szegeden.\n\nDomokos P\u00e9ter, a Csongr\u00e1d Megyei Korm\u00e1nyhivatalban tartott sajt\u00f3t\u00e1j\u00e9koztat\u00f3n azt mondta, a j\u00e1rv\u00e1ny alatt t\u00f6red\u00e9k\u00e9re esett vissza a korm\u00e1nyablakokban az \u00fcgyf\u00e9lsz\u00e1m. P\u00e9ldak\u00e9nt a budapesti Teve utcai korm\u00e1nyablakot em\u00edlette, ahol az egyik tavaszi h\u00e9ten 425 \u00fcgyfelet fogadtak, m\u00edg az el\u0151z\u0151 \u00e9v azonos id\u0151szak\u00e1ban 3140-et. Hozz\u00e1tette: t\u00edz lej\u00e1r\u00f3 szem\u00e9lyi igazolv\u00e1nyb\u00f3l \u00e1tlagosan egyet \u00faj\u00edtottak meg.\nEzt az id\u0151szakot a korm\u00e1nyablakokban dolgoz\u00f3k k\u00e9pz\u00e9s\u00e9re haszn\u00e1lt\u00e1k fel, annak \u00e9rdek\u00e9ben, hogy min\u00e9l t\u00f6bb \u00fcgyt\u00edpusban tudjanak seg\u00edteni a hozz\u00e1juk fordul\u00f3knak - tudatta a miniszteri biztos.\nDomokos P\u00e9ter kit\u00e9rt arra, l\u00e9nyegesen meg fogj\u00e1k hosszabb\u00edtani a lej\u00e1r\u00f3 okm\u00e1nyok meg\u00faj\u00edt\u00e1s\u00e1ra rendelkez\u00e9sre \u00e1ll\u00f3 hat\u00e1rid\u0151t, amely jelenleg a vesz\u00e9lyhelyzet befejezt\u00e9t k\u00f6vet\u0151en 15 napig tart.\nA miniszteri biztos arra biztatott mindenkit, hogy haszn\u00e1lja a k\u00f6zponti id\u0151pontfoglal\u00f3 rendszert, amely az \u00fcgyfelek \u00e9s a korm\u00e1nyablakok sz\u00e1m\u00e1ra is kisz\u00e1m\u00edthat\u00f3bb\u00e1 teszi az \u00fcgyint\u00e9z\u00e9st.\nAugusztust\u00f3l \u00fajabb t\u00edz korm\u00e1nyablakbusz \u00e1ll majd szolg\u00e1latba, \u00edgy valamennyi megye \u00e9s a f\u0151v\u00e1ros is rendelkezik majd ilyennel. A mobil korm\u00e1nyablakok m\u0171k\u00f6d\u00e9se sor\u00e1n alkalmazz\u00e1k a Csongr\u00e1d megyei gyakorlatot, \u00edgy el\u0151re meghirdetett id\u0151pontokban j\u00e1rj\u00e1k v\u00e9gig azokat a telep\u00fcl\u00e9seket, ahol nincs \u00e1lland\u00f3 \u00fcgyf\u00e9lszolg\u00e1lat - k\u00f6z\u00f6lte Domokos P\u00e9ter.\n\n\n\nMTI 2020. j\u00fanius 2.\n\n"}]