[{"date": "2020-06-03 20:48", "url": "https://koronavirus.gov.hu/cikkek/vedekezes-tovabbi-lepeseirol-kerdeznek-nemzeti-konzultacioban", "h1": "A v\u00e9dekez\u00e9s tov\u00e1bbi l\u00e9p\u00e9seir\u0151l is k\u00e9rdeznek a nemzeti konzult\u00e1ci\u00f3ban", "body": "\nA hamarosan indul\u00f3 nemzeti konzult\u00e1ci\u00f3 els\u0151 n\u00e9gy k\u00e9rd\u00e9se a koronav\u00edrus-j\u00e1rv\u00e1ny elleni v\u00e9dekez\u00e9s tov\u00e1bbi l\u00e9p\u00e9seir\u0151l sz\u00f3l - k\u00f6z\u00f6lte a Minisztereln\u00f6ki Kabinetiroda parlamenti \u00e1llamtitk\u00e1ra szerd\u00e1n a Magyarorsz\u00e1g korm\u00e1ny\u00e1nak Facebook-oldal\u00e1ra felt\u00f6lt\u00f6tt vide\u00f3ban.\n\n\nD\u00f6m\u00f6t\u00f6r Csaba azt mondta: arr\u00f3l szeretn\u00e9k megk\u00e9rdezni a magyarokat, hogy mely v\u00e9delmi int\u00e9zked\u00e9seket t\u00e1mogatj\u00e1k a j\u00e1rv\u00e1ny esetleges \u00fajabb hull\u00e1ma eset\u00e9n. A k\u00e9rd\u00e9s az\u00e9rt fontos, mert a szakemberek egyet\u00e9rtenek abban, hogy azok az int\u00e9zked\u00e9sek igaz\u00e1n hat\u00e9konyak, amelyeknek nagy a t\u00e1rsadalmi t\u00e1mogatotts\u00e1ga.\nAz els\u0151 k\u00e9rd\u00e9s kapcs\u00e1n hozz\u00e1tette: a v\u00e1laszad\u00f3k rendhagy\u00f3 m\u00f3don a maszkvisel\u00e9st\u0151l a kij\u00e1r\u00e1si korl\u00e1toz\u00e1sig terjed\u0151 kilenc v\u00e1lasz k\u00f6z\u00fcl t\u00f6bbet is megjel\u00f6lhetnek.\nA m\u00e1sodik k\u00e9rd\u00e9s arra vonatkozik, hogy fent kell-e tartani a j\u00e1rv\u00e1ny\u00fcgyi k\u00e9sz\u00fclts\u00e9get, am\u00edg fenn\u00e1ll a m\u00e1sodik hull\u00e1m vesz\u00e9lye. A harmadik k\u00e9rd\u00e9s az id\u0151sotthonok v\u00e9delm\u00e9r\u0151l sz\u00f3l, mivel a j\u00e1rv\u00e1ny minden negyedik \u00e1ldozata id\u0151sotthonban \u00e9lt. A negyedik k\u00e9rd\u00e9sn\u00e9l pedig arra v\u00e1laszolhatnak az \u00e1llampolg\u00e1rok, szerint\u00fck mit kell tenni az\u00e9rt, hogy az orsz\u00e1g ne legyen kiszolg\u00e1ltatott, meg kell-e er\u0151s\u00edteni a magyarorsz\u00e1gi gy\u00e1rt\u00f3kapacit\u00e1sokat - ismertette az \u00e1llamtitk\u00e1r.\nD\u00f6m\u00f6t\u00f6r Csaba elmondta: a k\u00e9rd\u0151\u00edven 13 k\u00e9rd\u00e9s szerepel, a k\u00f6vetkez\u0151 napokban \u00fajabbakat mutatnak majd be.\n\nMTI 2020. j\u00fanius 3.\n\u00a0\n\n"}]