[{"date": "2020-06-18 10:52", "url": "https://koronavirus.gov.hu/cikkek/ideiglenes-jarvanyugyi-menetrendek-lepnek-eletbe-tavolsagi-autobusz-kozlekedesben", "h1": "Ideiglenes j\u00e1rv\u00e1ny\u00fcgyi menetrendek l\u00e9pnek \u00e9letbe a t\u00e1vols\u00e1gi aut\u00f3busz-k\u00f6zleked\u00e9sben", "body": "\nV\u00e1ltozik a Vol\u00e1nbusz egyes t\u00e1vols\u00e1gi j\u00e1ratainak menetrendje j\u00fanius 20-t\u00f3l, els\u0151 l\u00e9p\u00e9sben a Budapest-Szeged-Szabadka, a Budapest-Eger \u00e9s Budapest-Nagykanizsa viszonylaton l\u00e9pnek \u00e9letbe j\u00e1rv\u00e1ny\u00fcgyi menetrendek.\n\nA Vol\u00e1nbusz Zrt. cs\u00fct\u00f6rt\u00f6ki k\u00f6zlem\u00e9nye szerint a j\u00e1rv\u00e1ny\u00fcgyi korl\u00e1toz\u00e1sok felold\u00e1sa, a v\u00e9dekez\u00e9s \u00faj szakasza lehet\u0151v\u00e9 teszi a buszk\u00f6zleked\u00e9s \u00fajj\u00e1szervez\u00e9s\u00e9t \u00e9s fokozatos \u00fajraind\u00edt\u00e1s\u00e1t. A helyk\u00f6zi k\u00f6z\u00f6ss\u00e9gi k\u00f6zleked\u00e9si k\u00f6zszolg\u00e1ltat\u00e1s megrendel\u0151je, az Innov\u00e1ci\u00f3s \u00e9s Technol\u00f3giai Miniszt\u00e9rium k\u00e9r\u00e9s\u00e9re mindez a vas\u00fattal p\u00e1rhuzamosan fut\u00f3 t\u00e1vols\u00e1gi aut\u00f3buszj\u00e1ratok indokolts\u00e1g\u00e1nak fel\u00fclvizsg\u00e1lata mellett zajlik. Az \u00edgy felszabadul\u00f3 j\u00e1rm\u0171veket a vid\u00e9ki Magyarorsz\u00e1g k\u00f6zleked\u00e9si lehet\u0151s\u00e9geinek jav\u00edt\u00e1s\u00e1ra haszn\u00e1lj\u00e1k fel.\n\u00a0\u00a0\u00a0\u00a0A j\u00fanius 20-t\u00f3l \u00e9letbe l\u00e9p\u0151 ideiglenes j\u00e1rv\u00e1ny\u00fcgyi menetrend szerint Budapest \u00e9s Szeged k\u00f6z\u00f6tt megsz\u0171nik az aut\u00f3busz-k\u00f6zleked\u00e9s, a tov\u00e1bbiakban a vas\u00fati k\u00f6zszolg\u00e1ltat\u00e1s biztos\u00edtja a kapcsolatot a csongr\u00e1d-csan\u00e1di megyesz\u00e9khely \u00e9s a f\u0151v\u00e1ros k\u00f6z\u00f6tt. A Szeged-Szabadka viszonylaton tov\u00e1bbra is ig\u00e9nybe vehet\u0151k az aut\u00f3buszok.\n\u00a0\u00a0\u00a0\u00a0Budapest \u00e9s Eger k\u00f6z\u00f6tt vas\u00e1rnap kiv\u00e9tel\u00e9vel minden nap kett\u0151vel kevesebb j\u00e1rat indul; p\u00e9ntekenk\u00e9nt tov\u00e1bbi n\u00e9ggyel cs\u00f6kken ez a sz\u00e1m, egy j\u00e1ratp\u00e1r pedig meghosszabb\u00edtott \u00fatvonalon, Kazincbarcika \u00e9s Budapest k\u00f6z\u00f6tt k\u00f6zlekedik.\n\u00a0\u00a0\u00a0\u00a0A f\u0151v\u00e1ros \u00e9s Nagykanizsa k\u00f6z\u00f6tt is v\u00e1ltozik a menetrend, a kora reggeli \u00e9s a k\u00e9s\u0151 esti id\u0151szakban vas\u00fattal lehet utazni a k\u00e9t v\u00e1ros k\u00f6z\u00f6tt, m\u00f3dosul egyes j\u00e1ratok indul\u00e1si ideje, \u00e9s megsz\u0171nik n\u00e9gy expresszj\u00e1rat.\n\u00a0\u00a0\u00a0\u00a0A j\u00e1rv\u00e1ny\u00fcgyi k\u00e9sz\u00fclts\u00e9gben alkalmazott menetrendek a mindenkori ig\u00e9nyekhez rugalmasan igazod\u00f3 k\u00edn\u00e1latot biztos\u00edtanak az utasoknak. A ny\u00e1r folyam\u00e1n t\u00f6bb \u00fctemben \u00e9letbe l\u00e9p\u0151 v\u00e1ltoz\u00e1sokr\u00f3l a Vol\u00e1nbusz a szokott m\u00f3don, ismert csatorn\u00e1in t\u00e1j\u00e9koztatja utasait - k\u00f6z\u00f6lte a k\u00f6zleked\u00e9si t\u00e1rsas\u00e1g.\n\u00a0\u00a0\u00a0\u00a0A v\u00e1ltoz\u00e1sokr\u00f3l r\u00e9szletesen a Vol\u00e1nbusz honlapj\u00e1n t\u00e1j\u00e9koz\u00f3dhatnak az utasok.\n\nMTI 2020. j\u00fanius 18.\n\n"}]