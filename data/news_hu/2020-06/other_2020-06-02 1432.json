[{"date": "2020-06-02 14:32", "url": "https://koronavirus.gov.hu/cikkek/koronavirus-elleni-vedekezesben-sikeres-volt-magyar-szlovak-egyuttmukodes", "h1": "A koronav\u00edrus elleni v\u00e9dekez\u00e9sben sikeres volt a magyar-szlov\u00e1k egy\u00fcttm\u0171k\u00f6d\u00e9s", "body": "\nA k\u00f6z\u00f6s t\u00f6rt\u00e9nelem sor\u00e1n m\u00e9g soha nem volt olyan j\u00f3 a magyar-szlov\u00e1k egy\u00fcttm\u0171k\u00f6d\u00e9s, mint jelenleg - jelentette ki a k\u00fclgazdas\u00e1gi \u00e9s k\u00fcl\u00fcgyminiszter kedden Budapesten.\n\nSzijj\u00e1rt\u00f3 P\u00e9ter Ivan Kor\u010dok szlov\u00e1k k\u00fcl- \u00e9s Eur\u00f3pa-\u00fcgyi miniszterrel t\u00e1rgyalt, majd a megbesz\u00e9l\u00e9st k\u00f6vet\u0151 sajt\u00f3t\u00e1j\u00e9koztat\u00f3n kiemelte: a magyar korm\u00e1ny strat\u00e9giai jelent\u0151s\u00e9get tulajdon\u00edt a Szlov\u00e1ki\u00e1val val\u00f3 egy\u00fcttm\u0171k\u00f6d\u00e9snek. Arra is utalva, hogy Ivan Kor\u010dok m\u00e1sodik hivatalos l\u00e1togat\u00e1sa Budapestre vezetett, \u00fagy fogalmazott: \"ez nem lehet nagyon m\u00e1sk\u00e9nt a Duna \u00e9szaki oldal\u00e1n sem\".\nHozz\u00e1tette: a koronav\u00edrus-j\u00e1rv\u00e1ny elleni v\u00e9dekez\u00e9s m\u00e9g ink\u00e1bb meger\u0151s\u00edtette a kapcsolatokat.\nSzlov\u00e1kia 93 magyar \u00e1llampolg\u00e1r hazahozatal\u00e1ban seg\u00edtett, Magyarorsz\u00e1g pedig 53 szlov\u00e1k \u00e1llampolg\u00e1rnak seg\u00edtett haza jutni, a magyar f\u00e9l tizenegy d\u00e9l-szlov\u00e1kiai k\u00f3rh\u00e1z sz\u00e1m\u00e1ra k\u00fcld\u00f6tt a v\u00e9dekez\u00e9shez sz\u00fcks\u00e9ges eszk\u00f6z\u00f6ket - sorolta a miniszter. \u00a0\u00a0\u00a0\u00a0Szijj\u00e1rt\u00f3 P\u00e9ter nagyra \u00e9rt\u00e9kelte, hogy a k\u00e9t orsz\u00e1g hat\u00e1r\u00e1n el\u0151sz\u00f6r lehet\u0151v\u00e9 tett\u00e9k az ing\u00e1z\u00e1st, folyamatosan fenntartott\u00e1k a teherforgalmat \u00e9s imm\u00e1r a 48 \u00f3r\u00e1t meg nem halad\u00f3 tart\u00f3zkod\u00e1s eset\u00e9n a magyar \u00e9s szlov\u00e1k \u00e1llampolg\u00e1rok mindenfajta korl\u00e1toz\u00e1s n\u00e9lk\u00fcl tart\u00f3zkodhatnak egym\u00e1s orsz\u00e1gaiban.\nKedd reggelt\u0151l ism\u00e9t k\u00f6zlekedik az esztergomi teherkomp \u00e9s \u00fajranyitott\u00e1k a N\u00f3gr\u00e1dszak\u00e1l-R\u00e1r\u00f3spuszta hat\u00e1r\u00e1tkel\u0151t, \u00edgy k\u00e9t orsz\u00e1g \u00e1llampolg\u00e1rai m\u00e1r 13 hat\u00e1r\u00e1tkel\u0151n k\u00f6zlekedhetnek - mondta.\nA t\u00e1rcavezet\u0151 sz\u00f3lt arr\u00f3l is, hogy Szlov\u00e1kia Magyarorsz\u00e1g harmadik legfontosabb kereskedelmi partnere, a k\u00e9t orsz\u00e1g k\u00f6z\u00f6tti forgalom meghaladja a 10,5 milli\u00e1rd eur\u00f3t, \u00e9s a magyarorsz\u00e1gi t\u0151kekihelyez\u00e9sekn\u00e9l Szlov\u00e1kia a harmadik legvonz\u00f3bb c\u00e9lpont. \u00a0\u00a0\u00a0\u00a0A k\u00e9toldal\u00fa kapcsolatok j\u00f6v\u0151j\u00e9r\u0151l Szijj\u00e1rt\u00f3 P\u00e9ter rem\u00e9ny\u00e9nek adott hangot, hogy a k\u00f6vetkez\u0151 \u00e9vek az \u00faj \u00f6sszek\u00f6ttet\u00e9sekr\u0151l \u00e9s az \u00fajabb k\u00f6z\u00f6s sikert\u00f6rt\u00e9netekr\u0151l fognak sz\u00f3lni, amelyek \"j\u00f3t fognak hozni Szlov\u00e1ki\u00e1nak \u00e9s Magyarorsz\u00e1gnak, a felvid\u00e9ki magyars\u00e1gnak \u00e9s a magyarorsz\u00e1gi szlov\u00e1ks\u00e1gnak is\".\nK\u00f6z\u00f6lte: ny\u00e1r v\u00e9g\u00e9re elk\u00e9sz\u00fcl a k\u00e9t Kom\u00e1romot \u00f6sszek\u00f6t\u0151 h\u00edd, 2022-ig hat \u00fajabb hat\u00e1r\u00e1tkel\u0151t ny\u00edlik, k\u00f6zt\u00fck h\u00e1rom \u00faj h\u00edd az Ipolyon, 2024-ig a k\u00e9t orsz\u00e1g g\u00e1zvezet\u00e9k-rendszereit \u00f6sszek\u00f6t\u0151 interkonnektor kapacit\u00e1s\u00e1t mindk\u00e9t ir\u00e1nyba jelent\u0151s m\u00e9rt\u00e9kben megn\u00f6velik. Szijj\u00e1rt\u00f3 P\u00e9ter bejelentette azt is, hogy december v\u00e9g\u00e9ig\u00a0\u00a0\u00f6sszek\u00f6tik a k\u00e9t orsz\u00e1g magasfesz\u00fclts\u00e9g\u0171 villamosh\u00e1l\u00f3zatait, amit nagy el\u0151rel\u00e9p\u00e9sk\u00e9nt \u00e9rt\u00e9kelt a villamosenergia-ell\u00e1t\u00e1s biztons\u00e1ga szempontj\u00e1b\u00f3l.\nSzijj\u00e1rt\u00f3 P\u00e9ter a magyar nemzet \u00e9s a korm\u00e1ny sz\u00edv\u00fcgy\u00e9nek nevezte felvid\u00e9ki magyars\u00e1g sors\u00e1t, amelyr\u0151l \u00fagy fogalmazott: \"szerencs\u00e9re \u00fagy t\u0171nik, hogy ez a szlov\u00e1k korm\u00e1ny eset\u00e9ben is \u00edgy van\". M\u00e9ltatta, hogy a nemr\u00e9g hivatalba l\u00e9p\u0151 szlov\u00e1k korm\u00e1ny a programj\u00e1t magyarul is megjelentette, illetve azt is, hogy megkezd\u0151d\u00f6tt a kisebbs\u00e9gek jog\u00e1ll\u00e1s\u00e1r\u00f3l \u00e9s a nemzetis\u00e9gi oktat\u00e1sr\u00f3l sz\u00f3l\u00f3 szlov\u00e1k t\u00f6rv\u00e9nyek el\u0151k\u00e9sz\u00edt\u00e9se. \u00a0\u00a0\u00a0\u00a0Szijj\u00e1rt\u00f3 P\u00e9ter szerint ez azt bizony\u00edtja, hogy helyesen gondolt\u00e1k, hogy k\u00f6z\u00f6s sikert\u00f6rt\u00e9neteket kell \u00e9p\u00edteni.\nIvan Kor\u010dok egyet\u00e9rtett abban, hogy nagyon j\u00f3k a k\u00e9toldal\u00fa kapcsolatok, amit az elm\u00falt \u00e9vekben v\u00e9gzett munka eredm\u00e9nyek\u00e9nt \u00e9rt\u00e9kelt. Szavai szerint a 25 \u00e9vvel ezel\u0151tt al\u00e1\u00edrt szlov\u00e1k-magyar alapszerz\u0151d\u00e9s \"mindent tartalmaz ahhoz, hogy kapcsolatainkat fejleszteni tudjuk\". \u00dagy v\u00e9lte, hogy az energetikai fejleszt\u00e9sek a k\u00e9t orsz\u00e1gon t\u00fal eg\u00e9sz Eur\u00f3pa energetikai biztons\u00e1g\u00e1hoz hozz\u00e1j\u00e1rulnak.\nA koronav\u00edrus-j\u00e1rv\u00e1nyr\u00f3l azt mondta, hogy mindk\u00e9t orsz\u00e1gban siker\u00fclt ellen\u0151rz\u00e9s alatt tartani a v\u00edrus terjed\u00e9s\u00e9t, egym\u00e1st is seg\u00edtett\u00e9k a v\u00e9dekez\u00e9sben, \"de a polg\u00e1rok ennek a s\u00falyos, neh\u00e9z k\u00e9th\u00f3napos k\u00fczdelemnek v\u00e9gre az eredm\u00e9nyeit akarj\u00e1k l\u00e1tni\". \u00a0\u00a0\u00a0\u00a0Mindk\u00e9t orsz\u00e1g gondoskodik a nemzeti kisebbs\u00e9geir\u0151l - jelentette ki a szlov\u00e1k miniszter p\u00e9ldak\u00e9nt eml\u00edtve, hogy szlov\u00e1k kultur\u00e1lis k\u00f6zpont j\u00f6n l\u00e9tre a budapesti szlov\u00e1k evang\u00e9likus templomban.\nTrianon sz\u00e1zadik \u00e9vfordul\u00f3ja kapcs\u00e1n Ivan Kor\u010dok arr\u00f3l besz\u00e9lt, hogy a t\u00f6rt\u00e9nelmi esem\u00e9nyt a k\u00e9t orsz\u00e1g elt\u00e9r\u0151en \u00e9rt\u00e9keli, majd \u00fagy fogalmazott: \"a mi felel\u0151ss\u00e9g\u00fcnk, hogy a t\u00f6rt\u00e9nelem ne v\u00e1lasszon el benn\u00fcnket egym\u00e1st\u00f3l, m\u00e9g ha nem is mindig k\u00f6t \u00f6ssze\".\n\"A t\u00f6rt\u00e9nelmet mindenki \u00e9rt\u00e9kelje \u00fagy, ahogy fontosnak tartja, de tov\u00e1bbra is dolgozzunk a kapcsolatokon\" - hangoztatta.\nSzijj\u00e1rt\u00f3 P\u00e9ter \u00fajs\u00e1g\u00edr\u00f3i k\u00e9rd\u00e9sre k\u00f6z\u00f6lte: gesztusk\u00e9nt \u00e9rt\u00e9kelik, hogy a szlov\u00e1k korm\u00e1nyf\u0151 a trianoni centen\u00e1rium alkalm\u00e1b\u00f3l Pozsonyban fogad\u00e1st tart az ottani magyar k\u00f6z\u00f6ss\u00e9g mintegy sz\u00e1z tagj\u00e1nak, egy\u00fattal hivatalos Magyarorsz\u00e1gi l\u00e1togat\u00e1sra invit\u00e1lta Igor Matovic minisztereln\u00f6k\u00f6t.\nTrianonr\u00f3l hangs\u00falyozta: az \u00e9vfordul\u00f3 teljesen m\u00e1st jelent magyaroknak \u00e9s a szlov\u00e1koknak.\nA j\u00f6v\u0151beli j\u00f3 egy\u00fcttm\u0171k\u00f6d\u00e9s azon m\u00falik, hogy \"k\u00f6lcs\u00f6n\u00f6sen tiszteletben tudjuk tartani egym\u00e1s \u00e9rzelmeit\" - emelte ki Szijj\u00e1rt\u00f3 P\u00e9ter.\nIvan Kor\u010dok empatikus hozz\u00e1\u00e1ll\u00e1st s\u00fcrgetve err\u0151l megjegyezte, hogy az \u00e9vfordul\u00f3 nem nehezedhet r\u00e1 a k\u00e9toldal\u00fa kapcsolatokra, Igor Matovic minisztereln\u00f6k pedig hamarosan Budapestre l\u00e1togat.\nSzijj\u00e1rt\u00f3 P\u00e9ter a t\u00f6bbi k\u00f6z\u00f6tt k\u00e9rdezt\u00e9k m\u00e9g a tranzitz\u00f3n\u00e1k bez\u00e1r\u00e1s\u00e1r\u00f3l, amire a t\u00e1rcavezet\u0151 \u00fagy v\u00e1laszolt, az Eur\u00f3pai B\u00edr\u00f3s\u00e1g d\u00f6nt\u00e9s\u00e9t v\u00e9grehajtj\u00e1k, de nem \u00e9rtenek egyet azzal.\nInnent\u0151l kezdve nem a tranzitz\u00f3n\u00e1ban, hanem a magyar k\u00fclk\u00e9pviseleteken lehet beny\u00fajtani a mened\u00e9kk\u00e9relmeket - f\u0171zte hozz\u00e1 a miniszter azt is hangs\u00falyozva, hogy Magyarorsz\u00e1gra a j\u00f6v\u0151ben sem engednek be illeg\u00e1lis bev\u00e1ndorl\u00f3kat.\n\n\nMTI 2020. j\u00fanius 2.\n\n"}]