[{"date": "2020-06-24 15:17", "url": "https://koronavirus.gov.hu/cikkek/volanbusz-ujabb-viszonylatokon-lepnek-eletbe-jarvanyugyi-menetrendek", "h1": "Vol\u00e1nbusz: \u00fajabb viszonylatokon l\u00e9pnek \u00e9letbe j\u00e1rv\u00e1ny\u00fcgyi menetrendek", "body": "\nJ\u00falius 1-j\u00e9t\u0151l, az els\u0151 j\u00e1rv\u00e1ny\u00fcgyi menetrendek j\u00fanius 20-i bevezet\u00e9se ut\u00e1n \u00fajabb viszonylatokon v\u00e1ltozik a Vol\u00e1nbusz orsz\u00e1gos aut\u00f3buszj\u00e1ratainak k\u00f6zleked\u00e9se.\n\n\nA Vol\u00e1nbusz Zrt. szerdai k\u00f6zlem\u00e9nye szerint a t\u00e1vols\u00e1gi k\u00f6z\u00f6ss\u00e9gi k\u00f6zleked\u00e9s \u00fajj\u00e1szervez\u00e9s\u00e9nek m\u00e1sodik l\u00e9pcs\u0151j\u00e9ben, j\u00falius 1-j\u00e9t\u0151l Eger \u00e9s Kalocsa k\u00f6z\u00f6tt megsz\u0171nik a k\u00f6zvetlen aut\u00f3buszos kapcsolat. A j\u00e1ratok a Kecskem\u00e9t-Eger szakaszon \u00faj id\u0151pontban k\u00f6zlekednek, \u00e9s Cegl\u00e9den, valamint J\u00e1szber\u00e9nyben is csatlakoz\u00e1st biztos\u00edtanak a vas\u00fathoz, ez\u00e1ltal gyorsabb\u00e1 v\u00e1lik az eljut\u00e1s p\u00e9ld\u00e1ul Szegedr\u0151l J\u00e1szber\u00e9ny \u00e9s Gy\u00f6ngy\u00f6s ir\u00e1ny\u00e1ba, illetve vissza.\n\u00a0\u00a0\u00a0\u00a0A Budapest-Erd\u0151telek-Sarud-Tiszaf\u00fcred viszonylaton egy j\u00e1ratp\u00e1r megsz\u0171nik, a Budapestr\u0151l 7.15-kor \u00e9s Ab\u00e1dszal\u00f3kr\u00f3l 12.30-kor indul\u00f3, Gy\u00f6ngy\u00f6s \u00e9s Tiszaf\u00fcred \u00e9rint\u00e9s\u00e9vel k\u00f6zleked\u0151 j\u00e1ratok pedig meg\u00e1llnak t\u00f6bbek k\u00f6z\u00f6tt Hevesen, K\u00f6ml\u0151n, Tiszan\u00e1n\u00e1n, Sarudon \u00e9s \u00dajl\u0151rincfalv\u00e1n is.\n\u00a0\u00a0\u00a0\u00a0Szint\u00e9n j\u00falius 1-j\u00e9t\u0151l megsz\u0171nnek a - t\u00f6bbs\u00e9g\u00e9ben h\u00e9tv\u00e9gente k\u00f6zleked\u0151 - orsz\u00e1gos aut\u00f3buszj\u00e1ratok a Budapest-Gy\u0151rszemere-P\u00e1pa, a Gy\u0151r-Sz\u00e9kesfeh\u00e9rv\u00e1r-Kecskem\u00e9t \u00e9s a Beretty\u00f3\u00fajfalu-Debrecen-Miskolc-\u00d3zd, valamint a Veszpr\u00e9m-Kisb\u00e9r-Kom\u00e1rom, a Budapest-M1-Tatab\u00e1nya-Oroszl\u00e1ny-Kisb\u00e9r \u00e9s a Celld\u00f6m\u00f6lk-S\u00fcmeg-Zalaegerszeg viszonylaton.\n\u00a0\u00a0\u00a0\u00a0A v\u00e1ltoz\u00e1sokr\u00f3l r\u00e9szletesen a Vol\u00e1nbusz honlapj\u00e1n t\u00e1j\u00e9koz\u00f3dhatnak az utasok.\n\u00a0\u00a0\u00a0\u00a0A m\u00f3dos\u00edt\u00e1sokat - a megrendel\u0151 Innov\u00e1ci\u00f3s \u00e9s Technol\u00f3giai Miniszt\u00e9rium (ITM) k\u00e9r\u00e9s\u00e9re - ez\u00fattal is els\u0151sorban az utasok v\u00e1ltoz\u00f3 ig\u00e9nyeit, valamint az orsz\u00e1g t\u00e1vols\u00e1gi k\u00f6z\u00f6ss\u00e9gi k\u00f6zleked\u00e9s\u00e9nek alapj\u00e1t jelent\u0151 vas\u00fath\u00e1l\u00f3zat el\u0151ny\u00e9t \u00e9s els\u0151bbs\u00e9g\u00e9t figyelembe v\u00e9ve alak\u00edtotta ki a k\u00f6zleked\u00e9si t\u00e1rsas\u00e1g.\n\u00a0\u00a0\u00a0\u00a0A j\u00e1rv\u00e1ny\u00fcgyi k\u00e9sz\u00fclts\u00e9gben alkalmazott menetrendek a mindenkori ig\u00e9nyekhez rugalmasan igazod\u00f3 k\u00edn\u00e1latot biztos\u00edtanak az utasoknak. A ny\u00e1r folyam\u00e1n t\u00f6bb \u00fctemben \u00e9letbe l\u00e9p\u0151 v\u00e1ltoz\u00e1sokr\u00f3l a Vol\u00e1nbusz a szokott m\u00f3don, ismert csatorn\u00e1in t\u00e1j\u00e9koztatja utasait - tett\u00e9k hozz\u00e1.\n\nMTI 2020. j\u00fanius 24.\n\n"}]