[{"date": "2020-06-04 18:14", "url": "https://koronavirus.gov.hu/cikkek/gulyas-magyarorszag-ellenorzes-alatt-tartotta-jarvanyt", "h1": "Guly\u00e1s: Magyarorsz\u00e1g ellen\u0151rz\u00e9s alatt tartotta a j\u00e1rv\u00e1nyt", "body": "\nMagyarorsz\u00e1g m\u00e1s orsz\u00e1gokn\u00e1l r\u00f6videbb sz\u00fcks\u00e9g\u00e1llapottal \u00e9s eredm\u00e9nyes int\u00e9zked\u00e9sekkel ellen\u0151rz\u00e9s alatt tudta tartani a koronav\u00edrus-j\u00e1rv\u00e1nyt, elker\u00fclte a t\u00f6meges megbeteged\u00e9seket - mondta a Minisztereln\u00f6ks\u00e9get vezet\u0151 miniszter a n\u00e9met Die Welt online fel\u00fclet\u00e9n cs\u00fct\u00f6rt\u00f6k\u00f6n megjelent interj\u00faban.\n\nGuly\u00e1s Gergely meger\u0151s\u00edtette, hogy a korm\u00e1ny j\u00fanius 20-ig meghozza a vesz\u00e9lyhelyzet megsz\u00fcntet\u00e9s\u00e9r\u0151l sz\u00f3l\u00f3 d\u00f6nt\u00e9st.\n\u00a0\u00a0\u00a0\u00a0Kiemelte, a magyarok azonban \u00e9ppoly kev\u00e9ss\u00e9 tudj\u00e1k, mik\u00e9nt alakul a j\u00e1rv\u00e1nyhelyzet a tov\u00e1bbiakban, mint a n\u00e9metek, de az szerinte nem vit\u00e1s, hogy eg\u00e9szs\u00e9g\u00fcgyi k\u00e9sz\u00fclts\u00e9g sz\u00fcks\u00e9ges, mert Eur\u00f3p\u00e1ban ma minden\u00fctt azt tal\u00e1lgatj\u00e1k, lesz-e a j\u00e1rv\u00e1nynak m\u00e1sodik vagy ak\u00e1r harmadik hull\u00e1ma. \"Ez azonban olyan messze van a vesz\u00e9lyhelyzett\u0151l, amennyire a sz\u00fanyogcs\u00edp\u00e9s a kutyaharap\u00e1st\u00f3l\" - mondta.\n\u00a0\u00a0\u00a0\u00a0A t\u00e1rcavezet\u0151 kijelentette, nem hiszi, hogy hiba volt a k\u00fcl\u00f6nleges jogrend hat\u00e1rid\u0151 n\u00e9lk\u00fcli kihirdet\u00e9se. A rendk\u00edv\u00fcli \u00e1llapot idej\u00e9n tov\u00e1bb m\u0171k\u00f6d\u00f6tt az Orsz\u00e1ggy\u0171l\u00e9s \u00e9s az Alkotm\u00e1nyb\u00edr\u00f3s\u00e1g, r\u00e1ad\u00e1sul a korm\u00e1ny az Orsz\u00e1ggy\u0171l\u00e9s hat\u00e1sk\u00f6r\u00e9be utalta a vesz\u00e9lyhelyzet megsz\u00fcntet\u00e9s\u00e9r\u0151l sz\u00f3l\u00f3 d\u00f6nt\u00e9st - mondta Guly\u00e1s Gergely, hozz\u00e1t\u00e9ve, enn\u00e9l demokratikusabban aligha lehets\u00e9ges elj\u00e1rni, \u00edgy a b\u00edr\u00e1latok megalapozatlanok voltak. \u00a0\u00a0\u00a0\u00a0Hangs\u00falyozta, a korm\u00e1ny a rendk\u00edv\u00fcli jogrend megsz\u00fcntet\u00e9se ut\u00e1n nem hozhat rendeleti \u00faton t\u00f6rv\u00e9nyeket \u00e9s az alapvet\u0151 jogok sem korl\u00e1tozhat\u00f3k, mint ahogyan arra p\u00e9ld\u00e1ul a kij\u00e1r\u00e1si tilalom eset\u00e9n sor ker\u00fclt. \"Azoknak a kritikusainknak, akik az elm\u00falt h\u00f3napokban val\u00f3tlan \u00e1ll\u00edt\u00e1sok sor\u00e1t fogalmazt\u00e1k meg Magyarorsz\u00e1gr\u00f3l, egyszer\u0171bb eddigi tev\u00e9kenys\u00e9g\u00fcket folytatni, mint bocs\u00e1natot k\u00e9rni\" - mondta.\n\u00a0\u00a0\u00a0\u00a0Sz\u00f3lt arr\u00f3l is, hogy a rendk\u00edv\u00fcli \u00e1llapot megsz\u00fcntet\u00e9s\u00e9vel valamennyi rendeleti \u00faton hozott int\u00e9zked\u00e9s hat\u00e1ly\u00e1t veszti, n\u00e9h\u00e1ny sz\u00fcks\u00e9ges int\u00e9zked\u00e9s hat\u00e1lyban marad\u00e1s\u00e1r\u00f3l pedig rendes jogalkot\u00e1si elj\u00e1r\u00e1sban d\u00f6ntenek.\n\u00a0\u00a0\u00a0\u00a0P\u00e9ldak\u00e9nt eml\u00edtette a lej\u00e1r\u00f3 szem\u00e9lyi igazolv\u00e1nyok \u00e9rv\u00e9nyess\u00e9gi idej\u00e9nek \u00e9v v\u00e9g\u00e9ig t\u00f6rt\u00e9n\u0151 meghosszabb\u00edt\u00e1s\u00e1t, hogy elker\u00fclhet\u0151 legyen a t\u00f6meges \u00fcgyint\u00e9z\u00e9s, tov\u00e1bb\u00e1 az operat\u00edv t\u00f6rzs \u00e9s a folyamatos eg\u00e9szs\u00e9g\u00fcgyi k\u00e9sz\u00fclts\u00e9g fenntart\u00e1s\u00e1t egy esetleges m\u00e1sodik hull\u00e1mra val\u00f3 felk\u00e9sz\u00fcl\u00e9sk\u00e9nt.\n\u00a0\u00a0\u00a0\u00a0Guly\u00e1s Gergely eml\u00e9keztetett, a r\u00e9mh\u00edrterjeszt\u00e9s b\u00fcntet\u0151jogi t\u00e9ny\u00e1ll\u00e1sa csak rendk\u00edv\u00fcli jogrend idej\u00e9n alkalmazhat\u00f3.\n\u00a0\u00a0\u00a0\u00a0Az Eur\u00f3pai Uni\u00f3 B\u00edr\u00f3s\u00e1ga tranzitz\u00f3n\u00e1kat \u00e9rint\u0151 d\u00f6nt\u00e9s\u00e9r\u0151l sz\u00f3l\u00f3 k\u00e9rd\u00e9sre v\u00e1laszolva elmondta, a test\u00fclet fogva tart\u00e1snak min\u0151s\u00edtette az elhelyez\u00e9st a tranzitz\u00f3n\u00e1kban, amit tudom\u00e1sul kellett venni\u00fck, noha \u00fagy gondolj\u00e1k, hogy az \u00edt\u00e9let k\u00e1ros mind Magyarorsz\u00e1gra, mind Eur\u00f3p\u00e1ra, \u00e9s amiatt ism\u00e9t fel fog l\u00e1ngolni a vita a hotspotokr\u00f3l, vagyis az Eur\u00f3pai Uni\u00f3n k\u00edv\u00fcli menek\u00fcltk\u00f6zpontokr\u00f3l.\n\u00a0\u00a0\u00a0\u00a0Kifejtette, amennyiben a mened\u00e9kjog ir\u00e1nti k\u00e9relmekr\u0151l nem az EU ter\u00fclet\u00e9n k\u00edv\u00fcl, vagy legal\u00e1bbis a schengeni k\u00fcls\u0151 hat\u00e1rokon d\u00f6ntenek, az t\u00f6meges bev\u00e1ndorl\u00e1shoz vezet.\n\u00a0\u00a0\u00a0\u00a0Guly\u00e1s Gergely \u00e9rdekes ellentmond\u00e1sk\u00e9nt jellemezte, hogy az Emberi Jogok Eur\u00f3pai B\u00edr\u00f3s\u00e1ga 2019-ben azt a d\u00f6nt\u00e9st hozta, hogy a magyar gyakorlat nem s\u00e9rti az Emberi Jogok Eur\u00f3pai Egyezm\u00e9ny\u00e9t, az Eur\u00f3pai Uni\u00f3 B\u00edr\u00f3s\u00e1ga azonban ennek az ellenkez\u0151j\u00e9t \u00e1ll\u00edtja.\n\u00a0\u00a0\u00a0\u00a0Kit\u00e9rt arra is, a magyar Alkotm\u00e1nyb\u00edr\u00f3s\u00e1g ugyan\u00fagy elj\u00e1rhat, mint ahogy azt a n\u00e9met Alkotm\u00e1nyb\u00edr\u00f3s\u00e1g is tette egy h\u00f3nappal ezel\u0151tt. Vil\u00e1gos, hogy a k\u00f6z\u00f6sen gyakorolt hat\u00e1sk\u00f6rben az uni\u00f3s jog els\u0151bbs\u00e9get \u00e9lvez a tag\u00e1llamok jog\u00e1val szemben, azonban \u00e9ppen ez\u00e9rt minden esetben meg kell vizsg\u00e1lni a kompetenci\u00e1t, \u00e9s tiszteletben kell tartani minden tag\u00e1llam alkotm\u00e1nyos identit\u00e1s\u00e1t - mondta.\n\u00a0\u00a0\u00a0\u00a0Hozz\u00e1tette, amennyiben az uni\u00f3 b\u00edr\u00f3s\u00e1ga vil\u00e1gos d\u00f6nt\u00e9st hozna arra vonatkoz\u00f3an, hogy a genfi egyezm\u00e9ny egyes r\u00e9szei jogellenesek, a magyar Alkotm\u00e1nyb\u00edr\u00f3s\u00e1gnak is meg kell vizsg\u00e1lnia a t\u00e9ny\u00e1ll\u00e1st, mert KOLL\u00cdZI\u00d3 alakulhat ki az Eur\u00f3pai B\u00edr\u00f3s\u00e1g \u00edt\u00e9lete \u00e9s a magyar alkotm\u00e1ny k\u00f6z\u00f6tt. \u00a0\u00a0\u00a0\u00a0\n\u00a0\u00a0\u00a0\u00a0Guly\u00e1s Gergely \u00fagy fogalmazott, j\u00f3 is lehet Angela Merkel n\u00e9met kancell\u00e1r \u00e9s Emmanuel Macron francia eln\u00f6k \u00fajj\u00e1\u00e9p\u00edt\u00e9sre vonatkoz\u00f3 terve, amely szinte azonnal 500 milli\u00e1rd eur\u00f3t sz\u00e1n a v\u00e1ls\u00e1g lek\u00fczd\u00e9s\u00e9re.\n\u00a0\u00a0\u00a0\u00a0Ezzel \u00f6sszef\u00fcgg\u00e9sben megjegyezte, Angela Merkel azt \u00edg\u00e9rte a visegr\u00e1di orsz\u00e1goknak, hogy a v\u00e1ls\u00e1g lek\u00fczd\u00e9s\u00e9ben nem v\u00e1lnak nett\u00f3 befizet\u0151kk\u00e9.\n\u00a0\u00a0\u00a0\u00a0A miniszter szerint ezt a koh\u00e9zi\u00f3s alapokr\u00f3l foly\u00f3 vit\u00e1val \u00f6sszef\u00fcgg\u00e9sben kell vizsg\u00e1lni, a Juncker-bizotts\u00e1g k\u00f6lts\u00e9gvet\u00e9si javaslat\u00e1ban szerepl\u0151 20 sz\u00e1zal\u00e9kos forr\u00e1scs\u00f6kkent\u00e9st ugyanis nem tudj\u00e1k elfogadni, de most egyszerre van sz\u00f3 az \u00fajj\u00e1\u00e9p\u00edt\u00e9si tervr\u0151l \u00e9s a koh\u00e9zi\u00f3s p\u00e9nzekr\u0151l, \u00edgy a megegyez\u00e9s k\u00f6nnyebb\u00e9 v\u00e1lik. A magyar kabinet mindig az Eur\u00f3pai Uni\u00f3 k\u00f6lts\u00e9gvet\u00e9s\u00e9nek n\u00f6vel\u00e9se mellett foglalt \u00e1ll\u00e1st, \u00e9s ebben az esetben hajland\u00f3ak t\u00f6bbet befizetni - tette hozz\u00e1.\u00a0\u00a0\u00a0\u00a0\n\u00a0\u00a0\u00a0\u00a0A t\u00e1rcavezet\u0151 sz\u00f3lt arr\u00f3l is, nem gondolja, hogy az uni\u00f3 jog\u00e1llami norm\u00e1k betart\u00e1s\u00e1hoz k\u00f6tn\u00e9 az \u00fajj\u00e1\u00e9p\u00edt\u00e9sre ford\u00edtand\u00f3 t\u00e1mogat\u00e1sokat \u00e9s a koh\u00e9zi\u00f3s p\u00e9nzek kifizet\u00e9s\u00e9t. \"A jog\u00e1llamis\u00e1gr\u00f3l folytatott vit\u00e1k megfelel\u0151en bebizony\u00edtott\u00e1k, hogy azok sor\u00e1n nem jog, hanem politikai v\u00e9lem\u00e9nyekr\u0151l van sz\u00f3, \u00e9s hogy ez az Eur\u00f3pai Uni\u00f3nak \u00e1rt, benn\u00fcnket viszont meger\u0151s\u00edt, nem pedig ford\u00edtva\" - mondta.\u00a0\u00a0\n\u00a0\u00a0\u00a0\u00a0K\u00f6z\u00f6lte, csak N\u00e9metorsz\u00e1gon m\u00falik, mikor utazhatnak ism\u00e9t n\u00e9met turist\u00e1k Magyarorsz\u00e1gra, Magyarorsz\u00e1g ugyanis - a viszonyoss\u00e1g elve alapj\u00e1n - b\u00e1rmikor k\u00e9szen \u00e1ll a nyit\u00e1sra, mert a fert\u0151z\u00e9sek sz\u00e1ma mindk\u00e9t orsz\u00e1gban alacsony szintre cs\u00f6kkent\n\u00a0\u00a0\u00a0\u00a0Arra a k\u00e9rd\u00e9sre, hogy Magyarorsz\u00e1gnak Merkellel, vagy n\u00e9lk\u00fcle lenne-e jobb a j\u00f6v\u0151ben, azt v\u00e1laszolta: az elm\u00falt \u00e9vekben sok tapasztalatot gy\u0171jt\u00f6ttek, \u00edgy a tov\u00e1bbi egy\u00fcttm\u0171k\u00f6d\u00e9s felt\u00e9telei adottak lenn\u00e9nek Merkel kancell\u00e1rral, akinek politikai teljes\u00edtm\u00e9nye vitathatatlan.\n\u00a0\u00a0\u00a0\u00a0Guly\u00e1s Gergely az interj\u00fa v\u00e9g\u00e9n k\u00e9rd\u00e9sesnek nevezte, hogy az Eur\u00f3pai N\u00e9pp\u00e1rt liber\u00e1lis p\u00e1rtjai k\u00e9pesek-e elfogadni a konzervat\u00edv tagp\u00e1rtokat. \"Ha erre nem k\u00e9pesek, akkor az Eur\u00f3pai N\u00e9pp\u00e1rt nem marad a legnagyobb \u00e9s egy\u00e1ltal\u00e1n nem marad kereszt\u00e9ny-konzervat\u00edv p\u00e1rtcsal\u00e1d\" - mondta.\n\nMTI 2020. j\u00fanius 4.\n\n"}]