[{"date": "2020-06-15 17:15", "url": "https://koronavirus.gov.hu/cikkek/lakatos-tibor-jarvanyugyi-keszenlet-pillere-lesz-jarvanyugyi-bevetesi-egyseg", "h1": "Lakatos Tibor: a j\u00e1rv\u00e1ny\u00fcgyi k\u00e9szenl\u00e9t pill\u00e9re lesz a j\u00e1rv\u00e1ny\u00fcgyi bevet\u00e9si egys\u00e9g", "body": "\nA j\u00e1rv\u00e1ny\u00fcgyi k\u00e9szenl\u00e9t pill\u00e9re lesz a j\u00e1rv\u00e1ny\u00fcgyi bevet\u00e9si egys\u00e9g - mondta Lakatos Tibor, a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151je a szervezet eligaz\u00edt\u00f3 \u00fcl\u00e9s\u00e9n h\u00e9tf\u0151n Budapesten.\n\nAz ezredes r\u00e1mutatott: azzal, hogy a v\u00e9dekez\u00e9s \u00faj f\u00e1zis\u00e1ba l\u00e9pett, \u00faj szervezeti egys\u00e9gek \u00e9s egy\u00fcttm\u0171k\u00f6d\u00e9si form\u00e1k is sz\u00fcks\u00e9gesek, hogy \"felk\u00e9sz\u00fclj\u00fcnk a j\u00e1rv\u00e1ny tov\u00e1bbi t\u00e1mad\u00e1s\u00e1ra\" \u00e9s tov\u00e1bbra is \"fenntarthassuk a hat\u00e9kony v\u00e9dekez\u00e9si k\u00e9pess\u00e9g\u00fcnket\".\nHozz\u00e1tette: ez\u00e9rt d\u00f6nt\u00f6tt a korm\u00e1ny arr\u00f3l, hogy a vesz\u00e9lyhelyzet megsz\u0171n\u00e9s\u00e9t k\u00f6vet\u0151en is fenntartja a j\u00e1rv\u00e1ny\u00fcgyi k\u00e9szenl\u00e9tet \u00e9s l\u00e9trehoz egy ideiglenesen m\u0171k\u00f6d\u0151 szervezeti egys\u00e9get, amelynek feladata, hogy sz\u00fcks\u00e9g eset\u00e9n gyorsan \u00e9s azonnal tudjon reag\u00e1lni, ha valahol r\u00f6vid id\u0151n bel\u00fcl nagy sz\u00e1mban regisztr\u00e1ln\u00e1nak \u00faj koronav\u00edrusos megbeteged\u00e9seket.\n\n\nLakatos Tibor kijelentette: a m\u00f6g\u00f6tt\u00fcnk lev\u0151 id\u0151szak jelent\u0151s kih\u00edv\u00e1s el\u00e9 \u00e1ll\u00edtotta Magyarorsz\u00e1got, a magyar \u00e1llampolg\u00e1rokat \u00e9s mindenkit, aki r\u00e9szt vett a fert\u0151z\u00e9s terjed\u00e9s\u00e9nek lelass\u00edt\u00e1s\u00e1ban. Eml\u00e9keztetett: janu\u00e1r 31-\u00e9n jelent meg az a korm\u00e1nyhat\u00e1rozat, amely l\u00e9trehozta az \u00faj koronav\u00edrus elleni v\u00e9dekez\u00e9st koordin\u00e1l\u00f3 operat\u00edv t\u00f6rzset, annak \u00fcgyeleti k\u00f6zpontja febru\u00e1r 25-\u00e9n kezdte meg m\u0171k\u00f6d\u00e9s\u00e9t.\nR\u00e1mutatott: az elm\u00falt id\u0151szak bizony\u00edtotta, hogy rendk\u00edv\u00fcl fontos a szervezetek k\u00f6z\u00f6tti egy\u00fcttm\u0171k\u00f6d\u00e9s. Magyarorsz\u00e1gon ez g\u00f6rd\u00fcl\u00e9kenyen zajlott, ami lehet\u0151v\u00e9 tette, hogy m\u00e1s orsz\u00e1gokat megel\u0151zve tudtunk a megel\u0151z\u00e9sben, illetve a betegek kezel\u00e9s\u00e9ben hat\u00e9kony int\u00e9zked\u00e9seket bevezetni - tette hozz\u00e1.\nA j\u00e1rv\u00e1ny\u00fcgyi bevet\u00e9si egys\u00e9gr\u0151l sz\u00f3lva elmondta: a korm\u00e1ny d\u00f6nt\u00e9se alapj\u00e1n ez a szervezet fog r\u00e9szt venni az els\u0151dleges feladatok v\u00e9grehajt\u00e1s\u00e1ban \u00e9s t\u00e1mogat\u00e1st ny\u00fajt az illet\u00e9kes hat\u00f3s\u00e1goknak.\nA hatf\u0151s egys\u00e9get Szab\u00f3 Enik\u0151 helyettes orsz\u00e1gos tisztif\u0151orvos vezeti, tagja Jackovics P\u00e9ter, az Orsz\u00e1gos Katasztr\u00f3fav\u00e9delmi F\u0151igazgat\u00f3s\u00e1g f\u0151oszt\u00e1lyvezet\u0151je, Cseh Kriszti\u00e1n, az orsz\u00e1gos k\u00f3rh\u00e1zf\u0151parancsnoki t\u00e1mogat\u00f3 t\u00f6rzs vezet\u0151je, P\u00e1pai Gy\u00f6rgy, az Orsz\u00e1gos Ment\u0151szolg\u00e1lat orvosigazgat\u00f3ja, L\u00e9n\u00e1rt Endre, az \u00c1llami Eg\u00e9szs\u00e9g\u00fcgyi Ell\u00e1t\u00f3 K\u00f6zpont helyettes f\u0151igazgat\u00f3ja, valamint Miklovich J\u00e1nos, a Magyar Honv\u00e9ds\u00e9g 93. Pet\u0151fi S\u00e1ndor Vegyiv\u00e9delmi Z\u00e1szl\u00f3alj\u00e1nak parancsnoka.\nHozz\u00e1tette: a v\u00e9dekez\u00e9sbe bevonhatj\u00e1k a ter\u00fcletileg illet\u00e9kes v\u00e9delmi bizotts\u00e1gban r\u00e9szt vev\u0151 szervezetek kijel\u00f6lt \u00e1llom\u00e1ny\u00e1t, a ter\u00fcletileg illet\u00e9kes k\u00f3rh\u00e1zparancsnokokat, valamint a vegyiv\u00e9delmi z\u00e1szl\u00f3aljat is.\nAz egys\u00e9g m\u0171k\u00f6d\u00e9s\u00e9r\u0151l sz\u00f3lva elmondta: ha az operat\u00edv t\u00f6rzs vezet\u0151j\u00e9nek tudom\u00e1s\u00e1ra jut, hogy int\u00e9zked\u00e9sre van sz\u00fcks\u00e9g p\u00e9ld\u00e1ul egy k\u00f3rh\u00e1zn\u00e1l vagy id\u0151sotthonn\u00e1l, akkor utas\u00edtja \u0151t mint az \u00fcgyeleti k\u00f6zpont vezet\u0151j\u00e9t, \u0151 pedig az \u00fcgyeleti k\u00f6zponton kereszt\u00fcl \u00e9rtes\u00edti a bevet\u00e9si egys\u00e9g vezet\u0151j\u00e9t, tagjait, valamint az orsz\u00e1gos k\u00f3rh\u00e1zf\u0151parancsnoki t\u00f6rzset. Ezt k\u00f6vet\u0151en a bevet\u00e9si egys\u00e9g tagjai egym\u00e1ssal egyeztetve, saj\u00e1t hat\u00e1sk\u00f6rben kezdik meg a munk\u00e1t, ahogy a k\u00f3rh\u00e1zf\u0151parancsnoki t\u00f6rzs is jelent\u00e9st tesz az orsz\u00e1gos k\u00f3rh\u00e1zf\u0151parancsnoknak, aki ugyancsak saj\u00e1t hat\u00e1sk\u00f6rben teszi meg a sz\u00fcks\u00e9ges int\u00e9zked\u00e9seket.\u00a0\u00a0\nA bevezet\u00e9si egys\u00e9g vezet\u0151j\u00e9nek feladatair\u00f3l sz\u00f3lva kiemelte, hogy Szab\u00f3 Enik\u0151nek a j\u00e1rv\u00e1nyvesz\u00e9llyel \u00e9rintett ter\u00fcleten, objektumn\u00e1l, l\u00e9tes\u00edtm\u00e9nyn\u00e9l az \u00e9rtes\u00edt\u00e9st\u0151l sz\u00e1m\u00edtott hat \u00f3r\u00e1n bel\u00fcl meg kell jelennie, t\u00e1j\u00e9koz\u00f3dnia kell a helysz\u00edni \u00e1llapotokr\u00f3l, l\u00e9tes\u00edtm\u00e9ny eset\u00e9n pedig fel kell vennie a kapcsolatot az int\u00e9zm\u00e9ny vezet\u0151j\u00e9vel. Jogosult azonnali korl\u00e1toz\u00f3 int\u00e9zked\u00e9sek bevezet\u00e9s\u00e9r\u0151l d\u00f6nteni, p\u00e9ld\u00e1ul l\u00e1togat\u00e1si tilalmat, kij\u00e1r\u00e1si tilalmat, ter\u00fcletlez\u00e1r\u00e1st, kij\u00e1r\u00e1si korl\u00e1toz\u00e1st rendelhet el, illetve hat\u00e1rozhat az egy\u00e9ni v\u00e9d\u0151eszk\u00f6z\u00f6k felhaszn\u00e1l\u00e1s\u00e1nak rendj\u00e9r\u0151l, az eg\u00e9szs\u00e9g\u00fcgyi szem\u00e9lyzet \u00e1trendel\u00e9s\u00e9r\u0151l, valamint fert\u0151tlen\u00edt\u00e9seket is elrendelhet. Neki kell kialak\u00edtania a helysz\u00edni vezet\u00e9si pontot, meg kell szerveznie az egy\u00fcttm\u0171k\u00f6d\u00e9st, valamint rendszeresen t\u00e1j\u00e9koztatnia kell az \u00fcgyeleti k\u00f6zpontot.\nLakatos Tibor \u00f6sszegz\u00e9se szerint a bevet\u00e9si egys\u00e9g egyfajta k\u00e9szenl\u00e9ti feladatot l\u00e1t el, amelyhez az operat\u00edv t\u00f6rzs minden seg\u00edts\u00e9get megad. Rem\u00e9ny\u00e9t fejezte ki, hogy az eddig megtett int\u00e9zked\u00e9seknek, valamint a magyar \u00e1llampolg\u00e1rok v\u00e9dekez\u00e9s ir\u00e1nti elk\u00f6telezetts\u00e9g\u00e9nek k\u00f6sz\u00f6nhet\u0151en nem lesz sz\u00fcks\u00e9g azonnali int\u00e9zked\u00e9sekre, ugyanakkor ha m\u00e9gis be kell vezetni ilyen l\u00e9p\u00e9seket, akkor a bevet\u00e9si egys\u00e9g int\u00e9zm\u00e9nye garant\u00e1lja, hogy a v\u00e9dekez\u00e9s az els\u0151 pillanatt\u00f3l fogva szak\u00e9rt\u0151 kezekben legyen.\nHozz\u00e1tette: a bevet\u00e9si egys\u00e9g sz\u00e9les k\u00f6r\u0171 eszk\u00f6zrendszert, int\u00e9zked\u00e9si rendszert \u00e9s egy\u00fcttm\u0171k\u00f6d\u00e9st tesz lehet\u0151v\u00e9, \u00edgy az adott ter\u00fcleten dolgoz\u00f3 vezet\u0151ket nem hagyj\u00e1k t\u00e1mogat\u00e1s n\u00e9lk\u00fcl.\u00a0\u00a0\nAz eligaz\u00edt\u00e1st k\u00f6vet\u0151en Lakatos Tibor, valamint az eligaz\u00edt\u00e1son ugyancsak r\u00e9szt vev\u0151 M\u00fcller Cec\u00edlia orsz\u00e1gos tisztif\u0151orvos \u00e1ttekintette a v\u00e9dekez\u00e9shez haszn\u00e1lhat\u00f3, a rend\u0151rs\u00e9g Teve utcai sz\u00e9kh\u00e1za el\u0151tt felsorakoztatott, a bevet\u00e9si egys\u00e9g rendelkez\u00e9s\u00e9re \u00e1ll\u00f3, speci\u00e1lisan felszerelt g\u00e9pj\u00e1rm\u0171veket.\n\n\nMTI 2020. j\u00fanius 15.\n\n"}]