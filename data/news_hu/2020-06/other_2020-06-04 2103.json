[{"date": "2020-06-04 21:03", "url": "https://koronavirus.gov.hu/cikkek/kovacs-zoltan-tizenharom-kerdes-lesz-kerdoiven", "h1": "Kov\u00e1cs Zolt\u00e1n: tizenh\u00e1rom k\u00e9rd\u00e9s lesz a k\u00e9rd\u0151\u00edven", "body": "\nA nemzeti konzult\u00e1ci\u00f3 k\u00e9rd\u0151\u00edv\u00e9n tizenh\u00e1rom k\u00e9rd\u00e9s lesz\u00a0\u00a0- k\u00f6z\u00f6lte a nemzetk\u00f6zi kommunik\u00e1ci\u00f3\u00e9rt \u00e9s kapcsolatok\u00e9rt felel\u0151s \u00e1llamtitk\u00e1r cs\u00fct\u00f6rt\u00f6k\u00f6n Facebook-oldal\u00e1n.\n\nKov\u00e1cs Zolt\u00e1n kiemelte: a koronav\u00edrus az eur\u00f3pai orsz\u00e1gok gazdas\u00e1gaira is komoly hat\u00e1ssal van.\n\u00a0\u00a0\u00a0\u00a0Sok terv l\u00e9tezik a hat\u00e1sok kiv\u00e9d\u00e9s\u00e9re, Eur\u00f3pa j\u00f6v\u0151beli gazdas\u00e1gi l\u00e9p\u00e9seire. Ezek k\u00f6z\u00e9 tartozik Soros Gy\u00f6rgy terve is. Az \u0151 elk\u00e9pzel\u00e9se szerint az orsz\u00e1goknak olyan \u00f6r\u00f6kk\u00f6tv\u00e9nyeket kellene kibocs\u00e1taniuk, amelyek ut\u00e1n gener\u00e1ci\u00f3kon kereszt\u00fcl, \"gyakorlatilag v\u00e9gtelens\u00e9gig\" fizethetn\u00e9k egyes orsz\u00e1gok, illetve azok lakosai a kamatokat. Mindenk\u00e9ppen szeretn\u00e9k megk\u00e9rdezni a magyar embereket arr\u00f3l, hogy mit gondolnak err\u0151l az el\u0151terjeszt\u00e9sr\u0151l, err\u0151l a tervr\u0151l, \"hiszen mindannyiunk j\u00f6v\u0151j\u00e9r\u0151l van sz\u00f3\" - mondta az \u00e1llamtitk\u00e1r.\n\u00a0\u00a0\u00a0\u00a0Kit\u00e9rt arra is, hogy a koronav\u00edrus-j\u00e1rv\u00e1ny k\u00f6vetkezt\u00e9ben sok v\u00e1llalkoz\u00e1s, v\u00e1llalat ker\u00fclt cs\u0151d k\u00f6zeli \u00e1llapotba.\n\u00a0\u00a0\u00a0\u00a0Szeretn\u00e9k megk\u00e9rdezni a magyar embereket arr\u00f3l is, hogy mik\u00e9nt lehet fell\u00e9pni az ellens\u00e9ges felv\u00e1s\u00e1rl\u00e1si sz\u00e1nd\u00e9kokkal szemben. Hiszen - tette hozz\u00e1 - t\u0151keer\u0151s k\u00fclf\u00f6ldi v\u00e1llalkoz\u00e1sok \u00e9s befektet\u0151k magyar v\u00e1llalkoz\u00e1sokat v\u00e1s\u00e1rolhatnak fel.\n\u00a0\u00a0\u00a0\u00a0A konzult\u00e1ci\u00f3ban sz\u00f3 lesz az Eur\u00f3pai B\u00edr\u00f3s\u00e1g azon hat\u00e1rozat\u00e1r\u00f3l is, mely szerint jogellenes a tranzitz\u00f3n\u00e1kban ideiglenesen feltart\u00f3ztatni azokat, akik az Eur\u00f3pai Uni\u00f3ba igyekeznek. Megk\u00e9rdezik a magyarokat arr\u00f3l is, hogy tov\u00e1bbra is fenn kell-e tartani a magyar hat\u00e1r szigor\u00fa v\u00e9delm\u00e9t \u00e9s \u0151rizet\u00e9t, mivel nemcsak Magyarorsz\u00e1g, hanem az Eur\u00f3pai Uni\u00f3 biztons\u00e1g\u00e1nak meg\u0151rz\u00e9s\u00e9r\u0151l is sz\u00f3 van.\n\u00a0\u00a0\u00a0\u00a0Kov\u00e1cs Zolt\u00e1n hangs\u00falyozta: a koronav\u00edrus-j\u00e1rv\u00e1ny nem mulasztotta el a migr\u00e1ci\u00f3 \u00e1ltal jelentett vesz\u00e9lyeket, s\u0151t azt l\u00e1tni a Balk\u00e1nr\u00f3l \u00e9s az \u00fatvonalakr\u00f3l \u00e9rkez\u0151 h\u00edrek alapj\u00e1n, hogy a kett\u0151 egym\u00e1sba is kapcsol\u00f3dik. Ezzel \u00f6sszef\u00fcgg\u00e9sben szint\u00e9n szeretn\u00e9nek k\u00e9rd\u00e9seket feltenni.\n\u00a0\u00a0\u00a0\u00a0Az \u00e1llamtitk\u00e1r azt mondta: mindenkit arra k\u00e9rnek, hogy - ahogy az elm\u00falt nyolc alkalommal -, most is ossza meg gondolatait, megl\u00e1t\u00e1sait, juttassa vissza a k\u00e9rd\u0151\u00edvet. \u00a0\u00a0\u00a0\u00a0Akinek pedig erre nincs m\u00f3dja, a k\u00e9s\u0151bbiekben webes fel\u00fcleten is kit\u00f6ltheti a k\u00e9rd\u0151\u00edvet - tette hozz\u00e1.\n\n\nMTI 2020. j\u00fanius 4.\n\n"}]