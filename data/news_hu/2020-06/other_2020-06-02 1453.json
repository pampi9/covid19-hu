[{"date": "2020-06-02 14:53", "url": "https://koronavirus.gov.hu/cikkek/palkovics-mar-140-ezer-ember-munkahelyenek-megtartasahoz-igenyeltek-tamogatast-munkaadok", "h1": "Palkovics: m\u00e1r 140 ezer ember munkahely\u00e9nek megtart\u00e1s\u00e1hoz ig\u00e9nyeltek t\u00e1mogat\u00e1st a munkaad\u00f3k", "body": "\nEddig 140 ezer munkav\u00e1llal\u00f3 munkahelyv\u00e9delmi b\u00e9rt\u00e1mogat\u00e1s\u00e1ra adtak be k\u00e9relmet a v\u00e1llalatok, \u00e9s ebb\u0151l 94 ezernek m\u00e1r meg\u00edt\u00e9lt\u00e9k a t\u00e1mogat\u00e1st - k\u00f6z\u00f6lte az innov\u00e1ci\u00f3s \u00e9s technol\u00f3giai miniszter kedden Budapesten.\n\nPalkovics L\u00e1szl\u00f3 hat c\u00e9g b\u00e9rt\u00e1mogat\u00e1st biztos\u00edt\u00f3 okirat\u00e1nak \u00fcnnep\u00e9lyes \u00e1tad\u00e1s\u00e1n hangs\u00falyozta: a koronav\u00edrus-j\u00e1rv\u00e1ny gazdas\u00e1gi hat\u00e1sainak m\u00e9rs\u00e9kl\u00e9se \u00e9rdek\u00e9ben d\u00f6nt\u00f6tt a korm\u00e1ny a gazdas\u00e1gv\u00e9delmi akci\u00f3terv elind\u00edt\u00e1sa mellett, amelynek kiemelt c\u00e9lja a munkahelyek v\u00e9delme, valamint \u00faj munkahelyek teremt\u00e9se.\nMunkahelyv\u00e9delmi b\u00e9rt\u00e1mogat\u00e1st vehetnek ig\u00e9nybe a v\u00e1llalatok, hogy elbocs\u00e1t\u00e1sok helyett cs\u00f6kkentett munkaid\u0151ben foglalkoztathass\u00e1k tov\u00e1bb a dolgoz\u00f3ikat - emelte ki.\nA miniszter elmondta, hogy a kutat\u00e1s-fejleszt\u00e9si munkak\u00f6rben dolgoz\u00f3k ut\u00e1n j\u00e1r\u00f3 kedvezm\u00e9nyre m\u00e1r t\u00f6bb mint 14 ezer k\u00e9relem \u00e9rkezett be. Sikeres konstrukci\u00f3nak nevezte a 80 milli\u00e1rd forintos keret\u00f6sszeggel elind\u00edtott munkahelyteremt\u0151 b\u00e9rt\u00e1mogat\u00e1si programot is, amely 70 ezer ember munk\u00e1ba \u00e1ll\u00e1s\u00e1t seg\u00edtheti.\n\n\n\nPalkovics L\u00e1szl\u00f3 felid\u00e9zte, hogy a korm\u00e1ny 40 sz\u00e1zal\u00e9kos b\u00e9rt\u00e1mogat\u00e1st v\u00e1llal a kutat\u00e1si, fejleszt\u00e9si \u00e9s innov\u00e1ci\u00f3s szektor magasan k\u00e9pzett munkav\u00e1llal\u00f3inak megtart\u00e1sa \u00e9rdek\u00e9ben.\nA munkahelyteremt\u0151 b\u00e9rt\u00e1mogat\u00e1si program keret\u00e9ben hat h\u00f3napos b\u00e9rt\u00e1mogat\u00e1s mell\u00e9 h\u00e1rom h\u00f3nap tov\u00e1bbfoglalkoztat\u00e1st v\u00e1rnak el a munkaad\u00f3kt\u00f3l, \u00edgy a programban r\u00e9szt vev\u0151 munkav\u00e1llal\u00f3knak kilenc h\u00f3napig biztos\u00edtott\u00e1 v\u00e1lik a foglalkoztat\u00e1sa. Ezt a t\u00e1mogat\u00e1si form\u00e1t m\u00e1r t\u00f6bb mint 4000 munkav\u00e1llal\u00f3 ut\u00e1n ig\u00e9nyelt\u00e9k - jelezte.\nA miniszter a t\u00e1mogat\u00e1sok k\u00f6z\u00fcl kiemelte az ingyenes online informatikai oktat\u00e1st, amelyre t\u00f6bb mint 62 ezren jelentkeztek. Az alapoz\u00f3 oktat\u00e1s azoknak k\u00edn\u00e1l lehet\u0151s\u00e9get, akik digit\u00e1lis ismereteiket b\u0151v\u00edten\u00e9k, ezt szeptembert\u0151l magasabb szint\u0171 k\u00e9pz\u00e9ssel folytatn\u00e1k - tette hozz\u00e1.\nAz ilyen megold\u00e1sok nemcsak a v\u00e1ls\u00e1g okozta \u00e1tmeneti neh\u00e9zs\u00e9gek kezel\u00e9s\u00e9t seg\u00edtik, hanem azt is, hogy a munka- \u00e9s tud\u00e1salap\u00fa magyar gazdas\u00e1g min\u00e9l el\u0151bb \u00fajra n\u00f6veked\u00e9si p\u00e1ly\u00e1ra \u00e1lljon - hangs\u00falyozta.\nKit\u00e9rt arra is, hogy vannak munkav\u00e1llal\u00f3k, akik ideiglenesen kiker\u00fcltek a munkaer\u0151piacr\u00f3l, mintegy 170 ezer ember kap valamilyen \u00e1ll\u00e1skeres\u00e9si ell\u00e1t\u00e1st.\nPalkovics L\u00e1szl\u00f3 kiemelte: trendfordul\u00f3 el\u0151tt \u00e1ll az orsz\u00e1g, az \u00e1ll\u00e1skeres\u00e9si rendszerbe m\u00e1r kevesebben jelentkeznek be, mint ah\u00e1nyan \u00e1ll\u00e1sba ker\u00fclnek.\nAz innov\u00e1ci\u00f3s \u00e9s technol\u00f3giai miniszter a balassagyarmati Balassa M\u00f6bel Kft. b\u00fatoripari v\u00e1llalatnak, a kazincbarcikai Don Bosco Sportk\u00f6zpontnak, a miskolci \u00cdz-Kalauz Kft.-nek, az erd\u0151teleki SBS Kft. f\u00e9mterm\u00e9k-gy\u00e1rt\u00f3 v\u00e1llalatnak, a s\u00e1rospataki V\u00e1r Vend\u00e9gl\u0151-94 Bt.-nek \u00e9s a salg\u00f3tarj\u00e1ni Wamsler SE H\u00e1ztart\u00e1stechnikai Eur\u00f3pai Rt.-nek adott \u00e1t t\u00e1mogat\u00f3 okiratot a keddi rendezv\u00e9nyen.\n\n\nMTI 2020. j\u00fanius 2.\n\n"}]