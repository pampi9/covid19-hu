[{"date": "2020-06-25 10:02", "url": "https://koronavirus.gov.hu/cikkek/magyar-gazdasag-es-munkahelyek-vedelme-gazdasagvedelmi-operativ-torzs-legfobb-feladata", "h1": "A magyar gazdas\u00e1g \u00e9s munkahelyek v\u00e9delme a Gazdas\u00e1gv\u00e9delmi Operat\u00edv T\u00f6rzs legf\u0151bb feladata", "body": "\nA korm\u00e1ny a koronav\u00edrus vil\u00e1gj\u00e1rv\u00e1ny nemzetgazdas\u00e1got \u00e9rint\u0151 h\u00e1tr\u00e1nyos hat\u00e1sainak enyh\u00edt\u00e9se, illetve elh\u00e1r\u00edt\u00e1sa \u00e9rdek\u00e9ben Gazdas\u00e1gv\u00e9delmi Operat\u00edv T\u00f6rzset \u00e1ll\u00edtott fel, amelynek legf\u0151bb feladata a magyar gazdas\u00e1g \u00e9s munkahelyek v\u00e9delme \u2013 az err\u0151l sz\u00f3l\u00f3 korm\u00e1nyrendelet megjelent a Magyar K\u00f6zl\u00f6nyben.\n\n\nAz\u00a0Operat\u00edv T\u00f6rzs figyelemmel k\u00eds\u00e9ri a\u00a0magyar gazdas\u00e1g v\u00e9delme \u00e9rdek\u00e9ben meghozott korm\u00e1nyzati int\u00e9zked\u00e9seket, a\u00a0gazdas\u00e1gv\u00e9delmi int\u00e9zked\u00e9sek v\u00e9grehajt\u00e1s\u00e1t,\u00a0 tov\u00e1bb\u00e1 javaslatot tesz a\u00a0 korm\u00e1ny r\u00e9sz\u00e9re azon t\u00e9nyez\u0151k, vagy szab\u00e1lyoz\u00e1sok megsz\u00fcntet\u00e9s\u00e9re, amelyek akad\u00e1lyozz\u00e1k a\u00a0 v\u00e1llalkoz\u00e1sok tev\u00e9kenys\u00e9g\u00e9t, valamint a\u00a0 Magyarorsz\u00e1gon megval\u00f3sul\u00f3 vagy megval\u00f3s\u00edtani k\u00edv\u00e1nt beruh\u00e1z\u00e1sokat.\nA Gazdas\u00e1gv\u00e9delmi Operat\u00edv T\u00f6rzs emellett az\u00a0uni\u00f3s \u00e9s hazai forr\u00e1sok kihelyez\u00e9s\u00e9t k\u00f6nny\u00edt\u0151 int\u00e9zked\u00e9sek megt\u00e9tel\u00e9re is javaslatot tehet a\u00a0korm\u00e1ny r\u00e9sz\u00e9re, tov\u00e1bb\u00e1 v\u00e9lem\u00e9nyezi a\u00a0magyar gazdas\u00e1g v\u00e9delme szempontj\u00e1b\u00f3l relev\u00e1ns kezdem\u00e9nyez\u00e9seket, \u00e9s javaslatot fogalmaz meg a\u00a0korm\u00e1nyzati beavatkoz\u00e1sra.\nAz Operat\u00edv T\u00f6rzs sz\u00fcks\u00e9g szerint \u00fcl\u00e9sezik, \u00fcl\u00e9seit alapesetben a\u00a0p\u00e9nz\u00fcgyminiszter vezeti, de ak\u00e1r a\u00a0minisztereln\u00f6k is vezetheti.\nAz\u00a0OT tov\u00e1bbi tagja: az \u00c9MI \u00c9p\u00edt\u00e9s\u00fcgyi Min\u0151s\u00e9gellen\u0151rz\u0151 Innov\u00e1ci\u00f3s Nonprofit Kft. vez\u00e9rigazgat\u00f3ja,\u00a0az Innov\u00e1ci\u00f3s \u00e9s Technol\u00f3giai Miniszt\u00e9rium fogyaszt\u00f3v\u00e9delmi hat\u00f3s\u00e1gi \u00fcgyek\u00e9rt felel\u0151s szakmai fels\u0151vezet\u0151je,\u00a0a\u00a0HIPA Nemzeti Befektet\u00e9si \u00dcgyn\u00f6ks\u00e9g vez\u00e9rigazgat\u00f3ja,\u00a0 a\u00a0Magyar \u00c1llamkincst\u00e1r eln\u00f6ke, a\u00a0Magyar Turisztikai \u00dcgyn\u00f6ks\u00e9g vez\u00e9rigazgat\u00f3ja, a\u00a0Nemzeti Ad\u00f3- \u00e9s V\u00e1mhivatal vezet\u0151je, a\u00a0Nemzeti \u00c9lelmiszerl\u00e1nc-biztons\u00e1gi Hivatal eln\u00f6ke, a\u00a0Nemzeti Kutat\u00e1si, Fejleszt\u00e9si \u00e9s Innov\u00e1ci\u00f3s Hivatal eln\u00f6ke, a\u00a0NISZ Nemzeti Infokommunik\u00e1ci\u00f3s Szolg\u00e1ltat\u00f3 vez\u00e9rigazgat\u00f3ja.\nAz\u00a0 Operat\u00edv T\u00f6rzs \u00fcl\u00e9seire k\u00fcls\u0151 szak\u00e9rt\u0151ket is megh\u00edvhatnak. A\u00a0Magyar Nemzeti Bank p\u00e9nz\u00fcgyi fogyaszt\u00f3v\u00e9delem\u00e9rt felel\u0151s k\u00e9pvisel\u0151je, a\u00a0Gazdas\u00e1gi Versenyhivatal, valamint a\u00a0K\u00f6zbeszerz\u00e9si Hat\u00f3s\u00e1g k\u00e9pvisel\u0151je pedig tan\u00e1cskoz\u00e1si joggal r\u00e9szt vehet az\u00a0Operat\u00edv T\u00f6rzs \u00fcl\u00e9s\u00e9n.\nAz\u00a0Operat\u00edv T\u00f6rzs a\u00a0feladatk\u00f6r\u00e9be tartoz\u00f3 egyes r\u00e9szfeladatok ell\u00e1t\u00e1s\u00e1ra akci\u00f3csoportokat hozhat l\u00e9tre.\n\n"}]