[{"date": "2020-06-05 14:17", "url": "https://koronavirus.gov.hu/cikkek/palkovics-kormany-12-millio-ember-szamara-nyujt-tamogatast", "h1": "Palkovics: a korm\u00e1ny 1,2 milli\u00f3 ember sz\u00e1m\u00e1ra ny\u00fajt t\u00e1mogat\u00e1st", "body": "\nA korm\u00e1ny 1,2 milli\u00f3 ember sz\u00e1m\u00e1ra ny\u00fajt olyan t\u00e1mogat\u00e1st, amely lehet\u0151v\u00e9 teszi munkahelye megtart\u00e1s\u00e1t vagy p\u00f3tolja kies\u0151 j\u00f6vedelm\u00e9t, seg\u00edti a j\u00f6v\u0151re val\u00f3 felk\u00e9sz\u00fcl\u00e9s\u00e9t - jelentette ki az innov\u00e1ci\u00f3s \u00e9s technol\u00f3giai miniszter p\u00e9nteken H\u00f3dmez\u0151v\u00e1s\u00e1rhelyen.\n\n\nPalkovics\u00a0L\u00e1szl\u00f3 a Naturtex Kft. \u00fczem\u00e9ben a c\u00e9g b\u00e9rt\u00e1mogat\u00e1st biztos\u00edt\u00f3 okirat\u00e1nak \u00fcnnep\u00e9lyes \u00e1tad\u00e1s\u00e1n azt mondta, a koronav\u00edrus-j\u00e1rv\u00e1ny gazdas\u00e1gi hat\u00e1sainak m\u00e9rs\u00e9kl\u00e9se \u00e9rdek\u00e9ben ind\u00edtott gazdas\u00e1gv\u00e9delmi akci\u00f3terv legl\u00e9nyegesebb eleme a megl\u00e9v\u0151 munkahelyek meg\u00f3v\u00e1sa volt.\nEddig olyan v\u00e1llalkoz\u00e1sok, amelyek rendel\u00e9s\u00e1llom\u00e1nya cs\u00f6kkent, 150 ezer dolgoz\u00f3juk ut\u00e1n k\u00e9rtek t\u00e1mogat\u00e1st a munkahelyek meg\u0151rz\u00e9se \u00e9rdek\u00e9ben. Az \u00e9rintett c\u00e9gek jelent\u0151s r\u00e9szben magyar tulajdon\u00fa kis- \u00e9s k\u00f6zepes v\u00e1llalkoz\u00e1sok, a jelentkez\u0151k t\u00f6bb mint 50 sz\u00e1zal\u00e9ka mikrov\u00e1llalkoz\u00e1s - tudatta a miniszter.\nA kutat\u00e1s-fejleszt\u00e9si munkak\u00f6rben dolgoz\u00f3k b\u00e9rk\u00f6lts\u00e9g\u00e9nek 40 sz\u00e1zal\u00e9k\u00e1t fedez\u0151 t\u00e1mogat\u00e1sra m\u00e1r t\u00f6bb mint 14 ezer k\u00e9relem \u00e9rkezett be. \u00d6sszesen 170 milli\u00e1rd forinttal t\u00e1mogatja a korm\u00e1ny a legal\u00e1bb 800 ezer eur\u00f3 nagys\u00e1g\u00fa beruh\u00e1z\u00e1st megval\u00f3s\u00edt\u00f3 c\u00e9geket, a felt\u00e9tel a munkaer\u0151 megtart\u00e1sa - k\u00f6z\u00f6lte\u00a0Palkovics\u00a0L\u00e1szl\u00f3. Hozz\u00e1tette: a kkv-k strukt\u00farav\u00e1lt\u00e1s\u00e1nak t\u00e1mogat\u00e1s\u00e1ra - kutat\u00e1s-fejleszt\u00e9sre, az energetikai vagy p\u00e9nz\u00fcgyi rendszer \u00e1talak\u00edt\u00e1s\u00e1ra - 50 milli\u00e1rd forint \u00e1ll rendelkez\u00e9sre.\nHatvann\u00e9gy ezren kezdt\u00e9k el azt a digit\u00e1lis k\u00e9pz\u00e9si alaptanfolyamot, amely \u0151sszel m\u00e1r tan\u00fas\u00edtv\u00e1nyt ad\u00f3 oktat\u00e1ssal folytathat\u00f3 - mondta a politikus.\nA munkahelyteremt\u0151 b\u00e9rt\u00e1mogat\u00e1si program 75 ezer ember munk\u00e1ba \u00e1ll\u00e1s\u00e1t seg\u00edtheti, a c\u00e9geknek 6 h\u00f3napot k\u00f6vet\u0151en 3 h\u00f3napos tov\u00e1bbfoglalkoztat\u00e1st kell v\u00e1llalniuk - k\u00f6z\u00f6lte a miniszter.\n\nPalkovics\u00a0L\u00e1szl\u00f3 kit\u00e9rt arra, b\u00e1r a k\u00f6zfoglalkoztatottak l\u00e9tsz\u00e1ma ak\u00e1r 200 ezerre emelkedhetne, a jelentkez\u0151k sz\u00e1ma nem n\u0151tt, az \u00e9rintettek el tudnak helyezkedni az els\u0151dleges munkaer\u0151piacon a t\u00e1mogat\u00e1si konstrukci\u00f3k seg\u00edts\u00e9g\u00e9vel.\nCsongr\u00e1d-Csan\u00e1d megy\u00e9ben a korm\u00e1ny int\u00e9zked\u00e9seivel t\u00f6bb mint 6 ezer ember munkahely\u00e9t v\u00e9dt\u00e9k meg vagy teremtettek sz\u00e1m\u00e1ra \u00faj \u00e1ll\u00e1st. A t\u00e9rs\u00e9g a kutat\u00e1s-fejleszt\u00e9s vagy a high-tech beruh\u00e1z\u00e1sok szempontj\u00e1b\u00f3l kiemelkedik a t\u00f6bbi megye k\u00f6z\u00fcl, nagyj\u00e1b\u00f3l Budapestnek felel meg - hangs\u00falyozta a miniszter.\nL\u00e1z\u00e1r J\u00e1nos (Fidesz) orsz\u00e1ggy\u0171l\u00e9si k\u00e9pvisel\u0151 kifejtette, a j\u00e1rv\u00e1ny k\u00f6vetkezt\u00e9ben H\u00f3dmez\u0151v\u00e1s\u00e1rhely \u00e9s Mak\u00f3 t\u00e9rs\u00e9g\u00e9ben 1800 ember vesz\u00edtette el munk\u00e1j\u00e1t, ez\u00e9rt kiemelked\u0151en fontosak a korm\u00e1ny gazdas\u00e1gv\u00e9delmi int\u00e9zked\u00e9sei.\nA politikus lesz\u00f6gezte, a t\u00e9rs\u00e9g a magyar gazdas\u00e1g fejl\u0151d\u00e9si tartal\u00e9ka, nem v\u00e9letlen, hogy a korm\u00e1ny jelent\u0151s infrastruktur\u00e1lis fejleszt\u00e9sekkel t\u00e1mogatja a r\u00e9gi\u00f3t. Ezek k\u00f6z\u00fcl kiemelte a B\u00e9k\u00e9scsab\u00e1ig el\u00e9r\u0151, n\u00e9gys\u00e1vos 44-es \u00fat \u00e9p\u00edt\u00e9s\u00e9t, a napi 15 ezer ing\u00e1z\u00f3j\u00e1t kiszolg\u00e1l\u00f3, Szegedet \u00e9s H\u00f3dmez\u0151v\u00e1s\u00e1rhelyt \u00f6sszekapcsol\u00f3 tram-traint, valamint a tervek szerint 2022-2023-ban \u00fajrany\u00edl\u00f3 Szeged-Szabadka vas\u00fatvonalat.\nAz id\u00e9n 31 \u00e9ves Naturtex Kft. 2006-ban ker\u00fclt teljes eg\u00e9sz\u00e9ben magyar tulajdonba. A h\u00e1rom telephelyen 160 alkalmazottat foglalkoztat\u00f3 v\u00e1llalkoz\u00e1s f\u0151 tev\u00e9kenys\u00e9gi k\u00f6re a tollal \u00e9s pehellyel, valamint gyapj\u00faval \u00e9s egy\u00e9b term\u00e9szetes \u00e9s szintetikus sz\u00e1llal t\u00f6lt\u00f6tt term\u00e9kek gy\u00e1rt\u00e1sa, illetve egy\u00e9b lak\u00e1stextil term\u00e9kek forgalmaz\u00e1sa. Az \u00e9vente 1200-1300 tonna tollat \u00e9s pelyhet feldolgoz\u00f3 c\u00e9g k\u00edn\u00e1lata mintegy h\u00e9tsz\u00e1z k\u00fcl\u00f6nb\u00f6z\u0151 term\u00e9ket tartalmaz. Az \u00e9vente el\u0151\u00e1ll\u00edtott 2,3 milli\u00f3 k\u00e9szterm\u00e9k k\u00f6z\u00f6tt az \u00e1gytakar\u00f3k, \u00e1gynem\u0171huzatok, pl\u00e9dek \u00e9s f\u00fcrd\u0151szobai text\u00edli\u00e1k is megtal\u00e1lhat\u00f3k.\nA Naturtex Kft. tavalyi csaknem nett\u00f3 10 milli\u00e1rd forintos \u00e1rbev\u00e9tel\u00e9nek t\u00f6bb mint 70 sz\u00e1zal\u00e9ka exportb\u00f3l sz\u00e1rmazott, term\u00e9keit a vil\u00e1g negyven orsz\u00e1g\u00e1ba sz\u00e1ll\u00edtj\u00e1k: Eur\u00f3p\u00e1n k\u00edv\u00fcl \u00c1zsi\u00e1ba, az amerikai kontinens orsz\u00e1gaiba, valamint Ausztr\u00e1li\u00e1ba is.\n\u00a0\nMTI 2020. j\u00fanius 5.\n\n"}]