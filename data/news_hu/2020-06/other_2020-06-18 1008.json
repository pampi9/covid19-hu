[{"date": "2020-06-18 10:08", "url": "https://koronavirus.gov.hu/cikkek/itm-fel-evvel-hosszabbodnak-meg-jogositvanyszerzessel-kapcsolatos-hataridok", "h1": "ITM: f\u00e9l \u00e9vvel hosszabbodnak meg a jogos\u00edtv\u00e1nyszerz\u00e9ssel kapcsolatos hat\u00e1rid\u0151k", "body": "\nSenkit nem \u00e9rhet h\u00e1tr\u00e1ny a k\u00f6zleked\u00e9si vizsg\u00e1k tavaszi felf\u00fcggeszt\u00e9se miatt, miut\u00e1n az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) m\u00f3dos\u00edtja a k\u00f6zleked\u00e9si k\u00e9pz\u00e9ssel, vizsg\u00e1ztat\u00e1ssal \u00f6sszef\u00fcgg\u0151 jogszab\u00e1lyi hat\u00e1rid\u0151ket - k\u00f6z\u00f6lte maga a t\u00e1rca az MTI-hez cs\u00fct\u00f6rt\u00f6k\u00f6n eljuttatott k\u00f6zlem\u00e9ny\u00e9ben.\n\nA miniszt\u00e9rium a k\u00f6zlem\u00e9nyben eml\u00e9keztetett: a j\u00e1rv\u00e1ny\u00fcgyi vesz\u00e9lyhelyzeti rendelkez\u00e9sekkel \u00f6sszhangban 2020. m\u00e1rcius 19-t\u0151l mintegy k\u00e9t h\u00f3napon \u00e1t sz\u00fcneteltek a k\u00f6zleked\u00e9si vizsg\u00e1k. \u00cdgy az \u00e9rintett szolg\u00e1ltat\u00f3k, szem\u00e9lyek nem tudt\u00e1k megszerezni, meg\u00faj\u00edttatni, meghosszabb\u00edttatni a k\u00f6zleked\u00e9si bizony\u00edtv\u00e1nyokat \u00e9s enged\u00e9lyeket. A vizsg\u00e1k m\u00e1jus m\u00e1sodik fel\u00e9ben a korl\u00e1toz\u00e1sok fokozatos enyh\u00edt\u00e9s\u00e9hez igazodva el\u0151bb vid\u00e9ken, majd Budapesten \u00e9s Pest megy\u00e9ben is \u00fajraindultak. Az elm\u00falt id\u0151szakban orsz\u00e1gszerte \u00f6sszesen mintegy 30 ezren vettek r\u00e9szt valamilyen vizsgaesem\u00e9nyen, a t\u00f6bbs\u00e9g \"B\" kateg\u00f3ri\u00e1s jogos\u00edtv\u00e1ny megszerz\u00e9s\u00e9re t\u00f6rekszik. A helysz\u00edneken el\u0151vigy\u00e1zatoss\u00e1gb\u00f3l csak korl\u00e1tozott sz\u00e1mban jelenhetnek meg a vizsg\u00e1z\u00f3k, ennek ellen\u00e9re a vesz\u00e9lyhelyzet el\u0151tti id\u0151szakhoz k\u00e9pest nem n\u0151tt a jelentkez\u00e9st k\u00f6vet\u0151 v\u00e1rakoz\u00e1si id\u0151.\n\u00a0\u00a0\u00a0\u00a0Az \u00e1tmeneti felf\u00fcggeszt\u00e9s k\u00f6vetkezt\u00e9ben p\u00e9ld\u00e1ul a k\u00f6z\u00fati j\u00e1rm\u0171vezet\u0151k eset\u00e9ben is el\u0151fordulhat, hogy egyes tanul\u00f3k a k\u00e9pz\u00e9s-vizsg\u00e1ztat\u00e1s ter\u00fclet\u00e9n jogszab\u00e1lyban r\u00f6gz\u00edtett hat\u00e1rid\u0151ket nem tudj\u00e1k tartani, \u00edgy ak\u00e1r a teljes k\u00e9pz\u00e9s megism\u00e9tl\u00e9s\u00e9re k\u00e9nyszer\u00fclhetn\u00e9nek. A forgalmi vizsga elmarad\u00e1sa ak\u00e1r f\u00e9l\u00e9ves id\u0151vesztes\u00e9ggel, a k\u00e9pz\u00e9si \u00e9s vizsgad\u00edjak \u00fajb\u00f3li befizet\u00e9se t\u00f6bb sz\u00e1zezer forintos kiad\u00e1ssal is j\u00e1rhatna. Az Innov\u00e1ci\u00f3s \u00e9s Technol\u00f3giai Miniszt\u00e9rium ennek elker\u00fcl\u00e9se \u00e9rdek\u00e9ben rendezte a k\u00e9pz\u00e9ssel, vizsg\u00e1ztat\u00e1ssal \u00f6sszef\u00fcgg\u0151 hat\u00e1rid\u0151ket a k\u00f6z\u00fati, vas\u00fati \u00e9s v\u00edzi k\u00f6zleked\u00e9sben is.\n\u00a0\u00a0\u00a0\u00a0Mos\u00f3czi L\u00e1szl\u00f3 k\u00f6zleked\u00e9spolitik\u00e1\u00e9rt felel\u0151s \u00e1llamtitk\u00e1r a k\u00f6zlem\u00e9nyben kiemelte: \"a rendeletm\u00f3dos\u00edt\u00e1snak k\u00f6sz\u00f6nhet\u0151en a vizsg\u00e1k sz\u00fcneteltet\u00e9se miatt \u00f6nhib\u00e1j\u00e1n k\u00edv\u00fcl senki nem ker\u00fclhet h\u00e1tr\u00e1nyos helyzetbe, senkit nem terhelhet indokolatlan t\u00f6bbletk\u00f6lts\u00e9g \u00e9s id\u0151r\u00e1ford\u00edt\u00e1s. A legt\u00f6bbeket \u00e9rint\u0151 v\u00e1ltoz\u00e1s, hogy a k\u00f6z\u00fati j\u00e1rm\u0171vezet\u0151-k\u00e9pz\u00e9si hat\u00e1rid\u0151k, ha azok a vesz\u00e9lyhelyzet id\u0151tartama alatt vagy annak megsz\u0171n\u00e9s\u00e9t k\u00f6vet\u0151 15 napon bel\u00fcl j\u00e1rnak le, a vesz\u00e9lyhelyzet megsz\u0171n\u00e9s\u00e9t k\u00f6vet\u0151 180. napig meghosszabbodnak\".\n\nMTI 2020. j\u00fanius 18.\n\n"}]