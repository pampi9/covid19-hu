[{"date": "2020-06-09 12:36", "url": "https://koronavirus.gov.hu/cikkek/szijjarto-versenykepessegi-programra-tobb-mint-30-iparagbol-erkeztek-palyazatok", "h1": "Szijj\u00e1rt\u00f3: a versenyk\u00e9pess\u00e9gi programra t\u00f6bb mint 30 ipar\u00e1gb\u00f3l \u00e9rkeztek p\u00e1ly\u00e1zatok", "body": "\nA magyar gazdas\u00e1g soksz\u00edn\u0171s\u00e9g\u00e9t mutatja, hogy a versenyk\u00e9pess\u00e9g-n\u00f6vel\u0151 t\u00e1mogat\u00e1si programban r\u00e9sztvev\u0151 v\u00e1llalatok t\u00f6bb mint 30 ipar\u00e1gban tev\u00e9kenykednek, ezek k\u00f6z\u00fcl kiemelkedik az \u00e9lelmiszeripar, ugyanis a legt\u00f6bb beruh\u00e1z\u00e1si sz\u00e1nd\u00e9k (122) ebb\u0151l az \u00e1gazatb\u00f3l \u00e9rkezett - mondta a k\u00fclgazdas\u00e1gi \u00e9s k\u00fcl\u00fcgyminiszter kedden Budapesten, sajt\u00f3t\u00e1j\u00e9koztat\u00f3n.\n\n\nSzijj\u00e1rt\u00f3 P\u00e9ter hozz\u00e1tette, a programban 806 v\u00e1llalat vesz r\u00e9szt, amely p\u00e1ly\u00e1zat\u00e1ban 377 milli\u00e1rd forintnyi beruh\u00e1z\u00e1s megval\u00f3s\u00edt\u00e1s\u00e1t v\u00e1llalta. A fejleszt\u00e9seknek k\u00f6sz\u00f6nhet\u0151en 143 618 munkahelyet tudnak megv\u00e9deni.\n\u00a0\u00a0\u00a0\u00a0A miniszter kiemelte, \u00faj szab\u00e1lyokkal, \u00faj er\u0151viszonyokkal, \u00faj szerepl\u0151kkel hamarosan \u00faj vil\u00e1ggazdas\u00e1gi verseny indul, amelyben a magyar gazdas\u00e1g versenyk\u00e9pess\u00e9g\u00e9t pont azok a kapacit\u00e1sb\u0151v\u00edt\u00e9sre \u00e9s technol\u00f3giai moderniz\u00e1ci\u00f3ra ir\u00e1nyul\u00f3 beruh\u00e1z\u00e1sok adj\u00e1k, amelyeket a magyar v\u00e1llalatok most hajtanak v\u00e9gre.\n\u00a0\u00a0\u00a0\u00a0Ezek a beruh\u00e1z\u00e1sok egy\u00fattal ahhoz is hozz\u00e1j\u00e1rulnak, hogy a magyar gazdas\u00e1g min\u00e9l gyorsabban visszat\u00e9rhessen a v\u00e1ls\u00e1g el\u0151tti n\u00f6veked\u00e9si p\u00e1ly\u00e1ra: 2019 v\u00e9g\u00e9n Eur\u00f3p\u00e1ban a magyar gazdas\u00e1g n\u00f6veked\u00e9se volt a leggyorsabb - mondta a miniszter.\n\u00a0\u00a0\u00a0\u00a0K\u00f6z\u00f6lte, t\u00edz \u00e9ven \u00e1t az\u00e9rt dolgoztak, hogy Magyarorsz\u00e1g legyen a legvonz\u00f3bb beruh\u00e1z\u00e1si k\u00f6rnyezet K\u00f6z\u00e9p-Eur\u00f3p\u00e1ban, most - a t\u00e1rca vezet\u0151 szerint - az a c\u00e9l, hogy az orsz\u00e1g ezt a poz\u00edci\u00f3t meg\u0151rizze, ehhez pedig sz\u00fcks\u00e9g van ezekre a most indul\u00f3 beruh\u00e1z\u00e1sokra, hiszen ezeknek k\u00f6sz\u00f6nhet\u0151en lesz sikeres a magyar gazdas\u00e1g az \u00faj vil\u00e1ggazdas\u00e1gi versenyben is.\n\u00a0\u00a0\u00a0\u00a0Szijj\u00e1rt\u00f3 P\u00e9ter elmondta, a magyar korm\u00e1ny tov\u00e1bbra is a munkahelyek megv\u00e9d\u00e9s\u00e9\u00e9rt dolgozik \u00e9s arra t\u00f6rekszik, hogy legal\u00e1bb annyi \u00faj munkahelyet hozzon l\u00e9tre, mint amennyit a v\u00e1ls\u00e1g t\u00f6nkre tesz. Ez\u00e9rt f\u00f3kusz\u00e1l a gazdas\u00e1gi akci\u00f3terv a beruh\u00e1z\u00e1sok finansz\u00edroz\u00e1s\u00e1ra, hiszen a munkahelyek megv\u00e9d\u00e9s\u00e9hez \u00e9s \u00fajak teremt\u00e9s\u00e9hez is beruh\u00e1z\u00e1sokra van sz\u00fcks\u00e9g.\n\n\u00a0\u00a0\u00a0\u00a0Kedden \u00fajabb h\u00e1rom c\u00e9g vehetett \u00e1t t\u00e1mogat\u00f3 okiratot a K\u00fclgazdas\u00e1gi \u00e9s K\u00fcl\u00fcgyminiszt\u00e9riumban. A Hajd\u00fah\u00fas 2000 Kft. 574,54 milli\u00f3 forintos beruh\u00e1z\u00e1sa 287,27 milli\u00f3 forint \u00e1llami t\u00e1mogat\u00e1st kap. A Semler Cip\u0151ipari Gazdas\u00e1gi Szolg\u00e1ltat\u00f3 Kft. 564,81 milli\u00f3 forintos beruh\u00e1z\u00e1sa 282,40 milli\u00f3 forintos k\u00f6lts\u00e9gvet\u00e9si t\u00e1mogat\u00e1ssal sz\u00e1molhat. A Zwack Unicum Lik\u0151ripari \u00e9s Kereskedelmi Nyrt. 212,08 milli\u00f3 forint \u00e9rt\u00e9k\u0171 beruh\u00e1z\u00e1s\u00e1hoz a magyar \u00e1llam 106,04 milli\u00f3 forinttal j\u00e1rul hozz\u00e1.\n\u00a0\u00a0\u00a0\u00a0Szijj\u00e1rt\u00f3 P\u00e9ter a h\u00e1rom v\u00e1llalatr\u00f3l elmondta, hogy beruh\u00e1z\u00e1saik seg\u00edts\u00e9g\u00e9vel 564 munkahelyet tudnak megv\u00e9deni. Arra is felh\u00edvta a figyelmet, hogy a Zwack Unicum a mostani fejleszt\u00e9s\u00e9vel 25 sz\u00e1zal\u00e9kkal n\u00f6velni tudja a Dunaharasztiban tal\u00e1lhat\u00f3 csomagol\u00f3\u00fczem\u00e9nek kapacit\u00e1s\u00e1t, \u00edgy emelkedni tud a c\u00e9g termel\u00e9se \u00e9s exportja.\n\u00a0\u00a0\u00a0\u00a0A Hajd\u00fah\u00fas, amely Kelet-Magyarorsz\u00e1g legnagyobb \u00e9s legjelent\u0151sebb h\u00fasipari v\u00e1llalkoz\u00e1sa, a beruh\u00e1z\u00e1s\u00e1nak k\u00f6sz\u00f6nhet\u0151en fagyaszt\u00f3 \u00fczemet tud majd \u00e9p\u00edteni, \u00edgy n\u00f6velni tudja exportpiacait.\n\u00a0\u00a0\u00a0\u00a0A Semler Cip\u0151ipari Gazdas\u00e1gi Szolg\u00e1ltat\u00f3 Kft. beruh\u00e1z\u00e1s\u00e1val \u00faj gy\u00e1r megv\u00e1s\u00e1rl\u00e1s\u00e1ra ny\u00edlik lehet\u0151s\u00e9ge, a t\u00e1rsas\u00e1g kapacit\u00e1sainak b\u0151v\u00edt\u00e9s\u00e9re t\u00f6rekszik - ismertette a k\u00fclgazdas\u00e1gi \u00e9s k\u00fcl\u00fcgyminiszter.\n\u00a0\u00a0\u00a0\u00a0Papp Istv\u00e1n, a Hajd\u00fah\u00fas 2000 Kft. \u00fcgyvezet\u0151 igazgat\u00f3ja, elmondta, a 22 \u00e9vvel ezel\u0151tt csal\u00e1di v\u00e1llalkoz\u00e1sk\u00e9nt megalakult t\u00e1rsas\u00e1g sert\u00e9sek v\u00e1g\u00e1s\u00e1val \u00e9s kiv\u00e1l\u00f3 min\u0151s\u00e9g\u0171 sert\u00e9sh\u00fasterm\u00e9kek el\u0151\u00e1ll\u00edt\u00e1s\u00e1val foglalkozik. A mostani beruh\u00e1z\u00e1s technol\u00f3giai fejleszt\u00e9sre \u00e9s a v\u00e1llalat exportpiacainak b\u0151v\u00edt\u00e9s\u00e9re szolg\u00e1l, kiemelt c\u00e9ljuk, hogy be tudjanak l\u00e9pni a k\u00ednai piacra.\n\u00a0\u00a0\u00a0\u00a0Hopp\u00e1l P\u00e9ter fideszes orsz\u00e1ggy\u0171l\u00e9si k\u00e9pvisel\u0151 a Semler Cip\u0151ipari Gazdas\u00e1gi Szolg\u00e1ltat\u00f3 Kft.-r\u0151l elmondta, hogy a beruh\u00e1z\u00e1snak k\u00f6sz\u00f6nhet\u0151en a c\u00e9g egy 7500 n\u00e9gyzetm\u00e9teres \u00faj, saj\u00e1t tulajdon\u00fa csarnokba tud k\u00f6lt\u00f6zni \u00e9s \u00faj g\u00e9peket is be tud szerezni.\n\u00a0\u00a0\u00a0\u00a0Frank Odzuck, a Zwack Unicum vez\u00e9rigazgat\u00f3ja elmondta, hogy a v\u00e1llalat legf\u0151bb exportpiacai: Olaszorsz\u00e1g, N\u00e9metorsz\u00e1g \u00e9s a Magyarorsz\u00e1ggal szomsz\u00e9dos orsz\u00e1gok. Magyarorsz\u00e1gon h\u00e1rom telephellyel rendelkeznek: Budapesten zajlik az unicum, Kecskem\u00e9ten a p\u00e1linka gy\u00e1rt\u00e1sa, Dunaharasztiban pedig a csomagol\u00f3\u00fczem tal\u00e1lhat\u00f3. A mostani beruh\u00e1z\u00e1s a csomagol\u00f3\u00fczem b\u0151v\u00edt\u00e9s\u00e9hez, azon bel\u00fcl a m\u00e1sodik g\u00e9psor kialak\u00edt\u00e1s\u00e1hoz ad seg\u00edts\u00e9get.\n\nMTI 2020. j\u00fanius 9.\n\n"}]