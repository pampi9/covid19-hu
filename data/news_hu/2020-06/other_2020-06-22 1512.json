[{"date": "2020-06-22 15:12", "url": "https://koronavirus.gov.hu/cikkek/itm-fellendulesben-biznak-gazdasagi-elet-szereplo", "h1": "ITM: fellend\u00fcl\u00e9sben b\u00edznak a gazdas\u00e1gi \u00e9let szerepl\u0151", "body": "\nB\u00edznak a fellend\u00fcl\u00e9sben a gazdas\u00e1gi \u00e9let szerepl\u0151i, a munkahelyv\u00e9delmi int\u00e9zked\u00e9seket a kih\u00edv\u00e1ssal ar\u00e1nyosnak tartj\u00e1k, \u00e9s egyre kevesebben szorulnak \u00e1llami seg\u00edts\u00e9gre - jelentette ki h\u00e9tf\u0151i sajt\u00f3t\u00e1j\u00e9koztat\u00f3j\u00e1n Budapesten az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra.\n\n\nGy\u00f6rgy L\u00e1szl\u00f3 a szakmai kamar\u00e1kkal \u00e9s a v\u00e1llalkoz\u00f3i \u00e9rdekk\u00e9pviseletekkel tartott egyeztet\u00e9st k\u00f6vet\u0151en k\u00f6z\u00f6lte, hogy a 2010 \u00f3ta fel\u00e9p\u00edtett egyens\u00falyt a koronav\u00edrus-j\u00e1rv\u00e1ny okozta v\u00e1ls\u00e1g nem sodorta vesz\u00e9lybe, az int\u00e9zked\u00e9sek pedig \u00fajabb j\u00e1rv\u00e1nyhull\u00e1m eset\u00e9n is fenntarthat\u00f3k.\nA gazdas\u00e1gv\u00e9delem azokat seg\u00edti a leghat\u00e9konyabban, akik a legink\u00e1bb meg\u00e9rezt\u00e9k a v\u00e1ls\u00e1got, \u00edgy els\u0151sorban a feldolgoz\u00f3ipart, a kereskedelmet, az idegenforgalmat \u00e9s a vend\u00e9gl\u00e1t\u00e1st - tette hozz\u00e1.\nAz \u00e1llamtitk\u00e1r k\u00f6zl\u00e9se szerint bizakod\u00f3 hangulatr\u00f3l sz\u00e1molnak be a k\u00fclf\u00f6ldi szervezetek is, ami a Magyarorsz\u00e1g sz\u00e1m\u00e1ra fontos k\u00fclpiacok miel\u0151bbi helyre\u00e1ll\u00e1s\u00e1t vet\u00edti el\u0151re. Gy\u00f6rgy L\u00e1szl\u00f3 a rendezv\u00e9nyen ismertette a gazdas\u00e1gv\u00e9delmi akci\u00f3terv int\u00e9zked\u00e9seinek eddigi eredm\u00e9nyeit is. \u00d6sszes\u00edt\u00e9se szerint t\u00f6bb mint 1 milli\u00f3 munkav\u00e1llal\u00f3t t\u00e1mogat a korm\u00e1ny, k\u00f6zt\u00fck csaknem 170 ezer \u00e1ll\u00e1skeres\u0151t, \u00e9s majdnem f\u00e9lmilli\u00f3 munkahely megtart\u00e1s\u00e1t. T\u00f6bb mint 150 ezren \u00e9ltek a kisad\u00f3z\u00f3k ad\u00f3j\u00e1nak elenged\u00e9s\u00e9vel, 210 ezer munkav\u00e1llal\u00f3 ut\u00e1n nem kell j\u00e1rul\u00e9kokat fizetni \u00e1tmenetileg, \u00e9s majdnem 62 ezren vesznek r\u00e9szt az \u00dajratervez\u00e9s program informatikai alapk\u00e9pz\u00e9seiben.\nA munkahelyteremt\u0151 t\u00e1mogat\u00e1sok t\u00f6bb mint 18 ezer embert seg\u00edtettek vissza a munkaer\u0151piacra. Egyre akt\u00edvabbak az egy\u00e9vi v\u00e1llalkoz\u00f3k is, hiszen m\u00e1jusban t\u00f6bb mint 10 ezren, \u00e9s ebben a h\u00f3napban is t\u00f6bb ezren kezdt\u00e9k \u00fajra a tev\u00e9kenys\u00e9g\u00fcket azok k\u00f6z\u00fcl, akik a v\u00e1ls\u00e1g miatt a nemr\u00e9g a felf\u00fcggeszt\u00e9s miatt d\u00f6nt\u00f6ttek. Az \u00e1llamtitk\u00e1r v\u00e1rakoz\u00e1sa szerint a v\u00e1llalkoz\u00e1sokat seg\u00edt\u0151 magyar, hightech \u00e9s z\u00f6ld ki\u00edr\u00e1s 100 milli\u00e1rd forintra emelt keret\u00f6sszege v\u00e1rhat\u00f3an fedezni fogja a szab\u00e1lyos k\u00e9relmek ig\u00e9nyeit, vagyis forr\u00e1shi\u00e1ny miatt senkit nem utas\u00edtanak el. A p\u00e9nteken z\u00e1rult p\u00e1ly\u00e1zat csaknem 5,5 ezer jelentkez\u0151je megk\u00f6zel\u00edt\u0151leg 170 milli\u00e1rd forint beruh\u00e1z\u00e1st v\u00e1llalt. Nem ez az egyetlen p\u00e1ly\u00e1zat ugyanakkor, amely igazolja, hogy a korm\u00e1ny elk\u00f6telezett a z\u00f6ld gazdas\u00e1g fejleszt\u00e9se mellett - hangs\u00falyozta Gy\u00f6rgy L\u00e1szl\u00f3 a Z\u00f6ld nemzeti bajnokok programra utalva. Ennek a t\u00e1mogat\u00e1sait m\u00e1r a m\u00falt h\u00e9ten b\u0151v\u00edtett\u00e9k, \u00edgy a vissza nem t\u00e9r\u00edtend\u0151 t\u00e1mogat\u00e1s fels\u0151 hat\u00e1ra c\u00e9genk\u00e9nt 100 milli\u00f3 forintr\u00f3l 400 milli\u00f3 forintra, a p\u00e1ly\u00e1zati keret\u00f6sszeget is 3,85 milli\u00e1rd forintr\u00f3l 7,3 milli\u00e1rd forintra n\u0151tt. Az \u00e1llamtitk\u00e1r kedvez\u0151 visszajelz\u00e9sk\u00e9nt \u00e9rt\u00e9kelte, hogy egyre kevesebben k\u00e9rnek munkahelyv\u00e9delmi b\u00e9rt\u00e1mogat\u00e1st. A lehet\u0151s\u00e9ggel 11,7 ezer v\u00e1llalkoz\u00e1sn\u00e1l 174,6 ezer munkav\u00e1llal\u00f3 \u00e9lt eddig, de az elm\u00falt egy h\u00e9tben m\u00e1r alig 10 ezerrel n\u0151tt a t\u00e1mogatottak sz\u00e1ma. A k\u00e9relmek mind\u00f6ssze n\u00e9h\u00e1ny sz\u00e1zal\u00e9k\u00e1t kell elutas\u00edtani, p\u00e9ld\u00e1ul olyan munkahelyeken, ahol a v\u00e1ls\u00e1g nem okozta a forgalom cs\u00f6kken\u00e9s\u00e9t. A t\u00e1mogatott munkaad\u00f3k 95 sz\u00e1zal\u00e9ka mikro- \u00e9s kisv\u00e1llalkoz\u00e1s, akik \u00f6r\u00f6mmel fogadj\u00e1k, hogy a p\u00e1ly\u00e1zati \u00fcgyint\u00e9z\u00e9s egyszer\u0171 \u00e9s gyors - tette hozz\u00e1. A kutat\u00e1si-fejleszt\u00e9si b\u00e9rt\u00e1mogat\u00e1st Gy\u00f6rgy L\u00e1szl\u00f3 eur\u00f3pai szinten is egyed\u00fcl\u00e1ll\u00f3nak nevezte, hangs\u00falyozva, hogy a program nem csup\u00e1n az innov\u00e1ci\u00f3ban dolgoz\u00f3k itthon marad\u00e1s\u00e1t, de \u00faj \u00e1ll\u00e1slehet\u0151s\u00e9gek megteremt\u00e9s\u00e9t is seg\u00edti. Az \u00e9rintettek tud\u00e1sa teh\u00e1t - mint fogalmazott - az er\u0151s nemzetk\u00f6zi versenyben is Magyarorsz\u00e1gon hasznosul. Mostan\u00e1ig 866 v\u00e1llalat ny\u00fajtott be k\u00e9relmet t\u00f6bb mint 16 kutat\u00f3 \u00e9s fejleszt\u0151 alkalmazott b\u00e9rt\u00e1mogat\u00e1s\u00e1ra. A kedvez\u0151 elb\u00edr\u00e1l\u00e1s ar\u00e1nya 85 sz\u00e1zal\u00e9k. Budapest \u00e9s Pest megye mellett k\u00fcl\u00f6n\u00f6sen sokan p\u00e1ly\u00e1ztak B\u00e1cs-Kiskun, Borsod-Aba\u00faj-Zempl\u00e9n, Hajd\u00fa-Bihar \u00e9s Veszpr\u00e9m megy\u00e9b\u0151l - der\u00fclt ki az \u00f6sszes\u00edt\u00e9sb\u0151l. A k\u00f6zfoglalkoztatottak sz\u00e1m\u00e1nak emelked\u00e9se meg\u00e1llt, h\u00e1rom hete 88 ezer embernek biztos\u00edt meg\u00e9lhet\u00e9st, de ak\u00e1r 200 ezret is k\u00e9pes befogadni. A n\u00f6veked\u00e9s ugyanakkor a kor\u00e1bbi h\u00f3napokban is jelent\u00e9ktelen, mind\u00f6ssze n\u00e9h\u00e1ny ezres volt. A gazdas\u00e1gv\u00e9delemhez kapcsol\u00f3d\u00f3 hitel- \u00e9s garanciaprogramokra mostan\u00e1ig 212,6 milli\u00e1rd forint ig\u00e9ny \u00e9rkezett, ebb\u0151l 53,2 milli\u00e1rd forint a leszerz\u0151d\u00f6tt hitel\u00e1llom\u00e1ny \u00f6sszege. A kereskedelmi bankok j\u00fanius v\u00e9g\u00e9ig t\u00f6bb mint 300 milli\u00e1rd forint hitel\u00fcgylet megk\u00f6t\u00e9s\u00e9re sz\u00e1m\u00edtanak - k\u00f6z\u00f6lte az ITM \u00e1llamtitk\u00e1ra.\n\nMTI 2020. j\u00fanius 22.\n\n"}]