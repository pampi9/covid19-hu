[{"date": "2020-06-05 13:31", "url": "https://koronavirus.gov.hu/cikkek/mar-latogathatoak-szocialis-intezmenyek-egeszseges-lakoi", "h1": "M\u00e1r l\u00e1togathat\u00f3ak a szoci\u00e1lis int\u00e9zm\u00e9nyek eg\u00e9szs\u00e9ges lak\u00f3i ", "body": "\nM\u00e1r l\u00e1togathat\u00f3ak azok a szoci\u00e1lis int\u00e9zm\u00e9nyekben \u00e9l\u0151k, akik nincsenek elk\u00fcl\u00f6n\u00edtve koronav\u00edrus-fert\u0151z\u00e9s miatt. Dr. M\u00fcller Cec\u00edlia orsz\u00e1gos tisztif\u0151orvos r\u00e9szlegesen feloldotta a m\u00e1rcius 8-\u00e1n elrendelt l\u00e1togat\u00e1si tilalmat a szoci\u00e1lis int\u00e9zm\u00e9nyekben. Az err\u0151l sz\u00f3l\u00f3 hat\u00e1rozat j\u00fanius 3-\u00e1n l\u00e9pett \u00e9letbe. A k\u00f3rh\u00e1zak l\u00e1togat\u00e1si tilalma ugyanakkor tov\u00e1bbra is \u00e9rv\u00e9nyben marad.\n\nA l\u00e1togat\u00e1si lehet\u0151s\u00e9get teh\u00e1t a szoci\u00e1lis int\u00e9zm\u00e9nyekben biztos\u00edtani kell, de csak eg\u00e9szs\u00e9ges szem\u00e9ly l\u00e1togathatja meg hozz\u00e1tartoz\u00f3j\u00e1t. Ezt oly m\u00f3don kell megszervezni, hogy a l\u00e1togat\u00f3 csak azzal a gondozottal ker\u00fclj\u00f6n 2 m\u00e9teren bel\u00fcli t\u00e1vols\u00e1gra 15 percen t\u00fal, akit megl\u00e1togat. A l\u00e1togat\u00f3k r\u00e9sz\u00e9re szappanos k\u00e9zmos\u00e1si lehet\u0151s\u00e9get \u00e9s /vagy v\u00edrus\u00f6l\u0151 k\u00e9zfert\u0151tlen\u00edt\u0151szert kell biztos\u00edtani.\nA l\u00e1togat\u00e1sra vonatkoz\u00f3 szab\u00e1lyok betart\u00e1s\u00e1\u00e9rt \u00e9s nyilv\u00e1noss\u00e1gra hozatal\u00e1\u00e9rt az int\u00e9zm\u00e9ny vezet\u0151je a felel\u0151s. A szab\u00e1lyoz\u00e1st az int\u00e9zm\u00e9ny honlapj\u00e1n, illetve a bej\u00e1ratn\u00e1l kif\u00fcggesztve nyilv\u00e1noss\u00e1gra kell hozni.\nA szoci\u00e1lis int\u00e9zm\u00e9nyben maszk visel\u00e9se mellett fodr\u00e1sz, manik\u0171r\u00f6s, pedik\u0171r\u00f6s is fogadhat\u00f3.\u00a0 Valamint vall\u00e1si esem\u00e9ny is megtarthat\u00f3 az int\u00e9zm\u00e9nyben a szoci\u00e1lis t\u00e1vols\u00e1gtart\u00e1sa biztos\u00edt\u00e1s\u00e1val.\nAmennyiben megoldhat\u00f3, javasolt a l\u00e1togat\u00e1st az int\u00e9zm\u00e9ny kertj\u00e9ben, udvar\u00e1n megoldani, ha ott az egyes csal\u00e1dok /ismer\u0151s\u00f6k k\u00f6z\u00f6tt a 2 m\u00e9teres t\u00e1vols\u00e1g biztos\u00edthat\u00f3. Ha a szabadban t\u00f6rt\u00e9n\u0151 tal\u00e1lkoz\u00e1s nem biztos\u00edthat\u00f3, akkor olyan helyis\u00e9gben t\u00f6rt\u00e9njen a l\u00e1togat\u00f3 fogad\u00e1sa, ahol az egyes csal\u00e1dok/ismer\u0151s\u00f6k k\u00f6z\u00f6tt a 2 m\u00e9teres t\u00e1vols\u00e1g biztos\u00edtat\u00f3 vagy a l\u00e1togat\u00e1s c\u00e9lj\u00e1ra egy k\u00fcl\u00f6n helyis\u00e9get kell biztos\u00edtani.\nHa a gondozott egy\u00e1gyas szob\u00e1ban/elk\u00fcl\u00f6n\u00edtett lakr\u00e9szben lakik, akkor ott t\u00f6rt\u00e9nhet a l\u00e1togat\u00f3 fogad\u00e1sa. Maximaliz\u00e1lni kell az egyid\u0151ben t\u00f6rt\u00e9n\u0151 l\u00e1togat\u00f3k sz\u00e1m\u00e1t, t\u00f6bb\u00e1gyas szob\u00e1ban, \u00e1gyban fekv\u0151 gondozottat maszk visel\u00e9s\u00e9vel egyszerre csak egy szem\u00e9ly/csal\u00e1dtag l\u00e1togathat.\nAz int\u00e9zm\u00e9nyben a lak\u00f3k kaphatnak csomagot (\u00e9lelmiszert, haszn\u00e1lati t\u00e1rgyakat stb.).\nA hat\u00e1rozat feloldja a felv\u00e9teli tilalmat is. Mostant\u00f3l \u00faj gondozott is felvehet\u0151 a szoci\u00e1lis int\u00e9zm\u00e9nyekbe az otthon\u00e1b\u00f3l, ha rendelkezik 4 napn\u00e1l nem r\u00e9gebbi PCR-vizsg\u00e1lattal v\u00e9gzett negat\u00edv koronav\u00edrusteszttel.\nK\u00f3rh\u00e1zb\u00f3l tov\u00e1bbra is csak akkor vehet\u0151 fel, vagy vissza gondozott az int\u00e9zm\u00e9nybe, ha rendelkezik \u00a0negat\u00edv a koronav\u00edrus teszttel.\n\n\n"}]