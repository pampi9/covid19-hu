[{"date": "2020-06-10 11:52", "url": "https://koronavirus.gov.hu/cikkek/varga-2021-es-koltesgvetes-gazdasagvedelem-koltsegvetese-jarvanyugyi-keszultseg-fenntartasa", "h1": "Varga: a 2021-es k\u00f6lt\u00e9sgvet\u00e9s a gazdas\u00e1gv\u00e9delem k\u00f6lts\u00e9gvet\u00e9se a j\u00e1rv\u00e1ny\u00fcgyi k\u00e9sz\u00fclts\u00e9g fenntart\u00e1sa mellett", "body": "\nMagyarorsz\u00e1g 2021-es k\u00f6lts\u00e9gvet\u00e9se a gazdas\u00e1gv\u00e9delem k\u00f6lts\u00e9gvet\u00e9se, amely a j\u00e1rv\u00e1ny\u00fcgyi k\u00e9sz\u00fclts\u00e9g fenntart\u00e1sa mellett is tartalmazza a sz\u00fcks\u00e9ges forr\u00e1sokat a gyermeket nevel\u0151 csal\u00e1dok t\u00e1mogat\u00e1s\u00e1hoz, a nyugd\u00edjasok megbecs\u00fcl\u00e9s\u00e9hez, a munkahelyek megtart\u00e1s\u00e1hoz \u00e9s \u00faj munkahelyek l\u00e9trehoz\u00e1s\u00e1hoz - mondta a p\u00e9nz\u00fcgyminiszter szerd\u00e1n az Orsz\u00e1ggy\u0171l\u00e9sben.\n\n\nVarga Mih\u00e1ly\u00a0a j\u00f6v\u0151 \u00e9vi b\u00fcdzs\u00e9 \u00e1ltal\u00e1nos vit\u00e1j\u00e1t megnyit\u00f3 felsz\u00f3lal\u00e1s\u00e1ban a magyar t\u00e1rsadalom eg\u00e9sz\u00e9nek gy\u0151zelmek\u00e9nt \u00e9rt\u00e9kelte, hogy Magyarorsz\u00e1g azonnal meg tudta tenni a j\u00e1rv\u00e1nyhelyzetben sz\u00fcks\u00e9ges l\u00e9p\u00e9seket, \u00e9s l\u00e9nyeg\u00e9ben megnyerte a csat\u00e1t a v\u00edrussal szemben. Hozz\u00e1tette: ennek tudat\u00e1ban is m\u00e9ly f\u00e1jdalommal fordulnak az \u00e1ldozatok csal\u00e1djai fel\u00e9. A k\u00f6vetkez\u0151 feladatnak azt nevezte, hogy min\u00e9l gyorsabban vissza\u00e9p\u00edts\u00e9k a magyar gazdas\u00e1g n\u00f6veked\u00e9s\u00e9t a j\u00e1rv\u00e1ny el\u0151tti szintre.\n\u00a0\u00a0\u00a0\u00a0K\u00f6z\u00f6lte: a korm\u00e1ny 2021-re dinamikus, 4,8 sz\u00e1zal\u00e9kos GDP-b\u0151v\u00fcl\u00e9ssel, m\u00e9rs\u00e9kelt, 3 sz\u00e1zal\u00e9kos infl\u00e1ci\u00f3val \u00e9s a maastrichti referencia\u00e9rt\u00e9k alatti, 2,9 sz\u00e1zal\u00e9kos GDP-ar\u00e1nyos hi\u00e1nyc\u00e9llal, valamint a nemzeti j\u00f6vedelem f\u00e9l sz\u00e1zal\u00e9k\u00e1t meghalad\u00f3 biztons\u00e1gi tartal\u00e9kkal sz\u00e1mol, az \u00e1llamad\u00f3ss\u00e1g cs\u00f6kken\u00e9se mellett.\n\u00a0\u00a0\u00a0\u00a0Hangs\u00falyozta: a j\u00f6v\u0151 \u00e9vi k\u00f6lts\u00e9gvet\u00e9sben - amely egy eg\u00e9szs\u00e9gbiztos\u00edt\u00e1si \u00e9s j\u00e1rv\u00e1ny\u00fcgyi alapra, valamint egy gazdas\u00e1gv\u00e9delmi alapra \u00e9p\u00fcl - kiemelt helyen van a csal\u00e1dok v\u00e9delme, az orsz\u00e1g gazdas\u00e1gi fejl\u0151d\u00e9si lehet\u0151s\u00e9geinek biztos\u00edt\u00e1sa \u00e9s Magyarorsz\u00e1g biztons\u00e1g\u00e1nak garant\u00e1l\u00e1sa.\n\u00a0\u00a0\u00a0\u00a0Kiemelte: 2021-ben minden kiemelt ter\u00fclet t\u00f6bb forr\u00e1ssal gazd\u00e1lkodhat majd, \u00edgy j\u00f6v\u0151re k\u00f6zel 2295 milli\u00e1rd forint \u00e1ll rendelkez\u00e9sre a csal\u00e1dok t\u00e1mogat\u00e1s\u00e1ra, ami 67 milli\u00e1rddal magasabb mint id\u00e9n. K\u00f6z\u00f6lte, 2021-ben folytat\u00f3dik a csal\u00e1dv\u00e9delmi akci\u00f3terv: fenntartj\u00e1k a csal\u00e1di ad\u00f3rendszert, az els\u0151 sikeres nyelvvizsg\u00e1hoz \u00e9s a k\u00f6zleked\u00e9si alapismeretek tanfolyamhoz adott t\u00e1mogat\u00e1st, emelik az \u00e1pol\u00e1si d\u00edjat, n\u00f6velik az \u00f3vodai \u00e9s b\u00f6lcs\u0151dei f\u00e9r\u0151helyeket, valamint kiemelten kezelik a gyermek\u00e9tkeztet\u00e9s finansz\u00edroz\u00e1s\u00e1t.\n\u00a0\u00a0\u00a0\u00a0Kit\u00e9rt arra is: a j\u00f6v\u0151 \u00e9vi k\u00f6lts\u00e9gvet\u00e9s biztos\u00edtja a nyugd\u00edjasok megbecs\u00fcl\u00e9s\u00e9hez sz\u00fcks\u00e9ges forr\u00e1sokat, 2021-ben 3907 milli\u00e1rd forintban hat\u00e1rozt\u00e1k meg a nyugell\u00e1t\u00e1sok kiad\u00e1sait, amely 327 milli\u00e1rddal magasabb, mint id\u00e9n. Rendelkez\u00e9sre \u00e1ll az az \u00f6sszeg is, ami 13. havi nyugd\u00edj vissza\u00e9p\u00edt\u00e9s\u00e9hez sz\u00fcks\u00e9ges.\n\u00a0\u00a0\u00a0\u00a0Oktat\u00e1sra 2021-ben 2229 milli\u00e1rd forintot sz\u00e1n a korm\u00e1ny, ami 78 milli\u00e1rddal t\u00f6bb, mint id\u00e9n, eg\u00e9szs\u00e9g\u00fcgyre pedig j\u00f6v\u0151re 2115 milli\u00e1rd forint jut, ami 156 milli\u00e1rddal magasabb \u00f6sszeget jelent 2020-hoz k\u00e9pest - sz\u00e1molt be a p\u00e9nz\u00fcgyminiszter.\n\u00a0\u00a0\u00a0\u00a0Kiemelt feladatnak nevezte a hat\u00e1rok v\u00e9delm\u00e9t \u00e9s a k\u00f6zbiztons\u00e1got, jelezve, hogy v\u00e9delemre 704 milli\u00e1rd forint \u00e1ll majd rendelkez\u00e9sre, ami 154 milli\u00e1rddal t\u00f6bb, mint id\u00e9n, a rendv\u00e9delem fejleszt\u00e9s\u00e9re pedig 953 milli\u00e1rd forint jut, 93 milli\u00e1rddal t\u00f6bb, mint 2020-ban.\n\u00a0\u00a0\u00a0\u00a0Kit\u00e9rt arra is, hogy a t\u00e1rsadalombiztos\u00edt\u00e1si \u00e9s j\u00f3l\u00e9ti szolg\u00e1ltat\u00e1sok kerete - amibe beletartozik p\u00e9ld\u00e1ul a t\u00e1pp\u00e9nz, a csal\u00e1di p\u00f3tl\u00e9k vagy a munkan\u00e9lk\u00fcli ell\u00e1t\u00e1s - j\u00f6v\u0151re 541 milli\u00e1rd forinttal nagyobb, 6500 milli\u00e1rd forint. Meger\u0151s\u00edtette: a korm\u00e1ny tov\u00e1bbra sem gondolkodik munka n\u00e9lk\u00fcl megszerezhet\u0151 alapj\u00f6vedelemben, hanem a hagyom\u00e1nyos j\u00f3l\u00e9ti szolg\u00e1ltat\u00e1sok kereteit fogja magasabb szinten biztos\u00edtani.\n\u00a0\u00a0\u00a0\u00a0Varga Mih\u00e1ly\u00a0besz\u00e1molt arr\u00f3l is, hogy j\u00f6v\u0151re 4477 milli\u00e1rd forintot biztos\u00edtanak a k\u00f6zszf\u00e9r\u00e1ban dolgoz\u00f3k b\u00e9r\u00e9re, ami 387 milli\u00e1rddal magasabb, mint id\u00e9n, valamint jelent\u0151sen megemelik a k\u00f6zfoglalkoztat\u00e1s keret\u00e9t, 165 milli\u00e1rd forintra a j\u00e1rv\u00e1ny hat\u00e1sainak kezel\u00e9se \u00e9rdek\u00e9ben.\n\n\u00a0\u00a0\u00a0\u00a0A gazdas\u00e1gv\u00e9delmi alapr\u00f3l sz\u00f3lva kiemelte: Magyarorsz\u00e1g eddigi legnagyobb gazdas\u00e1gv\u00e9delmi programj\u00e1t dolgozt\u00e1k ki, \u00edgy 2021-ben 2550 milli\u00e1rdot meghalad\u00f3 forr\u00e1s \u00e1ll rendelkez\u00e9sre a munkahelyek meg\u0151rz\u00e9s\u00e9re, \u00fajak l\u00e9trej\u00f6tt\u00e9nek el\u0151seg\u00edt\u00e9s\u00e9re, a kiemelt \u00e1gazatok meger\u0151s\u00edt\u00e9s\u00e9re, a v\u00e1llalkoz\u00e1sok likvidit\u00e1s\u00e1nak finansz\u00edroz\u00e1s\u00e1ra, a csal\u00e1dok t\u00e1mogat\u00e1s\u00e1ra \u00e9s nyugd\u00edjasok v\u00e9delm\u00e9re.\n\u00a0\u00a0\u00a0\u00a0Hozz\u00e1tette: az eg\u00e9szs\u00e9gbiztos\u00edt\u00e1si \u00e9s j\u00e1rv\u00e1ny elleni v\u00e9dekez\u00e9si alap mintegy 3000 milli\u00e1rd forintos forr\u00e1st tartalmaz a j\u00e1rv\u00e1ny elleni v\u00e9dekez\u00e9sre \u00e9s az eg\u00e9szs\u00e9g\u00fcgyi ell\u00e1t\u00f3rendszer m\u0171k\u00f6dtet\u00e9s\u00e9re. Hozz\u00e1tette: a gy\u00f3gy\u00edt\u00f3-megel\u0151z\u0151 ell\u00e1t\u00e1s finansz\u00edroz\u00e1s\u00e1ra 138 milli\u00e1rdos t\u00f6bbletforr\u00e1s jut, ami biztos\u00edtja az eg\u00e9szs\u00e9g\u00fcgyi szakdolgoz\u00f3k \u00e9s a v\u00e9d\u0151d\u0151k b\u00e9rfejleszt\u00e9s\u00e9t. Elmondta: az Eg\u00e9szs\u00e9ges Budapest Program is folytat\u00f3dik j\u00f6v\u0151re, k\u00f6zel 30 milli\u00e1rd forintb\u00f3l.\n\u00a0\u00a0\u00a0\u00a0Az EU-s forr\u00e1sokr\u00f3l sz\u00f3lva elmondta: a magyar k\u00f6lts\u00e9gvet\u00e9s k\u00e9sz arra, hogy 2021-ben olyan el\u0151finansz\u00edroz\u00e1st hajtson v\u00e9gre, amivel meghitelezi a uni\u00f3s t\u00e1mogat\u00e1sok egy r\u00e9sz\u00e9t.\n\u00a0\u00a0\u00a0\u00a0Az \u00f6nkorm\u00e1nyzatok finansz\u00edroz\u00e1s\u00e1r\u00f3l sz\u00f3l\u00f3 vit\u00e1ra reag\u00e1lva\u00a0varga Mih\u00e1ly\u00a0lesz\u00f6gezte: t\u00f6bb mint 857 milli\u00e1rd forintos forr\u00e1s jut az \u00f6nkorm\u00e1nyzatoknak 2021-ben, ami 16 sz\u00e1zal\u00e9kkal, 118 milli\u00e1rddal t\u00f6bb, mint id\u00e9n. Hitelforr\u00e1s n\u00e9lk\u00fcl az \u00f6nkorm\u00e1nyzatok j\u00f6v\u0151re k\u00f6zel 3000 milli\u00e1rd forinttal gazd\u00e1lkodhatnak - mondta, hozz\u00e1t\u00e9ve, hogy a telep\u00fcl\u00e9sek ipar\u0171z\u00e9si ad\u00f3bev\u00e9telei az elm\u00falt 5 \u00e9vben 50 sz\u00e1zal\u00e9kkal emelkedtek, \u00edgy b\u00edzhatnak abban, hogy ez a j\u00f6v\u0151ben is n\u00f6vekedni fog. Besz\u00e1molt arr\u00f3l is, hogy 200 milli\u00e1rd forint hitelkeretet is biztos\u00edtanak az \u00f6nkorm\u00e1nyzatok sz\u00e1m\u00e1ra beruh\u00e1z\u00e1sokhoz, valamint folytat\u00f3dik a Modern v\u00e1rosok \u00e9s a Magyar falu program, de uni\u00f3s programokb\u00f3l is ford\u00edtanak az \u00f6nkorm\u00e1nyzatok fejleszt\u00e9seire.\n\u00a0\u00a0\u00a0\u00a0Ugyanakkor - jelentette ki a miniszter - a j\u00e1rv\u00e1ny elleni v\u00e9dekez\u00e9s k\u00f6lts\u00e9geib\u0151l mindenkinek ki kell vennie a r\u00e9sz\u00e9t, \u00e9ppen err\u0151l sz\u00f3l az \u00f6nkorm\u00e1nyzatok szolidarit\u00e1si hozz\u00e1j\u00e1rul\u00e1sa: a gazdagabb \u00f6nkorm\u00e1nyzatok fizetnek a szeg\u00e9nyebb telep\u00fcl\u00e9seknek. A h\u00edresztel\u00e9sekkel ellent\u00e9tben ez nem korm\u00e1nyzati elvon\u00e1s, hiszen az elm\u00falt \u00e9vekben is m\u0171k\u00f6d\u00f6tt, ink\u00e1bb az a szokatlan, hogy Budapest vezet\u00e9se ebben a szolidarit\u00e1sban nem k\u00edv\u00e1n r\u00e9szt venni - jegyezte meg.\n\u00a0\u00a0\u00a0\u00a0Varga Mih\u00e1ly\u00a0\u00fagy \u00f6sszegzett: 2021-es k\u00f6lts\u00e9gvet\u00e9s azt mutatja, hogy a korm\u00e1ny a gazdas\u00e1gi kr\u00edzishelyzetet nem megszor\u00edt\u00e1ssal, hanem seg\u00edts\u00e9gny\u00fajt\u00e1ssal kezeli.\n\nMTI 2020. j\u00fanius 10.\n\n"}]