[{"date": "2020-06-24 10:08", "url": "https://koronavirus.gov.hu/cikkek/fekete-peter-haromezer-muvesz-kapott-gazsieloleget", "h1": "Fekete P\u00e9ter: h\u00e1romezer m\u0171v\u00e9sz kapott g\u00e1zsiel\u0151leget", "body": "\nA koronav\u00edrus-j\u00e1rv\u00e1ny miatt bev\u00e9tel n\u00e9lk\u00fcl maradt mintegy h\u00e1romezer m\u0171v\u00e9sz kapott g\u00e1zsiel\u0151leget, egyenk\u00e9nt 300-300 ezer forintot a korm\u00e1nyt\u00f3l. A K\u00f6sz\u00f6nj\u00fck, Magyarorsz\u00e1g! program r\u00e9sztvev\u0151inek el\u0151ad\u00e1ssorozata m\u00e1r el is kezd\u0151d\u00f6tt - mondta Fekete P\u00e9ter, az Emberi Er\u0151forr\u00e1sok Miniszt\u00e9rium\u00e1nak kult\u00far\u00e1\u00e9rt felel\u0151s \u00e1llamtitk\u00e1ra az M1 aktu\u00e1lis csatorna szerdai m\u0171sor\u00e1ban.\n\n\n\"Egymilli\u00e1rd forintot siker\u00fclt a c\u00e9lra \u00e1tcsoportos\u00edtani a kultur\u00e1lis \u00e1gazatban. A g\u00e1zsiel\u0151leget a nemzeti int\u00e9zm\u00e9nyeinken, \u00edgy a Nemzeti Sz\u00ednh\u00e1zon, a Hagyom\u00e1nyok H\u00e1z\u00e1n, a Pet\u0151fi Irodalmi M\u00fazeumon kereszt\u00fcl osztottuk ki a m\u0171v\u00e9szeknek\" - eml\u00e9keztetett Fekete P\u00e9ter.\n\u00a0\u00a0\u00a0\u00a0Az \u00e1llamtitk\u00e1r kifejtette: seg\u00e9lyt osztani nem akartak, ink\u00e1bb el\u0151leget fizettek a m\u0171v\u00e9szeknek, \u00e9s azt k\u00e9rt\u00e9k t\u0151l\u00fck, hogy a vesz\u00e9ly elm\u00falt\u00e1val produkci\u00f3ikkal szolg\u00e1ltass\u00e1k vissza azt. A K\u00f6sz\u00f6nj\u00fck, Magyarorsz\u00e1g! programban r\u00e9sztvev\u0151k, a k\u00f6nny\u0171zen\u00e9szekt\u0151l a n\u00e9pt\u00e1ncosokig v\u00e1llalt\u00e1k, hogy elmennek fell\u00e9pni k\u00f6nyvt\u00e1rakba, szabadt\u00e9ri sz\u00ednh\u00e1zakba, illetve m\u00e1s kultur\u00e1lis helysz\u00ednekre.\n\u00a0\u00a0\u00a0\u00a0\"K\u00e9sz\u00fclt egy adatb\u00e1zis, amely az Orsz\u00e1gos Sz\u00ednh\u00e1zt\u00f6rt\u00e9neti M\u00fazeum honlapj\u00e1n tal\u00e1lhat\u00f3, \u00e9s ahonnan a kultur\u00e1lis szervez\u0151k felk\u00e9rhetnek m\u0171v\u00e9szeket. Most van t\u00edzezer fell\u00e9p\u00e9si lehet\u0151s\u00e9g\u00fcnk, amellyel j\u00f3l kell s\u00e1f\u00e1rkodnunk. Az elk\u00f6vetkez\u0151 id\u0151szakban kis k\u00f6z\u00f6ss\u00e9gi rendezv\u00e9nyek \u00e9s nagy g\u00e1l\u00e1k fognak megval\u00f3sulni\" - tette hozz\u00e1 Fekete P\u00e9ter.\n\u00a0\u00a0\u00a0\u00a0Az \u00e1llamtitk\u00e1r kiemelte: a karant\u00e9nid\u0151szakban az eg\u00e9szs\u00e9g\u00fcgyi \u00e9s rendv\u00e9delmi dolgoz\u00f3k ut\u00e1n online k\u00f6zz\u00e9tett dalaikkal, el\u0151ad\u00e1saikkal tal\u00e1n a kultur\u00e1lis \u00e1gazatban tev\u00e9kenyked\u0151k tett\u00e9k a legt\u00f6bbet annak \u00e9rdek\u00e9ben, hogy az emberek lelki egyens\u00falya \u00e9s harm\u00f3ni\u00e1ja megmaradjon. Megjegyezte, hogy a bev\u00e9telkies\u00e9s a leg\u00e9rz\u00e9kenyebben a szabad\u00fasz\u00f3, f\u00fcggetlen m\u0171v\u00e9szeket \u00e9rintette.\n\u00a0\u00a0\u00a0\u00a0Mint elhangzott, folytat\u00f3dik a pand\u00e9mia el\u0151tt indult T\u00e9rzene Program is. Fekete P\u00e9ter elmondta: azt szeretn\u00e9k, hogy minden \u00f6tezer f\u0151 feletti telep\u00fcl\u00e9sen heti egy alkalommal felcsend\u00fclj\u00f6n a klasszikus zene a zenepavilonokban, a parkokban, a tereken.\n\nMTI 2020. j\u00fanius 24.\n\n"}]