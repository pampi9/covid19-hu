[{"date": "2020-06-08 12:36", "url": "https://koronavirus.gov.hu/cikkek/operativ-torzs-megszunt-az-ellenorzes-az-osztrak-es-szlovak-hataron", "h1": "Operat\u00edv t\u00f6rzs: megsz\u0171nt az ellen\u0151rz\u00e9s az osztr\u00e1k \u00e9s a szlov\u00e1k hat\u00e1ron", "body": "\nMegsz\u0171nt az ellen\u0151rz\u00e9s a magyar-osztr\u00e1k \u00e9s a magyar-szlov\u00e1k hat\u00e1r\u00e1tkel\u0151helyeken \u00e9s hat\u00e1r\u00e1tl\u00e9p\u00e9si pontokon - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa online sajt\u00f3t\u00e1j\u00e9koztat\u00f3n h\u00e9tf\u0151n.\n\n\nKiss R\u00f3bert rend\u0151r alezredes elmondta, a p\u00e9ntekt\u0151l hat\u00e1lyos int\u00e9zked\u00e9s \u00e9rtelm\u00e9ben az utaz\u00f3kat csak Magyarorsz\u00e1g ter\u00fclet\u00e9n bel\u00fcl, \"m\u00e9lys\u00e9gben\" ellen\u0151rzi a rend\u0151rs\u00e9g.\nA magyar-szlov\u00e9n hat\u00e1r\u00e1tkel\u0151helyek k\u00f6z\u00fcl R\u00e9dicsn\u00e9l a nemzetk\u00f6zi tranzit- \u00e9s szem\u00e9lyforgalomban, a Tornyiszenmikl\u00f3s-M70-es aut\u00f3p\u00e1lya-\u00e1tkel\u0151n\u00e9l tranzit- \u00e9s szem\u00e9lyforgalomban, illetve a tornyiszentmikl\u00f3si k\u00f6z\u00fati hat\u00e1r\u00e1llom\u00e1son a szem\u00e9lyforgalomban tov\u00e1bbra is marad a hat\u00e1rellen\u0151rz\u00e9s.\nAz alezredes hozz\u00e1tette, hogy m\u00e1rcius 17. \u00f3ta a magyar-szlov\u00e1k hat\u00e1ron t\u00f6bb mint 590 ezer embert \u00e9s 155 ezer teherg\u00e9pkocsit l\u00e9ptettek \u00e1t a nemzetk\u00f6zi tranzitforgalomban. A magyar-osztr\u00e1k viszonylatban a megnyitott hat\u00e1r\u00e1tkel\u0151helyeken m\u00e1rcius 12. \u00f3ta 1 milli\u00f3 40 ezer \u00e1tl\u00e9ptet\u00e9s t\u00f6rt\u00e9nt. Hatvanh\u00e9tezer teherg\u00e9pkocsi bel\u00e9ptet\u00e9s\u00e9t biztos\u00edtott\u00e1k nemzetk\u00f6zi tranzitc\u00e9llal.\u00a0\u00a0\nKiss R\u00f3bert az operat\u00edv t\u00f6rzs nev\u00e9ben megk\u00f6sz\u00f6nte a rend\u0151rs\u00e9g, valamint a hat\u00e1r\u0151rizetben szerepet v\u00e1llal\u00f3 honv\u00e9ds\u00e9g prec\u00edz szolg\u00e1latell\u00e1t\u00e1s\u00e1t.\nAz operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa elmondta azt is, hogy vas\u00e1rnap reggel \u00f3ta hat\u00e1lyos az a korm\u00e1nyrendelet, amely szerint hat\u00f3s\u00e1gi h\u00e1zi karant\u00e9n elrendel\u00e9se n\u00e9lk\u00fcl l\u00e9phetnek be Magyarorsz\u00e1gra a n\u00e9met, osztr\u00e1k, cseh \u00e9s szlov\u00e1k \u00e1llampolg\u00e1rok, valamint az ezekb\u0151l az orsz\u00e1gokb\u00f3l \u00e9rkez\u0151 magyarok. Hozz\u00e1tette: a magyar \u00e1llampolg\u00e1rral azonos meg\u00edt\u00e9l\u00e9s al\u00e1 esik az Eur\u00f3pai Gazdas\u00e1gi T\u00e9rs\u00e9g minden olyan \u00e1llampolg\u00e1ra, aki \u00e1lland\u00f3 magyarorsz\u00e1gi tart\u00f3zkod\u00e1sra jogosult, \u00e9s ezt \u00e1lland\u00f3 tart\u00f3zkod\u00e1si k\u00e1rty\u00e1val igazolja.\nElmondta: 2309-re n\u0151tt a hat\u00f3s\u00e1gi h\u00e1zi karant\u00e9n elektronikus ellen\u0151rz\u00e9s\u00e9t szolg\u00e1l\u00f3 mobiltelefonos alkalmaz\u00e1sra regisztr\u00e1l\u00f3k sz\u00e1ma, \u00edgy most 798 akt\u00edv felhaszn\u00e1l\u00f3ja van az alkalmaz\u00e1snak. Vas\u00e1rnap 555 hat\u00f3s\u00e1gi h\u00e1zi karant\u00e9nt rendeltek el, jelenleg 9665 van \u00e9rv\u00e9nyben.\nSz\u00f3lt arr\u00f3l is, hogy 426-ra emelkedett a j\u00e1rv\u00e1ny\u00fcggyel \u00f6sszef\u00fcgg\u00e9sben elrendelt b\u00fcntet\u0151elj\u00e1r\u00e1sok sz\u00e1ma: 124-et r\u00e9mh\u00edrterjeszt\u00e9s, 29-et k\u00f6zvesz\u00e9llyel fenyeget\u00e9s, 129-et csal\u00e1s \u00e9s 22-t j\u00e1rv\u00e1ny\u00fcgyi szab\u00e1lyszeg\u00e9s miatt ind\u00edtottak, \u00e9s \u00f6sszesen 80 gyan\u00fas\u00edtottat hallgattak ki.\nA falunapokra vonatkoz\u00f3 szab\u00e1lyok enyh\u00edt\u00e9s\u00e9vel kapcsolatos k\u00e9rd\u00e9sre v\u00e1laszolva az alezredes elmondta: a j\u00e1rv\u00e1ny elleni v\u00e9dekez\u00e9s m\u00e1sodik szakasz\u00e1ban is elemzi, \u00e9rt\u00e9keli a j\u00e1rv\u00e1ny\u00fcgyi adatokat az operat\u00edv t\u00f6rzs, a c\u00e9l tov\u00e1bbra is az, hogy meghat\u00e1rozott rendben, fokozatosan sz\u00fcntess\u00e9k meg a korl\u00e1toz\u00e1sokat.\nHa a j\u00e1rv\u00e1ny\u00fcgyi adatok azt mutatj\u00e1k, hogy tov\u00e1bbi enyh\u00edt\u00e9sek bevezet\u00e9se indokolt, akkor az operat\u00edv t\u00f6rzs a sz\u00fcks\u00e9ges id\u0151ben meghozza a sz\u00fcks\u00e9ges int\u00e9zked\u00e9seket - tette hozz\u00e1.\n\n\nMTI 2020. j\u00fanius 8.\n\n"}]