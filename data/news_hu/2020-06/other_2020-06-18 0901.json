[{"date": "2020-06-18 09:01", "url": "https://koronavirus.gov.hu/cikkek/maruzsa-jo-dontes-volt-megtartani-az-erettsegit", "h1": "Maruzsa: j\u00f3 d\u00f6nt\u00e9s volt megtartani az \u00e9retts\u00e9git", "body": "\nJ\u00f3 d\u00f6nt\u00e9snek bizonyult az \u00e9retts\u00e9gi megtart\u00e1sa a j\u00e1rv\u00e1nyhelyzetben, hiszen v\u00e9g\u00fcl egyetlen megbeteged\u00e9st sem regisztr\u00e1ltak a vizsg\u00e1z\u00f3 di\u00e1kok k\u00f6z\u00f6tt - mondta a k\u00f6znevel\u00e9si \u00e1llamtitk\u00e1r cs\u00fct\u00f6rt\u00f6k\u00f6n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\nMaruzsa Zolt\u00e1n hangs\u00falyozta, Magyarorsz\u00e1gon egyetlen napra sem \u00e1llt le az oktat\u00e1s a koronav\u00edrus-j\u00e1rv\u00e1ny miatt, \u00e9s mivel siker\u00fclt megszervezni az \u00e9retts\u00e9giket is, a fels\u0151oktat\u00e1si felv\u00e9telit is meg lehetett tartani.\nSikeresen z\u00e1rt\u00e1k a tan\u00e9vet, amelyet nem kellett sem r\u00f6vid\u00edteni, sem hosszabb\u00edtani - emelte ki.\nNagyon k\u00e9sz\u00fclnek - p\u00e9ld\u00e1ul t\u00e1j\u00e9koztat\u00f3 anyagokkal, tov\u00e1bbk\u00e9pz\u00e9sekkel - az \u0151szi id\u0151szakra, hogy a v\u00e1ratlan helyzeteket is kezelni tudj\u00e1k. Ugyanakkor optimist\u00e1k, mert a j\u00e1rv\u00e1nyhelyzet jelent\u0151sen javult, ez\u00e9rt arra sz\u00e1m\u00edtanak, hogy egy \"hagyom\u00e1nyos\" tan\u00e9v kezd\u0151dhet el - fogalmazott.\nElmondta azt is, hogy eddig 61 tank\u00f6nyvet dolgoztak \u00e1t az \u00faj Nemzeti alaptanterv alapj\u00e1n; az oktat\u00e1si int\u00e9zm\u00e9nyek ezeket m\u00e1r megtekinthetik, \u00e9s m\u00f3dos\u00edthatj\u00e1k rendel\u00e9seiket. J\u00faliusban mintegy 13 milli\u00f3 tank\u00f6nyvet kell legy\u00e1rtani, ezeket augusztusban sz\u00e1ll\u00edtj\u00e1k majd ki.\n\n\nMTI 2020. j\u00fanius 18.\n\n"}]