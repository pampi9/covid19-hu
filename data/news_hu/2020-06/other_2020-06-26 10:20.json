[{"date": "2020-06-26 10:20", "url": "https://koronavirus.gov.hu/cikkek/nyaron-ingyen-utazhatnak-vonaton-az-iskolas-csoportok", "h1": "Ny\u00e1ron is ingyen utazhatnak vonaton az iskol\u00e1s csoportok", "body": "\nNy\u00e1rra is kiterjesztik az \u00e1ltal\u00e1nos \u00e9s k\u00f6z\u00e9piskolai csoportok tan\u00edt\u00e1si id\u0151ben biztos\u00edtott d\u00edjmentes vas\u00fati utaz\u00e1si lehet\u0151s\u00e9g\u00e9t, mert a koronav\u00edrus-j\u00e1rv\u00e1ny miatt elmaradtak az oszt\u00e1lykir\u00e1ndul\u00e1sok, tanulm\u00e1nyi kir\u00e1ndul\u00e1sok - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium p\u00e9nteken az MTI-vel.\n\n\nA k\u00f6zlem\u00e9ny szerint a d\u00edjmentes vas\u00fati utaz\u00e1s az \u00e1ltal\u00e1nos iskol\u00e1k, k\u00f6z\u00e9pfok\u00fa iskol\u00e1k \u00e9s gy\u00f3gypedag\u00f3giai, kondukt\u00edv pedag\u00f3giai nevel\u00e9si-oktat\u00e1si int\u00e9zm\u00e9nyek nappali iskolai oktat\u00e1sban r\u00e9szt vev\u0151 tanul\u00f3i, \u00e9s minden t\u00edzedik di\u00e1k ut\u00e1n egy k\u00eds\u00e9r\u0151nek biztos\u00edthat\u00f3 az iskola \u00e1ltal szervezett csoportos utaz\u00e1skor.\n\u00a0\u00a0\u00a0\u00a0Mivel a lehet\u0151s\u00e9g c\u00e9lja a nemzeti \u00e9s egyetemes kultur\u00e1lis \u00f6r\u00f6ks\u00e9g javainak megismertet\u00e9se, az ingyenes vonatoz\u00e1s a hat\u00e1rozatban t\u00e9telesen felsorolt \u00fati c\u00e9lok felkeres\u00e9se eset\u00e9n j\u00e1r - tett\u00e9k hozz\u00e1.\n\u00a0\u00a0\u00a0\u00a0A miniszt\u00e9rium a rendk\u00edv\u00fcli helyzetre tekintettel elrendelte, hogy a vas\u00fatt\u00e1rsas\u00e1gok h\u00e9tf\u0151t\u0151l augusztus v\u00e9g\u00e9ig biztos\u00edts\u00e1k az ingyenes utaz\u00e1st az iskolai csoportoknak a rendeletben felsorolt helysz\u00ednekre. A kedvezm\u00e9nnyel az orsz\u00e1gos m\u00fazeumokat \u00e9s tagint\u00e9zm\u00e9nyeiket, t\u00f6bb mint harminc nemzeti \u00e9s t\u00f6rt\u00e9nelmi eml\u00e9khelyet, m\u0171eml\u00e9ket lehet megl\u00e1togatni - olvashat\u00f3 a k\u00f6zlem\u00e9nyben.\n\n\nMTI 2020. j\u00fanius 26.\n\n"}]