[{"date": "2020-06-12 12:08", "url": "https://koronavirus.gov.hu/cikkek/kormany-beruhazasok-tamogatasaval-hozza-helyzetbe-magyar-vallalatokat", "h1": "A korm\u00e1ny a beruh\u00e1z\u00e1sok t\u00e1mogat\u00e1s\u00e1val hozza helyzetbe a magyar v\u00e1llalatokat", "body": "\nA korm\u00e1ny a beruh\u00e1z\u00e1sok t\u00e1mogat\u00e1s\u00e1val hozza helyzetbe a hazai v\u00e1llalatokat, hogy az \u00faj vil\u00e1ggazdas\u00e1gi korszakban a lehet\u0151 legjobb startpoz\u00edci\u00f3b\u00f3l vehess\u00e9k fel a versenyt - jelentette ki a k\u00fclgazdas\u00e1gi \u00e9s k\u00fcl\u00fcgyminiszter Budapesten, a versenyk\u00e9pess\u00e9gi program t\u00e1mogat\u00f3 okiratainak \u00e1tad\u00e1s\u00e1n.\n\n\u00a0\u00a0\u00a0\u00a0Szijj\u00e1rt\u00f3 P\u00e9ter hangs\u00falyozta, gazdas\u00e1gi n\u00f6veked\u00e9s csak teljes\u00edtm\u00e9nyb\u0151l \u00e1ll el\u0151, a teljes\u00edtm\u00e9ny pedig munk\u00e1val j\u00f6n l\u00e9tre, ez\u00e9rt a munk\u00e1t \u00e9s a munkahelyeket kell els\u0151sorban az \u00e1llamnak t\u00e1mogatnia.\n\u00a0\u00a0\u00a0\u00a0Mivel munkahelyek nem j\u00f6nnek l\u00e9tre beruh\u00e1z\u00e1sok n\u00e9lk\u00fcl, ez\u00e9rt a hat\u00e9kony gazdas\u00e1gpolitika \u00e9s a hat\u00e9kony v\u00e1ls\u00e1gkezel\u00e9s k\u00f6z\u00e9ppontj\u00e1ba a beruh\u00e1z\u00f3 v\u00e1llalatok t\u00e1mogat\u00e1s\u00e1t kell helyezni - fejtette ki. Hozz\u00e1tette, hogy a korm\u00e1ny 2010 \u00f3ta ezt a gazdas\u00e1gfiloz\u00f3fi\u00e1t k\u00f6veti.\n\u00a0\u00a0\u00a0\u00a0A versenyk\u00e9pess\u00e9g-n\u00f6vel\u0151 t\u00e1mogat\u00e1si program keret\u00e9ben 806 v\u00e1llalat kap t\u00e1mogat\u00e1st, a c\u00e9gek 377 milli\u00e1rd forintnyi beruh\u00e1z\u00e1s v\u00e9grehajt\u00e1s\u00e1t v\u00e1llalt\u00e1k, a korm\u00e1ny ehhez 169 milli\u00e1rd forinttal j\u00e1rul hozz\u00e1 - k\u00f6z\u00f6lte.\n\u00a0\u00a0\u00a0\u00a0Szijj\u00e1rt\u00f3 P\u00e9ter elmondta azt is, hogy a program sikere miatt hamarosan d\u00f6ntenek annak esetleges folytat\u00e1s\u00e1r\u00f3l.\n\u00a0\u00a0\u00a0\u00a0A miniszter kiemelte, fontos szakaszhat\u00e1rhoz \u00e9rkezett a koronav\u00edrus-j\u00e1rv\u00e1ny elleni v\u00e9dekez\u00e9s, a k\u00f6vetkez\u0151 id\u0151szakban az emberi \u00e9let \u00e9s eg\u00e9szs\u00e9g v\u00e9delm\u00e9t szolg\u00e1l\u00f3 int\u00e9zked\u00e9sek mellett a gazdas\u00e1gv\u00e9delmi akci\u00f3terv v\u00e9grehajt\u00e1s\u00e1ra koncentr\u00e1l a korm\u00e1ny. Eml\u00e9keztetett: az akci\u00f3terv c\u00e9lja, hogy p\u00f3toljanak minden munkahelyet, amely a j\u00e1rv\u00e1ny miatt megsz\u0171nt, \u00e9s megv\u00e9djenek minden munkahelyet, amelyet a j\u00e1rv\u00e1ny hat\u00e1sai vesz\u00e9lybe sodornak.\n\u00a0\u00a0\u00a0\u00a0A magyar gazdas\u00e1g nyitott, a magyar v\u00e1llalatok nemzetk\u00f6zi piaci versenyben vesznek r\u00e9szt, ez\u00e9rt a vil\u00e1ggazdas\u00e1g negat\u00edv tendenci\u00e1i a magyar gazdas\u00e1gra is hat\u00e1ssal vannak, de a negat\u00edv folyamatokat a saj\u00e1t el\u0151ny\u00fcnkre kell ford\u00edtani - fogalmazott a miniszter.\n\u00a0\u00a0\u00a0\u00a0Mint mondta, 2010 ut\u00e1n a jelenlegin\u00e9l j\u00f3val gyeng\u00e9bb \u00e1llapotban l\u00e9v\u0151 magyar gazdas\u00e1gnak is siker\u00fclt a maga jav\u00e1ra ford\u00edtania a vil\u00e1ggazdas\u00e1gi kih\u00edv\u00e1sokat, \u00edgy most, amikor egy ereje telj\u00e9ben l\u00e9v\u0151 magyar gazdas\u00e1g szembes\u00fcl a kih\u00edv\u00e1sokkal, sokkal nagyobb es\u00e9ly van erre.\n\u00a0\u00a0\u00a0\u00a0P\u00e9nteken \u00fajabb h\u00e1rom c\u00e9g vehetett \u00e1t t\u00e1mogat\u00f3 okiratot a K\u00fclgazdas\u00e1gi \u00e9s K\u00fcl\u00fcgyminiszt\u00e9riumban. Szijj\u00e1rt\u00f3 P\u00e9ter a h\u00e1rom v\u00e1llalatr\u00f3l elmondta, \u00f6sszesen 1,65 milli\u00e1rd forintnyi beruh\u00e1z\u00e1st hajtanak v\u00e9gre, ezzel 754 munkahelyet v\u00e9denek meg, \u00e9s ehhez a korm\u00e1nyt\u00f3l 818 milli\u00f3 forint t\u00e1mogat\u00e1st kapnak.\n\u00a0\u00a0\u00a0\nMTI\n\n"}]