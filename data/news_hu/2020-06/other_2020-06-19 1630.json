[{"date": "2020-06-19 16:30", "url": "https://koronavirus.gov.hu/cikkek/emmi-megmarad-az-e-receptek-egyszerusitett-kivaltasi-modja", "h1": "Emmi: megmarad az e-receptek egyszer\u0171s\u00edtett kiv\u00e1lt\u00e1si m\u00f3dja", "body": "\nAz Orsz\u00e1ggy\u0171l\u00e9s d\u00f6nt\u00e9se \u00e9rtelm\u00e9ben a vesz\u00e9lyhelyzet megsz\u0171n\u00e9s\u00e9t k\u00f6vet\u0151en is - id\u0151korl\u00e1t n\u00e9lk\u00fcl - megmarad az e-receptek egyszer\u0171s\u00edtett kiv\u00e1lt\u00e1si m\u00f3dja, amelyhez a beteg taj-sz\u00e1m\u00e1nak megad\u00e1sa mellett a kiv\u00e1lt\u00f3 szem\u00e9lyazonoss\u00e1g\u00e1nak hitelt \u00e9rdeml\u0151 igazol\u00e1s\u00e1ra van sz\u00fcks\u00e9g - k\u00f6z\u00f6lte az Emberi Er\u0151forr\u00e1sok Miniszt\u00e9rium (Emmi) p\u00e9nteken az MTI-vel.\n\nA k\u00f6zlem\u00e9ny szerint a telemedicin\u00e1lis ell\u00e1t\u00e1sok lehet\u0151s\u00e9ge is megmarad a vesz\u00e9lyhelyzet ut\u00e1n is, \u00edgy az ell\u00e1t\u00e1s saj\u00e1toss\u00e1gait \u00e9s orvosszakmai indokolts\u00e1g\u00e1t figyelembe v\u00e9ve tov\u00e1bbra is lehet\u00a0\u00a0a beteg t\u00e1voll\u00e9t\u00e9ben el\u0151sz\u0171r\u00e9st v\u00e9gezni, diagn\u00f3zist vagy ter\u00e1pi\u00e1s javaslatot fel\u00e1ll\u00edtani, t\u00e1vmonitoringot folytatni, gy\u00f3gyszert rendelni, vagy v\u00e9d\u0151n\u0151i gondoz\u00e1st ell\u00e1tni t\u00e1vmonitoring eszk\u00f6z\u00f6kkel \u00e9s egy\u00e9b infokommunik\u00e1ci\u00f3s technol\u00f3gi\u00e1k r\u00e9v\u00e9n hozz\u00e1f\u00e9rhet\u0151 inform\u00e1ci\u00f3k alapj\u00e1n.\n\u00a0\u00a0\u00a0\u00a0Kit\u00e9rtek arra is: az Orsz\u00e1ggy\u0171l\u00e9s elfogadta a vesz\u00e9lyhelyzet megsz\u0171n\u00e9s\u00e9t k\u00f6vet\u0151 id\u0151szakra vonatkoz\u00f3 speci\u00e1lis jogszab\u00e1lyi rendelkez\u00e9seket. Ezek k\u00f6z\u00f6tt t\u00f6bb az eg\u00e9szs\u00e9g\u00fcgyi ell\u00e1t\u00e1st \u00e9rint\u0151 v\u00e1ltoz\u00e1s, az Eg\u00e9szs\u00e9g\u00fcgyi Szolg\u00e1ltat\u00e1si T\u00e9r (EESZT) kor\u00e1bbi szab\u00e1lyoz\u00e1s\u00e1t m\u00f3dos\u00edtja. \u00cdgy a telemedicin\u00e1s ell\u00e1t\u00e1s az EESZT-ben r\u00f6gz\u00edtett ell\u00e1t\u00e1si esem\u00e9nyk\u00e9nt jelenik meg.\n\u00a0\u00a0\u00a0\u00a0A most elfogadott szab\u00e1lyoz\u00e1s a vesz\u00e9lyhelyzet megsz\u0171n\u00e9s\u00e9t k\u00f6vet\u0151 90 napig van \u00e9rv\u00e9nyben, azonban felhatalmaz\u00f3 rendelkez\u00e9s biztos\u00edtja a korm\u00e1nynak annak lehet\u0151s\u00e9g\u00e9t, hogy sz\u00fcks\u00e9g szerint rendeletben szab\u00e1lyozza a telemedicin\u00e1lis ell\u00e1t\u00e1sok felt\u00e9teleit - \u00e1ll a k\u00f6zlem\u00e9nyben.\n\n\n\nMTI 2020. j\u00fanius 19.\n\n"}]