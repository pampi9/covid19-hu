[{"date": "2020-06-16 13:07", "url": "https://koronavirus.gov.hu/cikkek/orszagos-tisztifoorvos-rendkivul-fontos-jarvanyugyi-eberseg-fenntartasa", "h1": "Orsz\u00e1gos tisztif\u0151orvos: rendk\u00edv\u00fcl fontos a j\u00e1rv\u00e1ny\u00fcgyi \u00e9bers\u00e9g fenntart\u00e1sa", "body": "\nRendk\u00edv\u00fcl fontosnak nevezte az orsz\u00e1gos tisztif\u0151orvos a \"j\u00e1rv\u00e1ny\u00fcgyi \u00e9bers\u00e9g\" fenntart\u00e1s\u00e1t a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia \u00fagy fogalmazott: a j\u00e1rv\u00e1ny \"rendk\u00edv\u00fcl kedvez\u0151en alakult Magyarorsz\u00e1gon, ugyanakkor nem szabad elfelejten\u00fcnk egy pillanatra sem, hogy a pand\u00e9mia zajlik a vil\u00e1gban, sz\u00e1mos orsz\u00e1gban m\u00e9g jelent\u0151sen emelkedik a fert\u0151z\u00f6ttek\" \u00e9s a halottak sz\u00e1ma, \"ez\u00e9rt a j\u00e1rv\u00e1ny\u00fcgyi k\u00e9sz\u00fclts\u00e9get, \u00e9bers\u00e9get v\u00e1ltozatlanul fenn kell tartanunk\"; nem lehet tudni, hogyan alakul a k\u00f6rnyez\u0151 orsz\u00e1gok \u00e9s az eg\u00e9sz vil\u00e1g j\u00e1rv\u00e1ny\u00fcgyi helyzete, \u00e9s a v\u00edrus m\u00e9g Magyarorsz\u00e1gon is jelen van.\n\u00a0\u00a0\u00a0\u00a0A tisztif\u0151orvos rendk\u00edv\u00fcli j\u00f3 h\u00edrnek nevezte azt, hogy az elm\u00falt napon mind\u00f6ssze eggyel n\u0151tt a fert\u0151z\u00f6ttek sz\u00e1ma, \u00f6sszess\u00e9g\u00e9ben pedig k\u00e9t \u00e9s f\u00e9lszer annyian gy\u00f3gyultak meg, mint amennyi akt\u00edv fert\u0151z\u00f6ttet tartanak nyilv\u00e1n az orsz\u00e1gban. Elmondta, eddig 2516-an gy\u00f3gyultak ki a fert\u0151z\u00e9sb\u0151l, k\u00e9t \u00fajabb elhunyttal 565-re emelkedett a v\u00edrus \u00e1ldozatainak sz\u00e1ma. Ezer al\u00e1, 996-ra cs\u00f6kkent az akt\u00edv fert\u0151z\u00f6ttek sz\u00e1ma, 255-en vannak k\u00f3rh\u00e1zban, 17 beteget pedig l\u00e9legeztet\u0151g\u00e9pre kapcsolva \u00e1polnak.\n\u00a0\u00a0\u00a0\u00a0Gyakorlatilag lezajlott a j\u00e1rv\u00e1ny els\u0151 hull\u00e1ma Magyarorsz\u00e1gon, a j\u00e1rv\u00e1ny\u00fcgyi ar\u00e1nyok az elm\u00falt napokban nem v\u00e1ltoztak jelent\u0151sen - \u00e9rt\u00e9kelt M\u00fcller Cec\u00edlia.\n\u00a0\u00a0\u00a0\u00a0Sz\u00f3lt arr\u00f3l is: a ny\u00e1ri sz\u00fcnetben sok sz\u00fcl\u0151nek okoz gondot gyermekeik elhelyez\u00e9se, ez\u00e9rt c\u00e9lszer\u0171 a csal\u00e1dnak erre tervet k\u00e9sz\u00edtenie. Ha a nagysz\u00fcl\u0151nek nincs olyan betegs\u00e9ge, ami miatt a k\u00fcl\u00f6n\u00f6sen magas kock\u00e1zat\u00faak csoportj\u00e1ba tartozna \u00e9s a gyermekek eg\u00e9szs\u00e9gesek, akkor vigy\u00e1zhatnak a nagysz\u00fcl\u0151k r\u00e1juk.\n\u00a0\u00a0\u00a0\u00a0A t\u00e1borokat \u00e9rintve arr\u00f3l besz\u00e9lt, a ny\u00e1r szok\u00e1sos \"kih\u00edv\u00e1sai\" mellett a t\u00e1boroztat\u00e1sn\u00e1l fontos fokozottan \u00fcgyelni a gyerekek szem\u00e9lyi higi\u00e9n\u00e9j\u00e9re \u00e9s a balesetvesz\u00e9ly megel\u0151z\u00e9s\u00e9re is.\n\u00a0\u00a0\u00a0\u00a0A tisztif\u0151orvos azt k\u00e9rte, aki \u00fagy d\u00f6nt, hogy k\u00fclf\u00f6ldre utazik, mindenk\u00e9ppen alaposan t\u00e1j\u00e9koz\u00f3djon az adott orsz\u00e1gra \u00e9rv\u00e9nyes szab\u00e1lyokr\u00f3l a K\u00fcl\u00fcgyminiszt\u00e9rium vagy az Eg\u00e9szs\u00e9g\u00fcgyi Vil\u00e1gszervezet (WHO) honlapj\u00e1n, \u00e9s k\u00f6ss\u00f6n biztos\u00edt\u00e1st. Tr\u00f3pusi megbeteged\u00e9sek \u00e1ltal \u00e9rintett orsz\u00e1gok felkeres\u00e9se el\u0151tt \u00e9rdemes a Nemzeti N\u00e9peg\u00e9szs\u00e9g\u00fcgyi K\u00f6zpont nemzetk\u00f6zi olt\u00f3k\u00f6zpontj\u00e1n\u00e1l t\u00e1j\u00e9koz\u00f3dni \u00e9s beszerezni a megfelel\u0151 v\u00e9d\u0151olt\u00e1sokat - tette hozz\u00e1.\n\u00a0\u00a0\u00a0\u00a0K\u00e9rd\u00e9sre v\u00e1laszolva M\u00fcller Cec\u00edlia elmondta, hogy a koronav\u00edrus - hasonl\u00f3an az influenzav\u00edrushoz - nagyfok\u00fa mut\u00e1ci\u00f3ra k\u00e9pes, a kutat\u00f3k Magyarorsz\u00e1gon is t\u00f6bbf\u00e9le koronav\u00edrust azonos\u00edtottak m\u00e1r.\n\nMTI\n\n"}]