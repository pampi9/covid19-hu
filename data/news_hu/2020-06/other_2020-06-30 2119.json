[{"date": "2020-06-30 21:19", "url": "https://koronavirus.gov.hu/cikkek/menczer-kiemelten-fontos-hogy-minel-tobben-vegyunk-reszt-nemzeti-konzultacioban", "h1": "Menczer: kiemelten fontos, hogy min\u00e9l t\u00f6bben vegy\u00fcnk r\u00e9szt a nemzeti konzult\u00e1ci\u00f3ban", "body": "\nA korm\u00e1ny rendszeresen kik\u00e9ri a magyar emberek v\u00e9lem\u00e9ny\u00e9t sorsford\u00edt\u00f3 k\u00e9rd\u00e9sekkel kapcsolatban, \u00edgy t\u00f6rt\u00e9nik ez most is - k\u00f6z\u00f6lte Menczer Tam\u00e1s, a K\u00fclgazdas\u00e1gi \u00e9s K\u00fcl\u00fcgyminiszt\u00e9rium (KKM) \u00e1llamtitk\u00e1ra kedden sajt\u00f3t\u00e1j\u00e9koztat\u00f3n, Budapesten.\n\n\nAz \u00e1llamtitk\u00e1r hangs\u00falyozta: a korm\u00e1ny egyet\u00e9rt\u00e9si pontokat akar l\u00e9trehozni, \u00e9s ehhez l\u00e1tni kell, hogy a magyar emberek mit gondolnak a v\u00edrus elleni v\u00e9dekez\u00e9sr\u0151l, mivel \u00e9rtenek egyet, mit t\u00e1mogatnak.\n\u00a0\u00a0\u00a0\u00a0Menczer\u00a0Tam\u00e1s eml\u00e9keztetett: eg\u00e9sz Eur\u00f3pa kiszolg\u00e1ltatott volt a v\u00e9d\u0151felszerel\u00e9sekkel kapcsolatban, mindenki K\u00edn\u00e1ban \u00e1llt sorban. T\u00f6bb nyugati orsz\u00e1gban nem volt el\u00e9g l\u00e9legeztet\u0151g\u00e9p, \u00edgy az orvosoknak kellett eld\u00f6nteni\u00fck, kinek jut, \u00e9s kinek nem, ki \u00e9lhet, \u00e9s kinek kell meghalnia. Ezt Magyarorsz\u00e1g mindenk\u00e9ppen el akarta ker\u00fclni. A l\u00e9legeztet\u0151g\u00e9pek\u00e9rt elk\u00e9peszt\u0151 verseny folyt, ebben a versenyben Magyarorsz\u00e1g helyt \u00e1llt.\n\u00a0\u00a0\u00a0\u00a0Az \u00e1llamtitk\u00e1r szerint a baloldalnak val\u00f3j\u00e1ban nem a l\u00e9legeztet\u0151g\u00e9pek, nem az ember\u00e9let megment\u00e9se a fontos, hanem a hatalom megszerz\u00e9se, hiszen b\u00e1r kor\u00e1bban rengetegszer k\u00f6vetelte a l\u00e9legeztet\u0151g\u00e9pek v\u00e1s\u00e1rl\u00e1s\u00e1t, most t\u00e1madja a beszerz\u00e9st. \"Ez szerintem a rendszerv\u00e1lt\u00e1s \u00f3ta zajl\u00f3 magyar politika egyik legembertelenebb, ha nem a legembertelenebb, legaljasabb akci\u00f3ja\" - mondta\u00a0Menczer\u00a0Tam\u00e1s.\n\u00a0\u00a0\u00a0\u00a0Az operat\u00edv t\u00f6rzs \u00e9s a korm\u00e1ny \u00e1ll\u00e1spontja az, hogy Magyarorsz\u00e1g nem ker\u00fclhet kiszolg\u00e1ltatott helyzetbe \u00e9letment\u0151 berendez\u00e9ssel kapcsolatban. Ebben ny\u00fajt seg\u00edts\u00e9get az eg\u00e9szs\u00e9g\u00fcgyi berendez\u00e9seket gy\u00e1rt\u00f3 v\u00e1ci c\u00e9g, a Celitron, amely jelezte, hogy n\u00e1luk megvan a sz\u00fcks\u00e9ges tud\u00e1s \u00e9s kapacit\u00e1s is arra, hogy l\u00e9legeztet\u0151g\u00e9pet gy\u00e1rtsanak. H\u00fasv\u00e9tkor kezd\u0151d\u00f6tt a k\u00f6z\u00f6s munka, k\u00e9t h\u00f3nap ut\u00e1n fel\u00e1llt a c\u00e9g l\u00e9legeztet\u0151g\u00e9p-gy\u00e1rt\u00f3 kapacit\u00e1sa - f\u0171zte hozz\u00e1.\n\u00a0\u00a0\u00a0\u00a0A Celitron a vil\u00e1g egyik legjobb l\u00e9legeztet\u0151g\u00e9p\u00e9t, a Panther-5 t\u00edpus\u00fat gy\u00e1rtja, amely invaz\u00edv \u00e9s non-invaz\u00edv l\u00e9legeztet\u00e9sre, illetve k\u00fcls\u0151 p\u00e1r\u00e1s\u00edt\u00f3 berendez\u00e9s haszn\u00e1lat\u00e1val magas \u00e1raml\u00e1s\u00fa oxig\u00e9nter\u00e1pi\u00e1ra is alkalmas. Az intenz\u00edv ter\u00e1pi\u00e1s szakma \u00e1ltal megk\u00f6vetelt modern l\u00e9legeztet\u00e9si m\u00f3dokon \u00fczemeltethet\u0151, a l\u00e9legeztet\u00e9shez kapcsol\u00f3d\u00f3 param\u00e9tereket kiterjedten monitorozza, \u00e9s diagnosztikai k\u00e9pess\u00e9gekkel is rendelkezik. Ez azt jelenti, hogy olyan vil\u00e1gsz\u00ednvonal\u00fa l\u00e9legeztet\u0151g\u00e9pet gy\u00e1rtanak V\u00e1con, amely j\u00e1rv\u00e1nyid\u0151szakban, valamint a mindennapos intenz\u00edv ell\u00e1t\u00e1s sor\u00e1n egyar\u00e1nt haszn\u00e1lhat\u00f3 - ismertette az \u00e1llamtitk\u00e1r.\n\u00a0\u00a0\u00a0\u00a0A nemzeti konzult\u00e1ci\u00f3 negyedik k\u00e9rd\u00e9se vonatkozik a hazai gy\u00e1rt\u00f3kapacit\u00e1sok l\u00e9trehoz\u00e1s\u00e1ra, \u00edgy, ha ennek fontoss\u00e1g\u00e1val a magyar emberek egyet\u00e9rtenek, akkor t\u00e1mogass\u00e1k a korm\u00e1nyt - hangs\u00falyozta\u00a0Menczer\u00a0Tam\u00e1s, hozz\u00e1t\u00e9ve, hogy \u00fajabb harcok el\u0151tt \u00e1llunk, hiszen a v\u00edrus nem m\u00falt el, vakcina tov\u00e1bbra sincs, a j\u00e1rv\u00e1ny\u00fcgyi k\u00e9sz\u00fclts\u00e9get fenn kell tartani, valamint a \"Soros-kommand\u00f3\" \u00e9s a hazai baloldal politikai t\u00e1mad\u00e1sai is folytat\u00f3dnak. Kiemelten fontos teh\u00e1t, hogy min\u00e9l t\u00f6bben mondj\u00e1k el a v\u00e9lem\u00e9ny\u00fcket, vegyenek r\u00e9szt a nemzeti konzult\u00e1ci\u00f3ban.\n\u00a0\nMTI 2020. j\u00fanius 30.\n\n"}]