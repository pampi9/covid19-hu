[{"date": "2020-06-16 11:15", "url": "https://koronavirus.gov.hu/cikkek/tobb-mint-tizenharomezer-ceg-palyazott-eddig-munkahelyvedelmi-bertamogatasra", "h1": "T\u00f6bb mint tizenh\u00e1romezer c\u00e9g p\u00e1ly\u00e1zott eddig a munkahelyv\u00e9delmi b\u00e9rt\u00e1mogat\u00e1sra", "body": "\nT\u00f6bb mint tizenh\u00e1romezer c\u00e9g p\u00e1ly\u00e1zott eddig munkahelyv\u00e9delmi b\u00e9rt\u00e1mogat\u00e1sra, amelyet eddig 170 ezer munkav\u00e1llal\u00f3 ut\u00e1n kaptak meg a v\u00e1llalkoz\u00e1sok - mondta az Innov\u00e1ci\u00f3s \u00e9s Technol\u00f3giai Miniszt\u00e9rium foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra kedden F\u00f3ton.\n\nBod\u00f3 S\u00e1ndor a Lizzy Card Pap\u00edripari Kft.-nek meg\u00edt\u00e9lt munkahelyv\u00e9delmi b\u00e9rt\u00e1mogat\u00e1sr\u00f3l sz\u00f3l\u00f3 okirat \u00e1tad\u00e1sakor azt mondta, hogy a korm\u00e1ny tov\u00e1bb er\u0151s\u00edtette a gazdas\u00e1g v\u00e9delm\u00e9t. Az \u00faj munkahelyteremt\u0151 b\u00e9rt\u00e1mogat\u00e1si programban hat h\u00f3nap alatt maximum havi 200 000 forintnyi b\u00e9rt t\u00e9r\u00edtenek meg a munk\u00e1ltat\u00f3nak, \u00edgy az \u00e1ll\u00e1skeres\u0151k elhelyezked\u00e9s\u00e9t \u00e9s munkahely\u00e9nek meg\u0151rz\u00e9s\u00e9t szem\u00e9lyenk\u00e9nt havi nett\u00f3 112 000 forint t\u00e1mogat\u00e1ssal seg\u00edti a program. Ez a t\u00e1mogat\u00e1s is hozz\u00e1j\u00e1rult ahhoz, hogy a magyar gazdas\u00e1g \u00fajraind\u00edthat\u00f3 \u00e1llapotba ker\u00fclt - f\u0171zte hozz\u00e1 az \u00e1llamtitk\u00e1r.\nA Lizzy Card 24 dolgoz\u00f3ra adott be t\u00e1mogat\u00e1si k\u00e9relmet, amelyre 5 milli\u00f3 forintot kaptak. Hozz\u00e1tette, hogy F\u00f3ton 21 c\u00e9g 134 dolgoz\u00f3ja ut\u00e1n r\u00e9szes\u00fclt egy\u00fcttesen 25 milli\u00f3 forintnyi t\u00e1mogat\u00e1sban a program keret\u00e9ben.\u00a0\n\u00a0\nMTI\n\n"}]