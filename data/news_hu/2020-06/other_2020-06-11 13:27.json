[{"date": "2020-06-11 13:27", "url": "https://koronavirus.gov.hu/cikkek/orszagos-tisztifoorvos-az-aktiv-fertozottek-szama-naprol-napra-csokken", "h1": "Orsz\u00e1gos tisztif\u0151orvos: az akt\u00edv fert\u0151z\u00f6ttek sz\u00e1ma napr\u00f3l napra cs\u00f6kken", "body": "\nAz akt\u00edv fert\u0151z\u00f6ttek sz\u00e1ma napr\u00f3l napra cs\u00f6kken, de a v\u00edrus m\u00e9g \"k\u00f6z\u00f6tt\u00fcnk van\" - h\u00edvta fel a figyelmet az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia elmondta, noha a j\u00e1rv\u00e1ny megnyugv\u00f3 szakasz\u00e1ban van az orsz\u00e1g, m\u00e9gis t\u00edz k\u00f6r\u00fcli pozit\u00edv esetet fedeznek fel naponta egy-egy eset kontaktsz\u0171r\u00e9sekor. Ez\u00e9rt sz\u00fcks\u00e9ges a hat\u00f3s\u00e1g \u00e1lland\u00f3 figyelme, a lakoss\u00e1g r\u00e9sz\u00e9r\u0151l pedig a higi\u00e9niai szab\u00e1lyok betart\u00e1sa.\n\u00a0\u00a0\u00a0\u00a0Szerd\u00e1n 12-vel n\u0151tt a koronav\u00edrus-fert\u0151z\u00f6ttek sz\u00e1ma \u00e9s ketten haltak meg a j\u00e1rv\u00e1nnyal \u00f6sszef\u00fcgg\u00e9sben. A j\u00e1rv\u00e1ny kezdet\u00e9t\u0151l igazoltan 4039-en fert\u0151z\u0151dtek meg, 2391-en gy\u00f3gyultak meg, 533-an hunytak el. Az akt\u00edv fert\u0151z\u00f6ttek 1095-en vannak, k\u00f3rh\u00e1zban 321 embert \u00e1polnak, k\u00f6z\u00fcl\u00fck 19-en szorulnak l\u00e9legeztet\u00e9sre. Sz\u00e1zezer lakosra 41 megbeteged\u00e9s \u00e9s \u00f6t hal\u00e1loz\u00e1s jut, ez nem v\u00e1ltozott az elm\u00falt napokban - ismertette.\n\u00a0\u00a0\u00a0\u00a0M\u00fcller Cec\u00edlia sz\u00f3lt arr\u00f3l, hogy a laborvizsg\u00e1latok ugyanolyan kapacit\u00e1ssal folynak, mint kor\u00e1bban, csak a pozit\u00edv mint\u00e1k sz\u00e1ma lett kevesebb. Jelezte: eddig 222 247 vizsg\u00e1latot v\u00e9geztek el, \u00e9s a munka folytat\u00f3dik, mert \"k\u00f6vetni kell a v\u00edrus \u00fatj\u00e1t, a halmoz\u00f3d\u00e1sokat, fenn kell tartani a j\u00e1rv\u00e1ny\u00fcgyi \u00e9bers\u00e9get\".\n\u00a0\u00a0\u00a0\u00a0Az orsz\u00e1gos tisztif\u0151orvos eml\u00edt\u00e9st tett a K\u00f6zponti Statisztikai Hivatal legfrissebb elemz\u00e9s\u00e9r\u0151l, amely szerint janu\u00e1r-\u00e1prilisban nem volt t\u00f6bblethal\u00e1loz\u00e1s Magyarorsz\u00e1gon, ami szerinte a koronav\u00edrus-j\u00e1rv\u00e1ny ellen hozott korl\u00e1toz\u00f3 int\u00e9zked\u00e9seknek k\u00f6sz\u00f6nhet\u0151. \u00a0\u00a0\u00a0\u00a0Az adatok szerint ebben az id\u0151szakban 45 015-en haltak meg, ami 6,4 sz\u00e1zal\u00e9kkal kevesebb a tavalyi \u00e9v azonos id\u0151szak\u00e1hoz k\u00e9pest. Becsl\u00e9sek szerint Eur\u00f3p\u00e1ban a lakoss\u00e1g egy\u00fcttm\u0171k\u00f6d\u00e9s\u00e9vel 3 milli\u00f3 ember \u00e9let\u00e9t mentett\u00e9k meg a hat\u00f3s\u00e1gi korl\u00e1toz\u00f3 int\u00e9zked\u00e9sek \u00e9s szakmai ir\u00e1nymutat\u00e1sok - f\u0171zte hozz\u00e1.\n\u00a0\u00a0\u00a0\u00a0M\u00fcller Cec\u00edlia k\u00e9rd\u00e9sre v\u00e1laszolva k\u00f6z\u00f6lte, hogy b\u00e1r az akt\u00edv esetek sz\u00e1ma cs\u00f6kken, a j\u00e1rv\u00e1ny m\u00e9g nem \u00e9rt v\u00e9get, mert k\u00e9t \u00f6sszef\u00fcgg\u0151 eset is j\u00e1rv\u00e1nynak tekinthet\u0151. A szakember a k\u00f6nyvt\u00e1rak \u00fajranyit\u00e1s\u00e1r\u00f3l megjegyezte, hogy a fenntart\u00f3knak a \"szok\u00e1sos takar\u00edt\u00e1sr\u00f3l\" kell gondoskodniuk.\n\u00a0\u00a0\u00a0\u00a0A mell\u00e9khelyis\u00e9gek, b\u00fatorok fert\u0151tlen\u00edt\u00e9se igen, de a k\u00f6nyvek\u00e9 nem sz\u00fcks\u00e9ges, portalan\u00edt\u00e1suk azonban aj\u00e1nlott, mert a porban b\u00e1rmilyen k\u00f3rokoz\u00f3 megtelepedhet - mondta.\n\u00a0\u00a0\u00a0\u00a0Az orsz\u00e1gos tisztif\u0151orvos azt is mondta, hogy az id\u0151sklubokat csak eg\u00e9szs\u00e9ges emberek l\u00e1togass\u00e1k, \u00e9s nekik is be kell tartaniuk a higi\u00e9ni\u00e1ra, a t\u00e1vols\u00e1gtart\u00e1sra vonatkoz\u00f3 szab\u00e1lyokat.\n\u00a0\u00a0\u00a0\u00a0M\u00fcller Cec\u00edlia az ital-, \u00e9tel- \u00e9s jegykiad\u00f3 automat\u00e1k m\u0171k\u00f6dtet\u0151inek figyelm\u00e9t felh\u00edvta a berendez\u00e9sek fert\u0151tlen\u00edt\u00e9s\u00e9re, a haszn\u00e1l\u00f3knak pedig azt javasolta, hogy keszty\u0171 vagy pap\u00edr zsebkend\u0151 haszn\u00e1lat\u00e1val ker\u00fclj\u00e9k a kez\u00fck \u00e9s az automat\u00e1k k\u00f6zti k\u00f6zvetlen kontaktust, illetve haszn\u00e1lat ut\u00e1n fert\u0151tlen\u00edts\u00e9k a kez\u00fcket.\n\u00a0\nMTI 2020. j\u00fanius 11.\n\n"}]