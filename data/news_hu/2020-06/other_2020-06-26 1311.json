[{"date": "2020-06-26 13:11", "url": "https://koronavirus.gov.hu/cikkek/szijjarto-jarvany-ujabb-veszelyforrast-jelent-migracio-szempontjabol", "h1": "Szijj\u00e1rt\u00f3: a j\u00e1rv\u00e1ny \u00fajabb vesz\u00e9lyforr\u00e1st jelent a migr\u00e1ci\u00f3 szempontj\u00e1b\u00f3l", "body": "\nA koronav\u00edrus-j\u00e1rv\u00e1ny nyom\u00e1n \u00fajabb migr\u00e1ci\u00f3s hull\u00e1mok indulhatnak meg Eur\u00f3pa ir\u00e1ny\u00e1ba, ezt meg kell el\u0151zni, az illeg\u00e1lis bev\u00e1ndorl\u00e1s ugyanis a biztons\u00e1gi mellett most s\u00falyos eg\u00e9szs\u00e9g\u00fcgyi \u00e9s gazdas\u00e1gi kock\u00e1zatokat is jelent - emelte ki a k\u00fclgazdas\u00e1gi \u00e9s k\u00fcl\u00fcgyminiszter a ciprusi koll\u00e9g\u00e1j\u00e1val p\u00e9nteken k\u00f6z\u00f6sen tartott nicosiai sajt\u00f3t\u00e1j\u00e9koztat\u00f3j\u00e1n.\n\n\nSzijj\u00e1rt\u00f3 P\u00e9ter arr\u00f3l sz\u00e1molt be, hogy Nikosz Hrisztodulidesszel egyet\u00e9rtettek abban, hogy a k\u00e9t orsz\u00e1gnak k\u00f6z\u00f6s \u00e9rdeke a szigor\u00fa hat\u00e1rellen\u0151rz\u00e9s az Eur\u00f3pai Uni\u00f3 k\u00fcls\u0151 hat\u00e1rain.\n\u00a0\u00a0\u00a0\u00a0Lesz\u00f6gezte, hogy hat\u00e1rozottan fel kell l\u00e9pni az embercsemp\u00e9sz-h\u00e1l\u00f3zatokkal, illetve a vel\u00fck egy\u00fcttm\u0171k\u00f6d\u0151 civil szervezetekkel szemben.\n\u00a0\u00a0\u00a0\u00a0A politikus elmondta, hogy a k\u00f6vetkez\u0151 hetekben napirenden lesz az Eur\u00f3pai Uni\u00f3 \u00e9s az afrikai, karibi \u00e9s csendes-\u00f3ce\u00e1ni orsz\u00e1gok k\u00f6z\u00f6tt l\u00e9trej\u00f6tt, \u00e9s 2020 ur\u00e1n meghosszabb\u00edtani k\u00edv\u00e1nt cotonoui meg\u00e1llapod\u00e1s \u00fajrat\u00e1rgyal\u00e1sa.\n\u00a0\u00a0\u00a0\u00a0\"Br\u00fcsszel \u00fajabb k\u00eds\u00e9rletet tesz a migr\u00e1ci\u00f3 legaliz\u00e1l\u00e1s\u00e1ra, arra, hogy \u00fajabb migr\u00e1nsokat engedjen be Eur\u00f3p\u00e1ba, de mi ezt a lehet\u0151 leghat\u00e1rozottabban ellenezz\u00fck\" - jelentette ki, hozz\u00e1t\u00e9ve, hogy az elk\u00f6vetkez\u0151 id\u0151szakban \"k\u0151kem\u00e9ny vit\u00e1kra\" k\u00e9sz\u00fcl az \u00fcgyben.\n\u00a0\u00a0\u00a0\u00a0Al\u00e1h\u00fazta, a koronav\u00edrus miatt az ut\u00f3bbi h\u00f3napokban milli\u00f3k vesz\u00edtett\u00e9k el munk\u00e1jukat Eur\u00f3p\u00e1ban, rajtuk kell seg\u00edteni, az \u00fajabb bev\u00e1ndorl\u00f3k \u00e9rkez\u00e9se felbor\u00edtan\u00e1 a munkaer\u0151piaci folyamatokat, ami ellent\u00e9tes az eur\u00f3pai emberek \u00e9rdekeivel.\n\u00a0\u00a0\u00a0\u00a0Szijj\u00e1rt\u00f3 P\u00e9ter d\u00e9lel\u0151tt megbesz\u00e9l\u00e9st folytatott Nikosz Anasztasziadisz ciprusi eln\u00f6kkel is.\n\u00a0\n\n\nMTI 2020. j\u00fanius 26.\n\n"}]