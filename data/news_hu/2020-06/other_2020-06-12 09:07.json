[{"date": "2020-06-12 09:07", "url": "https://koronavirus.gov.hu/cikkek/ketmilliard-forintos-szallodafejlesztesi-palyazat-indul", "h1": "K\u00e9tmilli\u00e1rd forintos sz\u00e1llodafejleszt\u00e9si p\u00e1ly\u00e1zat indul", "body": "\nA turizmus egyike a koronav\u00edrus \u00e1ltal legink\u00e1bb s\u00fajtott \u00e1gazatoknak, ez\u00e9rt a korm\u00e1ny t\u00f6bb eszk\u00f6zzel is seg\u00edti a turisztikai v\u00e1llalkoz\u00e1sokat az \u00fajraindul\u00e1sban - t\u00e1j\u00e9koztatta Varga Mih\u00e1ly az MTI-t.\n\nA p\u00e9nz\u00fcgyminiszter kiemelte: \u00fajabb gazdas\u00e1gv\u00e9delmi int\u00e9zked\u00e9sk\u00e9nt a P\u00e9nz\u00fcgyminiszt\u00e9rium hazai forr\u00e1sb\u00f3l ind\u00edt sz\u00e1ll\u00e1shelyek fejleszt\u00e9s\u00e9t \u00e9s b\u0151v\u00edt\u00e9s\u00e9t t\u00e1mogat\u00f3 p\u00e1ly\u00e1zatot 2 milli\u00e1rd forint keret\u00f6sszeggel Pest megyei v\u00e1llalkoz\u00e1sok r\u00e9sz\u00e9re. Pest megye az uni\u00f3s el\u0151\u00edr\u00e1sok miatt a hasonl\u00f3 fejletts\u00e9g\u0171 megy\u00e9khez k\u00e9pest kevesebb uni\u00f3s fejleszt\u00e9si forr\u00e1shoz jut hozz\u00e1, ez\u00e9rt a korm\u00e1ny 2021-ig \u00f6sszesen 80 milli\u00e1rd forint t\u00e1mogat\u00e1st ny\u00fajt hazai forr\u00e1sb\u00f3l a t\u00e9rs\u00e9g fejleszt\u00e9seire.\n\u00a0\u00a0\u00a0\u00a0A sz\u00e1llod\u00e1k fejleszt\u00e9s\u00e9t t\u00e1mogat\u00f3 p\u00e1ly\u00e1zat c\u00e9lja a sz\u00e1ll\u00e1shelyek sz\u00ednvonal\u00e1nak emel\u00e9se, kapacit\u00e1suk b\u0151v\u00edt\u00e9se, valamint a kihaszn\u00e1lts\u00e1got \u00e9s j\u00f6vedelmez\u0151s\u00e9get jav\u00edt\u00f3 szolg\u00e1ltat\u00e1sok kialak\u00edt\u00e1sa - ismertette Varga Mih\u00e1ly. Elmondta: szem el\u0151tt tartva a fenntarthat\u00f3s\u00e1gi szempontokat, a p\u00e1ly\u00e1zat nagy hangs\u00falyt fektet a vend\u00e9gek \u00e9s a vend\u00e9g\u00e9jszak\u00e1k sz\u00e1m\u00e1nak n\u00f6vel\u00e9s\u00e9re \u00e9s a szezonalit\u00e1sb\u00f3l ad\u00f3d\u00f3 egyenetlens\u00e9gek cs\u00f6kkent\u00e9s\u00e9re.\n\u00a0\u00a0\u00a0\u00a0A program keret\u00e9ben 2 milli\u00e1rd forint \u00e9rt\u00e9kben, 60 \u00e9s 300 milli\u00f3 forint k\u00f6z\u00f6tti t\u00e1mogat\u00e1sok ig\u00e9nyelhet\u0151k, amelyek a sz\u00e1ll\u00e1shelyi szolg\u00e1ltat\u00e1sok sz\u00ednvonal\u00e1nak emel\u00e9s\u00e9re, infrastruktur\u00e1lis fejleszt\u00e9sekre haszn\u00e1lhat\u00f3k fel, de fejleszthet\u0151 a sz\u00e1ll\u00e1shelyek \u00fczemeltet\u00e9se \u00e9s hat\u00e9konys\u00e1ga is.\n\u00a0\u00a0\u00a0\u00a0A hazai forr\u00e1sb\u00f3l finansz\u00edrozott t\u00e1mogat\u00e1si programmal a korm\u00e1ny azt k\u00edv\u00e1nja ellens\u00falyozni, hogy a K\u00f6z\u00e9p-Magyarorsz\u00e1g r\u00e9gi\u00f3 r\u00e9szek\u00e9nt Pest megye a hozz\u00e1 hasonl\u00f3 fejletts\u00e9g\u0171 megy\u00e9khez k\u00e9pest kevesebb eur\u00f3pai uni\u00f3s fejleszt\u00e9si forr\u00e1shoz juthat hozz\u00e1 a 2014 \u00e9s 2020 k\u00f6z\u00f6tti id\u0151szakban.\n\u00a0\u00a0\u00a0\u00a0A \"Sz\u00e1llod\u00e1k fejleszt\u00e9se Pest megye ter\u00fclet\u00e9n\" c\u00edm\u0171 p\u00e1ly\u00e1zati felh\u00edv\u00e1sra a t\u00e1mogat\u00e1si k\u00e9relmeket 2020. augusztus 25-\u00e9n reggel 8 \u00f3r\u00e1t\u00f3l ny\u00fajthatj\u00e1k be a p\u00e1ly\u00e1z\u00f3k a\u00a0www.allamkincstar.gov.hu\u00a0oldalon.\n\nMTI\n\n"}]