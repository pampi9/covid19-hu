[{"date": "2020-06-16 13:04", "url": "https://koronavirus.gov.hu/cikkek/operativ-torzs-veszelyhelyzet-megszuntetese-sikeres-vedekezesnek-koszonheto", "h1": "Operat\u00edv t\u00f6rzs: a vesz\u00e9lyhelyzet megsz\u00fcntet\u00e9se a sikeres v\u00e9dekez\u00e9snek k\u00f6sz\u00f6nhet\u0151", "body": "\nA vesz\u00e9lyhelyzet megsz\u00fcntet\u00e9se a sikeres v\u00e9dekez\u00e9snek k\u00f6sz\u00f6nhet\u0151 - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa a keddi online sajt\u00f3t\u00e1j\u00e9koztat\u00f3n.\n\n\u00a0Kiss R\u00f3bert rend\u0151r alezredes kiemelte: az Orsz\u00e1ggy\u0171l\u00e9s kedden v\u00e1rhat\u00f3an elfogadja a vesz\u00e9lyhelyzet megsz\u00fcntet\u00e9s\u00e9r\u0151l sz\u00f3l\u00f3 t\u00f6rv\u00e9nyt, mivel a k\u00fcl\u00f6nleges jogrend fenntart\u00e1sa a tov\u00e1bbiakban nem indokolt. A vesz\u00e9lyhelyzet megsz\u0171n\u00e9s\u00e9vel az eg\u00e9szs\u00e9g\u00fcgyi \u00e9s a rendv\u00e9delmi dolgoz\u00f3k, valamint a korm\u00e1nytisztvisel\u0151k utaz\u00e1si korl\u00e1toz\u00e1s\u00e1nak felold\u00e1sa \u00e9s a mozik, sz\u00ednh\u00e1zak l\u00e1togat\u00e1s\u00e1nak enged\u00e9lyez\u00e9se is v\u00e1rhat\u00f3 - tette hozz\u00e1.\n\u00a0\u00a0\u00a0\u00a0Mivel a j\u00e1rv\u00e1ny nem \u00e9rt v\u00e9get, a j\u00e1rv\u00e1ny\u00fcgyi k\u00e9szenl\u00e9tet tov\u00e1bbra is fenn kell tartani - hangs\u00falyozta.\n\u00a0\u00a0\u00a0\u00a0Kiss R\u00f3bert felh\u00edvta a figyelmet arra is, hogy h\u00e9tf\u0151n megalakult az operat\u00edv t\u00f6rzs keretein bel\u00fcl m\u0171k\u00f6d\u0151 j\u00e1rv\u00e1ny\u00fcgyi bevet\u00e9si egys\u00e9g. A v\u00e9dekez\u00e9s fenntart\u00e1s\u00e1ra, sz\u00fcks\u00e9g eset\u00e9n azonnali int\u00e9zked\u00e9sek bevezet\u00e9s\u00e9re l\u00e9trehozott szervezetet a helyettes orsz\u00e1gos tisztif\u0151orvos vezeti, de helyet kapott benne a katasztr\u00f3fav\u00e9delem, az \u00c1llami Eg\u00e9szs\u00e9g\u00fcgyi Ell\u00e1t\u00f3 K\u00f6zpont, az orsz\u00e1gos k\u00f3rh\u00e1zparancsnoki t\u00e1mogat\u00f3 t\u00f6rzs, a ment\u0151szolg\u00e1lat, valamint a honv\u00e9ds\u00e9g vegyiv\u00e9delmi z\u00e1szl\u00f3alj\u00e1nak k\u00e9pvisel\u0151je is.\n\u00a0\u00a0\u00a0\u00a0 Ismertette: ha az operat\u00edv t\u00f6rzs tudom\u00e1s\u00e1ra jut olyan esem\u00e9ny, amely azonnali reag\u00e1l\u00e1st ig\u00e9nyel, akkor az \u00fcgyeleti k\u00f6zpont \u00e9rtes\u00edti, illetve sz\u00fcks\u00e9g eset\u00e9n berendeli a bevet\u00e9si egys\u00e9get. Ha olyan eg\u00e9szs\u00e9g\u00fcgyi vagy szoci\u00e1lis int\u00e9zm\u00e9nyben van sz\u00fcks\u00e9g beavatkoz\u00e1sra, ahol k\u00f3rh\u00e1zparancsnok teljes\u00edt szolg\u00e1latot, az \u00fcgyeleti k\u00f6zpont az orsz\u00e1gos k\u00f3rh\u00e1zf\u0151parancsnoknak is jelent\u00e9st tesz.\n\u00a0\u00a0\u00a0\u00a0Kiss R\u00f3bert azt mondta: a bevet\u00e9si egys\u00e9g vezet\u0151je k\u00f6teles a j\u00e1rv\u00e1nyvesz\u00e9ly \u00e1ltal \u00e9rintett helysz\u00ednen halad\u00e9ktalanul megjelenni \u00e9s ha sz\u00fcks\u00e9ges, korl\u00e1toz\u00e1sok bevezet\u00e9s\u00e9r\u0151l int\u00e9zkedni. Elrendelhet l\u00e1togat\u00e1si tilalmat, kij\u00e1r\u00e1si korl\u00e1toz\u00e1st, javaslatot tehet az egy\u00e9ni eg\u00e9szs\u00e9g\u00fcgyi v\u00e9d\u0151felszerel\u00e9sek felhaszn\u00e1l\u00e1si rendj\u00e9re, az eg\u00e9szs\u00e9g\u00fcgyi szem\u00e9lyzet \u00e1tcsoportos\u00edt\u00e1s\u00e1ra, \u00e1trendel\u00e9s\u00e9re, kezdem\u00e9nyezheti a honv\u00e9ds\u00e9g k\u00f6zrem\u0171k\u00f6d\u00e9s\u00e9t a fert\u0151tlen\u00edt\u00e9sek \u00e9rdek\u00e9ben, valamint nagy kiterjed\u00e9s\u0171 fert\u0151z\u00f6tt ter\u00fclet eset\u00e9n ter\u00fcletz\u00e1r\u00e1st is. A bevezetett int\u00e9zked\u00e9sekr\u0151l, azok hat\u00e1sair\u00f3l, a megbetegedettekr\u0151l folyamatosan t\u00e1j\u00e9koztatnia kell az \u00fcgyeleti k\u00f6zpontot.\n\u00a0\u00a0\u00a0\u00a0A hat\u00f3s\u00e1gi h\u00e1zi karant\u00e9nban lev\u0151k k\u00f6z\u00fcl m\u00e1r 2729-en v\u00e1llalt\u00e1k, hogy a hat\u00f3s\u00e1g elektronikusan ellen\u0151rizze a korl\u00e1toz\u00e1s szab\u00e1lyainak betart\u00e1s\u00e1t. Jelenleg 654 akt\u00edv felhaszn\u00e1l\u00f3ja van az alkalmaz\u00e1snak. H\u00e9tf\u0151n 617 emberrel szemben rendeltek el hat\u00f3s\u00e1gi h\u00e1zi karant\u00e9nt, \u00edgy 7545 korl\u00e1toz\u00f3 int\u00e9zked\u00e9s van \u00e9rv\u00e9nyben.\n\u00a0\u00a0\u00a0\u00a0A j\u00e1rv\u00e1nnyal \u00f6sszef\u00fcgg\u0151 b\u0171ncselekm\u00e9nyek sz\u00e1ma 441-re emelkedett, ezek k\u00f6z\u00fcl 127 r\u00e9mh\u00edrterjeszt\u00e9s, 29 k\u00f6zvesz\u00e9llyel fenyeget\u00e9s, 133 csal\u00e1s, 28 pedig j\u00e1rv\u00e1ny\u00fcgyi szab\u00e1lyszeg\u00e9s miatt indult. Eddig \u00f6sszesen 81 gyan\u00fas\u00edtottat hallgattak ki.\n\u00a0\u00a0\u00a0\u00a0Az alezredes k\u00e9rd\u00e9sre v\u00e1laszolva elmondta: a Magyarorsz\u00e1gra t\u00f6rt\u00e9n\u0151 beutaz\u00e1s szab\u00e1lyait korm\u00e1nyhat\u00e1rozat r\u00f6gz\u00edti, a jogszab\u00e1ly szerint nem magyar \u00e1llampolg\u00e1rok a k\u00e9toldal\u00fa meg\u00e1llapod\u00e1sokkal \u00e9rintett \u00e1llamok kiv\u00e9tel\u00e9vel tov\u00e1bbra sem l\u00e9phetnek be az orsz\u00e1g ter\u00fclet\u00e9re. A k\u00fclf\u00f6ldre utaz\u00e1ssal kapcsolatban azt hangs\u00falyozta: c\u00e9lszer\u0171 el\u0151z\u0151leg a konzuli szolg\u00e1lat honlapj\u00e1n ellen\u0151rizni, hogy az adott orsz\u00e1gba beutazni lehets\u00e9ges-e.\u00a0\u00a0\u00a0\u00a0\n\u00a0\u00a0\u00a0\u00a0G\u00e1l Krist\u00f3f, az Orsz\u00e1gos Rend\u0151r-f\u0151kapit\u00e1nys\u00e1g sz\u00f3viv\u0151je bejelentette: a K\u00e9szenl\u00e9ti Rend\u0151rs\u00e9g Nemzeti Nyomoz\u00f3 Iroda a k\u00f6zelm\u00faltban hivatalb\u00f3l nyomoz\u00e1st rendelt el egy a k\u00f6z\u00f6ss\u00e9gi m\u00e9di\u00e1ban megjelent videofelv\u00e9tellel kapcsolatban. A \"ment\u0151s vide\u00f3k\u00e9nt k\u00f6zismertt\u00e9 v\u00e1lt\" felv\u00e9tellel \u00f6sszef\u00fcgg\u00e9sben kedden egy n\u0151t gyan\u00fas\u00edtottk\u00e9nt hallgattak ki, majd kutat\u00e1st tartottak az otthon\u00e1ban, ahol bizony\u00edt\u00e9kokat foglaltak le. Hozz\u00e1tette: a nyomoz\u00e1s sor\u00e1n a gyan\u00fas\u00edtott szabadl\u00e1bon v\u00e9dekezik.\n\u00a0\u00a0\u00a0\u00a0Az MSZP k\u00f6z\u00f6ss\u00e9gi oldal\u00e1ra j\u00fanius elej\u00e9n ker\u00fclt fel egy vide\u00f3, amelyben egy mag\u00e1t ment\u0151snek kiad\u00f3 n\u0151 besz\u00e9lgetett Kor\u00f3zs Lajos szocialista k\u00e9pvisel\u0151vel. A p\u00e1rt oldal\u00e1r\u00f3l az\u00f3ta leker\u00fclt felv\u00e9telen a n\u0151 azt \u00e1ll\u00edtotta, hogy ment\u0151sk\u00e9nt dolgozik, \u00e9s egyebek mellett a k\u00f3rh\u00e1zi \u00e1gyak ki\u00fcr\u00edt\u00e9se ut\u00e1n a rossz ell\u00e1t\u00e1s miatt elhunyt betegekr\u0151l besz\u00e9lt. A n\u0151r\u0151l kider\u00fclt, hogy semmilyen eg\u00e9szs\u00e9g\u00fcgyi nyilv\u00e1ntart\u00e1sban nem szerepel, az Emberi Er\u0151forr\u00e1sok Miniszt\u00e9riuma ez\u00e9rt r\u00e9mh\u00edrterjeszt\u00e9s miatt b\u00fcntet\u0151feljelent\u00e9st tett az \u00fcgyben. Az MSZP-ben a t\u00f6rt\u00e9ntek miatt bels\u0151 vizsg\u00e1lat indult.\n\u00a0\n\nMTI\n\n"}]