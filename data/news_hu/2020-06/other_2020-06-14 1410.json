[{"date": "2020-06-14 14:10", "url": "https://koronavirus.gov.hu/cikkek/konzultacios-kerdoivek-kezbesitese-jovo-heten-kezdodik", "h1": "A konzult\u00e1ci\u00f3s k\u00e9rd\u0151\u00edvek k\u00e9zbes\u00edt\u00e9se j\u00f6v\u0151 h\u00e9ten kezd\u0151dik", "body": "\nA nemzeti konzult\u00e1ci\u00f3s k\u00e9rd\u0151\u00edvek k\u00e9zbes\u00edt\u00e9se j\u00f6v\u0151 h\u00e9ten kezd\u0151dik \u00e9s v\u00e1rhat\u00f3an egy h\u00f3napig tart, a v\u00e1laszok felad\u00e1si hat\u00e1rideje augusztus 15. - mondta a Minisztereln\u00f6ki Kabinetiroda parlamenti \u00e1llamtitk\u00e1ra a Kossuth r\u00e1di\u00f3 Vas\u00e1rnapi \u00fajs\u00e1g c\u00edm\u0171 m\u0171sor\u00e1ban. A\u00a0korm\u00e1ny a konzult\u00e1ci\u00f3 els\u0151 k\u00e9rd\u00e9s\u00e9ben az\u00e9rt k\u00edv\u00e1ncsi arra, hogy a magyarok mely j\u00e1rv\u00e1ny\u00fcgyi int\u00e9zked\u00e9seket t\u00e1mogatj\u00e1k a legink\u00e1bb, mert szakemberek szerint azok a leghat\u00e9konyabb l\u00e9p\u00e9sek, amelyeknek magas a t\u00e1rsadalmi t\u00e1mogatotts\u00e1guk.\n\nA koronav\u00edrus-vil\u00e1gj\u00e1rv\u00e1ny nem s\u00f6p\u00f6rte le a migr\u00e1ci\u00f3t a napirendr\u0151l, s\u0151t gyors\u00edthatja azt, a k\u00e9t folyamat negat\u00edv hat\u00e1sai ugyanis egym\u00e1st er\u0151s\u00edthetik. A korm\u00e1ny nem az\u00e9rt tart ki a migr\u00e1ci\u00f3r\u00f3l folytatott vit\u00e1ban \u00e9vek \u00f3ta, hogy most b\u00e1rmilyen okb\u00f3l engedjen - mondta D\u00f6m\u00f6t\u00f6r Csaba.\n\u00a0\u00a0\u00a0\u00a0A kabinet k\u00e9pvisel\u0151je err\u0151l azzal kapcsolatban besz\u00e9lt, hogy az elm\u00falt napokban vita bontakozott ki Br\u00fcsszellel a nemzeti konzult\u00e1ci\u00f3 utols\u00f3 k\u00e9rd\u00e9s\u00e9r\u0151l.\n\u00a0\u00a0\u00a0\u00a0Az \u00e1llamtitk\u00e1r szerint Br\u00fcsszel \u00fajb\u00f3l er\u0151teljes nyom\u00e1sgyakorl\u00e1sba kezdett annak \u00e9rdek\u00e9ben, hogy Magyarorsz\u00e1g v\u00e1ltoztassa meg alapt\u00f6rv\u00e9nye bev\u00e1ndorl\u00e1st tilt\u00f3 szab\u00e1lyait.\n\u00a0\u00a0\u00a0\u00a0Kiemelte, a korm\u00e1ny akkor tud hat\u00e9konyan ellen\u00e1llni ennek, ha ehhez a nemzeti konzult\u00e1ci\u00f3ban megkapja a magyarok t\u00e1mogat\u00e1s\u00e1t. Ez\u00e9rt fontos ez az utols\u00f3 k\u00e9rd\u00e9s - tette hozz\u00e1.\n\u00a0\u00a0\u00a0\u00a0D\u00f6m\u00f6t\u00f6r Csaba sz\u00f3lt arr\u00f3l is, a kabinet a konzult\u00e1ci\u00f3 els\u0151 k\u00e9rd\u00e9s\u00e9ben az\u00e9rt k\u00edv\u00e1ncsi arra, hogy a magyarok mely j\u00e1rv\u00e1ny\u00fcgyi int\u00e9zked\u00e9seket t\u00e1mogatj\u00e1k a legink\u00e1bb, mert szakemberek szerint azok a leghat\u00e9konyabb l\u00e9p\u00e9sek, amelyeknek magas a t\u00e1rsadalmi t\u00e1mogatotts\u00e1guk.\n\u00a0\u00a0\u00a0\u00a0A korm\u00e1ny az els\u0151 szakasz lez\u00e1r\u00e1s\u00e1val nyert egy kis id\u0151t \u00e9s ezt \u00e9rdemes felhaszn\u00e1lnia arra, hogy kik\u00e9rje az \u00e1llampolg\u00e1rok v\u00e9lem\u00e9ny\u00e9t, ami j\u00f3l j\u00f6het az esetleges m\u00e1sodik szakasz eset\u00e9n - mondta.\n\u00a0\u00a0\u00a0\u00a0D\u00f6m\u00f6t\u00f6r Csaba megjegyezte, az ellenz\u00e9k nem els\u0151 alkalommal t\u00e1madja a konzult\u00e1ci\u00f3t: azt akarj\u00e1k megakad\u00e1lyozni, hogy a magyarok k\u00e9t v\u00e1laszt\u00e1s k\u00f6z\u00f6tt is elmondj\u00e1k a v\u00e9lem\u00e9ny\u00fcket a legfontosabb k\u00e9rd\u00e9sekben. \"Azok teszik ezt, akik egy\u00e9bk\u00e9nt \u00faton-\u00fatf\u00e9len a demokr\u00e1ci\u00e1ra hivatkoznak\" - fogalmazott az \u00e1llamtitk\u00e1r, majd hozz\u00e1tette, amikor a baloldali p\u00e1rtok a konzult\u00e1ci\u00f3t t\u00e1madj\u00e1k, akkor val\u00f3j\u00e1ban a j\u00e1rv\u00e1ny ellen l\u00e9trej\u00f6tt \u00f6sszefog\u00e1st is t\u00e1madj\u00e1k.\n\u00a0\u00a0\u00a0\u00a0Az \u00e1llamtitk\u00e1r az MSZP \u00e1lment\u0151st bemutat\u00f3 felv\u00e9tel\u00e9r\u0151l sz\u00f3lva \u00fagy fogalmazott, a \"baloldali kamuvide\u00f3 \u00fcgye egy nagyon-nagyon cs\u00fanya t\u00f6rt\u00e9net\". \"Egy \u00e1lh\u00edrlufit szerettek volna nagyra f\u00fajni, de kipukkant, mert cs\u00fany\u00e1n lebuktak\" - mondta.\n\u00a0\u00a0\u00a0\u00a0Hangs\u00falyozta, nem \"egyetlen k\u00e9pvisel\u0151 k\u00f3bor akci\u00f3j\u00e1r\u00f3l\" van sz\u00f3, mivel t\u00f6bb politikus \u00e9s m\u00e9dium is r\u00e9szt vett az \u00e1lh\u00edrterjeszt\u00e9sben, a baloldal pedig kor\u00e1bban a hal\u00e1loz\u00e1si sz\u00e1mokkal \u00e9s v\u00e9d\u0151felszerel\u00e9sekkel kapcsolatban is val\u00f3tlans\u00e1gokat \u00e1ll\u00edtott.\n\u00a0\nMTI\n\n"}]