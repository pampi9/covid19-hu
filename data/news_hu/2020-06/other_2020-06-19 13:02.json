[{"date": "2020-06-19 13:02", "url": "https://koronavirus.gov.hu/cikkek/kasler-magyarorszag-jol-vizsgazott-koronavirus-jarvany-jelentette-probatetelben", "h1": "K\u00e1sler: Magyarorsz\u00e1g j\u00f3l vizsg\u00e1zott a koronav\u00edrus-j\u00e1rv\u00e1ny jelentette pr\u00f3bat\u00e9telben", "body": "\nMagyarorsz\u00e1g helyt\u00e1llt a koronav\u00edrus-j\u00e1rv\u00e1ny jelentette pr\u00f3bat\u00e9telben, a korm\u00e1ny \u00e1ltal id\u0151ben meghozott komplex int\u00e9zked\u00e9sekre a lakoss\u00e1g j\u00f3l reag\u00e1lt - mondta az emberi er\u0151forr\u00e1sok minisztere p\u00e9nteki budapesti sajt\u00f3t\u00e1j\u00e9koztat\u00f3j\u00e1n.\n\n\nK\u00e1sler Mikl\u00f3s \u00fagy fogalmazott, nemzeti egys\u00e9g alakult a j\u00e1rv\u00e1ny elleni k\u00fczdelemben, j\u00f3l vizsg\u00e1zott az eg\u00e9szs\u00e9g\u00fcgy, a k\u00f6zeg\u00e9szs\u00e9g\u00fcgy, az oktat\u00e1s, j\u00f3l reag\u00e1lt a szoci\u00e1lis \u00e1gazat, j\u00f3l vizsg\u00e1ztak a tudom\u00e1ny k\u00e9pvisel\u0151i.\n\u00a0\u00a0\u00a0\u00a0A miniszter felid\u00e9zte, hogy Magyarorsz\u00e1g id\u0151ben reag\u00e1lt a j\u00e1rv\u00e1nyvesz\u00e9lyre, n\u00e1lunk alakult meg el\u0151sz\u00f6r a feladatok koordin\u00e1l\u00e1s\u00e1\u00e9rt felel\u0151s operat\u00edv t\u00f6rzs. K\u00f6z\u00f6lte: ha a j\u00e1rv\u00e1nnyal \u00f6sszef\u00fcgg\u0151 int\u00e9zked\u00e9sek meghozatal\u00e1val k\u00e9stek volna, Magyarorsz\u00e1gon is exponenci\u00e1lisan n\u0151tt volna a fert\u0151z\u00e9ssz\u00e1m. A hal\u00e1loz\u00e1si adatok azonban kedvez\u0151en alakultak - tette hozz\u00e1 -, hiszen a koronav\u00edrus-fert\u0151z\u00e9ssel \u00f6sszef\u00fcgg\u00e9sben elhunytak sz\u00e1ma t\u00f6red\u00e9ke a nyugat-eur\u00f3pai adatok\u00e9nak.\n\u00a0\u00a0\u00a0\u00a0M\u00fcller Cec\u00edlia orsz\u00e1gos tisztif\u0151orvos azt mondta, hogy a magyar j\u00e1rv\u00e1ny\u00fcgyi helyzet nagyon kedvez\u0151, de a j\u00e1rv\u00e1ny\u00fcgyi k\u00e9sz\u00fclts\u00e9get fenn kell tartani. Kiemelte, az elm\u00falt napon nem t\u00f6rt\u00e9nt hal\u00e1leset a v\u00edrusfert\u0151z\u00e9ssel \u00f6sszef\u00fcgg\u00e9sben, \u00e9s tizenh\u00e9ttel n\u0151tt a gy\u00f3gyultak sz\u00e1ma.\n\u00a0\u00a0\u00a0\u00a0Hangs\u00falyozta, a vesz\u00e9lyhelyzet megsz\u0171n\u00e9s\u00e9vel bizonyos szab\u00e1lyok tov\u00e1bbra is \u00e9rv\u00e9nyben maradnak: k\u00f6telez\u0151 a maszkvisel\u00e9s a k\u00f3rh\u00e1zi, szoci\u00e1lis int\u00e9zm\u00e9nyekben tett l\u00e1togat\u00e1skor, az \u00fczletekben, a t\u00f6megk\u00f6zleked\u00e9s j\u00e1rm\u0171vein, tartani kell a szoci\u00e1lis t\u00e1vols\u00e1got, ker\u00fclni a zs\u00fafolt helyeket, \u00e9s nem lehet \u00f6tsz\u00e1z f\u0151t meghalad\u00f3 rendezv\u00e9nyt szervezni - ismertette.\n\u00a0\u00a0\u00a0\u00a0M\u00fcller Cec\u00edlia kiemelte: valamennyi eg\u00e9szs\u00e9g\u00fcgyi ell\u00e1t\u00e1sra tov\u00e1bbra is telefonon kell bejelentkezni, fert\u0151z\u00f6tt beteget a kijel\u00f6lt int\u00e9zm\u00e9nyekben l\u00e1tnak el.\n\u00a0\u00a0\u00a0\u00a0A szakember szerint fontos, hogy a kialakult \u00e9s r\u00f6gz\u00fclt higi\u00e9niai szok\u00e1saink megmaradjanak, hiszen ezek alapvet\u0151en sz\u00fcks\u00e9gesek a kedvez\u0151 j\u00e1rv\u00e1ny\u00fcgyi helyzet fenntart\u00e1s\u00e1hoz. Az orsz\u00e1gos tisztif\u0151orvos arra k\u00e9rt mindenkit, hogy csak eg\u00e9szs\u00e9gesen menjen k\u00f6z\u00f6ss\u00e9gbe, munkahelyre, rendezv\u00e9nyre, \u00e9s fokozottan \u00fcgyeljen a szem\u00e9lyes higi\u00e9ni\u00e1ra.\n\n\n\nMTI 2020. j\u00fanius 19.\n\n"}]