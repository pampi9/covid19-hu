[{"date": "2020-06-19 10:56", "url": "https://koronavirus.gov.hu/cikkek/fel-evvel-meghosszabbodnak-lejart-okmanyok", "h1": "F\u00e9l \u00e9vvel meghosszabbodnak a lej\u00e1rt okm\u00e1nyok", "body": "\nA korm\u00e1ny sz\u00e1znyolcvan nappal meghosszabb\u00edtotta a vesz\u00e9lyhelyzet ideje alatt lej\u00e1rt, vagy annak megsz\u0171n\u00e9s\u00e9t k\u00f6vet\u0151en 15 napon bel\u00fcl lej\u00e1r\u00f3 okm\u00e1nyok \u00e9rv\u00e9nyess\u00e9g\u00e9t. Az err\u0151l sz\u00f3l\u00f3 t\u00f6rv\u00e9nyjavaslat elfogad\u00e1s\u00e1val egy\u00e9b jelent\u0151s k\u00f6nny\u00edt\u00e9sek is \u00e9letbe l\u00e9pnek, amelyek nem csak a k\u00e9nyelmes, hanem a hat\u00e9konyabb \u00e9s gyorsabb \u00fcgyint\u00e9z\u00e9st szolg\u00e1lj\u00e1k.\n\n\n\u00a0A koronav\u00edrus j\u00e1rv\u00e1ny elleni eredm\u00e9nyes v\u00e9dekez\u00e9s r\u00e9szek\u00e9nt a korm\u00e1ny meghosszabb\u00edtotta a vesz\u00e9lyhelyzet alatt lej\u00e1r\u00f3 okm\u00e1nyok \u00e9rv\u00e9nyess\u00e9gi idej\u00e9t annak \u00e9rdek\u00e9ben, hogy a j\u00e1rv\u00e1ny ideje alatt cs\u00f6kkentse az \u00fcgyf\u00e9lszolg\u00e1laton a szem\u00e9lyes tal\u00e1lkoz\u00e1sok sz\u00e1m\u00e1t. A bevezetett int\u00e9zked\u00e9sek eredm\u00e9nyek\u00e9nt korm\u00e1nyablakok \u00fcgyf\u00e9lforgalma a vesz\u00e9lyhelyzet ideje alatt mintegy 2,4 milli\u00f3val kevesebb volt, mint 2019 azonos id\u0151szak\u00e1ban.\u00a0\nAz \u00e1llampolg\u00e1rok k\u00e9nyelme, tov\u00e1bb\u00e1 az \u00fcgyf\u00e9l-\u00fcgyint\u00e9z\u0151 tal\u00e1lkoz\u00e1sok tov\u00e1bbi cs\u00f6kkent\u00e9se \u00e9rdek\u00e9ben Magyarorsz\u00e1g Korm\u00e1nya minden, a magyar hat\u00f3s\u00e1gok \u00e1ltal ki\u00e1ll\u00edtott, a vesz\u00e9lyhelyzet ideje alatt lej\u00e1rt, valamint a vesz\u00e9lyhelyzet megsz\u00fcntet\u00e9s\u00e9t k\u00f6vet\u0151 15 napon bel\u00fcl lej\u00e1r\u00f3 hivatalos okm\u00e1ny \u00e9rv\u00e9nyess\u00e9gi idej\u00e9t a vesz\u00e9lyhelyzet megsz\u0171n\u00e9s\u00e9t k\u00f6vet\u0151 180 napig meghosszabb\u00edtja. Ez azt jelenti, hogy a 2020. m\u00e1rcius 11. \u00e9s 2020. j\u00falius 3. k\u00f6z\u00f6tt lej\u00e1r\u00f3 okm\u00e1nyok Magyarorsz\u00e1g ter\u00fclet\u00e9n 2020. december 15-ig \u00e9rv\u00e9nyesek. Az int\u00e9zked\u00e9s vonatkozik a forgalmi enged\u00e9lybe bejegyzett m\u0171szaki \u00e9rv\u00e9nyess\u00e9gi idej\u00e9re is, azonban a leteleped\u00e9si, tart\u00f3zkod\u00e1si, bev\u00e1ndorl\u00e1si enged\u00e9lyekre ett\u0151l elt\u00e9r\u0151 szab\u00e1lyok vonatkoznak. A vesz\u00e9lyhelyzet ideje alatt t\u00f6bb mint 660 ezer okm\u00e1ny \u00e9rv\u00e9nyess\u00e9ge j\u00e1rt le, azonban az \u00faj korm\u00e1nyrendeletnek k\u00f6sz\u00f6nhet\u0151en \u00edgy kell\u0151 id\u0151 \u00e1ll az \u00e1llampolg\u00e1rok rendelkez\u00e9s\u00e9re, hogy k\u00e9nyelmesen int\u00e9zhess\u00e9k okm\u00e1nyaikkal kapcsolatos \u00fcgyeiket.\nJelent\u0151s k\u00f6nny\u00edt\u00e9s tov\u00e1bb\u00e1, hogy a legt\u00f6bb elk\u00e9sz\u00fclt okm\u00e1nyt - a vesz\u00e9lyhelyzet lej\u00e1rt\u00e1t k\u00f6vet\u0151en is - postai \u00faton k\u00e9zbes\u00edtik az \u00fcgyfeleknek, azok\u00e9rt teh\u00e1t nem sz\u00fcks\u00e9ges bemenni korm\u00e1nyablakokba.\n\u00a0\u00a0\u00a0\u00a0Annak \u00e9rdek\u00e9ben, hogy kevesebb alkalommal legyen sz\u00fcks\u00e9g a korm\u00e1nyablakok felkeres\u00e9s\u00e9re, a korm\u00e1ny a vezet\u0151i enged\u00e9llyel kapcsolatos \u00fcgyint\u00e9z\u00e9st is egyszer\u0171s\u00edti. A j\u00f6v\u0151ben p\u00e9ld\u00e1ul m\u00e1r a vezet\u0151i enged\u00e9ly ki\u00e1ll\u00edt\u00e1s\u00e1ra ir\u00e1nyul\u00f3 adatlappal is lehet Magyarorsz\u00e1gon j\u00e1rm\u0171vet vezetni az \u00faj jogos\u00edtv\u00e1ny k\u00e9zhezv\u00e9tel\u00e9ig, de legfeljebb 30 napig. Ennek k\u00f6sz\u00f6nhet\u0151en az \u00fcgyfelek a lej\u00e1rt okm\u00e1nyukat m\u00e1r az ig\u00e9nyl\u00e9s alkalm\u00e1val le tudj\u00e1k adni, ehhez nem kell ism\u00e9t bef\u00e1radniuk a korm\u00e1nyablakba.\n\u00a0\u00a0\u00a0\u00a0T\u00e1mogatva a vid\u00e9ken \u00e9s a kistelep\u00fcl\u00e9seken \u00e9l\u0151 \u00e1llampolg\u00e1rok \u00fcgyint\u00e9z\u00e9s\u00e9t \u00fajra indulnak a mobil Korm\u00e1nyablak buszok. A szolg\u00e1ltat\u00e1ssal, valamint a menetrendekkel kapcsolatos aktu\u00e1lis inform\u00e1ci\u00f3k a kormanyablak.hu oldalon \u00e9rhet\u0151k el, \u00edgy az \u00fcgyfelek el\u0151re tervezhet\u0151 m\u00f3don, ak\u00e1r helyben is int\u00e9zhetik a korm\u00e1nyablak \u00fcgyf\u00e9lszolg\u00e1latokon int\u00e9zhet\u0151 \u00fcgyeiket.\n\n\u00a0\u00a0\u00a0\u00a0Kiad\u00f3: Minisztereln\u00f6ks\u00e9g\n\n"}]