[{"date": "2020-06-09 14:34", "url": "https://koronavirus.gov.hu/cikkek/szijjarto-800-ezer-euro-felett-lehessen-tamogatast-adni-munkahelyteremto-es-megtarto", "h1": "Szijj\u00e1rt\u00f3: 800 ezer eur\u00f3 felett is lehessen t\u00e1mogat\u00e1st adni munkahelyteremt\u0151- \u00e9s megtart\u00f3 beruh\u00e1z\u00e1sokhoz!", "body": "\nAz Eur\u00f3pai Uni\u00f3nak meg kellene engednie, hogy a tag\u00e1llamok saj\u00e1t k\u00f6lts\u00e9gvet\u00e9s\u00fckb\u0151l 800 ezer eur\u00f3n\u00e1l t\u00f6bb t\u00e1mogat\u00e1st is adhassanak munkahely-teremt\u0151 \u00e9s -megtart\u00f3 beruh\u00e1z\u00e1sokhoz - mondta a k\u00fclgazdas\u00e1gi \u00e9s k\u00fcl\u00fcgyminiszter k\u00f6z\u00f6ss\u00e9gi oldal\u00e1ra kedden felt\u00f6lt\u00f6tt vide\u00f3j\u00e1ban.\n\n\nSzijj\u00e1rt\u00f3 P\u00e9ter az EU k\u00fclkereskedelemmel \u00e9s k\u00fclgazdas\u00e1ggal foglalkoz\u00f3 minisztereinek \u00e9rtekezlete ut\u00e1n elmondta: az \u00fcl\u00e9sen sz\u00f3ba ker\u00fclt a koronav\u00edrus-j\u00e1rv\u00e1ny ut\u00e1ni \u00faj vil\u00e1ggazdas\u00e1gi helyzet. Mint mondta, biztos, hogy \u00faj vil\u00e1ggazdas\u00e1gi verseny indul meg, amelyben \u00fajak lesznek a szerepl\u0151k k\u00f6z\u00f6tti er\u0151viszonyok \u00e9s a szab\u00e1lyok is.\n\u00a0\u00a0\u00a0\u00a0\"Ebben az \u00faj vil\u00e1ggazdas\u00e1gi versenyben csak akkor lehet\u00fcnk sikeresek eur\u00f3pai szinten, hogyha t\u00e1mogatjuk azokat a v\u00e1llalatokat, amelyek beruh\u00e1z\u00e1sokat hajtanak v\u00e9gre a kapacit\u00e1saik b\u0151v\u00edt\u00e9se, illetve a technol\u00f3giai fejletts\u00e9g\u00fck jav\u00edt\u00e1sa \u00e9rdek\u00e9ben\" - jelentette ki a miniszter. Hozz\u00e1tette: \"ha az Eur\u00f3pai Uni\u00f3 elhib\u00e1zza, \u00e9s nem t\u00e1mogatja ezeket a v\u00e1llalatokat, akkor eg\u00e9sz Eur\u00f3pa versenyh\u00e1tr\u00e1nyba tud ker\u00fclni, \u00e9s az elveszett munkahelyeket nem lehet p\u00f3tolni\".\n\u00a0\u00a0\u00a0\u00a0Eml\u00e9keztetett, hogy az EU v\u00e1llalatonk\u00e9nt legfeljebb 800 ezer eur\u00f3s t\u00e1mogat\u00e1st enged a munkahelyteremt\u00e9s vagy a technol\u00f3giai moderniz\u00e1ci\u00f3 \u00e9rdek\u00e9ben v\u00e9grehajtott beruh\u00e1z\u00e1sokhoz. Hozz\u00e1tette: Magyarorsz\u00e1g ezt kihaszn\u00e1lja, az itt m\u0171k\u00f6d\u0151 v\u00e1llalatok beruh\u00e1z\u00e1sait a korm\u00e1ny 50 sz\u00e1zal\u00e9kban t\u00e1mogatja - 800 ezer eur\u00f3ig - \u00edgy 806 magyar v\u00e1llalat sz\u00e1m\u00e1ra biztos\u00edt a 377 milli\u00e1rd forintnyi beruh\u00e1z\u00e1sukhoz k\u00f6r\u00fclbel\u00fcl 170 milli\u00e1rd forintnyi t\u00e1mogat\u00e1st, \u00e9s ezzel t\u00f6bb mint 143 ezer munkahely megment\u00e9se v\u00e1lik lehet\u0151v\u00e9.\n\u00a0\u00a0\u00a0\u00a0Szijj\u00e1rt\u00f3 P\u00e9ter jelezte, hogy a 800 ezer eur\u00f3s limit emel\u00e9s\u00e9r\u0151l m\u00e1sf\u00e9l h\u00f3napja kezdem\u00e9nyeztek t\u00e1rgyal\u00e1st az Eur\u00f3pai Bizotts\u00e1ggal, amely egyel\u0151re nem reag\u00e1lt. \"Ezt elk\u00e9peszt\u0151 hib\u00e1nak tartom. B\u00e9keid\u0151ben is elfogadhatatlan, hogy ilyen k\u00e9relemre m\u00e1sf\u00e9l h\u00f3nap alatt nem tudnak v\u00e1laszt adni, de k\u00fcl\u00f6n\u00f6sen elfogadhatatlan ez akkor, amikor a vil\u00e1gj\u00e1rv\u00e1ny miatt gazdas\u00e1gi vesz\u00e9lyhelyzet van\" - mondta. \u00dagy v\u00e9lte, az, hogy a bizotts\u00e1g m\u00e1sf\u00e9l h\u00f3nap alatt nem reag\u00e1lt, mutatja, hogy \"mi\u00e9rt v\u00e1lt sok esetben jelent\u00e9ktelenn\u00e9 az eur\u00f3pai koordin\u00e1ci\u00f3 a tag\u00e1llamok k\u00f6z\u00f6tt\" az elm\u00falt h\u00f3napokban. Jelezte: amint a javaslat \"z\u00f6ld l\u00e1mp\u00e1t kap\", indul a magyar t\u00e1mogat\u00e1si rendszer.\n\u00a0\u00a0\u00a0\u00a0Szijj\u00e1rt\u00f3 P\u00e9ter elmondta: az \u00fcl\u00e9sen t\u00e1rgyaltak arr\u00f3l is, milyen kiszolg\u00e1ltatott volt Eur\u00f3pa a vil\u00e1gj\u00e1rv\u00e1ny idej\u00e9n, a v\u00e9dekez\u00e9shez sz\u00fcks\u00e9ges eszk\u00f6z\u00f6k d\u00f6nt\u0151 t\u00f6bbs\u00e9g\u00e9t k\u00fcls\u0151 forr\u00e1sb\u00f3l kellett beszereznie az orsz\u00e1goknak. A miniszter szerint nem lehet \"puszt\u00e1n piacgazdas\u00e1gi k\u00e9rd\u00e9s\", hogy ezeket a - t\u00f6bbek k\u00f6z\u00f6tt maszkok, l\u00e9legeztet\u0151g\u00e9pek, v\u00e9d\u0151ruh\u00e1k el\u0151\u00e1ll\u00edt\u00e1s\u00e1ra vonatkoz\u00f3 - kapacit\u00e1sokat az EU l\u00e9trehozza. Mint mondta, ez strat\u00e9giai k\u00e9rd\u00e9s, ez sz\u00fcks\u00e9ges ahhoz, hogy Eur\u00f3pa ne legyen ennyire kiszolg\u00e1ltatott a j\u00e1rv\u00e1ny esetleges m\u00e1sodik hull\u00e1m\u00e1ban, vagy egy \u00faj j\u00e1rv\u00e1ny megjelen\u00e9sekor.\n\u00a0\u00a0\u00a0\u00a0Szijj\u00e1rt\u00f3 P\u00e9ter elmondta azt is, hogy t\u00e1rgyaltak a szabadkereskedelmi meg\u00e1llapod\u00e1sokr\u00f3l, \u00e9s szorgalmazt\u00e1k, hogy az EU gyors\u00edtsa fel a szabadkereskedelmi t\u00e1rgyal\u00e1sokat az EU \u00e9s partnerei k\u00f6z\u00f6tt. Hozz\u00e1tette: a magyar v\u00e1llalatok nemzetk\u00f6zileg versenyk\u00e9pesek, ez\u00e9rt min\u00e9l szabadabb a nemzetk\u00f6zi kereskedelem, az ann\u00e1l jobb a magyar v\u00e1llalatoknak.\n\u00a0\u00a0\u00a0\u00a0Szijj\u00e1rt\u00f3 P\u00e9ter jelezte: a koronav\u00edrus-vil\u00e1gj\u00e1rv\u00e1ny nemcsak eg\u00e9szs\u00e9g\u00fcgyi, hanem gazdas\u00e1gi k\u00e9rd\u00e9s is, \u00e9s Magyarorsz\u00e1g nemcsak az eg\u00e9szs\u00e9g\u00fcgyi, hanem a gazdas\u00e1gi v\u00e9dekez\u00e9sben is j\u00f3l teljes\u00edtett.\n\n\nMTI 2020. j\u00fanius 9.\n\n"}]