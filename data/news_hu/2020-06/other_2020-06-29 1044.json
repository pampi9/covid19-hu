[{"date": "2020-06-29 10:44", "url": "https://koronavirus.gov.hu/cikkek/orszagos-tisztifoorvos-az-egeszsegugyi-szolgaltatok-tudjak-tesztelessel-kapcsolatos", "h1": "Orsz\u00e1gos tisztif\u0151orvos: az eg\u00e9szs\u00e9g\u00fcgyi szolg\u00e1ltat\u00f3k tudj\u00e1k a tesztel\u00e9ssel kapcsolatos feladataikat", "body": "\nAz eg\u00e9szs\u00e9g\u00fcgyi szolg\u00e1ltat\u00f3k \u00e9rtik \u00e9s tudj\u00e1k a koronav\u00edrus-tesztel\u00e9ssel kapcsolatos feladataikat - k\u00f6z\u00f6lte M\u00fcller Cec\u00edlia orsz\u00e1gos tisztif\u0151orvos h\u00e9tf\u0151n az M1 aktu\u00e1lis csatorn\u00e1n.\n\nA m\u0171sorban elhangzott: Varga Zolt\u00e1n, a Demokratikus Koal\u00edci\u00f3 orsz\u00e1ggy\u0171l\u00e9si k\u00e9pvisel\u0151je szerint M\u00fcller Cec\u00edlia azzal fenyegeti a k\u00f3rh\u00e1zakat, hogy ahol t\u00fal sok tesztet v\u00e9geznek, ott vizsg\u00e1latot ind\u00edtanak, a \"felesleges\" teszteket pedig ki fogj\u00e1k fizettetni a k\u00f3rh\u00e1zakkal, ez\u00e9rt az orsz\u00e1gos tisztif\u0151orvos lesz a szem\u00e9lyi felel\u0151s, ha valaki az\u00e9rt hal meg, mert a k\u00f3rh\u00e1zak nem tesztelt\u00e9k.\nM\u00fcller Cec\u00edlia erre reag\u00e1lva azt mondta, hogy a k\u00e9pvisel\u0151 a megfelel\u0151 inform\u00e1ci\u00f3k hi\u00e1ny\u00e1ban fogalmazta meg v\u00e9lem\u00e9ny\u00e9t, sz\u00f3 sincs arr\u00f3l, hogy cs\u00f6kkenten\u00e9k a tesztek sz\u00e1m\u00e1t.\nUgyan nem sz\u00fcks\u00e9ges minden beavatkoz\u00e1s el\u0151tt elv\u00e9gezni a tesztet, de gyan\u00fa eset\u00e9n a kezel\u0151orvosnak tesztelnie kell a beteget. A gyan\u00fat a kezel\u0151orvos \u00edt\u00e9li meg, nemcsak azokr\u00f3l van sz\u00f3, akiknek t\u00fcneteik vannak vagy k\u00fclf\u00f6ld\u00f6n j\u00e1rtak - hangs\u00falyozta.\nAz orsz\u00e1gos tisztif\u0151orvos besz\u00e9lt arr\u00f3l is, hogy a j\u00e1rv\u00e1ny jelen van az orsz\u00e1gban, ez\u00e9rt folyamatos j\u00e1rv\u00e1ny\u00fcgyi \u00e9bers\u00e9get \u00e9s inform\u00e1ci\u00f3s rendszert kell fenntartani ahhoz, hogy r\u00f6gt\u00f6n reag\u00e1lni lehessen, ha a fert\u0151z\u00e9s itt is g\u00f3cokban, nagyobb sz\u00e1mban jelenne meg.\n\n\nMTI 2020. j\u00fanius 29.\n\n"}]