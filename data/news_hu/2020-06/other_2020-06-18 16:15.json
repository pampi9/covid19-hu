[{"date": "2020-06-18 16:15", "url": "https://koronavirus.gov.hu/cikkek/budapest-visszavar-kampany-budapesti-turizmus-nepszerusiteseert", "h1": "Budapest visszav\u00e1r \u2013 Kamp\u00e1ny a budapesti turizmus n\u00e9pszer\u0171s\u00edt\u00e9s\u00e9\u00e9rt", "body": "\nA budapesti turizmus n\u00e9pszer\u0171s\u00edt\u00e9se \u00e9rdek\u00e9ben kamp\u00e1nyt ind\u00edt a Magyar Turisztikai \u00dcgyn\u00f6ks\u00e9g, melynek keretein bel\u00fcl k\u00fcl\u00f6nleges perspekt\u00edv\u00e1b\u00f3l mutatj\u00e1k meg a f\u0151v\u00e1rost. Budapest a magyaroknak is mindig tud \u00fajat mutatni, tele van felfedez\u00e9sre v\u00e1r\u00f3 \u00e9lm\u00e9nnyel, amelyek miatt a magyar csal\u00e1doknak is \u00e9rdemes \u00fatra kelni. A kamp\u00e1ny azt \u00fczeni: Budapest visszav\u00e1r, ez a ny\u00e1r sem m\u00falhat el \u00e9lm\u00e9nyek n\u00e9lk\u00fcl.\n\n\nA v\u00e1rosl\u00e1togat\u00e1s \u00e9lm\u00e9ny\u00e9r\u0151l ezen a ny\u00e1ron sem kell lemondania senkinek, hiszen a folyton meg\u00fajul\u00f3, soksz\u00edn\u0171 Budapest t\u00e1rt karokkal v\u00e1rja a hazai l\u00e1togat\u00f3kat. A kultur\u00e1lis pezsg\u00e9sre, nagyszer\u0171 f\u00fcrd\u0151\u00e9lm\u00e9nyekre, nagyk\u00f6r\u00fati k\u00e1v\u00e9z\u00e1sra, vagy Duna-parti lazul\u00e1sra v\u00e1gy\u00f3kat \u00e9pp\u00fagy, mint a m\u00fazeumokat, vagy az \u00e9p\u00edt\u00e9szeti remekm\u0171vek kedvel\u0151it.\n\nAz MT\u00dc az idei ny\u00e1ri kamp\u00e1nyaiban azt \u00fczeni: a j\u00e1rv\u00e1ny alatti bez\u00e1rts\u00e1g ut\u00e1n \u00fajra egy\u00fctt, itthon, szabadon utazhatunk, \u00e9s biztons\u00e1gos k\u00f6r\u00fclm\u00e9nyek k\u00f6z\u00f6tt lehet r\u00e9sz\u00fcnk csod\u00e1s hazai \u00e9lm\u00e9nyekben. Magyarorsz\u00e1g belf\u00f6ldi turizmus\u00e1nak \u00fajraind\u00edt\u00e1sa \u00e9rdek\u00e9ben j\u00fanius 1-je \u00f3ta arra \u00f6szt\u00f6nzi a magyar csal\u00e1dokat, hogy aki teheti, induljon \u00fatnak, \u00e9s fedezze fel ism\u00e9t Magyarorsz\u00e1g kincseit, ismerje meg a vid\u00e9ki t\u00e1jakat.\nA mostani, j\u00fanius 16-t\u00f3l zajl\u00f3 kamp\u00e1nyban az MT\u00dc ez\u00fattal Budapest csod\u00e1it helyezi a k\u00f6z\u00e9ppontba, a f\u0151v\u00e1ros r\u00e9gen l\u00e1tott, vagy \u00e9pp ismeretlen attrakci\u00f3it, felfedez\u00e9sre v\u00e1r\u00f3 \u00e9lm\u00e9nyeit aj\u00e1nlja a belf\u00f6ldi utaz\u00f3k figyelm\u00e9be.\nBudapest nagyszer\u0171 vil\u00e1gv\u00e1ros, ahol a hagyom\u00e1ny \u00e9s az innov\u00e1ci\u00f3, a t\u00f6rt\u00e9nelem \u00e9s a fiatalos, modern pezsg\u00e9s egym\u00e1st kieg\u00e9sz\u00edtve ny\u00fajt eml\u00e9kezetes \u00e9lm\u00e9nyeket. Fontos, hogy azok a magyar csal\u00e1dok, bar\u00e1ti t\u00e1rsas\u00e1gok \u00e9s egyed\u00fcl utaz\u00f3k is felfedezz\u00e9k a magyar f\u0151v\u00e1rost, akik egy\u00e9bk\u00e9nt csak r\u00f6vid id\u0151re keresn\u00e9k fel, \u00edgy nem lenne lehet\u0151s\u00e9g\u00fck megismerni a soksz\u00edn\u0171 k\u00edn\u00e1latot.\nNeh\u00e9z olyan v\u00e1rost tal\u00e1lni a vil\u00e1gban, ahol ennyire k\u00f6nny\u0171 s\u00e9ta k\u00f6zben vil\u00e1g\u00f6r\u00f6ks\u00e9gi helysz\u00ednekre bukkanni, \u00e9s ahol t\u00f6rt\u00e9nelmi mili\u0151ben \u00fczemelnek a gy\u00f3gyf\u00fcrd\u0151k. Most mindez zs\u00fafolts\u00e1g n\u00e9lk\u00fcl, a megszokottn\u00e1l j\u00f3val k\u00e9nyelmesebben \u00e9s nyugodtabb k\u00f6r\u00fclm\u00e9nyek k\u00f6z\u00f6tt \u00e1t\u00e9lhet\u0151.\nA koronav\u00edrus-j\u00e1rv\u00e1ny egyik napr\u00f3l a m\u00e1sikra t\u00f6rte der\u00e9kba ezt a folyamatosan felfel\u00e9 \u00edvel\u0151, \u00e9vr\u0151l \u00e9vre rekordokat d\u00f6nt\u0151 siker\u00e1gazatot. Budapest pedig rendk\u00edv\u00fcl kiszolg\u00e1ltatott a nemzetk\u00f6zi vend\u00e9gforgalomnak, \u00edgy turizmus\u00e1t alaposan megt\u00e9p\u00e1zta a kialakult helyzet. Ez\u00e9rt az MT\u00dc kamp\u00e1nya egyben arra is fel k\u00edv\u00e1nja h\u00edvni a figyelmet, hogy egy budapesti v\u00e1rosl\u00e1togat\u00e1ssal most a\u00a0f\u0151v\u00e1rosi sz\u00e1ll\u00e1sad\u00f3k, vend\u00e9gl\u00e1t\u00f3k boldogul\u00e1s\u00e1t is seg\u00edtj\u00fck, az egyes turisztikai szolg\u00e1ltat\u00e1sok ig\u00e9nybev\u00e9telekor az \u00e9rt\u00fcnk dolgoz\u00f3 szakemberek talpra \u00e1ll\u00e1s\u00e1t, a hazai gazdas\u00e1got is t\u00e1mogatjuk.\nA kamp\u00e1nyhoz kisfilm is k\u00e9sz\u00fclt, emellett \u2013 az MT\u00dc t\u00f6bbi kamp\u00e1ny\u00e1hoz hasonl\u00f3an \u2013 k\u00f6zter\u00fcleten, \u00f3ri\u00e1splak\u00e1tokon, digit\u00e1lis fel\u00fcleteken, egyes sajt\u00f3org\u00e1numokban \u00e9s az \u00fcgyn\u00f6ks\u00e9g social media csatorn\u00e1in is tal\u00e1lkozhatunk a kamp\u00e1nnyal \u00e9s a felfedez\u00e9sre v\u00e1r\u00f3 \u00e9lm\u00e9nyekkel, l\u00e1tnival\u00f3kkal.\nA kisfilm az al\u00e1bbi linken el\u00e9rhet\u0151:\u00a0\u00a0https://youtu.be/y5nbIXdJIG4\nBudapest visszav\u00e1r! J\u00f3 lesz \u00fajra tal\u00e1lkozni!\n\n"}]