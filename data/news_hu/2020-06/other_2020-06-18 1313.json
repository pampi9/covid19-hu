[{"date": "2020-06-18 13:13", "url": "https://koronavirus.gov.hu/cikkek/gulyas-sikeres-volt-vedekezes-eltorlik-vasarlasi-idosavokat", "h1": "Guly\u00e1s: sikeres volt a v\u00e9dekez\u00e9s, elt\u00f6rlik a v\u00e1s\u00e1rl\u00e1si id\u0151s\u00e1vokat", "body": "\nSikeres volt a koronav\u00edrus-j\u00e1rv\u00e1ny elleni v\u00e9dekez\u00e9s Magyarorsz\u00e1gon, sikeresebb, mint Nyugat-Eur\u00f3pa sok \u00e1llam\u00e1ban - \u00e9rt\u00e9kelt Guly\u00e1s Gergely Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6k\u00f6n Budapesten, a korm\u00e1nyinf\u00f3n, miut\u00e1n 98 nap ut\u00e1n v\u00e9get \u00e9rt a vesz\u00e9lyhelyzet. Bejelentette: elt\u00f6rlik a v\u00e1s\u00e1rl\u00e1si id\u0151s\u00e1vokat.\n\n\nA rendk\u00edv\u00fcli jogrend j\u00f3val r\u00f6videbb volt, mint Eur\u00f3pa orsz\u00e1gainak t\u00f6bbs\u00e9g\u00e9ben, a korm\u00e1ny id\u0151ben tudott d\u00f6nt\u00e9seket hozni, \u00e9s a j\u00e1rv\u00e1ny megjelen\u00e9s\u00e9hez k\u00e9pest j\u00f3val kor\u00e1bban hozott fontos korl\u00e1toz\u00f3 int\u00e9zked\u00e9seket, mint p\u00e9ld\u00e1ul az olaszok, a belg\u00e1k vagy a spanyolok - fejtette ki.\n\u00a0\u00a0\u00a0\u00a0A rendk\u00edv\u00fcli jogrend tette lehet\u0151v\u00e9 az azonnali \u00e9s hat\u00e9kony cselekv\u00e9st - jelentette ki a miniszter, k\u00f6sz\u00f6netet mondva az operat\u00edv t\u00f6rzs tagjainak, k\u00fcl\u00f6n\u00f6sen M\u00fcller Cec\u00edlia orsz\u00e1gos tisztif\u0151orvosnak, tov\u00e1bb\u00e1 az eg\u00e9szs\u00e9g\u00fcgyi \u00e9s a szoci\u00e1lis szf\u00e9ra dolgoz\u00f3inak, tan\u00e1roknak, rend\u0151r\u00f6knek, katon\u00e1knak, korm\u00e1nyhivatali dolgoz\u00f3knak.\n\u00a0\u00a0\u00a0\u00a0Guly\u00e1s\u00a0Gergely hangs\u00falyozta: a v\u00e9dekez\u00e9s az\u00e9rt lehetett sikeres, mert nemzeti egys\u00e9g alakult ki, \u00e9s \"\u00faj fejlem\u00e9ny\", hogy ez az ellenz\u00e9k n\u00e9lk\u00fcl is l\u00e9trej\u00f6hetett. A korm\u00e1ny politikai egyet\u00e9rt\u00e9st szeretett volna, de tudom\u00e1sul kellett venni, hogy az ellenz\u00e9k ehhez nem tudott hozz\u00e1j\u00e1rulni - mondta. Hozz\u00e1tette: a v\u00e9dekez\u00e9sben r\u00e9szt vev\u0151k nemtelen t\u00e1mad\u00e1sa, az orsz\u00e1g k\u00fclf\u00f6ldi lej\u00e1rat\u00e1sa \u00e9s \"kamuvide\u00f3k\" k\u00e9sz\u00edt\u00e9se mor\u00e1lisan is elfogadhatatlan, alantas cselekedet.\n\u00a0\u00a0\u00a0\u00a0A Minisztereln\u00f6ks\u00e9g vezet\u0151je rem\u00e9ny\u00e9t fejezte ki, hogy nem t\u00e9r vissza a koronav\u00edrus, jelezte ugyanakkor, a m\u00e1sodik hull\u00e1m re\u00e1lis vesz\u00e9ly. Azt azonban szeretn\u00e9k, hogy ha ism\u00e9t vesz\u00e9lyhelyzet lesz, akkor legyen politikai egys\u00e9g is.\n\u00a0\u00a0\u00a0\u00a0K\u00f6z\u00f6lte, a mostant\u00f3l \u00e9rv\u00e9nyes j\u00e1rv\u00e1ny\u00fcgyi k\u00e9sz\u00fclts\u00e9get hat h\u00f3napra hirdett\u00e9k ki, \u00e9s h\u00e1romhavonta vizsg\u00e1lj\u00e1k fel\u00fcl.\n\u00a0\u00a0\u00a0\u00a0Guly\u00e1s\u00a0Gergely bejelentette: mostant\u00f3l elt\u00f6rlik a v\u00e1s\u00e1rl\u00e1si id\u0151s\u00e1vokat, a maszkhaszn\u00e1lat szab\u00e1lyai viszont maradnak. Kiemelte: \u00fagy l\u00e1tj\u00e1k, a maszkhaszn\u00e1lat elegend\u0151 v\u00e9delmet biztos\u00edt az id\u0151seknek, ez\u00e9rt d\u00f6nt\u00f6ttek \u00edgy.\n\u00a0\u00a0\u00a0\u00a0Azt mondta, az operat\u00edv t\u00f6rzs tov\u00e1bbra is m\u0171k\u00f6dik, \u00e9s a k\u00f3rh\u00e1zak ir\u00e1ny\u00edt\u00e1si rendje is v\u00e1ltozatlan.\n\u00a0\u00a0\u00a0\u00a0Hangs\u00falyozta: az Eur\u00f3pai Bizotts\u00e1g azt javasolta - \u00e9s a korm\u00e1ny \u00e1ll\u00e1spontja is az -, hogy mihamarabb lehet\u0151v\u00e9 kell tenni a hat\u00e1rok \u00e1tj\u00e1rhat\u00f3s\u00e1g\u00e1t az uni\u00f3s tag\u00e1llamok k\u00f6z\u00f6tt. Magyarorsz\u00e1g ennek megfelel\u0151 d\u00f6nt\u00e9seket hozott - f\u0171zte hozz\u00e1.\n\u00a0\u00a0\u00a0\u00a0M\u00edg kor\u00e1bban \u00fagy t\u0171nt, a migr\u00e1ci\u00f3 meg\u00e1llt, a m\u00e1jusi adatok m\u00e1r aggaszt\u00f3bbak, de rem\u00e9lhet\u0151leg a hat\u00e1rok \u00e1tj\u00e1rhat\u00f3s\u00e1ga nem jelenti azt, hogy ne lehetne tartani a hat\u00e1rok v\u00e9delm\u00e9t - k\u00f6z\u00f6lte. Hozz\u00e1tette: Magyarorsz\u00e1g k\u00e9pes megv\u00e9deni a hat\u00e1rait.\n\u00a0\u00a0\u00a0\u00a0A miniszter kifejtette: a v\u00e9dekez\u00e9s els\u0151 szakasz\u00e1n t\u00fal vagyunk, \u00e9s ha mindenki tov\u00e1bbra is betartja az int\u00e9zked\u00e9seket, cs\u00f6kkenni fog az akt\u00edv fert\u0151z\u00f6ttek sz\u00e1ma, de ha ebben v\u00e1ltoz\u00e1s lesz, szigor\u00edt\u00e1sokra lehet sz\u00fcks\u00e9g.\n\u00a0\u00a0\u00a0\u00a0\u00dagy v\u00e9lte, ha lesz m\u00e1sodik hull\u00e1ma a j\u00e1rv\u00e1nynak, arra a v\u00e1rakoz\u00e1sok szerint szeptemberben, okt\u00f3berben ker\u00fclhet sor. A ny\u00e1ri meleg v\u00e1rhat\u00f3an lass\u00edtja a j\u00e1rv\u00e1ny terjed\u00e9s\u00e9t, \u00edgy azzal sz\u00e1molnak, hogy az akt\u00edv fert\u0151z\u00f6ttek sz\u00e1ma \u00f6sszess\u00e9g\u00e9ben cs\u00f6kkenni fog a k\u00f6vetkez\u0151 hetekben, ez\u00e9rt is fontos a megmaradt int\u00e9zked\u00e9sek betart\u00e1sa - k\u00f6z\u00f6lte.\n\n\u00a0\u00a0\u00a0\u00a0Kit\u00e9rt arra is, hogy a gazdas\u00e1gi int\u00e9zked\u00e9sekkel 1,2 milli\u00f3 magyar munkav\u00e1llal\u00f3 munkahely\u00e9t siker\u00fclt megv\u00e9deni\n\u00a0\u00a0\u00a0\u00a0Hangs\u00falyozta: ahogy v\u00e1rhat\u00f3 volt, a munkaer\u0151piacra \u00e9s a gazdas\u00e1g teljes\u00edtm\u00e9ny\u00e9re is komoly hat\u00e1ssal volt a j\u00e1rv\u00e1ny elleni v\u00e9dekez\u00e9s miatti teljes le\u00e1ll\u00e1s. A gazdas\u00e1gi n\u00f6veked\u00e9sre vonatkoz\u00f3 el\u0151rejelz\u00e9sek elt\u00e9r\u0151ek, a korm\u00e1ny a P\u00e9nz\u00fcgyminiszt\u00e9rium \u00e1ltal jelzett 3 sz\u00e1zal\u00e9kos recesszi\u00f3val sz\u00e1mol - mutatott r\u00e1. Hozz\u00e1tette: mivel a k\u00f6lts\u00e9gvet\u00e9s tervez\u00e9sekor nem erre sz\u00e1m\u00edtottak, ez nagy m\u00e9rt\u00e9kben cs\u00f6kkenti a k\u00f6lts\u00e9gvet\u00e9s mozg\u00e1ster\u00e9t.\n\u00a0\u00a0\u00a0\u00a0Guly\u00e1s\u00a0Gergely a korm\u00e1ny nev\u00e9ben egy\u00fctt\u00e9rz\u00e9s\u00e9t fejezte ki K\u00e1rp\u00e1ti Gy\u00f6rgy \u00e9s Benedek Tibor elhunyt olimpiai bajnokok csal\u00e1dj\u00e1nak, azt mondta, a magyar sport\u00e9letet rendk\u00edv\u00fcli vesztes\u00e9g \u00e9rte a t\u00e1voz\u00e1sukkal.\n\u00a0\u00a0\u00a0\u00a0A miniszter k\u00e9rdezt\u00e9k arr\u00f3l, hogy P\u00e1link\u00e1s J\u00f3zsef, az Orb\u00e1n-korm\u00e1ny kor\u00e1bbi minisztere gy\u0171jt\u00e9st ind\u00edtott a L\u00e1nch\u00edd fel\u00faj\u00edt\u00e1s\u00e1ra, \u00e9s Facebook-bejegyz\u00e9s\u00e9ben azt \u00edrta: unja a kicsinyes \u00e9s m\u00e9ltatlan vit\u00e1kat.\u00a0Guly\u00e1s\u00a0Gergely \u00fagy fogalmazott: egyet\u00e9rt, \u0151k is unj\u00e1k a kicsinyes \u00e9s m\u00e9ltatlan vit\u00e1kat. Kiemelte: a f\u0151v\u00e1ros kifejezetten j\u00f3 anyagi helyzetben van, Tarl\u00f3s Istv\u00e1n kor\u00e1bbi f\u0151polg\u00e1rmester t\u00f6bb mint 200 milli\u00e1rdos tartal\u00e9kkal adta \u00e1t Budapest vezet\u00e9s\u00e9t, \u00e9s csak \u00e1llamk\u00f6tv\u00e9nyben mintegy 180 milli\u00e1rd forint \u00e1ll rendelkez\u00e9sre. Ehhez k\u00e9pest egy f\u0151v\u00e1rosi feladathoz - a kor\u00e1bbi meg\u00e1llapod\u00e1snak megfelel\u0151en - a korm\u00e1ny tov\u00e1bbra is biztos\u00edt 6+1 milli\u00e1rd forintot. Nem l\u00e1tja, mi az oka annak, hogy nem kezd\u0151dik meg a L\u00e1nch\u00edd fel\u00faj\u00edt\u00e1sa, hacsak az nem, hogy Kar\u00e1csony Gergely sz\u00edvesebben folytat politikai vit\u00e1t - fogalmazott.\n\u00a0\u00a0\u00a0\u00a0Igyekeznek minden ponton a j\u00f3 egy\u00fcttm\u0171k\u00f6d\u00e9st fenntartani, ami Budapest \u00e9rdek\u00e9t szolg\u00e1lja, de azt \u00e9rz\u00e9keli, hogy a f\u0151v\u00e1ros sokkal ink\u00e1bb keresi a vita lehet\u0151s\u00e9g\u00e9t - jegyezte meg. Kar\u00e1csony Gergely azon felvet\u00e9s\u00e9re, hogy a Fidesznek kilenc \u00e9v sem volt el\u00e9g a L\u00e1nch\u00edd fel\u00faj\u00edt\u00e1s\u00e1ra, a miniszter \u00fagy reag\u00e1lt: most id\u0151szer\u0171 a h\u00edd fel\u00faj\u00edt\u00e1sa, amelyet id\u0151ben tervezett meg a kor\u00e1bbi f\u0151v\u00e1rosi vezet\u00e9s. Hozz\u00e1tette: most m\u00e1r ugyanakkor minden k\u00e9sedelem jelent\u0151sen megdr\u00e1g\u00edtja a beruh\u00e1z\u00e1st.\n\u00a0\u00a0\u00a0\u00a0Az augusztus 20-ai t\u0171zij\u00e1t\u00e9k k\u00f6lts\u00e9geir\u0151l azt mondta: el\u0151sz\u00f6r arr\u00f3l kell d\u00f6nt\u00e9st hozni, megtartj\u00e1k-e. Jelezte: j\u00falius k\u00f6zep\u00e9n \u00e9rt\u00e9kelik a j\u00e1rv\u00e1ny\u00fcgyi helyzetet, \u00e9s ha biztons\u00e1gosan megtarthat\u00f3 a t\u0171zij\u00e1t\u00e9k, akkor megrendezik. Hozz\u00e1tette: ha \u00fajra akarj\u00e1k ind\u00edtani a gazdas\u00e1got \u00e9s a turizmust, akkor kifejezetten szerencs\u00e9s lenne egy komoly augusztus 20-ai \u00fcnneps\u00e9g, nemcsak Budapesten, hanem a megyei jog\u00fa v\u00e1rosokban is, ami nem csak a t\u0171zij\u00e1t\u00e9kra koncentr\u00e1lna, hanem t\u00f6bb napig tart\u00f3 rendezv\u00e9nyekre.\n\n\n\nMTI 2020. j\u00fanius 18.\n\n"}]