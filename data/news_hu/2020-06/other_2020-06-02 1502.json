[{"date": "2020-06-02 15:02", "url": "https://koronavirus.gov.hu/cikkek/v4-egyeztetes-az-europai-tanacs-elnokevel-rugalmasabb-igazsagosabb-unios-tervekre-van-szukseg", "h1": "V4-egyeztet\u00e9s az Eur\u00f3pai Tan\u00e1cs eln\u00f6k\u00e9vel: rugalmasabb, igazs\u00e1gosabb uni\u00f3s tervekre van sz\u00fcks\u00e9g az eur\u00f3pai gazdas\u00e1g \u00fajj\u00e1\u00e9p\u00edt\u00e9s\u00e9re", "body": "\nOrb\u00e1n\u00a0Viktor minisztereln\u00f6k kedden videokonferencia keret\u00e9ben megbesz\u00e9l\u00e9st folytatott a V4-orsz\u00e1gok korm\u00e1nyf\u0151ivel, valamint Charles Michellel, az Eur\u00f3pai Tan\u00e1cs (EiT) eln\u00f6k\u00e9vel - t\u00e1j\u00e9koztatta az MTI-t Havasi Bertalan, a minisztereln\u00f6k sajt\u00f3f\u0151n\u00f6ke.\n\nA tan\u00e1cskoz\u00e1s legfontosabb t\u00e9m\u00e1ja az eur\u00f3pai gazdas\u00e1g koronav\u00edrus-j\u00e1rv\u00e1ny ut\u00e1ni \u00fajj\u00e1\u00e9p\u00edt\u00e9se volt, k\u00fcl\u00f6n\u00f6s tekintettel az Eur\u00f3pai Bizotts\u00e1gnak a m\u00falt h\u00e9ten bejelentett helyre\u00e1ll\u00edt\u00e1si terv\u00e9re.\nEls\u0151k\u00e9nt a visegr\u00e1di minisztereln\u00f6k\u00f6k egyeztettek egym\u00e1ssal, majd csatlakozott hozz\u00e1juk az EiT eln\u00f6ke is - mondta Havasi Bertalan.\nElhangzott: Magyarorsz\u00e1g, Csehorsz\u00e1g, Lengyelorsz\u00e1g \u00e9s Szlov\u00e1kia minisztereln\u00f6ke k\u00f6z\u00f6sen t\u00f6rekednek igazs\u00e1gosabb\u00e1 \u00e9s rugalmasabb\u00e1 tenni az Eur\u00f3pai Bizotts\u00e1g el\u0151terjeszt\u00e9s\u00e9t. Meg\u00e1llapodtak abban, hogy a j\u00f6v\u0151 h\u00e9ten Csehorsz\u00e1gban \u00fajabb V4-cs\u00facson folytatj\u00e1k a munk\u00e1t, \u00e9s tov\u00e1bbi inform\u00e1ci\u00f3kat v\u00e1rnak a javasolt uni\u00f3s hitelfelv\u00e9teli tervekr\u0151l. Ennek r\u00e9szletei ugyanis egyel\u0151re nem vil\u00e1gosak.\nA V4-ek \u00e9s Charles Michel megbesz\u00e9l\u00e9s\u00e9n a visegr\u00e1di orsz\u00e1gok vezet\u0151i vil\u00e1goss\u00e1 tett\u00e9k, hogy konstrukt\u00edv egy\u00fcttm\u0171k\u00f6d\u00e9sre k\u00e9szek az eur\u00f3pai gazdas\u00e1gfejleszt\u00e9si tervek kapcs\u00e1n, de m\u00e9g alapos elemz\u00e9sek elv\u00e9gz\u00e9s\u00e9re lesz sz\u00fcks\u00e9g. Hossz\u00fa \u00e9s neh\u00e9z t\u00e1rgyal\u00e1sok v\u00e1rhat\u00f3k ebben a t\u00e9mak\u00f6rben, de a min\u0151s\u00e9g fontosabb, mint a siets\u00e9g, r\u00e9szletes, alapos munk\u00e1t kell v\u00e9gezni - hangs\u00falyozt\u00e1k.\n\n\nMTI 2020. j\u00fanius 2.\n\n"}]