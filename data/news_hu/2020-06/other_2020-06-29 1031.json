[{"date": "2020-06-29 10:31", "url": "https://koronavirus.gov.hu/cikkek/itm-kormany-bertamogatasai-segitik-vallalkozasokat-munkahelyek-megorzeseben", "h1": "ITM: a korm\u00e1ny b\u00e9rt\u00e1mogat\u00e1sai seg\u00edtik a v\u00e1llalkoz\u00e1sokat a munkahelyek meg\u0151rz\u00e9s\u00e9ben", "body": "\nA Gazdas\u00e1gv\u00e9delmi akci\u00f3terv int\u00e9zked\u00e9sei egyre jobban \u00e9rz\u00e9keltetik a hat\u00e1sukat. \"A regisztr\u00e1lt \u00e1ll\u00e1skeres\u0151k eset\u00e9ben a 2020. m\u00e1jusi adatok a koronav\u00edrus v\u00e1ls\u00e1g k\u00f6vetkezm\u00e9nyek\u00e9nt m\u00e9g n\u00f6veked\u00e9st mutatnak ugyan, de a b\u0151v\u00fcl\u00e9s j\u00faniusra meg\u00e1llt, \u00e9s rem\u00e9nyeink szerint bel\u00e1that\u00f3 id\u0151n bel\u00fcl megindul az \u00e9rdemi cs\u00f6kken\u00e9s is\" - fogalmazott Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra a K\u00f6zponti Statisztikai Hivatal (KSH) legfrissebb foglalkoztat\u00e1si adatait \u00e9rt\u00e9kelve.\n\n\nAz ITM h\u00e9tf\u0151i k\u00f6zlem\u00e9nye felid\u00e9zi: a KSH adatai alapj\u00e1n a foglalkoztatottak \u00e1tlagos havi l\u00e9tsz\u00e1ma 4 milli\u00f3 399 ezer f\u0151 volt 2020 m\u00e1jus\u00e1ban, 134 ezer f\u0151vel alacsonyabb, mint egy \u00e9vvel kor\u00e1bban. Ugyanakkor a koronav\u00edrus \u00e9s annak gazdas\u00e1gi k\u00f6vetkezm\u00e9nyei komoly hat\u00e1ssal voltak a munkaer\u0151piacra is: a munkan\u00e9lk\u00fcliek sz\u00e1ma 215 ezer f\u0151re, a munkan\u00e9lk\u00fclis\u00e9gi r\u00e1ta pedig 4,7 sz\u00e1zal\u00e9kra emelkedett m\u00e1jusban.\n\u00a0\u00a0\u00a0\u00a0Az \u00e1llamtitk\u00e1r kiemelte, hogy a piaci munkahelyek sz\u00e1ma a gazdas\u00e1g \u00fajraindul\u00e1s\u00e1val folyamatos n\u00f6veked\u00e9snek indulhat, de fontos, hogy a korm\u00e1ny minden eszk\u00f6zzel, t\u00f6bbek k\u00f6z\u00f6tt b\u00e9rt\u00e1mogat\u00e1sokkal is seg\u00edtse a v\u00e1llalkoz\u00e1sokat az \u00fajrakezd\u00e9sben.\n\u00a0\u00a0\u00a0\u00a0Az elm\u00falt \u00e9vtized bizony\u00edtotta, hogy a magyar emberek munk\u00e1b\u00f3l akarnak \u00e9s tudnak meg\u00e9lni. A korm\u00e1ny emiatt mindent megtesz az\u00e9rt, hogy a lehet\u0151 legt\u00f6bb munkahelyet megv\u00e9dje, \u00e9s amennyit a v\u00edrus m\u00e9gis t\u00f6nkretesz, annyi \u00fajat l\u00e9trehozzon. Ennek \u00e9rdek\u00e9ben d\u00f6nt\u00f6tt a korm\u00e1ny a Gazdas\u00e1gv\u00e9delmi akci\u00f3terv v\u00e9grehajt\u00e1s\u00e1r\u00f3l.\n\u00a0\u00a0\u00a0\u00a0A Gazdas\u00e1gv\u00e9delmi akci\u00f3terv kiemelt c\u00e9lja a magyar emberek munkahelyeinek v\u00e9delme, \u00faj munkahelyek teremt\u00e9se. Az ITM \u00e1ltal koordin\u00e1lt b\u00e9rt\u00e1mogat\u00e1si programokkal eddig 225 ezer munkahelyet siker\u00fclt megv\u00e9deni. A munkahelyv\u00e9delmi b\u00e9rt\u00e1mogat\u00e1sban orsz\u00e1gosan mintegy 185 ezer munkav\u00e1llal\u00f3 r\u00e9szes\u00fclt, a munkahelyteremt\u0151 b\u00e9rt\u00e1mogat\u00e1s pedig 25 ezer ember elhelyezked\u00e9s\u00e9t tette lehet\u0151v\u00e9. Emellett a kutat\u00e1s-fejleszt\u00e9si munkak\u00f6rben dolgoz\u00f3k ut\u00e1n j\u00e1r\u00f3 kedvezm\u00e9nyre is t\u00f6bb mint 16 ezer munkav\u00e1llal\u00f3ra \u00e9rkezett be k\u00e9relem. A programok mostan\u00e1ig \u00f6sszesen t\u00f6bb mint 15 ezer v\u00e1llalkoz\u00e1sn\u00e1l teszik lehet\u0151v\u00e9 a k\u00e9pzett munkaer\u0151 megtart\u00e1s\u00e1t.\n\u00a0\u00a0\u00a0\u00a0A 2010 ut\u00e1n el\u00e9rt eredm\u00e9nyek alapj\u00e1n Magyarorsz\u00e1g k\u00e9pes a munk\u00e1ra alapozva nemzetk\u00f6zi \u00f6sszevet\u00e9sben is kimagasl\u00f3 gazdas\u00e1gi teljes\u00edtm\u00e9nyt ny\u00fajtani. Mivel a magyar gazdas\u00e1g szerkezete eg\u00e9szs\u00e9ges, j\u00f3 es\u00e9llyel ism\u00e9t n\u00f6veked\u00e9si p\u00e1ly\u00e1ra tud \u00e1llni, ezzel az \u00e1tmeneti visszaes\u00e9st k\u00f6vet\u0151en a foglalkoztat\u00e1s is \u00fajra b\u0151v\u00fclhet majd.\n\n\nMTI 2020. j\u00fanius 29.\n\n"}]