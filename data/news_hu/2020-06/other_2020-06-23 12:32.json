[{"date": "2020-06-23 12:32", "url": "https://koronavirus.gov.hu/cikkek/magyarorszag-jarvany-utani-idoszakban-vonzo-termelesi-es-befektetesi-celpont-marad", "h1": "Magyarorsz\u00e1g a j\u00e1rv\u00e1ny ut\u00e1ni id\u0151szakban is vonz\u00f3 termel\u00e9si \u00e9s befektet\u00e9si c\u00e9lpont marad", "body": "\nA magyar gazdas\u00e1g er\u0151s alapjai tov\u00e1bbra is jelent\u0151s mozg\u00e1steret biztos\u00edtanak a korm\u00e1ny v\u00e1ls\u00e1gkezel\u0151 int\u00e9zked\u00e9seihez - hangs\u00falyozta Varga Mih\u00e1ly p\u00e9nz\u00fcgyminiszter a Nemzeti Versenyk\u00e9pess\u00e9gi Tan\u00e1csnak a j\u00e1rv\u00e1nyhelyzetet k\u00f6vet\u0151 els\u0151 \u00fcl\u00e9se ut\u00e1n. Mint fogalmazott: a kor\u00e1bbi \u00e9vek dinamikus n\u00f6veked\u00e9s\u00e9nek is k\u00f6sz\u00f6nhet\u0151en jut elegend\u0151 forr\u00e1s a gazdas\u00e1g \u00fajraind\u00edt\u00e1s\u00e1hoz.\n\n\nA j\u00e1rv\u00e1ny ut\u00e1ni gazdas\u00e1gv\u00e9delmi l\u00e9p\u00e9sek kidolgoz\u00e1s\u00e1\u00e9rt \u00e9s megval\u00f3s\u00edt\u00e1s\u00e1\u00e9rt felel\u0151s operat\u00edv t\u00f6rzs j\u00fanius 24-\u00e9n tartja alakul\u00f3 \u00fcl\u00e9s\u00e9t - jelentette be a p\u00e9nz\u00fcgyminiszter.\nB\u00e1r haz\u00e1nkban a koronav\u00edrus terjed\u00e9se nagym\u00e9rt\u00e9kben lelassult, a vil\u00e1gban tov\u00e1bbra is sz\u00e1mos g\u00f3cpont van - hangzott el az \u00fcl\u00e9sen a P\u00e9nz\u00fcgyminiszt\u00e9rium (PM) keddi k\u00f6zlem\u00e9nye szerint.\nA kil\u00e1bal\u00e1snak t\u00f6bbf\u00e9le forgat\u00f3k\u00f6nyve lehet, annak lefut\u00e1s\u00e1t egyel\u0151re a j\u00e1rv\u00e1ny \"vez\u00e9rli\" - fogalmazott Varga Mih\u00e1ly.\nMagyarorsz\u00e1g - hasonl\u00f3an az Eur\u00f3pai Uni\u00f3 tag\u00e1llamainak t\u00f6bbs\u00e9g\u00e9hez - \u00e1prilisban t\u00faljuthatott a gazdas\u00e1gi m\u00e9lyponton.\nA jelenlegi \u00e9s a 2008-as helyzetet \u00f6sszevetve elmondhat\u00f3, hogy Magyarorsz\u00e1g gazdas\u00e1gi fundamentumai ma l\u00e9nyegesen er\u0151sebbek. M\u00edg p\u00e9ld\u00e1ul 2008-ban 1,1, addig 2019-ben - az uni\u00f3 egyik \u00e9llovasak\u00e9nt - 4,9 sz\u00e1zal\u00e9k volt a brutt\u00f3 nemzeti \u00f6sszterm\u00e9k (GDP) n\u00f6veked\u00e9se. Hasonl\u00f3an kedvez\u0151en alakult a foglalkoztatottak sz\u00e1ma, jelent\u0151sen cs\u00f6kkent a h\u00e1ztart\u00e1sok hitel\u00e1llom\u00e1nya, valamint az \u00e1llamh\u00e1ztart\u00e1s GDP-ar\u00e1nyos hi\u00e1nya, mik\u00f6zben a k\u00fcls\u0151 ad\u00f3ss\u00e1g 52,6 sz\u00e1zal\u00e9kr\u00f3l 7,9 sz\u00e1zal\u00e9kra esett vissza.\nA korm\u00e1ny id\u0151ben meghozott gazdas\u00e1gv\u00e9delmi int\u00e9zked\u00e9sei mintegy 3,7 sz\u00e1zal\u00e9kponttal j\u00e1rulnak hozz\u00e1 a GDP-hez, \u00e9rdemben f\u00e9kezve ezzel a visszaes\u00e9st. A munkahelyek meg\u0151rz\u00e9se, a kiemelt \u00e1gazatok v\u00e9delme, a munk\u00e1ltat\u00f3k ad\u00f3terheinek cs\u00f6kkent\u00e9se, a fizet\u00e9si morat\u00f3rium, az \u00e1llami garancia- \u00e9s egy\u00e9b hitelprogramok biztos\u00edtj\u00e1k a v\u00e1ls\u00e1gb\u00f3l val\u00f3 miel\u0151bbi kil\u00e1bal\u00e1st - k\u00f6z\u00f6lte.\nJelenleg t\u00f6bb mint n\u00e9gyezer milli\u00e1rd forintnyi beruh\u00e1z\u00e1s van folyamatban, az ut\u00f3bbi hetekben n\u00f6veked\u00e9snek indult a kiskereskedelmi forgalom \u00e9s a munkahelyek sz\u00e1m\u00e1nak cs\u00f6kken\u00e9se is m\u00e9rs\u00e9kl\u0151d\u00f6tt. A kil\u00e1t\u00e1sokr\u00f3l sz\u00f3lva a p\u00e9nz\u00fcgyminiszter kijelentette: a termel\u00e9si l\u00e1ncok r\u00f6vid\u00fcl\u00e9se \u00e9s a k\u00f6lts\u00e9gel\u0151ny miatt Magyarorsz\u00e1g versenyk\u00e9pess\u00e9gi helyzete tov\u00e1bb javulhat, de azzal is sz\u00e1molni kell, hogy a v\u00e9dekez\u00e9s \u00e9s a gazdas\u00e1g \u00fajraind\u00edt\u00e1s\u00e1nak k\u00f6lts\u00e9gei miatt \u00e1tmenetileg n\u0151 a k\u00f6lts\u00e9gvet\u00e9s hi\u00e1nya.\nAz \u00fcl\u00e9sen Csath Magdolna k\u00f6zgazd\u00e1sz, egyetemi tan\u00e1r a sv\u00e1jci IMD (Institute for Management Development) vezet\u0151k\u00e9pz\u0151 \u00e9s gazdas\u00e1gkutat\u00f3 int\u00e9zet versenyk\u00e9pess\u00e9gi rangsor\u00e1t ismertetve elmondta, hogy Magyarorsz\u00e1g a vil\u00e1gm\u00e9ret\u0171 j\u00e1rv\u00e1ny dac\u00e1ra is megtartotta poz\u00edci\u00f3j\u00e1t. Magyarorsz\u00e1g tov\u00e1bbra is vonz\u00f3 nemzetk\u00f6zi befektet\u00e9si c\u00e9lpont - jelentette ki.\n\nMTI 2020. j\u00fanius 23.\n\n"}]