[{"date": "2020-06-19 12:37", "url": "https://koronavirus.gov.hu/cikkek/schanda-nepszeru-az-online-nyelvvizsga", "h1": "Schanda: n\u00e9pszer\u0171 az online nyelvvizsga", "body": "\nEddig mintegy 6900-an jelentkeztek online nyelvvizsg\u00e1ra, k\u00f6z\u00fcl\u00fck t\u00f6bb mint 4200-an m\u00e1r t\u00fal is vannak rajta, r\u00e1ad\u00e1sul csaknem 3100-an sikerrel - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) parlamenti \u00e9s strat\u00e9giai \u00e1llamtitk\u00e1ra p\u00e9nteken a Facebook-oldal\u00e1n.\n\nSchanda Tam\u00e1s hangs\u00falyozta, a korm\u00e1ny c\u00e9lja tov\u00e1bbra is az, hogy a magyar fiatalok a j\u00f6v\u0151 nyertesei legyenek, ez\u00e9rt is m\u00f3dos\u00edtotta \u00fagy a szab\u00e1lyoz\u00e1st, hogy a vesz\u00e9lyhelyzet idej\u00e9n online is lehessen nyelvvizsg\u00e1zni. A legn\u00e9pszer\u0171bb az angol volt eddig, amit a n\u00e9met, a spanyol, a francia, az olasz \u00e9s az orosz k\u00f6vetett - \u00edrta.\n\u00a0\u00a0\u00a0\u00a0Az erre enged\u00e9llyel rendelkez\u0151 n\u00e9gy vizsgak\u00f6zpont k\u00f6z\u00fcl h\u00e1rom m\u00e1jusban, egy j\u00fanius elej\u00e9n kezdte el az online vizsg\u00e1ztat\u00e1st. M\u00e1jus elej\u00e9n h\u00e1rom vizsgak\u00f6zpont kis l\u00e9tsz\u00e1m\u00fa csoportok k\u00f6zrem\u0171k\u00f6d\u00e9s\u00e9vel, \u00e9lesben pr\u00f3b\u00e1lta ki ezt az \u00fajfajta vizsg\u00e1ztat\u00e1si m\u00f3dot. A negyedik vizsgak\u00f6zpont j\u00fanius elej\u00e9ig tesztel\u00e9seket v\u00e9gzett, hogy a lehet\u0151 legbiztons\u00e1gosabb k\u00f6r\u00fclm\u00e9nyek k\u00f6z\u00f6tt bonyol\u00edthassa le online vizsg\u00e1it - k\u00f6z\u00f6lte az \u00e1llamtitk\u00e1r.\n\u00a0\u00a0\u00a0\u00a0Hozz\u00e1tette, hogy az els\u0151, nagyobb l\u00e9tsz\u00e1m\u00fa vizsg\u00e1kon n\u00e9h\u00e1ny esetben t\u00f6rt\u00e9ntek ugyan \"kisebb-nagyobb\" technikai fennakad\u00e1sok, de ezeket - a vizsg\u00e1z\u00f3kkal folyamatosan kommunik\u00e1lva - minden esetben megfelel\u0151en kezelt\u00e9k a vizsgak\u00f6zpontok.\n\u00a0\u00a0\u00a0\u00a0Schanda Tam\u00e1s szerint a visszajelz\u00e9sek \u00e9s a helysz\u00edni szeml\u00e9k tapasztalatai alapj\u00e1n mind a vizsgak\u00f6zpontok, mind a vizsg\u00e1z\u00f3k komoly figyelmet ford\u00edtanak arra, hogy ne mer\u00fclhessenek fel k\u00e9telyek a vizsga tisztas\u00e1g\u00e1t illet\u0151en.\n\u00a0\u00a0\u00a0\u00a0\"Ha a legkisebb gyan\u00faja is felmer\u00fcl annak, hogy a vizsg\u00e1z\u00f3 nem megengedett eszk\u00f6zh\u00f6z folyamodik, akkor a k\u00f6zpontok munkat\u00e1rsai beavatkoznak, amennyiben indokolt, akkor a vizsg\u00e1t fel is f\u00fcggesztik. \u00d6sszess\u00e9g\u00e9ben a tapasztalatok mind a vizsg\u00e1z\u00f3k, mind a vizsgak\u00f6zpontok r\u00e9sz\u00e9r\u0151l pozit\u00edvak voltak\" - \u00f6sszegezte az \u00e1llamtitk\u00e1r.\n\u00a0\u00a0\u00a0\u00a0Eml\u00e9keztetett, a korm\u00e1ny d\u00f6nt\u00e9se alapj\u00e1n az online vizsg\u00e1ztat\u00e1sra vonatkoz\u00f3, vesz\u00e9lyhelyzet idej\u00e9re sz\u00f3l\u00f3 akkredit\u00e1ci\u00f3 augusztus 31-\u00e9n j\u00e1r le, vagyis az \u00e9rintett k\u00f6zpontok eddig folytathatj\u00e1k az online vizsg\u00e1ztat\u00e1st.\n\nMTI 2020. j\u00fanius 19.\n\n"}]