[{"date": "2020-06-25 14:28", "url": "https://koronavirus.gov.hu/cikkek/varga-mihaly-80-milliard-forintos-kormanyzati-tamogatas-pest-megyei-vallalkozasoknak", "h1": "Varga Mih\u00e1ly: 80 milli\u00e1rd forintos korm\u00e1nyzati t\u00e1mogat\u00e1s a Pest megyei v\u00e1llalkoz\u00e1soknak", "body": "\nAz uni\u00f3s el\u0151\u00edr\u00e1sok miatt a Pest megyei v\u00e1llalkoz\u00e1sok a fejleszt\u00e9si forr\u00e1sok jelent\u0151s r\u00e9sz\u00e9b\u0151l kiszorulnak, ez\u00e9rt a korm\u00e1ny hazai forr\u00e1sb\u00f3l 80 milli\u00e1rd forintot ford\u00edt a t\u00e9rs\u00e9g fejleszt\u00e9seire a k\u00f6vetkez\u0151 \u00e9vekben - mondta Varga Mih\u00e1ly a piliscsabai Rozifa Kft. eszk\u00f6zbeszerz\u00e9s\u00e9t t\u00e1mogat\u00f3 szerz\u0151d\u00e9s \u00fcnnep\u00e9lyes al\u00e1\u00edr\u00e1s\u00e1n.\n\n\nA p\u00e9nz\u00fcgyminiszter elmondta, hogy a gazdas\u00e1gv\u00e9delmi int\u00e9zked\u00e9sek r\u00e9szek\u00e9nt m\u00e1jusban 86 Pest megyei v\u00e1llalkoz\u00e1s t\u00f6bb mint 4,7 milli\u00e1rd forintot nyert el eszk\u00f6zberuh\u00e1z\u00e1sokra \u00e9s munkahelymeg\u0151rz\u00e9sre.\n\u00a0\u00a0\u00a0\u00a0A programra val\u00f3 n\u00e9gyszeres t\u00faljelentkez\u00e9s miatt a P\u00e9nz\u00fcgyminiszt\u00e9rium vizsg\u00e1lja a meghirdetett keret\u00f6sszeg emel\u00e9s\u00e9nek lehet\u0151s\u00e9g\u00e9t - tette hozz\u00e1.\n\u00a0\u00a0\u00a0\u00a0A magyar gazdas\u00e1g \u00fajraind\u00edt\u00e1s\u00e1ban nemcsak a nagyv\u00e1llalatok t\u00e1mogat\u00e1sa, hanem a kis- \u00e9s k\u00f6z\u00e9pv\u00e1llalatok fejleszt\u00e9se, az ott dolgoz\u00f3k munkahely\u00e9nek v\u00e9delme is kulcsfontoss\u00e1g\u00fa - emelte ki\u00a0Varga\u00a0Mih\u00e1ly, \u00e9s elmondta, hogy a raklapokat gy\u00e1rt\u00f3 Rozifa Kft. 700 milli\u00f3 forintos beruh\u00e1z\u00e1s\u00e1hoz a korm\u00e1ny k\u00f6zel 300 milli\u00f3 forintos t\u00e1mogat\u00e1st ny\u00fajt. \u00a0\u00a0\u00a0\u00a0A p\u00e9nz\u00fcgyminiszter szerint a v\u00e1llalatok visszajelz\u00e9se \u00e9s a fejleszt\u00e9si p\u00e1ly\u00e1zatokon tapasztalt t\u00faljelentkez\u00e9s azt mutatja, hogy Magyarorsz\u00e1g a j\u00e1rv\u00e1ny ut\u00e1ni id\u0151szakban is vonz\u00f3 termel\u00e9si \u00e9s befektet\u00e9si c\u00e9lpont. Hozz\u00e1tette, hogy jelenleg is t\u00f6bb mint n\u00e9gyezer milli\u00e1rd forintnyi beruh\u00e1z\u00e1s van folyamatban, amelyb\u0151l sz\u00e1mos kis- \u00e9s k\u00f6z\u00e9pv\u00e1llalkoz\u00e1s is r\u00e9szes\u00fcl. \u00a0\u00a0\u00a0\u00a0A gazdas\u00e1gi kil\u00e1t\u00e1sokat ismertetve\u00a0Varga\u00a0Mih\u00e1ly elmondta, hogy az els\u0151 negyed\u00e9v gazdas\u00e1gi teljes\u00edtm\u00e9nye alapj\u00e1n Magyarorsz\u00e1g m\u00e9g mindig az uni\u00f3s \u00e9lvonalban van, az el\u00e9rt 2 sz\u00e1zal\u00e9kos n\u00f6veked\u00e9s az \u00f6t\u00f6dik legmagasabb az EU-ban. Hozz\u00e1tette, hogy a k\u00f6vetkez\u0151 \u00e9vre a korm\u00e1ny a 4,8 sz\u00e1zal\u00e9kos n\u00f6veked\u00e9st t\u0171zte ki c\u00e9lul az idei v\u00e1rhat\u00f3an 3 sz\u00e1zal\u00e9kos visszaes\u00e9s ut\u00e1n.\n\n\nMTI 2020. j\u00fanius 25.\n\n"}]