[{"date": "2020-06-05 13:22", "url": "https://koronavirus.gov.hu/cikkek/kasler-julius-1-jevel-kapjak-meg-500-ezer-forintos-juttatasukat-az-egeszsegugyi-dolgozok", "h1": "K\u00e1sler: j\u00falius 1-j\u00e9vel kapj\u00e1k meg 500 ezer forintos juttat\u00e1sukat az eg\u00e9szs\u00e9g\u00fcgyi dolgoz\u00f3k", "body": "\nJ\u00falius 1-j\u00e9vel kapj\u00e1k meg brutt\u00f3 500 ezer forintos egyszeri juttat\u00e1sukat az eg\u00e9szs\u00e9g\u00fcgyi dolgoz\u00f3k - jelentette be az emberi er\u0151forr\u00e1sok minisztere p\u00e9nteki, budapesti sajt\u00f3t\u00e1j\u00e9koztat\u00f3j\u00e1n.\n\n\nK\u00e1sler Mikl\u00f3s k\u00f6z\u00f6lte, ez az egyszeri b\u00e9rkieg\u00e9sz\u00edt\u00e9s 160 ezer embert \u00e9rint.\nMint mondta, a korm\u00e1ny kor\u00e1bbi \u00edg\u00e9ret\u00e9hez h\u00edven megh\u00e1l\u00e1lja az eg\u00e9szs\u00e9g\u00fcgyben dolgoz\u00f3k j\u00e1rv\u00e1ny idej\u00e9n tan\u00fas\u00edtott \u00e1ldozatv\u00e1llal\u00e1s\u00e1t, embert pr\u00f3b\u00e1l\u00f3 helyzetekben val\u00f3 helyt\u00e1ll\u00e1s\u00e1t.\nAz int\u00e9zked\u00e9s r\u00e9szleteir\u0151l a miniszter elmondta, az egyszeri juttat\u00e1st valamennyi k\u00f6zfinansz\u00edrozott ell\u00e1t\u00e1sban dolgoz\u00f3 orvos, \u00e1pol\u00f3, asszisztens megkapja, a m\u0171vesekezel\u00e9st v\u00e9gz\u0151 szolg\u00e1ltat\u00f3k, az Orsz\u00e1gos Ment\u0151szolg\u00e1lat \u00e9s a betegsz\u00e1ll\u00edt\u00e1st v\u00e9gz\u0151 egy\u00e9b szolg\u00e1ltat\u00f3k munkat\u00e1rsai, valamint a m\u0171szaki, gazdas\u00e1gi \u00e9s adminisztrat\u00edv ter\u00fcleten dolgoz\u00f3, \u00e9s az akt\u00edv fekv\u0151beteg-ell\u00e1t\u00e1st ny\u00fajt\u00f3 eg\u00e9szs\u00e9g\u00fcgyi szolg\u00e1ltat\u00f3k f\u0151igazgat\u00f3i \u00e9s gazdas\u00e1gi igazgat\u00f3i is jogosultak a juttat\u00e1sra.\nUgyancsak megkapj\u00e1k ezt a b\u00e9rkieg\u00e9sz\u00edt\u00e9st a h\u00e1ziorvosok, az alapell\u00e1t\u00f3 fogorvosok, asszisztensek, v\u00e9d\u0151n\u0151k, f\u0151\u00e1ll\u00e1s\u00fa iskolaorvosok, otthoni hospice szolg\u00e1latok \u00e9s az otthoni szak\u00e1pol\u00e1st ny\u00fajt\u00f3 szolg\u00e1latok dolgoz\u00f3i is - ismertette a miniszter.\nSzint\u00e9n jogosultak az egyszeri juttat\u00e1sra a Nemzeti N\u00e9peg\u00e9szs\u00e9g\u00fcgyi K\u00f6zpont \u00e9s a korm\u00e1nyhivatalok, j\u00e1r\u00e1si hivatalok j\u00e1rv\u00e1ny elleni v\u00e9dekez\u00e9sben r\u00e9sztvev\u0151 eg\u00e9szs\u00e9g\u00fcgyi dolgoz\u00f3i, valamint az eg\u00e9szs\u00e9g\u00fcgyi tev\u00e9kenys\u00e9get v\u00e9gz\u0151 k\u00f6zrem\u0171k\u00f6d\u0151k, a vesz\u00e9lyhelyzet alatt a betegell\u00e1t\u00e1sban r\u00e9sztvev\u0151 orvostanhallgat\u00f3k, a Magyar Honv\u00e9ds\u00e9g k\u00f6zfeladatot, v\u00e9delem-eg\u00e9szs\u00e9g\u00fcgyi feladatot ell\u00e1t\u00f3 dolgoz\u00f3i, \u00e9s a v\u00e9delem-eg\u00e9szs\u00e9g\u00fcgyben dolgoz\u00f3k is.\nA t\u00e1rcavezet\u0151 ismertet\u00e9se szerint a r\u00e9szmunkaid\u0151ben dolgoz\u00f3kat is megilleti a teljes \u00f6sszeg, illetve azokat, akik szabads\u00e1gon, fizet\u00e9si n\u00e9lk\u00fcli szabads\u00e1gon, betegszabads\u00e1gon, \u00e1ll\u00e1sid\u0151n, illetve gyes-en, gyed-en vannak.\nK\u00e1sler Mikl\u00f3s hozz\u00e1tette: a juttat\u00e1sra mindenki csak egyszer jogosult, teh\u00e1t akinek t\u00f6bb jogviszonya van, illetve, f\u0151\u00e1ll\u00e1sa mellett tov\u00e1bbi jogviszonnyal rendelkezik, a kifizet\u00e9s egyszer t\u00f6rt\u00e9nik meg. Kiemelte azt is, hogy az egyszeri b\u00e9rkieg\u00e9sz\u00edt\u00e9s azon dolgoz\u00f3t, illetve hozz\u00e1tartoz\u00f3j\u00e1t is megilleti, aki a j\u00e1rv\u00e1ny sor\u00e1n hunyt el.\nA miniszter kiemelte, Magyarorsz\u00e1g a t\u00f6bbi orsz\u00e1ghoz k\u00e9pest l\u00e9nyegesen alacsonyabb megbeteged\u00e9si \u00e9s hal\u00e1loz\u00e1si sz\u00e1mmal sikeresen vizsg\u00e1zott a j\u00e1rv\u00e1nykezel\u00e9sben.\nK\u00e1sler Mikl\u00f3s felid\u00e9zte, az Eg\u00e9szs\u00e9g\u00fcgyi Vil\u00e1gszervezet (WHO) janu\u00e1r 24-\u00e9n h\u00edvta fel az orsz\u00e1gok figyelm\u00e9t egy esetleges vil\u00e1gj\u00e1rv\u00e1nyra, az Emberi Er\u0151forr\u00e1sok Miniszt\u00e9riuma \u00e9s h\u00e1tt\u00e9rint\u00e9zm\u00e9nyei pedig azonnal megkezdt\u00e9k a j\u00e1rv\u00e1nyhelyzetben alkalmazand\u00f3 elj\u00e1r\u00e1srendek kidolgoz\u00e1s\u00e1t.\nHozz\u00e1tette, a t\u00f6bbi eur\u00f3pai orsz\u00e1got megel\u0151zve alakult meg janu\u00e1r v\u00e9g\u00e9n a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs, \u00e9s az id\u0151ben meghozott, a k\u00fcl\u00f6nb\u00f6z\u0151 ter\u00fcletek \u00f6sszehangolt int\u00e9zked\u00e9sei hat\u00e9konynak bizonyultak a v\u00e9dekez\u00e9sben, a j\u00e1rv\u00e1ny nem l\u00e9pett \u00e1t a t\u00f6meges megbeteged\u00e9sek f\u00e1zis\u00e1ba.\nK\u00e1sler Mikl\u00f3s szerint a magyarorsz\u00e1gi j\u00e1rv\u00e1ny sok tapasztalattal is szolg\u00e1lt, ilyen volt p\u00e9ld\u00e1ul a digit\u00e1lis oktat\u00e1sra t\u00f6rt\u00e9n\u0151 \u00e1t\u00e1ll\u00e1s, de \"megmozdult az eg\u00e9sz tudom\u00e1nyos vil\u00e1g is\" az eg\u00e9szs\u00e9g\u00fcgyi, m\u0171szaki ter\u00fcleteken.\n\n\nMTI 2020. j\u00fanius 5.\n\n"}]