[{"date": "2020-06-03 08:20", "url": "https://koronavirus.gov.hu/cikkek/varga-mihaly-rekordido-alatt-szuletett-dontes-vallalkozasok-fejleszteseinek-tamogatasarol", "h1": "Varga Mih\u00e1ly: rekordid\u0151 alatt sz\u00fcletett d\u00f6nt\u00e9s v\u00e1llalkoz\u00e1sok fejleszt\u00e9seinek t\u00e1mogat\u00e1s\u00e1r\u00f3l", "body": "\nMegsz\u00fclettek az els\u0151 t\u00e1mogat\u00f3i d\u00f6nt\u00e9sek a t\u00f6bb mint 33 milli\u00e1rd forint keret\u00f6sszeg\u0171, a v\u00e1llalkoz\u00e1sok technol\u00f3giai meg\u00fajul\u00e1s\u00e1t seg\u00edt\u0151 p\u00e1ly\u00e1zat keret\u00e9ben - t\u00e1j\u00e9koztatta Varga Mih\u00e1ly az MTI-t szerd\u00e1n.\n\nA p\u00e9nz\u00fcgyminiszter kiemelte: a m\u00falt p\u00e9nteken megnyitott felh\u00edv\u00e1sra nagy az \u00e9rdekl\u0151d\u00e9s, az \u00faj, felt\u00e9telesen visszat\u00e9r\u00edtend\u0151 finansz\u00edroz\u00e1s\u00fa p\u00e1ly\u00e1zaton az els\u0151 t\u00e1mogat\u00f3i d\u00f6nt\u00e9sek rekordid\u0151 alatt sz\u00fclettek meg: hat v\u00e1llalkoz\u00e1s nyert el k\u00f6zel 200 milli\u00f3 forint fejleszt\u00e9si forr\u00e1st. Az elk\u00f6vetkez\u0151 hetekben folyamatosan sz\u00fcletnek meg a tov\u00e1bbi d\u00f6nt\u00e9sek, a tervek szerint k\u00f6zel 1500 v\u00e1llalkoz\u00e1s nyerhet t\u00e1mogat\u00e1st.\nA felh\u00edv\u00e1s c\u00e9lja a koronav\u00edrus-j\u00e1rv\u00e1ny gazdas\u00e1gi hat\u00e1sainak enyh\u00edt\u00e9se \u00e9rdek\u00e9ben olyan fejleszt\u00e9sek t\u00e1mogat\u00e1sa, amelyek a munkahelyek v\u00e9delm\u00e9t \u00e9s \u00faj munkahelyek l\u00e9trehoz\u00e1s\u00e1t seg\u00edtik - emelte ki Varga Mih\u00e1ly. Eml\u00e9keztetett: a gazdas\u00e1gv\u00e9delmi akci\u00f3terv szolg\u00e1lat\u00e1ba \u00e1ll\u00edtott, m\u00e1jusban \u00e1tcsoportos\u00edtott fejleszt\u00e9si forr\u00e1sok els\u0151 p\u00e1ly\u00e1zati felh\u00edv\u00e1s\u00e1ra 2020. m\u00e1jus 29-t\u0151l adhatt\u00e1k be a v\u00e1llalkoz\u00e1sok a t\u00e1mogat\u00e1si k\u00e9relmeket.\nA korm\u00e1ny c\u00e9lja az, hogy a t\u00e1mogat\u00e1si \u00f6sszegek min\u00e9l hamarabb a mikro-, kis- \u00e9s k\u00f6z\u00e9pv\u00e1llalkoz\u00e1sokhoz ker\u00fclhessenek, ez\u00e9rt gyors\u00edtott, egyszer\u0171s\u00edtett elb\u00edr\u00e1l\u00e1ssal d\u00f6nt\u00f6ttek a p\u00e1ly\u00e1zatokr\u00f3l. A t\u00e1mogat\u00e1sb\u00f3l egyebek mellett \u00faj eszk\u00f6z\u00f6k, g\u00e9pek szerezhet\u0151k be, de felhaszn\u00e1lhat\u00f3 automatiz\u00e1lt termel\u00e9s kialak\u00edt\u00e1s\u00e1ra, inform\u00e1ci\u00f3s technol\u00f3gi\u00e1k fejleszt\u00e9s\u00e9re, ingatlan beruh\u00e1z\u00e1sra, m\u0171szaki-, term\u00e9k- \u00e9s szolg\u00e1ltat\u00e1sfejleszt\u00e9sre, k\u00e9pz\u00e9sre is - t\u00e1j\u00e9koztatott a p\u00e9nz\u00fcgyminiszter.\nIsmertette: a v\u00e1llalkoz\u00e1sok 5 \u00e9s 150 milli\u00f3 forint k\u00f6z\u00f6tt ig\u00e9nyelhetnek t\u00e1mogat\u00e1st, amelynek maxim\u00e1lis m\u00e9rt\u00e9ke az \u00f6sszes elsz\u00e1molhat\u00f3 k\u00f6lts\u00e9g 70 sz\u00e1zal\u00e9ka. A p\u00e1ly\u00e1zaton kilenc f\u0151ig munkav\u00e1llal\u00f3nk\u00e9nt 1,5 milli\u00f3 forint, a 10. f\u0151t\u0151l a 49. f\u0151ig egymilli\u00f3, valamint az 50. f\u0151t\u0151l a 249. f\u0151ig f\u00e9lmilli\u00f3 forint ig\u00e9nyelhet\u0151. Fontos \u00fajdons\u00e1g, hogy a felh\u00edv\u00e1s \u00faj t\u00edpus\u00fa, felt\u00e9telesen visszat\u00e9r\u00edtend\u0151 t\u00e1mogat\u00e1st alkalmaz, azaz a kezdetben hitelk\u00e9nt foly\u00f3s\u00edtott fejleszt\u00e9si forr\u00e1s t\u00e1mogat\u00e1ss\u00e1 v\u00e1lik, ha az eredm\u00e9nyess\u00e9gm\u00e9r\u00e9si krit\u00e9riumokat teljes\u00edti a p\u00e1ly\u00e1z\u00f3.\nA Gazdas\u00e1gfejleszt\u00e9si \u00e9s innov\u00e1ci\u00f3s operat\u00edv program (Ginop) keret\u00e9ben megjelent \"Mikro-, kis- \u00e9s k\u00f6z\u00e9pv\u00e1llalkoz\u00e1sok modern \u00fczleti \u00e9s termel\u00e9si kih\u00edv\u00e1sokhoz val\u00f3 alkalmazkod\u00e1st seg\u00edt\u0151 fejleszt\u00e9sek t\u00e1mogat\u00e1sa\" c\u00edm\u0171 felh\u00edv\u00e1sokra a t\u00e1mogat\u00e1si k\u00e9relmeket tov\u00e1bbra is be tudj\u00e1k ny\u00fajtani a v\u00e1llalkoz\u00e1sok.\n\n\nMTI 2020. j\u00fanius 3.\n\n"}]