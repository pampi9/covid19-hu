[{"date": "2020-06-08 17:04", "url": "https://koronavirus.gov.hu/cikkek/itm-mar-ios-re-elerheto-virusradar-alkalmazas", "h1": "ITM: m\u00e1r iOS-re is el\u00e9rhet\u0151 a V\u00edrusRadar alkalmaz\u00e1s", "body": "\nAz elm\u00falt napokban az App Store-ban is el\u00e9rhet\u0151v\u00e9 v\u00e1lt a j\u00e1rv\u00e1ny\u00fcgyi kontaktkutat\u00e1st t\u00e1mogat\u00f3 applik\u00e1ci\u00f3, \u00edgy az m\u00e1r iOS rendszereket futtat\u00f3 k\u00e9sz\u00fcl\u00e9keken is haszn\u00e1lhat\u00f3. Az alkalmaz\u00e1st m\u00e1jus k\u00f6zepe \u00f3ta t\u00f6bb mint 30 ezer felhaszn\u00e1l\u00f3 t\u00f6lt\u00f6tte le androidos eszk\u00f6z\u00f6kre - ismerteti az Innov\u00e1ci\u00f3s \u00e9s Technol\u00f3giai Miniszt\u00e9rium.\n\nA V\u00edrusRadar a Nemzeti N\u00e9peg\u00e9szs\u00e9g\u00fcgyi K\u00f6zpont kontaktkutat\u00e1s\u00e1t seg\u00edti, haszn\u00e1lat\u00e1val gyorsabban meg lehet tal\u00e1lni a tov\u00e1bbi lehets\u00e9ges fert\u0151z\u00f6tteket a kutat\u00e1si elj\u00e1r\u00e1s sor\u00e1n, \u00edgy hamarabb szerezhetnek inform\u00e1ci\u00f3t az esetleges fert\u0151z\u0151d\u00e9s vesz\u00e9ly\u00e9r\u0151l. Let\u00f6lt\u00e9se \u00e9s az adatok megoszt\u00e1sa a felhaszn\u00e1l\u00f3k sz\u00e1m\u00e1ra \u00f6nk\u00e9ntes \u00e9s ingyenes.\nAz alkalmaz\u00e1s sem hely, sem pontos id\u0151 adatokat nem t\u00e1rol. Az \u00e1ltala r\u00f6gz\u00edtett, titkos\u00edtott bejegyz\u00e9sek a k\u00e9t k\u00e9sz\u00fcl\u00e9k azonos\u00edt\u00f3j\u00e1t (teh\u00e1t nem telefonsz\u00e1mot), az egym\u00e1s k\u00f6zel\u00e9ben elt\u00f6lt\u00f6tt id\u0151tartamot \u00e9s t\u00e1vols\u00e1got jelen\u00edtik meg. Ezeket az adatokat is kiz\u00e1r\u00f3lag a j\u00e1rv\u00e1ny\u00fcgyi hat\u00f3s\u00e1g kaphatja meg, csak akkor, ha ezt a fert\u0151z\u00f6ttnek bizonyult felhaszn\u00e1l\u00f3 enged\u00e9lyezi.\nA V\u00edrusRadart let\u00f6lt\u0151k minim\u00e1lis er\u0151fesz\u00edt\u00e9ssel j\u00e1rulnak hozz\u00e1 a hat\u00e9konyabb v\u00e9dekez\u00e9shez a j\u00e1rv\u00e1ny\u00fcgyi k\u00e9sz\u00fclts\u00e9g idej\u00e9n is. Az egyre k\u00f6tetlenebb mindennapokban v\u00e1ltozatlanul fontos elv\u00e1r\u00e1s a fert\u0151z\u00e9si kock\u00e1zatnak kitett szem\u00e9lyek miel\u0151bbi megtal\u00e1l\u00e1sa. Min\u00e9l t\u00f6bben telep\u00edtik az alkalmaz\u00e1st saj\u00e1t k\u00e9sz\u00fcl\u00e9k\u00fckre, ann\u00e1l jobb es\u00e9llyel, gyorsabban \u00e9s eredm\u00e9nyesebben lehet elej\u00e9t venni a v\u00edrus terjed\u00e9s\u00e9nek - hangs\u00falyozza k\u00f6zlem\u00e9ny\u00e9ben az ITM.\n\nMTI 2020. j\u00fanius 8.\n\n"}]