[{"date": "2020-06-10 13:12", "url": "https://koronavirus.gov.hu/cikkek/orszagos-tisztifoorvos-jelentosen-es-folyamatosan-csokken-az-aktiv-fertozottek-szama", "h1": "Orsz\u00e1gos tisztif\u0151orvos: jelent\u0151sen \u00e9s folyamatosan cs\u00f6kken az akt\u00edv fert\u0151z\u00f6ttek sz\u00e1ma", "body": "\nJelent\u0151sen \u00e9s folyamatosan cs\u00f6kken az akt\u00edv koronav\u00edrus-fert\u0151z\u00f6ttek sz\u00e1ma - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia elmondta: ez k\u00f6sz\u00f6nhet\u0151 annak, hogy nagy m\u00e9rt\u00e9kben n\u0151 a gy\u00f3gyultak sz\u00e1ma, ez 2355 embert jelent.\n\u00a0\u00a0\u00a0\u00a0A gy\u00f3gyultak sz\u00e1ma k\u00e9tszerese az akt\u00edv fert\u0151z\u00f6ttek\u00e9nek - tette hozz\u00e1.\n\u00a0\u00a0\u00a0\u00a0Jelenleg 4027 igazolt fert\u0151z\u00f6tt van Magyarorsz\u00e1gon, az akt\u00edv fert\u0151z\u00f6ttek sz\u00e1ma 1121. Az elm\u00falt 24 \u00f3r\u00e1ban t\u00edz \u00fajabb pozit\u00edv esetet tal\u00e1ltak, \u00e9s egy 37 \u00e9ves f\u00e9rfi elhunyt a betegs\u00e9gben. Ezzel 551-re n\u0151tt a koronav\u00edrussal \u00f6sszef\u00fcgg\u0151 hal\u00e1lesetek sz\u00e1ma. 344 embert \u00e1polnak k\u00f3rh\u00e1zban, \u00e9s h\u00faszan vannak l\u00e9legeztet\u0151g\u00e9pen.\n\u00a0\u00a0\u00a0\u00a0Az akt\u00edv fert\u0151z\u00f6ttek 41 sz\u00e1zal\u00e9k\u00e1t Budapesten, 59 sz\u00e1zal\u00e9k\u00e1t vid\u00e9ken regisztr\u00e1lt\u00e1k - k\u00f6z\u00f6lte.\n\u00a0\u00a0\u00a0\u00a0Hozz\u00e1tette: nincs jelent\u0151s v\u00e1ltoz\u00e1s a sz\u00e1zezer lakosra vet\u00edtett adatokban, Budapesten 109, Zala megy\u00e9ben 96, Kom\u00e1rom-Esztergom megy\u00e9ben 99, Fej\u00e9r megy\u00e9ben 89, Pest megy\u00e9ben 46 igazolt fert\u0151z\u00f6ttek jut sz\u00e1zezer lakosra.\n\u00a0\u00a0\u00a0\u00a0Ismertet\u00e9se szerint a t\u00edz \u00faj fert\u0151z\u00f6tt k\u00f6z\u00fcl n\u00e9gyet Budapestr\u0151l, kett\u0151t Kom\u00e1rom-Esztergom megy\u00e9b\u0151l, h\u00e1rmat Pest megy\u00e9b\u0151l regisztr\u00e1ltak, egy fert\u0151z\u00f6tt Hajd\u00fa-Bihar megy\u00e9b\u0151l sz\u00e1rmazik.\n\u00a0\u00a0\u00a0\u00a0Besz\u00e9lt arr\u00f3l is, hogy Budapesten 328, vid\u00e9ken 223 beteg hunyt el. Pest megy\u00e9ben 91, Fej\u00e9rben 43, Kom\u00e1rom-Esztergom megy\u00e9ben 37, Zal\u00e1ban 16, Veszpr\u00e9m megy\u00e9ben 8, Borsod-Aba\u00faj-Zempl\u00e9n \u00e9s Csongr\u00e1d-Csan\u00e1d megy\u00e9ben 6-6, Tolna megy\u00e9ben 3, Baranya, Gy\u0151r-Moson-Sopron, Hajd\u00fa-Bihar, Heves \u00e9s J\u00e1sz-Nagykun-Szolnok megy\u00e9ben 2-2, B\u00e1cs-Kiskun, N\u00f3gr\u00e1d \u00e9s Somogy megy\u00e9ben 1-1 beteg halt meg. Nem halt meg senki a v\u00edrus miatt B\u00e9k\u00e9s, Szabolcs-Szatm\u00e1r-Bereg \u00e9s Vas megy\u00e9ben.\n\u00a0\u00a0\u00a0\u00a0A 37 \u00e9ves f\u00e9rfi hal\u00e1l\u00e1ra vonatkoz\u00f3 k\u00e9rd\u00e9sre v\u00e1laszolva elmondta: ritk\u00e1n, de el\u0151fordul, hogy rendk\u00edv\u00fcl gyorsan zajlik le a betegs\u00e9g.\n\u00a0\u00a0\u00a0\u00a0Tov\u00e1bbra is jellemz\u0151en az id\u0151s, kr\u00f3nikus betegek tartoznak a magasabb kock\u00e1zati csoportba - jegyezte meg.\n\u00a0\u00a0\u00a0\u00a0A korm\u00e1nyhivatal j\u00e1rv\u00e1ny\u00fcgyi vizsg\u00e1latot v\u00e9gez, az elhunyt f\u00e9rfi kontaktszem\u00e9lyeit szoros megfigyel\u00e9s al\u00e1 vonj\u00e1k - mondta.\n\u00a0\u00a0\u00a0\u00a0M\u00fcller Cec\u00edlia felh\u00edvta a figyelmet a nyaral\u00f3k fert\u0151tlen\u00edt\u00e9s\u00e9nek fontoss\u00e1g\u00e1ra. Hangs\u00falyozta, hogy a magyarorsz\u00e1gi nyaral\u00e1s biztons\u00e1gos, k\u00fclf\u00f6ldi utaz\u00e1st tervez\u0151knek azt aj\u00e1nlotta, hogy az \u00fat el\u0151tt alaposan t\u00e1j\u00e9koz\u00f3djanak a c\u00e9lorsz\u00e1g j\u00e1rv\u00e1ny\u00fcgyi helyzet\u00e9r\u0151l \u00e9s szab\u00e1lyair\u00f3l a konzuli szolg\u00e1lat seg\u00edts\u00e9g\u00e9vel.\n\nMTI 2020. j\u00fanius 10.\n\n"}]