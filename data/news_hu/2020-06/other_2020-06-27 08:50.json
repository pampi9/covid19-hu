[{"date": "2020-06-27 08:50", "url": "https://koronavirus.gov.hu/cikkek/munkaeropiaci-fordulatot-hoz-bertamogatasi-program", "h1": "Munkaer\u0151piaci fordulatot hoz a b\u00e9rt\u00e1mogat\u00e1si program", "body": "\nA j\u00faniusi m\u00e9lypont ut\u00e1n meg\u00e1llt a regisztr\u00e1lt \u00e1ll\u00e1skeres\u0151k sz\u00e1m\u00e1nak emelked\u00e9se, \u00e9s hamarosan \u00e9rdemi cs\u00f6kken\u00e9s indulhat meg, ezzel el\u00e9rve a munkaer\u0151piaci fordulatot a koronav\u00edrus-j\u00e1rv\u00e1ny els\u0151 hull\u00e1ma ut\u00e1n - hangoztatta az Innov\u00e1ci\u00f3s \u00e9s Technol\u00f3giai Miniszt\u00e9rium foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra a Magyar Nemzetnek.\n\n\n\u00a0A szombati lapsz\u00e1mban megjelent interj\u00faban Bod\u00f3 S\u00e1ndor azt mondta, hogy a gazdas\u00e1gv\u00e9delmi akci\u00f3terv keret\u00e9ben ny\u00fajtott munkahelyteremt\u0151 b\u00e9rt\u00e1mogat\u00e1s m\u00e1r 25 ezer ember elhelyezked\u00e9s\u00e9t tette lehet\u0151v\u00e9.\n\u00a0\u00a0\u00a0\u00a0A t\u00e1rca \u00e1ltal koordin\u00e1lt b\u00e9rt\u00e1mogat\u00e1si programokkal eddig 225 ezer munkahelyet siker\u00fclt megv\u00e9deni - k\u00f6z\u00f6lte.\n\u00a0\u00a0\u00a0\u00a0Az \u00e1llamtitk\u00e1r megjegyezte, hogy a legkisebb \u00e9s a legrosszabb helyzet\u0171 c\u00e9gek is l\u00e9tsz\u00e1mot b\u0151v\u00edthetnek.\n\u00a0\u00a0\u00a0\u00a0\"Az adatokb\u00f3l azt l\u00e1tjuk, hogy a gazdas\u00e1gv\u00e9delmi akci\u00f3terv int\u00e9zked\u00e9sei egyre jobban \u00e9rz\u00e9keltetik a hat\u00e1sukat\" - mondta Bod\u00f3 S\u00e1ndor.\n\u00a0\u00a0\u00a0\u00a0Felid\u00e9zte: a munkahelyteremt\u0151 b\u00e9rt\u00e1mogat\u00e1s l\u00e9nyege, hogy a hat h\u00f3napos, havi 200 ezer forintos, munk\u00e1ltat\u00f3nak foly\u00f3s\u00edtott b\u00e9rt\u00e1mogat\u00e1s mell\u00e9 h\u00e1rom h\u00f3nap tov\u00e1bbfoglalkoztat\u00e1st v\u00e1r el a korm\u00e1ny. A programban r\u00e9szt vev\u0151ket \u00edgy kilenc h\u00f3napig garant\u00e1ltan foglalkoztatj\u00e1k.\n\u00a0\u00a0\u00a0\u00a0A munkahelyteremt\u0151 b\u00e9rt\u00e1mogat\u00e1si programra 84 milli\u00e1rd forint \u00e1ll rendelkez\u00e9sre, ebb\u0151l 70 ezer \u00e1ll\u00e1skeres\u0151 kaphat \u00fajra munk\u00e1t - k\u00f6z\u00f6lte az \u00e1llamtitk\u00e1r a Magyar Nemzettel.\n\u00a0\nMTI 2020. j\u00fanius 27.\n\n"}]