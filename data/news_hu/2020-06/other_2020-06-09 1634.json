[{"date": "2020-06-09 16:34", "url": "https://koronavirus.gov.hu/cikkek/varga-mihaly-brusszel-helyreallitasi-terve-meltanytalan-magyarorszaggal-szemben", "h1": "Varga Mih\u00e1ly: Br\u00fcsszel helyre\u00e1ll\u00edt\u00e1si terve m\u00e9lt\u00e1nytalan Magyarorsz\u00e1ggal szemben", "body": "\nAz eur\u00f3pai helyre\u00e1ll\u00edt\u00e1si terv l\u00e9nyeg\u00e9t tekintve a d\u00e9li tag\u00e1llamok ig\u00e9nyeire szabott elk\u00e9pzel\u00e9s, amelynek ki nem mondott c\u00e9lja a hossz\u00fa id\u0151 \u00f3ta p\u00e9nz\u00fcgyi \u00e9s struktur\u00e1lis probl\u00e9m\u00e1kkal k\u00fczd\u0151 orsz\u00e1gok gazdas\u00e1gi \u00f6sszeoml\u00e1s\u00e1nak megakad\u00e1lyoz\u00e1sa - nyilatkozta Varga Mih\u00e1ly az Eur\u00f3pai Bizotts\u00e1g m\u00e1jus v\u00e9g\u00e9n megjelentetett javaslatcsomagj\u00e1r\u00f3l.\n\n\nA P\u00e9nz\u00fcgyminiszt\u00e9rium az MTI-hez eljuttatott k\u00f6zlem\u00e9ny\u00e9ben ismerteti: az uni\u00f3s p\u00e9nz\u00fcgyminiszterek (Ecofin) keddi vide\u00f3konferenci\u00e1j\u00e1n a magyar t\u00e1rcavezet\u0151 kijelentette: Magyarorsz\u00e1g \u00e1ll\u00e1spontja az, hogy az Eur\u00f3pai Uni\u00f3nak m\u00e9lt\u00e1nyosan \u00e9s ar\u00e1nyosan kell elj\u00e1rnia a koronav\u00edrus-j\u00e1rv\u00e1ny okozta k\u00e1rok enyh\u00edt\u00e9sekor.\n\u00a0\u00a0\u00a0\u00a0Az eur\u00f3pai helyre\u00e1ll\u00edt\u00e1si terv az EU t\u00f6rt\u00e9net\u00e9ben p\u00e9lda n\u00e9lk\u00fcli seg\u00e9lyprogram, amelynek r\u00e9v\u00e9n a koronav\u00edrus-j\u00e1rv\u00e1ny gazdas\u00e1gi \u00e9s t\u00e1rsadalmi k\u00f6vetkezm\u00e9nyeit az uni\u00f3 \u00e1ltal a piacokr\u00f3l felvett hitelb\u0151l finansz\u00edrozott, vissza nem t\u00e9r\u00edtend\u0151 t\u00e1mogat\u00e1sokkal igyekeznek enyh\u00edteni - t\u00e1j\u00e9koztatott Varga Mih\u00e1ly. Elmond\u00e1sa szerint az EB m\u00e1jus 27-\u00e9n ismertetett csomagj\u00e1ban olyan 750 milli\u00e1rd eur\u00f3s gazdas\u00e1g\u00e9l\u00e9nk\u00edt\u0151 alapra tesz javaslatot, amelyb\u0151l k\u00e9tharmad r\u00e9szben az EU k\u00f6lts\u00e9gvet\u00e9si programjaiba visszaforgatott t\u00e1mogat\u00e1sokat, egyharmad r\u00e9szben hiteleket foly\u00f3s\u00edtan\u00e1nak. A bizotts\u00e1g a forr\u00e1sok eloszt\u00e1s\u00e1n\u00e1l sz\u00e1mos, az alacsonyabb j\u00f6vedelemszint\u0171 tag\u00e1llamok sz\u00e1m\u00e1ra kifejezetten h\u00e1tr\u00e1nyos megszor\u00edt\u00e1ssal \u00e9lt.\n\u00a0\u00a0\u00a0\u00a0A magyar t\u00e1rcavezet\u0151 szerint ez k\u00fcl\u00f6n\u00f6sen annak f\u00e9ny\u00e9ben agg\u00e1lyos, hogy \u00e9rdemben nem m\u00f3dos\u00edtottak - a kil\u00e1bal\u00e1sban szint\u00e9n fontos szerepet bet\u00f6lt\u0151 - 2021-2027 k\u00f6z\u00f6tti k\u00f6lts\u00e9gvet\u00e9sre vonatkoz\u00f3 febru\u00e1ri javaslaton sem. \u00cdgy az tov\u00e1bbra is indokolatlanul nagy koh\u00e9zi\u00f3s forr\u00e1sveszt\u00e9st jelentene haz\u00e1nk sz\u00e1m\u00e1ra - tette hozz\u00e1 Varga Mih\u00e1ly.\n\u00a0\u00a0\u00a0\u00a0Az ar\u00e1nytalans\u00e1gokat j\u00f3l mutatja, hogy az 50 milli\u00e1rd eur\u00f3s koh\u00e9zi\u00f3s t\u00f6bbletforr\u00e1st \u00fagy osztan\u00e1k fel, hogy annak 65 sz\u00e1zal\u00e9k\u00e1t a n\u00e9gy d\u00e9li tag\u00e1llam - Olaszorsz\u00e1g, Spanyolorsz\u00e1g, G\u00f6r\u00f6gorsz\u00e1g \u00e9s Portug\u00e1lia kapja, \u00e9s csak 12 sz\u00e1zal\u00e9k\u00e1t a Visegr\u00e1di n\u00e9gyek - mutatott r\u00e1 a magyar miniszter.\n\u00a0\u00a0\u00a0\u00a0Varga Mih\u00e1ly szerint egy olyan val\u00f3di helyre\u00e1ll\u00edt\u00e1si programra lenne sz\u00fcks\u00e9g, amely figyelembe veszi azt is, hogy a fegyelmezett k\u00f6lts\u00e9gvet\u00e9si politik\u00e1t folytat\u00f3, de kev\u00e9sb\u00e9 fejlett, nyitott gazdas\u00e1ggal rendelkez\u0151 orsz\u00e1goknak a helyre\u00e1ll\u00edt\u00e1s nagyobb terhet jelenthet a k\u00e9s\u0151bbiekben. Ez\u00e9rt a forr\u00e1sok eloszt\u00e1s\u00e1n\u00e1l nagyobb s\u00fallyal kell szerepelnie a GDP- \u00e9s munkan\u00e9lk\u00fclis\u00e9gi mutat\u00f3kban a v\u00e1ls\u00e1g eredm\u00e9nyek\u00e9nt bek\u00f6vetkez\u0151 v\u00e1ltoz\u00e1snak, vagy \u00e9ppen a v\u00e1ls\u00e1gnak kitett szektorok gazdas\u00e1gban bet\u00f6lt\u00f6tt s\u00faly\u00e1nak.\n\n\nMTI 2020. j\u00fanius 9.\n\n"}]