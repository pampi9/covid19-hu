[{"date": "2020-06-05 13:12", "url": "https://koronavirus.gov.hu/cikkek/operativ-torzs-karanten-elrendelese-nelkul-belephetnek-magyarorszagra-az-osztrak-cseh-es", "h1": "Operat\u00edv t\u00f6rzs: karant\u00e9n elrendel\u00e9se n\u00e9lk\u00fcl bel\u00e9phetnek Magyarorsz\u00e1gra az osztr\u00e1k, cseh \u00e9s szlov\u00e1k \u00e1llampolg\u00e1rok", "body": "\nHat\u00f3s\u00e1gi h\u00e1zi karant\u00e9n elrendel\u00e9se n\u00e9lk\u00fcl l\u00e9phetnek be p\u00e9ntekt\u0151l Magyarorsz\u00e1gra az osztr\u00e1k, cseh \u00e9s szlov\u00e1k \u00e1llampolg\u00e1rok, valamint az ezekb\u0151l az orsz\u00e1gokb\u00f3l \u00e9rkez\u0151 magyarok - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa a p\u00e9nteki online sajt\u00f3t\u00e1j\u00e9koztat\u00f3n.\n\n\nKiss R\u00f3bert rend\u0151r alezredes hangs\u00falyozta: a szomsz\u00e9dos orsz\u00e1gok rendv\u00e9delmi szerveivel t\u00f6rt\u00e9nt egyeztet\u00e9sek eredm\u00e9nyek\u00e9nt p\u00e9ntek reggel 8 \u00f3rakor l\u00e9pett hat\u00e1lyba az Ausztri\u00e1b\u00f3l, Csehorsz\u00e1gb\u00f3l \u00e9s Szlov\u00e1ki\u00e1b\u00f3l t\u00f6rt\u00e9n\u0151 hat\u00e1r\u00e1tl\u00e9p\u00e9sr\u0151l sz\u00f3l\u00f3 korm\u00e1nyrendelet.\nEnnek \u00e9rtelm\u00e9ben Ausztria, Csehorsz\u00e1g \u00e9s Szlov\u00e1kia \u00e1llampolg\u00e1rai, valamint az ezekb\u0151l az orsz\u00e1gokb\u00f3l \u00e9rkez\u0151 magyar \u00e1llampolg\u00e1rok is hat\u00f3s\u00e1gi h\u00e1zi karant\u00e9n elrendel\u00e9sre n\u00e9lk\u00fcl l\u00e9phetnek be Magyarorsz\u00e1g ter\u00fclet\u00e9re - mondta.\nHozz\u00e1tette: a magyar \u00e1llampolg\u00e1rral azonos meg\u00edt\u00e9l\u00e9s al\u00e1 esik az Eur\u00f3pai Gazdas\u00e1gi T\u00e9rs\u00e9g minden olyan \u00e1llampolg\u00e1ra, aki \u00e1lland\u00f3 magyarorsz\u00e1gi tart\u00f3zkod\u00e1sra jogosult, \u00e9s ezt \u00e1lland\u00f3 tart\u00f3zkod\u00e1si k\u00e1rty\u00e1val igazolja.\nAz alezredes arr\u00f3l is besz\u00e9lt, hogy p\u00e9ntekt\u0151l hat\u00e1lyba l\u00e9pett az a korm\u00e1nyrendelet, amely lehet\u0151v\u00e9 teszi az aut\u00f3s k\u00f6nny\u0171zenei koncertek szervez\u00e9s\u00e9t, miut\u00e1n a m\u00e1jus v\u00e9g\u00e9n megtartott ilyen t\u00edpus\u00fa koncerteknek pozit\u00edvak voltak a biztons\u00e1gi \u00e9s j\u00e1rv\u00e1ny\u00fcgyi tapasztalatai, a k\u00f6z\u00f6ns\u00e9g kedvez\u0151en fogadta azokat, \u00e9s ig\u00e9ny is van ilyen rendezv\u00e9nyekre. A jogszab\u00e1ly alapj\u00e1n ezeken a koncerteken \u00fagy lehet r\u00e9szt venni, hogy a k\u00f6z\u00f6ns\u00e9g tagjai abban az aut\u00f3ban maradnak a rendezv\u00e9ny idej\u00e9n, amellyel a helysz\u00ednre \u00e9rkeztek. Az aut\u00f3skoncertek l\u00e1togat\u00e1s\u00e1nak felt\u00e9teleit a szervez\u0151nek kell meghat\u00e1roznia, err\u0151l t\u00e1j\u00e9koztatnia kell a k\u00f6z\u00f6ns\u00e9get \u00e9s a felt\u00e9telek betartat\u00e1sa is a szervez\u0151 felel\u0151ss\u00e9ge - tette hozz\u00e1 Kiss R\u00f3bert.\nIsmertette: hat\u00f3s\u00e1gi h\u00e1zi karant\u00e9nban l\u00e9v\u0151k k\u00f6z\u00fcl m\u00e1r 2190-en v\u00e1llalt\u00e1k, hogy a hat\u00f3s\u00e1g elektronikusan ellen\u0151rizze, betartj\u00e1k-e a korl\u00e1toz\u00e1s szab\u00e1lyait. Jelenleg 854 akt\u00edv felhaszn\u00e1l\u00f3ja van az alkalmaz\u00e1snak. Cs\u00fct\u00f6rt\u00f6k\u00f6n 815 emberrel szemben rendeltek el hat\u00f3s\u00e1gi h\u00e1zi karant\u00e9nt, az \u00e9rv\u00e9nyben lev\u0151 korl\u00e1toz\u00f3 int\u00e9zked\u00e9sek sz\u00e1ma 9 693.\nA j\u00e1rv\u00e1nnyal \u00f6sszef\u00fcgg\u0151 b\u0171ncselekm\u00e9nyek sz\u00e1ma 422-re emelkedett, ebb\u0151l 122-re n\u0151tt a r\u00e9mh\u00edrterjeszt\u00e9s miatt indult elj\u00e1r\u00e1sok sz\u00e1ma, tov\u00e1bbi 29 esetben k\u00f6zvesz\u00e9llyel fenyeget\u00e9s, 128 esetben csal\u00e1s, 22 esetben pedig j\u00e1rv\u00e1ny\u00fcgyi szab\u00e1lyszeg\u00e9s miatt ind\u00edtottak nyomoz\u00e1st. Eddig \u00f6sszesen 80 gyan\u00fas\u00edtottat hallgattak ki.\nA hat\u00e1rforgalom sz\u00f3lva elmondta: teherforgalomban a bel\u00e9p\u0151oldalon Csan\u00e1dpalot\u00e1n\u00e1l k\u00e9t\u00f3r\u00e1s, R\u00f6szk\u00e9n\u00e9l \u00e9s \u00c1rt\u00e1ndn\u00e1l egy-egy \u00f3r\u00e1s, m\u00edg a kil\u00e9p\u0151oldalon R\u00f6szk\u00e9n\u00e9l \u00e9s Csan\u00e1dpalot\u00e1n\u00e1l k\u00e9t\u00f3r\u00e1s v\u00e1rakoz\u00e1ssal kell sz\u00e1molni. Kil\u00e9p\u0151oldalon R\u00f6szk\u00e9n\u00e9l \u00e9s Csan\u00e1dpalot\u00e1n\u00e1l kell k\u00e9t \u00f3r\u00e1t v\u00e1rakozni. A buszforgalomban kil\u00e9p\u0151oldalon Csan\u00e1dpalot\u00e1n\u00e1l egy\u00f3r\u00e1s, szem\u00e9lyforgalomban pedig bel\u00e9p\u0151oldalon Nagylakn\u00e1l \u00e9s Csengersim\u00e1n\u00e1l k\u00e9t-k\u00e9t \u00f3r\u00e1s, kil\u00e9p\u0151oldalon Nagylakn\u00e1l egy\u00f3r\u00e1s a v\u00e1rakoz\u00e1s.\nArra a k\u00e9rd\u00e9sre, hogy azok a magyarok, akik horv\u00e1torsz\u00e1gi nyaral\u00f3-, illetve kik\u00f6t\u0151tulajdonosok, mire sz\u00e1m\u00edthatnak hazat\u00e9r\u00e9skor, az alezredes azt mondta: az \u00e1ltal\u00e1nos szab\u00e1lyok vonatkoznak azokra a magyar \u00e1llampolg\u00e1rokra, akik szem\u00e9lyforgalomban Horv\u00e1torsz\u00e1gb\u00f3l \u00e9rkeznek vissza Magyarorsz\u00e1gra. Hozz\u00e1tette: eg\u00e9szs\u00e9g\u00fcgyi sz\u0171r\u00e9snek vetik \u0151ket al\u00e1, fert\u0151z\u00e9sgyan\u00fa eset\u00e9n kijel\u00f6lt karant\u00e9nba, an\u00e9lk\u00fcl 14 napos hat\u00f3s\u00e1gi h\u00e1zi karant\u00e9nba ker\u00fclnek. Mint mondta, folyamatosak az egyeztet\u00e9sek a horv\u00e1t rendv\u00e9delmi szervekkel a megl\u00e9v\u0151 korl\u00e1toz\u00f3 int\u00e9zked\u00e9sek enyh\u00edt\u00e9s\u00e9r\u0151l, ez\u00e9rt t\u00fcrelmet k\u00e9rt az \u00e9rintettekt\u0151l.\nRom\u00e1ni\u00e1ban az el\u0151z\u0151 h\u00e9t \u00e1tlag\u00e1nak m\u00e1sf\u00e9lszeres\u00e9vel n\u0151tt a fert\u0151z\u00f6ttek sz\u00e1ma, az esetleges \u00fajabb szigor\u00edt\u00e1sok bevezet\u00e9s\u00e9t firtat\u00f3 k\u00e9rd\u00e9sre az alezredes azt mondta: a rom\u00e1n-magyar hat\u00e1rszakasz egyben schengeni k\u00fcls\u0151 hat\u00e1r is, ez\u00e9rt ott folyamatos a hat\u00e1rellen\u0151rz\u00e9s. Ismertette: szem\u00e9lyforgalomban az \u00f6sszes rom\u00e1n-magyar hat\u00e1r\u00e1tkel\u0151 nyitva van, a nemzetk\u00f6zi teherforgalomban pedig a kijel\u00f6lt hat\u00e1r\u00e1tkel\u0151ket lehet haszn\u00e1lni h\u00e9tk\u00f6znap reggel 6 \u00f3r\u00e1t\u00f3l \u00e9jf\u00e9lig, h\u00e9tv\u00e9g\u00e9n \u00e9s munkasz\u00fcneti napokon pedig b\u00e1rmikor. Elmondta: bel\u00e9phetnek Magyarorsz\u00e1gra az agr\u00e1r\u00e1gazatban dolgoz\u00f3 rom\u00e1n \u00e1llampolg\u00e1rok, p\u00e9nteken eddig 642-en \u00e9rkeztek Magyarorsz\u00e1gra. Az agr\u00e1r\u00e1gazatban dolgoz\u00f3kon k\u00edv\u00fcl azonban az \u00e1ltal\u00e1nos beutaz\u00e1si szab\u00e1lyok \u00e9rv\u00e9nyesek a rom\u00e1n \u00e1llampolg\u00e1rokra, vagyis nem l\u00e9phetnek be Magyarorsz\u00e1g ter\u00fclet\u00e9re, csak ha el\u0151zetesen k\u00fcl\u00f6n\u00f6s m\u00e9lt\u00e1nyoss\u00e1gb\u00f3l erre enged\u00e9lyt kaptak. Az operat\u00edv t\u00f6rzs a rom\u00e1n hat\u00f3s\u00e1gokkal is folyamatosan tartja a kapcsolatot \u00e9s megteszi a sz\u00fcks\u00e9ges int\u00e9zked\u00e9seket - tette hozz\u00e1.\n\n\nMTI 2020. j\u00fanius 5.\n\n"}]