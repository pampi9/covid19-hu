[{"date": "2020-06-23 09:03", "url": "https://koronavirus.gov.hu/cikkek/mav-start-juliustol-szamos-nemzetkozi-vonat-ujraindul", "h1": "M\u00c1V-Start: j\u00faliust\u00f3l sz\u00e1mos nemzetk\u00f6zi vonat \u00fajraindul", "body": "\nJ\u00faliust\u00f3l sz\u00e1mos k\u00f6rnyez\u0151 orsz\u00e1ggal \u00fajraindul a nemzetk\u00f6zi vas\u00fati k\u00f6zleked\u00e9s, Ausztria \u00e9s N\u00e9metorsz\u00e1g fel\u00e9 pedig n\u00f6vekszik a jelenleg k\u00f6zleked\u0151 j\u00e1ratok sz\u00e1ma - k\u00f6z\u00f6lte a M\u00c1V kedden az MTI-vel.\n\n\nA vas\u00fatt\u00e1rsas\u00e1g honlapj\u00e1n k\u00f6zz\u00e9tett k\u00f6zlem\u00e9ny szerint a j\u00e1ratokr\u00f3l egyeztetnek a k\u00fclf\u00f6ldi vas\u00fatv\u00e1llalatokkal, a technol\u00f3giai el\u0151k\u00e9sz\u00fcletek folyamatban vannak.\nA vas\u00fatt\u00e1rsas\u00e1g felid\u00e9zi, a j\u00e1rv\u00e1nyhelyzet idej\u00e9n 90 sz\u00e1zal\u00e9kkal cs\u00f6kkent a M\u00c1V-Start nemzetk\u00f6zi utasforgalma, az utaz\u00e1si kedv fokozatosan visszat\u00e9r, egyre t\u00f6bben \u00e9rdekl\u0151dnek a nemzetk\u00f6zi j\u00e1ratok ir\u00e1nt. Felh\u00edvj\u00e1k a figyelmet arra, hogy az arcmaszk visel\u00e9s\u00e9nek szab\u00e1lyai egyes orsz\u00e1gokban elt\u00e9rhetnek, a magyarorsz\u00e1gi szakaszon a korm\u00e1nyrendeletnek megfelel\u0151en tov\u00e1bbra is k\u00f6telez\u0151 a sz\u00e1jat eltakar\u00f3 maszk vagy s\u00e1l visel\u00e9se.\nA k\u00f6zlem\u00e9nyben r\u00e9szletezik, hogy a b\u00e9csi el\u0151v\u00e1rosi k\u00f6zleked\u00e9si rendszer Hegyeshalom hat\u00e1r\u00e1tkel\u0151n\u00e9l m\u00e1jus k\u00f6zepe \u00f3ta az eredeti menetrend szerint \u00fczemel, nemzetk\u00f6zi t\u00e1vols\u00e1gi szem\u00e9lysz\u00e1ll\u00edt\u00e1s a kihirdetett vesz\u00e9lyhelyzet \u00f3ta sem \u00e1llt le, napi 5 p\u00e1r vonat k\u00f6zlekedik B\u00e9csbe illetve tov\u00e1bb M\u00fcnchenbe. J\u00falius elej\u00e9t\u0151l b\u0151v\u00fcl a k\u00edn\u00e1lat, ism\u00e9t 2 \u00f3r\u00e1nk\u00e9nt j\u00e1rnak a nagysebess\u00e9g\u0171 vonatok N\u00e9metorsz\u00e1gba \u00e9s a Budapest-B\u00e9cs \u00fatvonalon. J\u00falius 2-t\u0151l m\u00e1r minden railjet vonat k\u00f6zlekedik, a menetrend ugyan m\u00e9g nem lesz olyan s\u0171r\u0171, mint a j\u00e1rv\u00e1nyhelyzet el\u0151tt, de az utaz\u00e1sok m\u00e1r rugalmasan tervezhet\u0151k.\n\u00a0A magyar \u00e9s horv\u00e1t f\u0151v\u00e1ros k\u00f6z\u00f6tt napi k\u00e9t p\u00e1r vonattal indult a forgalom, Z\u00e1gr\u00e1bba az Agram \u00e9s a Gradec InterCity-k j\u00falius elej\u00e9t\u0151l k\u00f6zlekednek, \u00e9s megindul a region\u00e1lis vas\u00fati forgalom P\u00e9cs \u00e9s P\u00e9lmonostor t\u00e9rs\u00e9g\u00e9ben, ugyanakkor az Adria vonatp\u00e1r az idei ny\u00e1ri szezonban nem k\u00f6zlekedik.\nJ\u00faliust\u00f3l Kassa \u00e9s Budapest k\u00f6z\u00f6tt \u00fajra teljes \u00fatvonal\u00e1n haladhat a R\u00e1k\u00f3czi \u00e9s a Hern\u00e1d InterCity a hidasn\u00e9meti hat\u00e1ron kereszt\u00fcl, azonban p\u00e1lya\u00e9p\u00edt\u00e9si munk\u00e1latok miatt m\u00f3dos\u00edtott menetrend l\u00e9p \u00e9letbe.\nSzlov\u00e9ni\u00e1ba a Citadella IC Ljubljan\u00e1n \u00e1t Koperig megy, az Istria vonatp\u00e1r az idei ny\u00e1ri szezonban nem k\u00f6zlekedik.\nK\u00f6zlekedik j\u00falius elej\u00e9t\u0151l Nagyv\u00e1radon, Kolozsv\u00e1ron, Cs\u00edkszered\u00e1n \u00e1t Brass\u00f3ba a Corona IC, \u00fajraindulnak a vonatok a B\u00e9k\u00e9scsaba-Arad \u00fatir\u00e1nyon kereszt\u00fcl is, \u00edgy Bukarest, Brass\u00f3, Nagyszeben, Temesv\u00e1r is el\u00e9rhet\u0151v\u00e9 v\u00e1lik.\nSzerbia fel\u00e9 \u00fajraindul Szabadk\u00e1ra \u00e9s \u00dajvid\u00e9kre a vonatk\u00f6zleked\u00e9s. Egy p\u00e1r szem\u00e9lyvonat k\u00f6zlekedik Szabadka \u00e9s Kelebia k\u00f6z\u00f6tt j\u00falius 1-j\u00e9t\u0151l. A szerb vas\u00fat p\u00e1lyah\u00e1l\u00f3zat\u00e1n v\u00e9gzett p\u00e1lya\u00e9p\u00edt\u00e9sek miatt nem k\u00f6zlekednek a nemzetk\u00f6zi vonatok Belgr\u00e1d fel\u00e9.\nA M\u00c1V felh\u00edvja a figyelmet arra, hogy a M\u00c1V-Start kezel\u00e9si k\u00f6lts\u00e9g n\u00e9lk\u00fcl visszav\u00e1ltja az \u00e1ltala ki\u00e1ll\u00edtott nemzetk\u00f6zi menet- \u00e9s helyjegyeket, amennyiben azokat j\u00fanius 1-je el\u0151tt v\u00e1s\u00e1rolt\u00e1k, de nem venn\u00e9k ig\u00e9nybe, \u00e9s az \u00e9rv\u00e9nytartamuk j\u00falius 15-ig megkezd\u0151dik.\n\nMTI 2020. j\u00fanius 23.\n\n"}]