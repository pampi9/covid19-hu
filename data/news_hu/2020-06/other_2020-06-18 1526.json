[{"date": "2020-06-18 15:26", "url": "https://koronavirus.gov.hu/cikkek/december-kozepeig-okmanyuk-friss-ervenyesitese-nelkul-kedvezmenyesen-utazhatnak-az-erre", "h1": "December k\u00f6zep\u00e9ig okm\u00e1nyuk friss \u00e9rv\u00e9nyes\u00edt\u00e9se n\u00e9lk\u00fcl is kedvezm\u00e9nyesen utazhatnak az erre jogosultak", "body": "\nAz Innov\u00e1ci\u00f3s \u00e9s Technol\u00f3giai Miniszt\u00e9rium k\u00e9r\u00e9se alapj\u00e1n a helyi \u00e9s helyk\u00f6zi k\u00f6zleked\u00e9si szolg\u00e1ltat\u00f3k a vesz\u00e9lyhelyzet megsz\u00fcntet\u00e9s\u00e9t k\u00f6vet\u0151 180. napig, 2020. december 15-ig elfogadj\u00e1k a k\u00f6zszolg\u00e1ltat\u00e1si utaz\u00e1si kedvezm\u00e9ny ig\u00e9nybev\u00e9tel\u00e9re jogos\u00edt\u00f3, lej\u00e1rt hivatalos okm\u00e1nyokat. Az eg\u00e9szs\u00e9g\u00fcgyi dolgoz\u00f3k ingyenes utaz\u00e1si lehet\u0151s\u00e9ge a vesz\u00e9lyhelyzet v\u00e9g\u00e9vel megsz\u0171nik, de a k\u00f6zleked\u00e9si t\u00e1rsas\u00e1gok eset\u00fckben eg\u00e9sz j\u00faniusban eltekintenek a menetjegy- vagy b\u00e9rletv\u00e1lt\u00e1st\u00f3l, p\u00f3td\u00edjaz\u00e1st\u00f3l.\n\nA t\u00e1rca kezdem\u00e9nyez\u00e9se szerint a szolg\u00e1ltat\u00f3k a legsz\u00e9lesebb k\u00f6rben haszn\u00e1lt tanul\u00f3i, alkalmazotti vagy nyugd\u00edjas kedvezm\u00e9nyekre jogos\u00edt\u00f3 okm\u00e1nyok mellett a tov\u00e1bbi kedvezm\u00e9nyeket megalapoz\u00f3 dokumentumokat is elfogadj\u00e1k friss \u00e9rv\u00e9nyes\u00edt\u00e9s n\u00e9lk\u00fcl a vesz\u00e9lyhelyzet megsz\u0171n\u00e9se ut\u00e1n. A di\u00e1kigazolv\u00e1nyok eset\u00e9ben a hosszabb\u00edt\u00e1s legfeljebb december k\u00f6zep\u00e9ig sz\u00f3l, hiszen az \u00e9rv\u00e9nyes\u00edt\u0151 matric\u00e1k vagy igazol\u00e1sok beszerz\u00e9se jelenleg nem vagy csak neh\u00e9zkesen lenne megoldhat\u00f3, ugyanakkor az \u0151szi f\u00e9l\u00e9vben, a v\u00e1rhat\u00f3an \u00fajrany\u00edl\u00f3 int\u00e9zm\u00e9nyekben a tanul\u00f3k, hallgat\u00f3k m\u00e1r hozz\u00e1juthatnak majd az okm\u00e1nyokhoz, \u00e9rv\u00e9nyes\u00edttethetik azokat.\nMos\u00f3czi L\u00e1szl\u00f3 k\u00f6zleked\u00e9spolitik\u00e1\u00e9rt felel\u0151s \u00e1llamtitk\u00e1r elmondta: \u201eAz innov\u00e1ci\u00f3s t\u00e1rca az eg\u00e9szs\u00e9g\u00fcgyben dolgoz\u00f3k munk\u00e1j\u00e1nak megk\u00f6nny\u00edt\u00e9se \u00e9rdek\u00e9ben tette ingyeness\u00e9 a k\u00f6z\u00f6ss\u00e9gi k\u00f6zleked\u00e9s haszn\u00e1lat\u00e1t a vesz\u00e9lyhelyzet idej\u00e9re a v\u00e9dekez\u00e9s els\u0151 vonal\u00e1ban k\u00fczd\u0151k sz\u00e1m\u00e1ra. A lehet\u0151s\u00e9ggel nemcsak az orvosok \u00e9s \u00e1pol\u00f3k, hanem a k\u00f3rh\u00e1zak, m\u00e1s int\u00e9zm\u00e9nyek adminisztrat\u00edv vagy technikai feladatokat ell\u00e1t\u00f3 munkat\u00e1rsai is \u00e9lhettek. A korm\u00e1ny a d\u00edjmentes utaz\u00e1si lehet\u0151s\u00e9g biztos\u00edt\u00e1s\u00e1val is jelezte: helyt\u00e1ll\u00e1suk\u00e9rt k\u00f6sz\u00f6net \u00e9s h\u00e1la illeti meg a sikeres magyarorsz\u00e1gi v\u00e9dekez\u00e9sben kulcsszerepet bet\u00f6lt\u0151 szakembereket. Az Innov\u00e1ci\u00f3s \u00e9s Technol\u00f3giai Miniszt\u00e9rium a zavartalan \u00e1tmenet biztos\u00edt\u00e1sa \u00e9rdek\u00e9ben arra k\u00e9rte a szolg\u00e1ltat\u00f3kat, hogy az eg\u00e9szs\u00e9g\u00fcgyi dolgoz\u00f3kt\u00f3l j\u00fanius v\u00e9g\u00e9ig ne k\u00e9rjenek jegyet, b\u00e9rletet, ezek hi\u00e1ny\u00e1ban tekintsenek el a p\u00f3td\u00edj kiszab\u00e1s\u00e1t\u00f3l is.\u201d\n\n(ITM Kommunik\u00e1ci\u00f3)\n\n\u00a0\n\n"}]