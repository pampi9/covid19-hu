[{"date": "2020-06-12 11:32", "url": "https://koronavirus.gov.hu/cikkek/mar-ketszazezer-embernek-segitettek-bertamogatasi-programok", "h1": "M\u00e1r k\u00e9tsz\u00e1zezer embernek seg\u00edtettek a b\u00e9rt\u00e1mogat\u00e1si programok", "body": "\nC\u00e9lba \u00e9rt a korm\u00e1nyzati t\u00e1mogat\u00e1s: m\u00e1r mintegy k\u00e9tsz\u00e1zezer embernek seg\u00edtettek a munkahelyv\u00e9delmi \u00e9s a munkahelyteremt\u0151 b\u00e9rt\u00e1mogat\u00e1sokkal - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium\u00a0foglalkoztat\u00e1spolitikai \u00e1llamtitk\u00e1ra p\u00e9nteken Hajd\u00faszoboszl\u00f3n, miel\u0151tt t\u00e1mogat\u00e1si okiratot adott \u00e1t a Hungarospa Zrt.-nek.\n\n\u00a0\u00a0\u00a0\u00a0Bod\u00f3 S\u00e1ndor elmondta: a cs\u00f6kkentett munkaid\u0151ben foglalkoztatottaknak seg\u00edt\u0151 munkahelyv\u00e9delmi t\u00e1mogat\u00e1st eddig 13 ezer c\u00e9g ig\u00e9nyelte 160 ezer munkav\u00e1llal\u00f3nak, eddig ezen a c\u00edmen 26,5 milli\u00e1rd forintot fizettek ki.\n\u00a0\u00a0\u00a0\u00a0A program rendk\u00edv\u00fcl n\u00e9pszer\u0171, csup\u00e1n cs\u00fct\u00f6rt\u00f6k\u00f6n t\u00f6bb mint 2600 dolgoz\u00f3ra ny\u00fajtottak be t\u00e1mogat\u00e1si ig\u00e9nyt a v\u00e1llalkoz\u00e1sok - f\u0171zte hozz\u00e1.\n\u00a0\u00a0\u00a0\u00a0Bod\u00f3 S\u00e1ndor besz\u00e1molt arr\u00f3l is, hogy a kutat\u00e1s-fejleszt\u00e9s ter\u00fclet\u00e9n dolgoz\u00f3k t\u00e1mogat\u00e1s\u00e1ra ezer c\u00e9g 16 ezer dolgoz\u00f3ra 11,7 milli\u00e1rd forint t\u00e1mogat\u00e1st kapott.\n\u00a0\u00a0\u00a0\u00a0A n\u00e9h\u00e1ny napja indult munkahelyteremt\u0151 t\u00e1mogat\u00e1sra p\u00e9ntekig t\u00f6bb mint h\u00e9tezer k\u00e9relem \u00e9rkezett, 11 ezer dolgoz\u00f3ra t\u00f6bb mint 12,6 milli\u00e1rd forint t\u00e1mogat\u00e1si ig\u00e9nnyel - sorolta az \u00e1llamtitk\u00e1r.\n\u00a0\u00a0\u00a0\u00a0A korm\u00e1ny b\u00e9rt\u00e1mogat\u00e1si programjaira a legt\u00f6bben Hajd\u00fa-Bihar, Szabolcs-Szatm\u00e1r-Bereg \u00e9s B\u00e9k\u00e9s megy\u00e9kb\u0151l p\u00e1ly\u00e1ztak - jelezte Bod\u00f3 S\u00e1ndor hozz\u00e1t\u00e9ve, hogy Hajd\u00fa-Biharban 600 v\u00e1llalkoz\u00e1s 6700 munkav\u00e1llal\u00f3ra, Hajd\u00faszoboszl\u00f3n 31 c\u00e9g 610 dolgoz\u00f3ra ny\u00fajtott be t\u00e1mogat\u00e1si ig\u00e9nyt.\n\u00a0\u00a0\u00a0\u00a0Bod\u00f3 S\u00e1ndor bejelentette: a korm\u00e1ny 274 munkav\u00e1llal\u00f3 megtart\u00e1s\u00e1ra 40,5 milli\u00f3 forint vissza nem t\u00e9r\u00edtend\u0151 b\u00e9rt\u00e1mogat\u00e1st ny\u00fajt a Hungarospa Zrt.-nek.\n\u00a0\u00a0\u00a0\u00a0A \u00e1llamtitk\u00e1r, miut\u00e1n \u00e1tny\u00fajtotta a t\u00e1mogat\u00e1si okiratot Kircsi Lajos vez\u00e9rigazgat\u00f3nak, rem\u00e9ny\u00e9t fejezte ki, hogy a t\u00e1mogat\u00e1s is hozz\u00e1j\u00e1rul a turisztikai szezon biztons\u00e1gos indul\u00e1s\u00e1hoz Hajd\u00faszoboszl\u00f3n.\n\u00a0\nMTI\n\n"}]