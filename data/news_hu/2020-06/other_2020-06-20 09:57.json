[{"date": "2020-06-20 09:57", "url": "https://koronavirus.gov.hu/cikkek/varga-mihaly-operativ-torzset-alapitanak-gazdasag-vedelmeert", "h1": "Varga Mih\u00e1ly: operat\u00edv t\u00f6rzset alap\u00edtanak a gazdas\u00e1g v\u00e9delm\u00e9\u00e9rt", "body": "\nA v\u00e1ls\u00e1g\u00a0\u00a0k\u00f6zvetlen kezel\u00e9s\u00e9re csaknem 1400 milli\u00e1rd forintot k\u00f6lt\u00f6tt az \u00e1llam - mondta el Varga Mih\u00e1ly a Magyar Nemzetnek. A p\u00e9nz\u00fcgyminiszter arr\u00f3l is t\u00e1j\u00e9koztatta a lapot, hogy a gazdas\u00e1g n\u00f6veked\u00e9s\u00e9t f\u00e9kez\u0151 adminisztrat\u00edv szab\u00e1lyok kiiktat\u00e1s\u00e1ra gazdas\u00e1gv\u00e9delmi operat\u00edv t\u00f6rzs alakul.\n\nAz \u00fajs\u00e1g szombati sz\u00e1m\u00e1ban megjelent interj\u00faban a miniszter eml\u00e9keztett arra, hogy az eg\u00e9szs\u00e9g\u00fcgyi jelleg\u0171 kiad\u00e1sok fedezet\u00e9re a korm\u00e1ny kialak\u00edtotta a j\u00e1rv\u00e1ny elleni v\u00e9dekez\u00e9si alapot. Ebbe 633 milli\u00e1rd forintot ir\u00e1ny\u00edtottak, amelyb\u0151l eddig 480 milli\u00e1rdot haszn\u00e1ltak fel. Szint\u00e9n komoly \u00f6sszegeket ig\u00e9nyelt a gazdas\u00e1g, a munkahelyek meg\u00f3v\u00e1sa, ez\u00e9rt j\u00f6tt l\u00e9tre a gazdas\u00e1gv\u00e9delmi alap. Az ide csoportos\u00edtott 923 milli\u00e1rd forintb\u00f3l eddig 904 milli\u00e1rdot haszn\u00e1ltak fel. Egyik r\u00e9sz\u00e9t munkahelyek meg\u00f3v\u00e1s\u00e1ra, m\u00e1sik r\u00e9sz\u00e9t beruh\u00e1z\u00e1sok t\u00e1mogat\u00e1s\u00e1ra ford\u00edtott\u00e1k.\nVarga Mih\u00e1ly megjegyezte: az \u00f6sszegben nincs m\u00e9g benne az ideiglenes ad\u00f3- \u00e9s j\u00e1rul\u00e9kkedvezm\u00e9nyek, -mentess\u00e9gek k\u00f6lts\u00e9ge, vagy a hitelmorat\u00f3rium hat\u00e1sa.\nA j\u00e1rv\u00e1ny k\u00f6vetkezt\u00e9ben kialakult v\u00e1ls\u00e1g eg\u00e9szs\u00e9g\u00fcgyi \u00e9s gazdas\u00e1gi hat\u00e1sainak kezel\u00e9s\u00e9re \u00f6sszess\u00e9g\u00e9ben 9000 milli\u00e1rd forintot - a brutt\u00f3 hazai term\u00e9k 20 sz\u00e1zal\u00e9k\u00e1nak megfelel\u0151 \u00f6sszeget ford\u00edt a korm\u00e1ny - jelezte a p\u00e9nz\u00fcgyminiszter.\nKiemelte: Magyarorsz\u00e1g egyike azoknak az orsz\u00e1goknak, amelyek a legeredm\u00e9nyesebben v\u00e9dekeztek a j\u00e1rv\u00e1nnyal szemben.\nElmond\u00e1sa szerint a 2021. \u00e9vi gazdas\u00e1gv\u00e9delmi alap 2500 milli\u00e1rd forintos lesz, az eg\u00e9szs\u00e9gbiztos\u00edt\u00e1si \u00e9s j\u00e1rv\u00e1ny elleni v\u00e9dekez\u00e9si alap pedig 3000 milli\u00e1rd forintot tartalmaz.\u00a0\u00a0\nVarga Mih\u00e1ly besz\u00e1molt arr\u00f3l is, hogy a korm\u00e1ny hozz\u00e1fogott a k\u00f3rh\u00e1zi strukt\u00fara \u00e1talak\u00edt\u00e1s\u00e1hoz. Tarthatatlannak nevezte, hogy a k\u00f3rh\u00e1zak az ut\u00f3bbi id\u0151ben \u00fajra \u00e9s \u00fajra tartoz\u00e1sokat halmoztak fel, ez \u00e1ll\u00e1spontja szerint alapvet\u0151en torz\u00edtotta az eg\u00e9szs\u00e9g\u00fcgyi besz\u00e1ll\u00edt\u00f3k piac\u00e1t. Az eg\u00e9szs\u00e9g\u00fcgyi beruh\u00e1z\u00e1sok tervek k\u00f6z\u00f6tt szerepl\u0151 t\u00e1mogat\u00e1sa ezen a helyzeten is v\u00e1ltoztathat - jelezte.\nA miniszter besz\u00e9lt a 13. havi nyugd\u00edj vissza\u00e1ll\u00edt\u00e1s\u00e1r\u00f3l is, amely n\u00e9gy l\u00e9pcs\u0151ben t\u00f6rt\u00e9nik, \u00e9s els\u0151 l\u00e9pcs\u0151je j\u00f6v\u0151 febru\u00e1rban esed\u00e9kes. A j\u00f6v\u0151 \u00e9vi els\u0151 r\u00e9szlet \u00f6sszes\u00e9g\u00e9ben 77 milli\u00e1rd forintot jelent majd t\u00e1j\u00e9koztat\u00e1sa szerint. Hozz\u00e1tette, hogy a sz\u00e1m\u00edt\u00e1sok alapj\u00e1n j\u00f6v\u0151re cs\u00f6kken az \u00e1llamad\u00f3ss\u00e1g \u00e9s 3 sz\u00e1zal\u00e9k alatti hi\u00e1ny mellett 4,8 sz\u00e1zal\u00e9k lesz a gazdas\u00e1gi n\u00f6veked\u00e9s, \u00edgy az \u00e1llam nyugd\u00edjpr\u00e9miumot foly\u00f3s\u00edthat. Erre 53 milli\u00e1rd forintot k\u00fcl\u00f6n\u00edtettek el a k\u00f6lts\u00e9gvet\u00e9sben. \u00d6sszesen \u00edgy 130 milli\u00e1rdos pluszjuttat\u00e1ssal a sz\u00e1molhatnak a nyugd\u00edjasok j\u00f6v\u0151re.\nA miniszter r\u00f6gz\u00edtette, hogy az id\u00e9n zsugorodni fog a gazdas\u00e1g nagyj\u00e1b\u00f3l 3 sz\u00e1zal\u00e9kkal, a k\u00f6lts\u00e9gvet\u00e9si hi\u00e1ny ak\u00e1r a 3,8 sz\u00e1zal\u00e9kot is meghaladhatja, az \u00e1llamad\u00f3ss\u00e1g pedig \u00fajra a GDP 70 sz\u00e1zal\u00e9ka f\u00f6l\u00e9 k\u00faszhat. Ebben a helyzetben els\u0151sorban a munkahelyek megtart\u00e1s\u00e1ra, a gazdas\u00e1g stabiliz\u00e1l\u00e1s\u00e1ra \u00f6sszpontos\u00edt a korm\u00e1ny - sz\u00f6gezte le, megjegyezve, hogy az egy sz\u00e1mjegy\u0171 szja-r\u00f3l a korm\u00e1ny nem tett le, a hossz\u00fa t\u00e1v\u00fa tervek k\u00f6z\u00f6tt szerepel.\nA hazai v\u00e1llalkoz\u00e1sok helyzet\u00e9nek jav\u00edt\u00e1s\u00e1t ugyanakkor m\u00e1r most \u00e9rdemben szolg\u00e1lni fogja, hogy l\u00e9trehozz\u00e1k a gazdas\u00e1gv\u00e9delmi operat\u00edv t\u00f6rzset, amelynek feladata lesz, hogy azonos\u00edtsa \u00e9s felsz\u00e1molja azokat az adminisztrat\u00edv szab\u00e1lyokat, amelyek megnehez\u00edtik a h\u00e9tk\u00f6znapi \u00fcgymenetet a v\u00e1llalkoz\u00e1sokn\u00e1l. A szervezet, amelynek munk\u00e1j\u00e1ban nyolc-t\u00edz \u00e1llami hat\u00f3s\u00e1g \u00e9s int\u00e9zm\u00e9ny, p\u00e9ld\u00e1ul az ad\u00f3hivatal, a fogyaszt\u00f3v\u00e9delem \u00e9s az \u00e1llamkincst\u00e1r k\u00e9pvisel\u0151i vesznek r\u00e9szt, m\u00e1r a j\u00f6v\u0151 h\u00e9ten megtarthatja els\u0151 \u00fcl\u00e9s\u00e9t.\nA kisad\u00f3z\u00f3 v\u00e1llalkoz\u00e1sok t\u00e9teles ad\u00f3ja, a kata n\u00e9ven emlegetett ad\u00f3nem \u00e1talak\u00edt\u00e1s\u00e1val kapcsolatban Varga Mih\u00e1ly\u00a0\u00a0megfontoland\u00f3nak tartja a Magyar Kereskedelmi \u00e9s Iparkamara felvet\u00e9s\u00e9t, \u00e9s arr\u00f3l t\u00e1j\u00e9koztatott, hogy a P\u00e9nz\u00fcgyminiszt\u00e9rium \u00e9s a kamara szakemberei megkezdt\u00e9k a k\u00f6z\u00f6s munk\u00e1t. Az esetleges szab\u00e1lyv\u00e1ltoz\u00e1sok legkor\u00e1bban j\u00f6v\u0151re l\u00e9phetnek hat\u00e1lyba.\nA L\u00e1nch\u00edd fel\u00faj\u00edt\u00e1s\u00e1val kapcsolatos k\u00e9rd\u00e9sre v\u00e1laszolva a miniszter tarthatatlannak nevezte a helyzetet, \u00e9s \u00fagy v\u00e9lte, megold\u00e1s\u00e1hoz kiz\u00e1r\u00f3lag a politikai akarat hi\u00e1nyzik. R\u00e1mutatott: pontosan tudhat\u00f3, hogy a f\u0151v\u00e1rosnak 180 milli\u00e1rd forintos \u00e1llampap\u00edr-megtakar\u00edt\u00e1sa van, vagyis nyilv\u00e1nval\u00f3an nem p\u00e9nzk\u00e9rd\u00e9s a fel\u00faj\u00edt\u00e1s. R\u00e1ad\u00e1sul a korm\u00e1ny is jelezte, hogy 6 plusz 1 milli\u00e1rd forinttal hozz\u00e1j\u00e1rul a k\u00f6lts\u00e9gekhez - eml\u00e9keztetett Varga Mih\u00e1ly.\n\n\nMTI 2020. j\u00fanius 20.\n\n"}]