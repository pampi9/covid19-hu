[{"date": "2020-06-03 11:07", "url": "https://koronavirus.gov.hu/cikkek/ujabb-gazdasagvedelmi-intezkedesek-alapozzak-meg-jovo-evi-koltsegvetest", "h1": "\u00dajabb gazdas\u00e1gv\u00e9delmi int\u00e9zked\u00e9sek alapozz\u00e1k meg a j\u00f6v\u0151 \u00e9vi k\u00f6lts\u00e9gvet\u00e9st", "body": "\nAz Orsz\u00e1ggy\u0171l\u00e9s honlapj\u00e1n el\u00e9rhet\u0151 t\u00f6rv\u00e9nyjavaslat sz\u00e1mos int\u00e9zked\u00e9se seg\u00edt abban, hogy a j\u00f6v\u0151 \u00e9vi k\u00f6lts\u00e9gvet\u00e9s m\u00e9g er\u0151teljesebben szolg\u00e1lja a j\u00e1rv\u00e1ny miatt sz\u00fcks\u00e9gess\u00e9 v\u00e1lt gazdas\u00e1gv\u00e9delmi l\u00e9p\u00e9seket. Az ad\u00f3- \u00e9s adminisztr\u00e1ci\u00f3cs\u00f6kkent\u00e9s mellett a korm\u00e1ny laz\u00edtott az eg\u00e9szs\u00e9g\u00fcgyi ell\u00e1t\u00e1s jogosulatlan ig\u00e9nybev\u00e9tel\u00e9hez kapcsol\u00f3d\u00f3 szankci\u00f3rendszeren is.\n\nId\u00e9n a korm\u00e1ny v\u00e9gleg megszabad\u00edtja a v\u00e1llalkoz\u00f3kat az egyik legbonyolultabb adminisztr\u00e1ci\u00f3s terh\u00fckt\u0151l: a felt\u00f6lt\u00e9si k\u00f6telezetts\u00e9gt\u0151l. Tavaly m\u00e1r nem kellett felt\u00f6lteni a t\u00e1rsas\u00e1gi ad\u00f3t, id\u00e9n pedig semmilyen ad\u00f3el\u0151leg-kieg\u00e9sz\u00edt\u00e9si k\u00f6telezetts\u00e9g nem terheli a c\u00e9geket, a helyi ipar\u0171z\u00e9si ad\u00f3ban is mentes\u00fclnek ett\u0151l a tehert\u0151l. \u00cdgy a c\u00e9gek \u00f6t h\u00f3nappal tov\u00e1bb gazd\u00e1lkodhatnak 80-85 milli\u00e1rd forinttal, \u00e9s m\u00e1r a decemberi hajt\u00e1st sem terheli t\u00f6bb\u00e9 ez az adminisztr\u00e1ci\u00f3s k\u00f6telezetts\u00e9g.\nA v\u00e1llalkoz\u00f3k ezen t\u00fal tov\u00e1bbi ad\u00f3\u00fcgyi k\u00f6nny\u00edt\u00e9ssel is sz\u00e1molhatnak. \u00cdgy p\u00e9ld\u00e1ul az egy\u00e9ni v\u00e1llalkoz\u00f3k a fejleszt\u00e9si tartal\u00e9k \u00f6sszeg\u00e9t az eddigi 50 sz\u00e1zal\u00e9k helyett a nyeres\u00e9g teljes \u00f6sszeg\u00e9ig le\u00edrhatj\u00e1k. E mellett mintegy 150 ezer v\u00e1llalkoz\u00e1snak hoz jelent\u0151s adminisztr\u00e1ci\u00f3s tehercs\u00f6kkent\u00e9st az, hogy j\u00f6v\u0151re az ek\u00e1erben (elektronikus k\u00f6z\u00fati \u00e1ruforgalmi ellen\u0151rz\u0151 rendszerben) m\u00e1r csak a kock\u00e1zatos term\u00e9kek sz\u00e1ll\u00edt\u00e1sa eset\u00e9n kell bejelent\u00e9st tenni.\nAz Eur\u00f3pai Uni\u00f3ban a magyar k\u00f6ztehervisel\u00e9si rendszer k\u00e9ri el az egyik legkisebb \u00f6sszeget az\u00e9rt, hogy az ad\u00f3fizet\u0151k hozz\u00e1f\u00e9rhessenek az eg\u00e9szs\u00e9g\u00fcgyi ell\u00e1t\u00f3rendszerhez. De az nem fair, hogy a t\u00e1rsadalombiztos\u00edt\u00e1si kock\u00e1zatk\u00f6z\u00f6ss\u00e9g fizet\u0151 tagjai finansz\u00edrozz\u00e1k a nem fizet\u0151k ell\u00e1t\u00e1sait is. Ez\u00e9rt fogadta el tavaly \u00e9v v\u00e9g\u00e9n a Parlament az eg\u00e9szs\u00e9g\u00fcgyi j\u00e1rul\u00e9kok megfizet\u00e9s\u00e9t igazs\u00e1gosabb\u00e1 tev\u0151 szab\u00e1lyoz\u00e1st. Most a korm\u00e1ny sz\u00e1mos, a rendszert \u00e9s az ad\u00f3z\u00f3kat is seg\u00edt\u0151 m\u00f3dos\u00edt\u00e1st javasol. Egyr\u00e9szt megdupl\u00e1zta a mag\u00e1nszem\u00e9lyek sz\u00e1m\u00e1ra nyitva \u00e1ll\u00f3 id\u0151t, am\u00edg a jogosults\u00e1g rendezhet\u0151, hiszen a javaslat szerint a kor\u00e1bbi h\u00e1rom helyett hat h\u00f3napjuk lesz a k\u00e9sedelembe es\u0151knek a fizet\u00e9si k\u00f6telezetts\u00e9g\u00fck rendez\u00e9s\u00e9re. M\u00e1sr\u00e9szt senki nem eshet ki az ell\u00e1t\u00e1sra jogosultak k\u00f6r\u00e9b\u0151l csak az\u00e9rt, mert nincs \u00e9rv\u00e9nyes belf\u00f6ldi lakc\u00edme. Harmadr\u00e9szt a korm\u00e1ny ad\u00f3mentess\u00e9ggel t\u00e1mogatja, ha m\u00e1s (p\u00e9ld\u00e1ul az el\u0151z\u0151 munk\u00e1ltat\u00f3 vagy az \u00f6nkorm\u00e1nyzat) megfizeti az \u00e9rintett helyett az eg\u00e9szs\u00e9g\u00fcgyi szolg\u00e1ltat\u00e1si j\u00e1rul\u00e9kot, ez ugyanis a mag\u00e1nszem\u00e9ly szja-mentes j\u00f6vedelme lesz. Negyedr\u00e9szt az ad\u00f3hivatalnak \u00fajabb szempont alapj\u00e1n is g\u00f3rcs\u0151 al\u00e1 kell vennie a mag\u00e1nszem\u00e9ly m\u00e9lt\u00e1nyoss\u00e1gi k\u00e9relm\u00e9t, \u00e9s ha\u00a0\u00a0a hat\u00f3s\u00e1g szerint fenn\u00e1llhat a szoci\u00e1lis r\u00e1szorults\u00e1g, akkor err\u0151l a j\u00e1r\u00e1si hivatalt t\u00e1j\u00e9koztatnia kell. A fizet\u00e9si neh\u00e9zs\u00e9ggel k\u00fczd\u0151knek ez az \u00faj int\u00e9zked\u00e9s nagy seg\u00edts\u00e9g lehet. Az \u00e9rintettek v\u00e1ll\u00e1r\u00f3l nemcsak az anyagi, hanem az adminisztr\u00e1ci\u00f3s terhet is leveszi, ugyanis a szoci\u00e1lisan r\u00e1szorultaknak a t\u00f6rv\u00e9ny garant\u00e1lja az ingyenes \u00e1llami eg\u00e9szs\u00e9g\u00fcgyi ell\u00e1t\u00e1st, \u00e9pp \u00fagy, mint a nyugd\u00edjasoknak, a di\u00e1koknak \u00e9s a kismam\u00e1knak.\nA magyar csal\u00e1dokat \u00e9s az eg\u00e9sz lakoss\u00e1g eg\u00e9szs\u00e9g\u00e9t v\u00e9di az, hogy ahol van online p\u00e9nzt\u00e1rg\u00e9p, ott 2021-t\u0151l elektronikusan is lehet fizetni. A k\u00e9szp\u00e9nzen ugyanis \u2013 a WHO vizsg\u00e1lata szerint - a koronav\u00edrus ak\u00e1r kilenc napig is \u00e9letk\u00e9pes maradhat. Az int\u00e9zked\u00e9s a mintegy 60 ezer v\u00e1llalkoz\u00e1snak sem jelentene plusz terhet, hisz a k\u00f6telezetts\u00e9gnek nemcsak POS termin\u00e1llal, hanem az azonnali utal\u00e1s biztos\u00edt\u00e1s\u00e1val is eleget tehet.\nA koronav\u00edrus-j\u00e1rv\u00e1ny mutatott r\u00e1 arra is, hogy \u00e9rdemes az \u00e1llamh\u00e1ztart\u00e1si szab\u00e1lyoz\u00e1st is gyorsabb\u00e1, \u00e1tl\u00e1that\u00f3bb\u00e1 \u00e9s rugalmasabb\u00e1 tenni, ez\u00e9rt az egyes k\u00f6lts\u00e9gvet\u00e9si fejezeteken bel\u00fcl - a t\u00e1rc\u00e1k felel\u0151ss\u00e9g\u00e9nek n\u00f6vel\u00e9se mellett \u2013 k\u00f6nnyebb lesz az \u00e1tcsoportos\u00edt\u00e1s, az egyes t\u00e1mogat\u00e1si c\u00e9lok rugalmas m\u00f3dos\u00edt\u00e1sa.\n\n(P\u00e9nz\u00fcgyminiszt\u00e9rium)\n\n"}]