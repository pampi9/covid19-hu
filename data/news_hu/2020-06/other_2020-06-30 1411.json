[{"date": "2020-06-30 14:11", "url": "https://koronavirus.gov.hu/cikkek/szazmilliard-forint-fejlesztesi-forrasra-palyazhatnak-kis-es-kozepvallalkozasok", "h1": "Sz\u00e1zmilli\u00e1rd forint fejleszt\u00e9si forr\u00e1sra p\u00e1ly\u00e1zhatnak a kis- \u00e9s k\u00f6z\u00e9pv\u00e1llalkoz\u00e1sok", "body": "\nEls\u0151 k\u00f6rben t\u00f6bb mint 330 milli\u00f3 forint fejleszt\u00e9si forr\u00e1st nyert el 12 v\u00e1llalkoz\u00e1s a korm\u00e1ny \u00e1ltal ind\u00edtott Versenyk\u00e9pes K\u00f6z\u00e9p-Magyarorsz\u00e1g Operat\u00edv Program p\u00e1ly\u00e1zata keret\u00e9ben \u2013 k\u00f6z\u00f6lte Varga Mih\u00e1ly h\u00e1rom nyertes kis- \u00e9s k\u00f6z\u00e9pv\u00e1llalkoz\u00e1s t\u00e1mogat\u00e1si szerz\u0151d\u00e9s\u00e9nek al\u00e1\u00edr\u00e1si \u00fcnneps\u00e9g\u00e9n.\n\n\nA p\u00e9nz\u00fcgyminiszter eml\u00e9keztetett: a v\u00e1llalkoz\u00e1sok technol\u00f3giai meg\u00fajul\u00e1s\u00e1t seg\u00edt\u0151 p\u00e1ly\u00e1zaton az 50 milli\u00e1rd forintos keret t\u00f6bb mint k\u00e9tszeres\u00e9re \u00e9rkezett t\u00e1mogat\u00e1si ig\u00e9ny, ez\u00e9rt a korm\u00e1ny tov\u00e1bbi 50 milli\u00e1rd forinttal dupl\u00e1j\u00e1ra emelte az eredeti keret\u00f6sszeget. A p\u00e1ly\u00e1zattal v\u00e1rhat\u00f3an 4500 c\u00e9g r\u00e9szes\u00fclhet fejleszt\u00e9si forr\u00e1sban.\nA korm\u00e1ny c\u00e9lja, hogy a v\u00e9dekez\u00e9s \u00faj szakasz\u00e1ban a gazdas\u00e1g \u00fajraind\u00edt\u00e1s\u00e1t Magyarorsz\u00e1g olyan sikerrel vegye, ahogyan a vesz\u00e9lyhelyzetet kezelte \u2013 hangs\u00falyozta Varga Mih\u00e1ly. Mint mondta: ennek eszk\u00f6ze a Gazdas\u00e1gv\u00e9delmi Akci\u00f3terv, amelynek p\u00e9nz\u00fcgyi keret\u00e9ben szerepelnek azok az uni\u00f3s fejleszt\u00e9si forr\u00e1sok is, amelyeket gazdas\u00e1gv\u00e9delmi c\u00e9lokra csoportos\u00edtott \u00e1t a korm\u00e1ny. A c\u00e9gek k\u00e9t operat\u00edv program, a GINOP \u00e9s VEKOP keret\u00e9ben meghirdetett felh\u00edv\u00e1sokra jelentkezhetnek \u00f6sszesen 100 milli\u00e1rd forintos p\u00e1ly\u00e1zati kerettel.\nMagyarorsz\u00e1g makrogazdas\u00e1gi teljes\u00edtm\u00e9nye stabilabb \u00e9s er\u0151sebb a t\u00e9rs\u00e9g orsz\u00e1gain\u00e1l \u2013 utalt a t\u00e1rcavezet\u0151 a hitelmin\u0151s\u00edt\u0151 int\u00e9zetek haz\u00e1nkra vonatkoz\u00f3 el\u0151rejelz\u00e9seire, amelyek pozit\u00edvan sz\u00f3ltak a magyar n\u00f6veked\u00e9si kil\u00e1t\u00e1sokr\u00f3l \u00e9s k\u00f6lts\u00e9gvet\u00e9si politik\u00e1r\u00f3l. Mint fogalmazott: a most folytatott gazdas\u00e1gpolitika az\u00e9rt eredm\u00e9nyes, mert tal\u00e1lkozik a gazdas\u00e1gi szerepl\u0151k ig\u00e9nyeivel, ezt a jelenleg folyamatban l\u00e9v\u0151 n\u00e9gyezer milli\u00e1rd forintnyi beruh\u00e1z\u00e1s is igazolja. P\u00e9ldak\u00e9nt eml\u00edtette, hogy a kutat\u00e1s-fejleszt\u00e9s-innov\u00e1ci\u00f3 ter\u00fclet\u00e9n k\u00f6zel 800 t\u00e1mogat\u00e1si szerz\u0151d\u00e9s 9 milli\u00e1rd forint \u00f6sszegben m\u00e1r megsz\u00fcletett, hozz\u00e1j\u00e1rulva 12 ezer munkahely meg\u0151rz\u00e9s\u00e9hez.\n\nA p\u00e1ly\u00e1zat els\u0151 nyertesei k\u00f6z\u00fcl h\u00e1rom v\u00e1llalkoz\u00e1s t\u00e1mogat\u00e1si szerz\u0151d\u00e9s\u00e9nek al\u00e1\u00edr\u00e1s\u00e1ra ker\u00fclt sor: a Dunai Kik\u00f6t\u0151 Kft. 30 milli\u00f3 forint \u00e9rt\u00e9k\u0171 g\u00e9pparkn\u00f6vel\u0151 fejleszt\u00e9s\u00e9hez k\u00f6zel 20 milli\u00f3 forintos t\u00e1mogat\u00e1st nyerte el. A Logipack Packaging Kft. a 77 milli\u00f3 forintos beruh\u00e1z\u00e1sa r\u00e9v\u00e9n emelni tudja a munkav\u00e1llal\u00f3i sz\u00e1m\u00e1t, amelyhez a korm\u00e1ny 54 milli\u00f3 forinttal j\u00e1rult hozz\u00e1. A Karzol-Trans Kft. rakt\u00e1r moderniz\u00e1l\u00f3 kapacit\u00e1sb\u0151v\u00edt\u00e9st tervez 220 milli\u00f3 forint \u00e9rt\u00e9kben, amelyhez 141 milli\u00f3s forintos seg\u00edts\u00e9get jelent a p\u00e1ly\u00e1zati t\u00e1mogat\u00e1s.\n(P\u00e9nz\u00fcgyminiszt\u00e9rium)\n\n"}]