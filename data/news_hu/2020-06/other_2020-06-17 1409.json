[{"date": "2020-06-17 14:09", "url": "https://koronavirus.gov.hu/cikkek/operativ-torzs-14-ezer-ugyben-jart-el-az-ugyeleti-kozpont", "h1": "Operat\u00edv t\u00f6rzs: 14 ezer \u00fcgyben j\u00e1rt el az \u00fcgyeleti k\u00f6zpont", "body": "\nAz operat\u00edv t\u00f6rzs \u00fcgyeleti k\u00f6zpontja 14 ezer \u00fcgyben j\u00e1rt el a szervezet megalakul\u00e1sa, febru\u00e1r 5. \u00f3ta - ismertette a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151je a szerdai online sajt\u00f3t\u00e1j\u00e9koztat\u00f3n.\n\n\nLakatos Tibor hangs\u00falyozta, hogy a koronav\u00edrus-j\u00e1rv\u00e1ny lek\u00fczd\u00e9se \u00e9rdek\u00e9ben folyamatosan elemezt\u00e9k a j\u00e1rv\u00e1nnyal kapcsolatos adatokat. A t\u00f6bbi k\u00f6z\u00f6tt \u00f6sszegezt\u00e9k a kontaktkutat\u00e1sokat, nyilv\u00e1ntartott\u00e1k a h\u00e1zi karant\u00e9nra k\u00f6telezetteket, a fert\u0151z\u00f6tt eg\u00e9szs\u00e9g\u00fcgyi dolgoz\u00f3k \u00e9s honv\u00e9delmi alkalmazottak, a rendelkez\u00e9sre \u00e1ll\u00f3 l\u00e9legeztet\u0151 g\u00e9pek sz\u00e1m\u00e1t, a v\u00e9d\u0151eszk\u00f6z\u00f6k mennyis\u00e9g\u00e9t.\nAz \u00fcgyeleti k\u00f6zpont z\u00f6ldsz\u00e1m\u00e1n 18 765 h\u00edv\u00e1st fogadtak, 64 674 lakoss\u00e1gi e-mailre v\u00e1laszoltak \u00e9s t\u00f6bb mint sz\u00e1z alkalommal \u00e1lltak ki a sajt\u00f3 el\u00e9 - tette hozz\u00e1 a rend\u0151r ezredes, aki abb\u00f3l az alkalomb\u00f3l \u00f6sszegzett, hogy befejez\u0151dik az operat\u00edv t\u00f6rzs rendszeres sajt\u00f3t\u00e1j\u00e9koztat\u00f3inak sora.\nEml\u00e9keztetett: a k\u00fcl\u00f6nleges jogrend bevezet\u00e9s\u00e9vel a korm\u00e1ny lehet\u0151s\u00e9get adott arra, hogy koronav\u00edrus-j\u00e1rv\u00e1nnyal kapcsolatos betegs\u00e9gek megel\u0151z\u00e9se, lek\u00fczd\u00e9se \u00e9rdek\u00e9ben az eg\u00e9szs\u00e9g\u00fcgyi hat\u00f3s\u00e1gi tev\u00e9kenys\u00e9get a rend\u0151rs\u00e9g is seg\u00edtse.\nA 4078 igazolt fert\u0151z\u00f6ttel kapcsolatban 3647 kontaktszem\u00e9lyt kutattak fel, a legt\u00f6bb kutat\u00e1st Budapesten \u00e9s Pest megy\u00e9ben v\u00e9gezte a rend\u0151rs\u00e9g.\nAz \u00fcgyeleti k\u00f6zpont egy felaj\u00e1nl\u00e1snak k\u00f6sz\u00f6nhet\u0151en grafikus t\u00e9rinformatikai rendszert m\u0171k\u00f6dtetett, amelyben t\u00f6bb mint 60 ezer, hat\u00f3s\u00e1gi h\u00e1zi karant\u00e9nban l\u00e9v\u0151 ember adatait \u00e9s f\u00f6ldrajzi koordin\u00e1t\u00e1it r\u00f6gz\u00edtett\u00e9k, ezekb\u0151l a j\u00e1rv\u00e1ny terjed\u00e9s\u00e9re vonatkoz\u00f3 k\u00f6vetkeztet\u00e9seket tudtak levonni.\n\n\nMegeml\u00edtette azt is, hogy az \u00fcgyeleti k\u00f6zpont nyilv\u00e1ntart\u00e1st vezetett a v\u00e9d\u0151eszk\u00f6z-k\u00e9szletekr\u0151l, a k\u00f3rh\u00e1zi \u00e1gyak foglalts\u00e1g\u00e1r\u00f3l, a l\u00e9legeztet\u0151g\u00e9pen l\u00e9v\u0151 betegekr\u0151l \u00e9s a j\u00e1rv\u00e1ny ideje alatt az operat\u00edv t\u00f6rzsh\u00f6z \u00e9rkezett felaj\u00e1nl\u00e1sokr\u00f3l. J\u00fanius 16-\u00e1ig 385 felaj\u00e1nl\u00e1s \u00e9rkezett, amelyek jelent\u0151s r\u00e9szben egy\u00e9ni v\u00e9d\u0151eszk\u00f6z\u00f6k \u00e9s szolg\u00e1ltat\u00e1sok voltak. Az adom\u00e1nyokat az \u00c1llami Eg\u00e9szs\u00e9g\u00fcgyi Ell\u00e1t\u00f3 K\u00f6zpontba, illetve az \u00f6nk\u00e9ntess\u00e9g akci\u00f3csoporthoz tov\u00e1bb\u00edtott\u00e1k - k\u00f6z\u00f6lte.\nLakatos Tibor azt mondta, b\u00edzik abban, hogy az \u00fcgyeleti k\u00f6zpont munkat\u00e1rsainak hat\u00e9kony egy\u00fcttm\u0171k\u00f6d\u00e9se hozz\u00e1j\u00e1rult a v\u00e9dekez\u00e9s eredm\u00e9nyess\u00e9g\u00e9hez.\n\nKiss R\u00f3bert rend\u0151r alezredes, az \u00fcgyeleti k\u00f6zpont munkat\u00e1rsa elmondta: szerd\u00e1t\u00f3l szem\u00e9lyforgalomban korl\u00e1toz\u00e1s n\u00e9lk\u00fcl be lehet l\u00e9pni Rom\u00e1ni\u00e1b\u00f3l Magyarorsz\u00e1gra.\nSz\u00f3lt arr\u00f3l is: el\u00e9rhet\u0151v\u00e9 v\u00e1lt az utaz\u00e1si korl\u00e1toz\u00e1sok felold\u00e1s\u00e1r\u00f3l t\u00e1j\u00e9koztat\u00f3 eur\u00f3pai uni\u00f3s honlap. Ott naprak\u00e9sz inform\u00e1ci\u00f3k tal\u00e1lhat\u00f3k a korl\u00e1toz\u00e1sok felold\u00e1s\u00e1r\u00f3l, \u00e9s a karant\u00e9nk\u00f6telezetts\u00e9gekr\u0151l. A honlap az EU valamennyi nyelv\u00e9n el\u00e9rhet\u0151 - tette hozz\u00e1.\nK\u00f6z\u00f6lte: a 65 \u00e9vesn\u00e9l id\u0151sebbek v\u00e1s\u00e1rl\u00e1si id\u0151tartam\u00e1ra vonatkoz\u00f3 szab\u00e1ly megs\u00e9rt\u00e9se miatt a rend\u0151r\u00f6k eddig 85 embert figyelmeztettek, 73-ra helysz\u00edni b\u00edrs\u00e1got szabtak ki, 111-et feljelentettek. A kij\u00e1r\u00e1si korl\u00e1toz\u00e1s szab\u00e1lyainak megs\u00e9rt\u00e9se miatt 26 756 embert figyelmeztettek, 13 146 helysz\u00edni b\u00edrs\u00e1got szabtak ki, \u00e9s 11 504 ember ellen tettek feljelent\u00e9st.\nM\u00e1rcius 12-\u00e9t\u0151l 648 981 esetben ellen\u0151rizt\u00e9k a hat\u00f3s\u00e1gi h\u00e1zi karant\u00e9n szab\u00e1lyainak betart\u00e1s\u00e1t, ezek 0,44 sz\u00e1zal\u00e9k\u00e1ban tapasztaltak szab\u00e1lyszeg\u00e9st - mondta Kiss R\u00f3bert.\n\nMTI 2020. j\u00fanius 17.\n\n"}]