[{"date": "2020-06-25 15:12", "url": "https://koronavirus.gov.hu/cikkek/kasler-elkeszult-az-elso-hazai-fejlesztesu-covid-teszt", "h1": "K\u00e1sler: elk\u00e9sz\u00fclt az els\u0151 hazai fejleszt\u00e9s\u0171 Covid-teszt", "body": "\nElk\u00e9sz\u00fclt az els\u0151 hazai fejleszt\u00e9s\u0171 Covid-teszt protot\u00edpusa, amely l\u00e9nyegesen pontosabb az eddig ismert gyorstesztekn\u00e9l - jelentette be az emberi er\u0151forr\u00e1sok minisztere cs\u00fct\u00f6rt\u00f6k\u00f6n Budapesten.\n\n\nK\u00e1sler Mikl\u00f3s k\u00f6z\u00f6lte, ez a fejleszt\u00e9si eredm\u00e9ny azt is jelenti, hogy egy olyan m\u00f3dszer \u00e1ll rendelkez\u00e9sre, amely alapja lehet egy szint\u00e9n hazai olt\u00f3anyag kifejleszt\u00e9s\u00e9nek.\nA miniszter felid\u00e9zte, hogy t\u00f6bbir\u00e1ny\u00fa kutat\u00e1s indult el a korm\u00e1ny t\u00e1mogat\u00e1s\u00e1val, amelynek c\u00e9lja, hogy Magyarorsz\u00e1g min\u00e9l el\u0151bb \u00f6nell\u00e1t\u00f3 legyen az \u00faj koronav\u00edrus ellen kifejlesztett vakcina gy\u00e1rt\u00e1s\u00e1ban. Ennek els\u0151 l\u00e9p\u00e9sek\u00e9nt k\u00f6t\u00f6tt egy\u00fcttm\u0171k\u00f6d\u00e9si meg\u00e1llapod\u00e1st a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) \u00e9s a Debreceni Egyetem egy nemzeti olt\u00f3anyaggy\u00e1r l\u00e9trehoz\u00e1s\u00e1ra - eml\u00e9keztetett.\nMint mondta, a koronav\u00edrus-fert\u0151z\u00e9s elleni v\u00e9dekez\u00e9sben, \u00edgy a hat\u00e1sos olt\u00f3anyag-fejleszt\u00e9sben, valamint a betegs\u00e9g eredm\u00e9nyes kezel\u00e9s\u00e9ben alapvet\u0151 fontoss\u00e1g\u00fa, hogy megismerhet\u0151 legyen a v\u00edrusfert\u0151z\u00e9sen \u00e1tesett magyar betegek immunol\u00f3giai v\u00e1lasza, m\u00e9rni lehessen a szervezetben a fert\u0151z\u00e9sre adott ellenanyag mennyis\u00e9g\u00e9t \u00e9s \"dinamik\u00e1j\u00e1t\".\nK\u00e1sler Mikl\u00f3s jelezte, a teszt kifejleszt\u00e9s\u00e9ben r\u00e9sztvev\u0151k a kutat\u00e1saikat saj\u00e1t k\u00f6lts\u00e9gvet\u00e9sb\u0151l fedezt\u00e9k, azonban a magyar \u00e1llamnak a k\u00f6telezetts\u00e9ge, hogy ezeket a kutat\u00e1sokat a tov\u00e1bbiakban felkarolja \u00e9s messzemen\u0151en t\u00e1mogassa.\nM\u00fcller Cec\u00edlia orsz\u00e1gos tisztif\u0151orvos elmondta, a koronav\u00edrus sikeres izol\u00e1l\u00e1sa \u00e9s szapor\u00edtsa ut\u00e1n elkezd\u0151d\u00f6tt annak genetikai vizsg\u00e1lata, beazonos\u00edtva azokat a v\u00edrust\u00f6rzseket, amelyek a hazai megbeteged\u00e9seket okozt\u00e1k.\nJelent\u0151s l\u00e9p\u00e9snek nevezte a teszt kifejleszt\u00e9s\u00e9t \u00e9s azt mondta, a teszt \u00e1ltal mutatott pontos ellenanyagszint meghat\u00e1roz\u00e1sa fontos, mert ez l\u00e9nyeges vizsg\u00e1lati anyag lesz a vakcin\u00e1ra adott immunv\u00e1laszn\u00e1l is.\nA teszt kifejleszt\u00e9s\u00e9ben az NNK, az Orsz\u00e1gos Kor\u00e1nyi Pulmonol\u00f3giai Int\u00e9zet, valamint a CMC D\u00e9li Klinika szakemberei vettek r\u00e9szt.\nBogos Krisztina, a Kor\u00e1nyi int\u00e9zet orvosigazgat\u00f3ja elmondta, az int\u00e9zet jelent\u0151s szerepet j\u00e1tszott a koronav\u00edrus-fert\u0151z\u00f6ttek ell\u00e1t\u00e1sban, \u00e9s sz\u00edvesen vettek r\u00e9szt egy, a magyar betegekre valid\u00e1lt teszt kifejleszt\u00e9s\u00e9ben.\nMint mondta, a v\u00edrus kett\u0151s klinikai term\u00e9szet\u0171, hiszen egyes betegekn\u00e9l nem jelentkeztek t\u00fcnetek, vagy azok enyh\u00e9k voltak, m\u00edg m\u00e1sok s\u00falyos \u00e1llapotba ker\u00fcltek, \u00e9s \u00edgy az immunv\u00e1lasz is k\u00fcl\u00f6nb\u00f6z\u0151 - magyar\u00e1zta. Az olt\u00f3anyagfejleszt\u00e9sben alapvet\u0151 ig\u00e9ny, hogy megismerj\u00e9k a s\u00falyos esetek immunol\u00f3giai st\u00e1tusz\u00e1t.\nBal\u00e1zs Anna, a CMC D\u00e9li Klinika vez\u00e9rigazgat\u00f3ja elmondta, a teszt alapanyagai a magyar piacr\u00f3l beszerezhet\u0151k \u00e9s a tervezett gy\u00e1rt\u00f3kapacit\u00e1s is hazai k\u00f6r\u00fclm\u00e9nyek k\u00f6z\u00f6tt el\u00e9rhet\u0151.\u00a0\u00a0A teszthez v\u00e9n\u00e1s v\u00e9rv\u00e9tel sz\u00fcks\u00e9ges, az eredm\u00e9ny n\u00e9h\u00e1ny \u00f3r\u00e1n bel\u00fcl megvan, a gyorsteszt gy\u00e1rt\u00e1sa heteken bel\u00fcl elkezd\u0151dhet - tette hozz\u00e1.\n\nMTI 2020. j\u00fanius 25.\n\n"}]