[{"date": "2020-06-13 12:30", "url": "https://koronavirus.gov.hu/cikkek/nnk-jelentosen-csokkent-budapesten-virus-mennyisege-szennyvizben", "h1": "NNK: jelent\u0151sen cs\u00f6kkent Budapesten a v\u00edrus mennyis\u00e9ge a szennyv\u00edzben", "body": "\nA szennyv\u00edzben m\u00e9rt koronav\u00edrus (genomk\u00f3pia) sz\u00e1ma jelent\u0151sen cs\u00f6kkent Budapesten - t\u00e1j\u00e9koztatta a Nemzeti N\u00e9peg\u00e9szs\u00e9g\u00fcgyi K\u00f6zpont az MTI-t.\n\nAz elm\u00falt hetekben \u00fajabb mintav\u00e9telez\u00e9sek t\u00f6rt\u00e9ntek h\u00e1rom budapesti szennyv\u00edztelepen - \u00edrt\u00e1k.\nA m\u00e9r\u00e9sek arr\u00f3l tan\u00faskodtak, hogy Budapesten a szennyv\u00edzben majdnem egy nagys\u00e1grenddel kevesebb v\u00edrus-nukleinsav volt, mint az el\u0151tte vett mint\u00e1kban.\nA Budapesten v\u00e9gzett m\u00e9r\u00e9si eredm\u00e9nyek cs\u00f6kken\u0151 tendenci\u00e1t mutatnak, ennek alapj\u00e1n a megbeteged\u00e9sek sz\u00e1m\u00e1ban a k\u00f6vetkez\u0151 1-2 h\u00e9tben jelent\u0151s emelked\u00e9s nem v\u00e1rhat\u00f3 - hangs\u00falyozt\u00e1k. Jelezt\u00e9k: mivel a f\u0151v\u00e1ros szinte teljes ter\u00fclet\u00e9nek szennyvize a h\u00e1rom vizsg\u00e1lt szennyv\u00edztelepre \u00e9rkezik, az eredm\u00e9nyek reprezentat\u00edvak.\nFert\u0151z\u0151k\u00e9pes v\u00edrusr\u00e9szecsk\u00e9k nincsenek jelen a szennyv\u00edzben, viszont maga az \u00f6r\u00f6k\u00edt\u0151 anyag igen. Ezeknek a vizsg\u00e1latoknak az\u00e9rt van jelent\u0151s\u00e9g\u00fck, mert az eredm\u00e9nyek ismeret\u00e9ben c\u00e9lzott, pontosabb hat\u00f3s\u00e1gi int\u00e9zked\u00e9sek t\u00f6rt\u00e9nhetnek - mutatott r\u00e1 az\u00a0NNK.\nMTI 2020. j\u00fanius 13.\n\n"}]