[{"date": "2020-06-29 13:25", "url": "https://koronavirus.gov.hu/cikkek/szijjarto-magyarorszagot-magyar-emberek-munkaja-teszi-sikeresse", "h1": "Szijj\u00e1rt\u00f3: Magyarorsz\u00e1got a magyar emberek munk\u00e1ja teszi sikeress\u00e9", "body": "\nA korm\u00e1ny nem engedi elveszni az elm\u00falt t\u00edz \u00e9v eredm\u00e9nyeit, \u00e9s az\u00e9rt t\u00e1mogatja a munkahelyteremt\u0151 v\u00e1llalkoz\u00e1sokat, mert Magyarorsz\u00e1got a magyar emberek munk\u00e1ja teszi sikeress\u00e9 - mondta a k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n K\u00f6rny\u00e9n, ahol a Transintertop Kft.-nek adott \u00e1t t\u00e1mogat\u00e1si szerz\u0151d\u00e9st a versenyk\u00e9pess\u00e9g-n\u00f6vel\u0151 t\u00e1mogat\u00e1si program keret\u00e9ben.\n\n\nSzijj\u00e1rt\u00f3 P\u00e9ter hozz\u00e1tette, az int\u00e9zked\u00e9ssorozattal 806 v\u00e1llalat kap \u00f6sszesen 169 milli\u00e1rd forint t\u00e1mogat\u00e1st. Az \u00e1ltaluk v\u00e1llalt beruh\u00e1z\u00e1sok \u00f6sszege 377 milli\u00e1rd forint \u00e9s 143 ezer munkahely megtart\u00e1s\u00e1hoz j\u00e1rulnak hozz\u00e1.\n\u00a0\u00a0\u00a0\u00a0A miniszter sz\u00f3lt arr\u00f3l is, hogy Kom\u00e1rom-Esztergom megy\u00e9ben 38 v\u00e1llalat r\u00e9szes\u00fcl t\u00e1mogat\u00e1sban, 20 milli\u00e1rdos beruh\u00e1z\u00e1si \u00f6sszeghez 8,6 milli\u00e1rd forint t\u00e1mogat\u00e1s \u00e9rkezik, a fejleszt\u00e9sek a megy\u00e9ben 11 700 munkahely meg\u0151rz\u00e9s\u00e9t seg\u00edtik.\n\u00a0\u00a0\u00a0\u00a0Selmeczi Attila, a Transintertop Kft. tulajdonosa elmondta, hogy a k\u00f6zel 800 milli\u00f3 forintos beruh\u00e1z\u00e1shoz 282 milli\u00f3 forint t\u00e1mogat\u00e1st kaptak. Az \u00f6sszegb\u0151l egy \u00faj, 3000 n\u00e9gyzetm\u00e9teres rakt\u00e1r\u00e9p\u00fcletet hoznak l\u00e9tre, ahol a t\u00e1rol\u00e1s mellett \u00e9rt\u00e9kn\u00f6vel\u0151 szolg\u00e1ltat\u00e1sokat is v\u00e9geznek, mint min\u0151s\u00e9g-ellen\u0151rz\u00e9s, \u00e1tcsomagol\u00e1s \u00e9s k\u00fcl\u00f6nb\u00f6z\u0151 b\u00e9rmunk\u00e1k.\n\u00a0\u00a0\u00a0\u00a0A b\u0151v\u00edt\u00e9s ut\u00e1n a t\u00e1rsas\u00e1g teljes rakt\u00e1rkapacit\u00e1sa el\u00e9ri a 23 ezer n\u00e9gyzetm\u00e9tert, 25 ezer szabv\u00e1nyos raklap t\u00e1rol\u00e1s\u00e1t teszi lehet\u0151v\u00e9. A t\u00e1mogat\u00e1s n\u00e9lk\u00fcl a beruh\u00e1z\u00e1s csak \u00e9vekkel k\u00e9s\u0151bb val\u00f3sulhatott volna meg - mondta a tulajdonos.\n\u00a0\u00a0\u00a0\u00a0A Transintertop Kft. magyar tulajdon\u00fa csal\u00e1di v\u00e1llalkoz\u00e1s, dolgoz\u00f3inak l\u00e9tsz\u00e1ma 270, k\u00f6z\u00fcl\u00fck 150 kamionsof\u0151r. A v\u00e1llalat telephelye az oroszl\u00e1nyi, tatai \u00e9s tatab\u00e1nyai ipari parkt\u00f3l egyenl\u0151 t\u00e1vols\u00e1gban tal\u00e1lhat\u00f3, 155 vontat\u00f3val \u00e9s 210 p\u00f3tkocsival dolgoznak. Telephely\u00e9n a logisztikai t\u00e1rsas\u00e1g k\u00f6zel k\u00e9tsz\u00e1zezer literes \u00fczemanyag-t\u00e1rol\u00f3 kapacit\u00e1st \u00e9p\u00edtett ki, ahol szerz\u0151d\u00f6tt partnerei is tankolhatnak.\n\u00a0\u00a0\u00a0\u00a0A t\u00e1rsas\u00e1g 2018-ban \u00e9s 2019-ben 8 milli\u00e1rd forintot meghalad\u00f3 \u00e1rbev\u00e9telt \u00e9rt el, ezzel a magyar \u00e1rufuvaroz\u00e1si piac 10. legnagyobb \u00e1rbev\u00e9tel\u0171 c\u00e9ge.\n\nMTI 2020. j\u00fanius 29.\n\n"}]