[{"date": "2020-06-15 15:20", "url": "https://koronavirus.gov.hu/cikkek/szijjarto-munkahelyek-megvedesehez-beruhazasokra-van-szukseg", "h1": "Szijj\u00e1rt\u00f3: a munkahelyek megv\u00e9d\u00e9s\u00e9hez beruh\u00e1z\u00e1sokra van sz\u00fcks\u00e9g", "body": "\nA munkahelyek megv\u00e9d\u00e9s\u00e9hez \u00e9s \u00faj \u00e1ll\u00e1shelyek l\u00e9trehoz\u00e1s\u00e1hoz beruh\u00e1z\u00e1sokra van sz\u00fcks\u00e9g - jelentette ki a k\u00fclgazdas\u00e1gi \u00e9s k\u00fcl\u00fcgyminiszter a versenyk\u00e9pess\u00e9gi program t\u00e1mogat\u00f3 okiratainak \u00e1tad\u00e1s\u00e1n.\n\nSzijj\u00e1rt\u00f3 P\u00e9ter k\u00f6z\u00f6lte, hogy Magyarorsz\u00e1g lez\u00e1rta a koronav\u00edrus-j\u00e1rv\u00e1ny elleni v\u00e9dekez\u00e9s - az eg\u00e9szs\u00e9g\u00fcgyre koncentr\u00e1l\u00f3 - els\u0151 szakasz\u00e1t.\nSikeresen megakad\u00e1lyozt\u00e1k, hogy t\u00f6megess\u00e9g v\u00e1ljanak a fert\u0151z\u00e9sek, \u00edgy a m\u00e1sodik szakaszban az eg\u00e9szs\u00e9g\u00fcgyi mellett gazdas\u00e1gi feladatok is j\u00f6nnek - tette hozz\u00e1, majd kiemelte, hogy meg kell v\u00e9deni az emberek munkahelyeit.\nA miniszter lesz\u00f6gezte: ez azoknak a v\u00e1llalatok a t\u00e1mogat\u00e1s\u00e1val lehets\u00e9ges, amelyek hajland\u00f3k e rendk\u00edv\u00fcl neh\u00e9z k\u00f6r\u00fclm\u00e9nyek k\u00f6z\u00f6tt is beruh\u00e1z\u00e1sokat l\u00e9trehozni. \u00a0\u00a0\u00a0\u00a0A v\u00e1ls\u00e1g alatt is fejleszteni kell, \u00faj, modern technol\u00f3gi\u00e1kat kell bevezetni \u00e9s kapacit\u00e1sokat b\u0151v\u00edteni annak \u00e9rdek\u00e9ben, hogy az \u00faj vil\u00e1ggazdas\u00e1gi versenyben a magyarorsz\u00e1gi v\u00e1llalatok jobb poz\u00edci\u00f3b\u00f3l tudjanak indulni, mint amilyenben a j\u00e1rv\u00e1ny el\u0151tt voltak - mondta.\nA versenyk\u00e9pess\u00e9g-n\u00f6vel\u0151 t\u00e1mogat\u00e1si program keret\u00e9ben 806 v\u00e1llalat kap t\u00e1mogat\u00e1st, a c\u00e9gek 377 milli\u00e1rd forintnyi beruh\u00e1z\u00e1s v\u00e9grehajt\u00e1s\u00e1t v\u00e1llalt\u00e1k, a korm\u00e1ny ehhez 169 milli\u00e1rd forinttal j\u00e1rul hozz\u00e1 - k\u00f6z\u00f6lte.\nEzek a c\u00e9gek ezzel csaknem 144 ezer munkahelyet fognak megv\u00e9deni - hangs\u00falyozta Szijj\u00e1rt\u00f3 P\u00e9ter.\nMint mondta, 2010 ut\u00e1n a jelenlegin\u00e9l j\u00f3val gyeng\u00e9bb \u00e1llapotban l\u00e9v\u0151 magyar gazdas\u00e1gnak is siker\u00fclt a maga jav\u00e1ra ford\u00edtania a vil\u00e1ggazdas\u00e1gi kih\u00edv\u00e1sokat, \u00edgy most, amikor az ereje telj\u00e9ben l\u00e9v\u0151 magyar gazdas\u00e1g szembes\u00fcl a kih\u00edv\u00e1sokkal, sokkal nagyobb es\u00e9ly van erre.\nH\u00e9tf\u0151n \u00fajabb h\u00e1rom c\u00e9g vehetett \u00e1t t\u00e1mogat\u00f3 okiratot a K\u00fclgazdas\u00e1gi \u00e9s K\u00fcl\u00fcgyminiszt\u00e9riumban. Szijj\u00e1rt\u00f3 P\u00e9ter a h\u00e1rom v\u00e1llalatr\u00f3l elmondta, egy\u00fcttesen 1,36 milli\u00e1rd forintnyi beruh\u00e1z\u00e1st hajtanak v\u00e9gre, ezzel 888 munkahelyet v\u00e9denek meg, \u00e9s ehhez a korm\u00e1nyt\u00f3l 681 milli\u00f3 forint t\u00e1mogat\u00e1st kapnak.\nA Modine Hung\u00e1ria G\u00e9pj\u00e1rm\u0171technikai Kft. 574 milli\u00f3 forintos beruh\u00e1z\u00e1s\u00e1hoz 287 milli\u00f3s t\u00e1mogat\u00e1st biztos\u00edt a korm\u00e1ny. A Mez\u0151k\u00f6vesden \u00e9s Gy\u00f6ngy\u00f6s\u00f6n m\u0171k\u00f6d\u0151, f\u0151k\u00e9nt haszong\u00e9pj\u00e1rm\u0171vekbe val\u00f3 radi\u00e1torok, olajh\u0171t\u0151k gy\u00e1rt\u00e1s\u00e1val foglalkoz\u00f3 v\u00e1llalat a t\u00e1mogat\u00e1s seg\u00edts\u00e9g\u00e9vel technol\u00f3giai \u00faj\u00edt\u00e1st \u00e9s az \u00faj piacokra val\u00f3 bejut\u00e1st teszi lehet\u0151v\u00e9.\nT\u00e1llai Andr\u00e1s, Mez\u0151k\u00f6vesd t\u00e9rs\u00e9g\u00e9nek fideszes orsz\u00e1ggy\u0171l\u00e9si k\u00e9pvisel\u0151je arr\u00f3l besz\u00e9lt, hogy a c\u00e9g stabil munkahelyet, j\u00f6vedelmet \u00e9s egzisztenci\u00e1t biztos\u00edt a v\u00e1rosban, dolgoz\u00f3it a v\u00e1ls\u00e1g alatt is megtartotta. Hozz\u00e1tette: a Modine Hung\u00e1ria \u00fczletpolitik\u00e1ja \"egybecseng\" a kabinet gazdas\u00e1gpolitik\u00e1j\u00e1val.\nHorv\u00e1th L\u00e1szl\u00f3, Gy\u00f6ngy\u00f6s \u00e9s t\u00e9rs\u00e9ge fideszes orsz\u00e1ggy\u0171l\u00e9si k\u00e9pvisel\u0151je a v\u00e1llaltot m\u00e9ltatva azt hangs\u00falyozta, a v\u00e1ls\u00e1gos helyzetekben is azt keresi a c\u00e9g, a neh\u00e9z id\u0151szak mire ad lehet\u0151s\u00e9get, milyen utakat k\u00edn\u00e1l.\nA Motor-Classic Zrt. 572 milli\u00f3 forintos beruh\u00e1z\u00e1s\u00e1hoz 286 milli\u00f3 forint \u00e1llami t\u00e1mogat\u00e1st nyert el. A veter\u00e1n aut\u00f3k kereskedelm\u00e9vel, fel\u00faj\u00edt\u00e1s\u00e1val foglalkoz\u00f3 tatab\u00e1nyai c\u00e9g az \u00f6sszegb\u0151l \u00faj berendez\u00e9seket v\u00e1s\u00e1rol, \u00e9s tov\u00e1bbi t\u00edz \u00faj munkahelyet is l\u00e9tes\u00edt.\nBencsik J\u00e1nos, Tatab\u00e1nya fideszes orsz\u00e1ggy\u0171l\u00e9si k\u00e9pvisel\u0151je felid\u00e9zte, mintegy 30 \u00e9ve dolgoznak azon, hogy \u00faj gazdas\u00e1gi szerkezet biztos\u00edtsa a Tatai-medence lak\u00f3inak biztos meg\u00e9lhet\u00e9s\u00e9t.\nE c\u00e9gek, k\u00f6zt\u00fck a Motor-Classic Zrt. az\u00e9rt sikeresek, mert kreat\u00edvak, megb\u00edzhat\u00f3ak \u00e9s \u00e9rt\u00e9kteremt\u00e9st v\u00e9geznek - tette hozz\u00e1.\nA Pata J\u00f3zsef G\u00e9pipari Kft. beruh\u00e1z\u00e1s\u00e1nak volumene 215 milli\u00f3 forint, amelyhez a magyar \u00e1llam 107 milli\u00f3 forinttal j\u00e1rul hozz\u00e1. A B\u00e1cs-Kiskun megyei Fajszon tev\u00e9kenyked\u0151 aut\u00f3ipari besz\u00e1ll\u00edt\u00f3 c\u00e9g a t\u00e1mogat\u00e1s seg\u00edts\u00e9g\u00e9vel eszk\u00f6zberuh\u00e1z\u00e1st \u00e9s -fejleszt\u00e9st hajt v\u00e9gre.\nA t\u00e9rs\u00e9g orsz\u00e1ggy\u0171l\u00e9si k\u00e9pvisel\u0151je, Zsig\u00f3 R\u00f3bert (Fidesz) arr\u00f3l besz\u00e9lt, hogy a 2010 \u00f3ta meghozott int\u00e9zked\u00e9seknek k\u00f6sz\u00f6nhet\u0151en a magyar gazdas\u00e1g Eur\u00f3pa legdinamikusabban fejl\u0151d\u0151 gazdas\u00e1g\u00e1nak egyike volt, a j\u00e1rv\u00e1ny miatt azonban m\u00e1rciusban \"egyik napr\u00f3l a m\u00e1sikra \u00e1llt le\". Hozz\u00e1tette, a korm\u00e1ny emiatt meghozott gazdas\u00e1gv\u00e9delmi int\u00e9zked\u00e9seinek k\u00f6sz\u00f6nhet\u0151en \"jutott leveg\u0151h\u00f6z, es\u00e9lyhez\" \u00e9s versenyk\u00e9pess\u00e9g\u00e9t seg\u00edt\u0151 t\u00e1mogat\u00e1shoz a Pata J\u00f3zsef G\u00e9pipari Kft.\n\u00a0\n\n\nMTI 2020. j\u00fanius 15.\n\n"}]