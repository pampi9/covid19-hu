[{"date": "2020-06-25 11:11", "url": "https://koronavirus.gov.hu/cikkek/guller-tovabbra-varjak-jelentkezeseket-kisfaludy-palyazatra", "h1": "Guller: tov\u00e1bbra is v\u00e1rj\u00e1k a jelentkez\u00e9seket a Kisfaludy-p\u00e1ly\u00e1zatra", "body": "\nM\u00e9g mindig v\u00e1rj\u00e1k a mag\u00e1nsz\u00e1ll\u00e1shelyek tulajdonosainak jelentkez\u00e9s\u00e9t a Kisfaludy-p\u00e1ly\u00e1zatra; \u00faj funkci\u00f3t kaphat a B\u00e1lna \u00e9s szab\u00e1lyozni fogj\u00e1k a r\u00f6vidt\u00e1v\u00fa lak\u00e1skiad\u00e1st - mondta Guller Zolt\u00e1n, a Magyar Turisztikai \u00dcgyn\u00f6ks\u00e9g (MT\u00dc) vez\u00e9rigazgat\u00f3ja cs\u00fct\u00f6rt\u00f6k\u00f6n egy online besz\u00e9lget\u00e9sben.\n\n\nAz \u00fcgyn\u00f6ks\u00e9g honlapj\u00e1ra felt\u00f6lt\u00f6tt podcastban Guller Zolt\u00e1n elmondta, eddig t\u00f6bb mint 14 ezren p\u00e1ly\u00e1ztak az MT\u00dc \u00e9s a Kisfaludy 2030 Turisztikai Nonprofit Fejleszt\u0151 Zrt. j\u00fanius 4. \u00e9s j\u00falius 15. k\u00f6z\u00f6tt el\u00e9rhet\u0151 mag\u00e1n- \u00e9s egy\u00e9b sz\u00e1ll\u00e1shely fejleszt\u00e9s\u00e9t c\u00e9lz\u00f3 ki\u00edr\u00e1sra t\u00f6bb mint 42 milli\u00e1rd forint \u00e9rt\u00e9kben. Ez mintegy 43 ezer szoba meg\u00faj\u00edt\u00e1s\u00e1t jelenti.\n\u00a0\u00a0\u00a0\u00a0Mivel a teljes t\u00e1mogat\u00e1s \u00f6sszeg\u00e9b\u0151l m\u00e9g mindig rendelkez\u00e9sre \u00e1ll t\u00f6bb mint 18 milli\u00e1rd forint, ez\u00e9rt tov\u00e1bbra is v\u00e1rj\u00e1k a jelentkez\u00e9seket - f\u0171zte hozz\u00e1.\n\u00a0\u00a0\u00a0\u00a0A legt\u00f6bben Somogy, Veszpr\u00e9m \u00e9s Zala megy\u00e9b\u0151l p\u00e1ly\u00e1ztak, \u00e9s f\u0151k\u00e9nt fel\u00faj\u00edt\u00e1sra k\u00f6ltik a t\u00e1mogat\u00e1st, vagy kicser\u00e9lik a r\u00e9gi b\u00fatorokat, de olyan is van, aki napkollektorokat szereltet fel az \u00e9p\u00fcletekre - mondta.\n\u00a0\u00a0\u00a0\u00a0A besz\u00e9lget\u00e9sben sz\u00f3 esett a budapesti B\u00e1ln\u00e1r\u00f3l is, amelyr\u0151l Guller Zolt\u00e1n elmondta: terveik szerint a Duna-parti \u00e9p\u00fclet lehet a Budapestre \u00e9rkez\u0151 sz\u00e1llodahaj\u00f3k k\u00f6zpontja, a v\u00e1ros egyik kapuja.\n\u00a0\u00a0\u00a0\u00a0Hamarosan megkezdhetik a k\u00f6zbeszerz\u00e9sek ki\u00edr\u00e1s\u00e1t, \u00e9s \u00fagy l\u00e1tja, hogy a F\u0151v\u00e1rosi \u00d6nkorm\u00e1nyzattal is siker\u00fcl majd meg\u00e1llapodni, hogy a B\u00e1ln\u00e1t \u00e1talak\u00edts\u00e1k \u00e9s turisztikai k\u00f6zpontt\u00e1 tegy\u00e9k.\n\u00a0\u00a0\u00a0\u00a0Hangs\u00falyozta, a koronav\u00edrus-j\u00e1rv\u00e1ny lehet\u0151s\u00e9get teremt arra, hogy az \u00e9p\u00fcletet fel\u00faj\u00edts\u00e1k.\nHozz\u00e1tette, hogy sz\u00e1llodahaj\u00f3kkal csak tavaly t\u00f6bb mint f\u00e9lmilli\u00f3 amerikai turista \u00e9rkezett a f\u0151v\u00e1rosba.\n\u00a0\u00a0\u00a0\u00a0Sz\u00f3lt arr\u00f3l is, a vid\u00e9ki turizmus sokkal gyorsabban \u00e1llhat talpra a j\u00e1rv\u00e1ny ut\u00e1n, mint a budapesti. Ennek f\u0151 oka, hogy a f\u0151v\u00e1ros d\u00f6nt\u0151 r\u00e9szben a most elmarad\u00f3 k\u00fclf\u00f6ldi turist\u00e1k kedvelt c\u00e9lpontja.\n\u00a0\u00a0\u00a0\u00a0\"Az vil\u00e1gosan l\u00e1tszik, hogy Budapestet m\u00e1sk\u00e9ppen kell kezelni, mint a vid\u00e9ki Magyarorsz\u00e1got, hiszen a k\u00fclf\u00f6ldi turist\u00e1k visszat\u00e9r\u00e9se (...) sokkal lassabb, megfontoltabb lesz, mint a magyarok vid\u00e9kre utaz\u00e1sa\" - fogalmazott.\n\u00a0\u00a0\u00a0\u00a0A f\u0151v\u00e1ros kapcs\u00e1n Guller Zolt\u00e1n megjegyezte, az egyik legfontosabb a r\u00f6vidt\u00e1v\u00fa lak\u00e1skiad\u00e1s szab\u00e1lyoz\u00e1sa, hiszen ez jelenleg nem megfelel\u0151. Hozz\u00e1tette, a korm\u00e1ny \u00e9s az \u00fcgyn\u00f6ks\u00e9g dolgozik azon, hogy a mostani \u00e1tmeneti id\u0151szakban a sz\u00fcks\u00e9ges szab\u00e1lyoz\u00e1s elk\u00e9sz\u00fclj\u00f6n.\n\nMTI 2020. j\u00fanius 25.\n\n"}]