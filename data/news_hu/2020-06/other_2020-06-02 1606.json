[{"date": "2020-06-02 16:06", "url": "https://koronavirus.gov.hu/cikkek/mtu-magyarorszag-visszavar-elindult-belfoldi-kampany", "h1": "MT\u00dc: Magyarorsz\u00e1g visszav\u00e1r - elindult a belf\u00f6ldi kamp\u00e1ny!", "body": "\nA Magyar Turisztikai \u00dcgyn\u00f6ks\u00e9g (MT\u00dc) j\u00fanius 1-j\u00e9n elind\u00edtotta belf\u00f6ldi kamp\u00e1ny\u00e1t, amellyel arra buzd\u00edt mindenkit, hogy barangoljon belf\u00f6ld\u00f6n, fedezzen fel izgalmas \u00fati c\u00e9lokat. A kamp\u00e1ny szlogenje \"Egy\u00fctt, itthon, szabadon - Magyarorsz\u00e1g visszav\u00e1r\".\n\nAz MT\u00dc keddi k\u00f6zlem\u00e9nye szerint a m\u00e1sf\u00e9l h\u00f3napos kamp\u00e1ny c\u00e9lja nem csup\u00e1n a ny\u00e1ri f\u0151szezon forgalm\u00e1nak er\u0151s\u00edt\u00e9se, hanem Magyarorsz\u00e1g belf\u00f6ldi turizmus\u00e1nak \u00fajraind\u00edt\u00e1sa a koronav\u00edrus-j\u00e1rv\u00e1ny okozta vesz\u00e9lyhelyzet ut\u00e1n.\nA kamp\u00e1nyhoz minden eddigin\u00e9l t\u00f6bb, csaknem 450 sz\u00e1ll\u00e1shely, vend\u00e9gl\u00e1t\u00f3egys\u00e9g, f\u00fcrd\u0151, illetve m\u00e1s turisztikai szolg\u00e1ltat\u00f3 \u00e9s attrakci\u00f3 csatlakozott kedvezm\u00e9nyes aj\u00e1nlatokkal. \u0150k \"Visszaj\u00f6v\u00fcnk!\" elnevez\u00e9ssel speci\u00e1lisan a ny\u00e1r eleji id\u0151szakra hozt\u00e1k l\u00e9tre a kedvezm\u00e9nyeket, vagy t\u00f6bbletszolg\u00e1ltat\u00e1sokat ny\u00fajt\u00f3 aj\u00e1nlataikat, amelyeket a csodasmagyarorszag.hu weboldalon gy\u0171jt \u00f6ssze \u00e9s n\u00e9pszer\u0171s\u00edt az MT\u00dc.\nAz \u00fcgyn\u00f6ks\u00e9g sz\u00e1m\u00e1ra els\u0151dleges szempont volt, hogy megmutassa, az erd\u0151k, vizek, kast\u00e9lyok, m\u00fazeumok, sz\u00e1llod\u00e1k \u00e9s \u00e9ttermek \u00fajra nyitva \u00e1llnak, de m\u00e9g enn\u00e9l is fontosabbak a turisztikai attrakci\u00f3k, \u00e9lm\u00e9nyek m\u00f6g\u00f6tt \u00e1ll\u00f3 emberek, csal\u00e1dok, akik a neh\u00e9z id\u0151szak ut\u00e1n visszav\u00e1rj\u00e1k a magyar utaz\u00f3kat.\n\n\n\u00a0A kamp\u00e1nyfilmet a k\u00f6vetkez\u0151 linken lehet el\u00e9rni:\u00a0https://youtu.be/fOuL5gWQFnQ\n\nMTI 2020. j\u00fanius 2.\n\n"}]