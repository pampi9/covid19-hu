[{"date": "2020-06-01 13:43", "url": "https://koronavirus.gov.hu/cikkek/mtu-ujraindult-belfoldi-turizmus-punkosdi-hosszu-hetvegen", "h1": "MT\u00dc: \u00fajraindult a belf\u00f6ldi turizmus a p\u00fcnk\u00f6sdi hossz\u00fa h\u00e9tv\u00e9g\u00e9n", "body": "\n\u00dajraindult a belf\u00f6ldi turizmus a p\u00fcnk\u00f6sdi hossz\u00fa h\u00e9tv\u00e9g\u00e9n - mondta a Magyar Turisztikai \u00dcgyn\u00f6ks\u00e9g (MT\u00dc) vez\u00e9rigazgat\u00f3-helyettese az M1 aktu\u00e1lis csatorn\u00e1n h\u00e9tf\u0151n H\u00e9v\u00edzr\u0151l bejelentkezve.\n\nK\u00f6nnyid L\u00e1szl\u00f3 k\u00f6z\u00f6lte: jellemz\u0151en p\u00e9nteken nyitott ki a sz\u00e1ll\u00e1shelyek d\u00f6nt\u0151 t\u00f6bbs\u00e9ge, szinte valamennyi vend\u00e9gl\u00e1t\u00f3egys\u00e9g \u00e9s a f\u00fcrd\u0151k is v\u00e1rj\u00e1k m\u00e1r a vend\u00e9geket orsz\u00e1gosan. Azt mondta: kedvez\u0151ek a tapasztalatok, mind a vend\u00e9gek, mind a szolg\u00e1ltat\u00f3k fegyelmezetten betartj\u00e1k az el\u0151\u00edr\u00e1sokat. \u00a0\u00a0\u00a0\u00a0\nA vez\u00e9rigazgat\u00f3-helyettes szerint m\u00e9r\u00e9seik m\u00e1r hetedik hete azt mutatj\u00e1k, hogy a belf\u00f6ldi vend\u00e9gek egyre ink\u00e1bb az orsz\u00e1ghat\u00e1ron bel\u00fcl tervezik ny\u00e1ri pihen\u00e9s\u00fcket, jelenleg k\u00e9tharmados ez az ar\u00e1ny. \u00a0\u00a0\u00a0\u00a0\nA korl\u00e1toz\u00e1sok enyh\u00edt\u00e9se \u00f3ta napr\u00f3l napra emelkedik a foglal\u00e1sok sz\u00e1ma - emelte ki. Az els\u0151 nagy hull\u00e1m a p\u00fcnk\u00f6sdi h\u00e9tv\u00e9g\u00e9n volt, a Nemzeti Turisztikai Adatszolg\u00e1ltat\u00f3 K\u00f6zpontban azt l\u00e1tni, hogy naponta 2000-2500 \u00faj foglal\u00e1s \u00e9rkezik, t\u00f6bbs\u00e9g\u00e9ben j\u00faliusra \u00e9s augusztusra. \u00a0\u00a0\u00a0\u00a0\nA Balaton mellett valamennyi \u00e9l\u0151v\u00edzhez \u00e9s turisztikailag meghat\u00e1roz\u00f3 t\u00e9rs\u00e9gbe, valamint a sz\u00e1ll\u00e1shelyek teljes spektrum\u00e1ban \u00e9rkeznek a foglal\u00e1sok - mondta. Hozz\u00e1tette: a sz\u00e1llod\u00e1k mellett a panzi\u00f3k \u00e9s egy\u00e9b mag\u00e1n sz\u00e1ll\u00e1shelyek ut\u00e1n is sokan \u00e9rdekl\u0151dnek. \u00a0\u00a0\u00a0\nK\u00f6nnyid L\u00e1szl\u00f3 hangs\u00falyozta: az \u00fatnak indul\u00f3kn\u00e1l a biztons\u00e1g lesz az els\u0151dleges szempont, ugyanakkor \u00e9lm\u00e9nyeket is keresnek a turist\u00e1k. A vend\u00e9geket els\u0151sorban az \u00e9rdekli, hogy a szolg\u00e1ltat\u00f3k mit tesznek a biztons\u00e1guk\u00e9rt. \u00a0\u00a0\u00a0\nArr\u00f3l is besz\u00e9lt, hogy a turizmusban csaknem n\u00e9gysz\u00e1zezer ember dolgozik Magyarorsz\u00e1gon, a szektor gerinc\u00e9t magyar csal\u00e1di tulajdon\u00fa v\u00e1llalkoz\u00e1sok adj\u00e1k. Ez\u00e9rt a Magyar Turisztikai \u00dcgyn\u00f6ks\u00e9g itthon marad\u00e1sra buzd\u00edt\u00f3 kamp\u00e1ny\u00e1val is azt \u00fczenik, hogy a belf\u00f6ldi nyaral\u00e1st v\u00e1laszt\u00f3k a magyar munkahelyeket \u00e9s a turizmusban dolgoz\u00f3 hazai csal\u00e1dokat t\u00e1mogathatj\u00e1k.\n\n\nMTI 2020. j\u00fanius 1.\n\n"}]