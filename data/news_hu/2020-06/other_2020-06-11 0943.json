[{"date": "2020-06-11 09:43", "url": "https://koronavirus.gov.hu/cikkek/mar-tobb-mint-10-ezer-allaskeresot-juttatott-munkahoz-munkahelyteremto-bertamogatas", "h1": "M\u00e1r t\u00f6bb mint 10 ezer \u00e1ll\u00e1skeres\u0151t juttatott munk\u00e1hoz a munkahelyteremt\u0151 b\u00e9rt\u00e1mogat\u00e1s", "body": "\nA munkahelyteremt\u0151 b\u00e9rt\u00e1mogat\u00e1si program m\u00e1r t\u00f6bb mint 10 ezer regisztr\u00e1lt \u00e1ll\u00e1skeres\u0151 \u00fajb\u00f3li elhelyezked\u00e9s\u00e9t seg\u00edtette - k\u00f6z\u00f6lte\u00a0Bod\u00f3\u00a0S\u00e1ndor az MTI-vel. Az Innov\u00e1ci\u00f3s \u00e9s Technol\u00f3giai Miniszt\u00e9rium foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra elmondta, a korm\u00e1ny annyi \u00faj munkahelyet hoz l\u00e9tre, amennyit a koronav\u00edrus t\u00f6nkretesz.\n\nA Gazdas\u00e1gv\u00e9delmi akci\u00f3tervben elind\u00edtott Munkahelyteremt\u0151 b\u00e9rt\u00e1mogat\u00e1si programra mintegy 7 ezer c\u00e9g ny\u00fajtott be eddig \u00f6sszesen t\u00f6bb mint 12 milli\u00e1rd forint t\u00e1mogat\u00e1si k\u00e9relmet.\n\n\u00a0\u00a0\u00a0\u00a0A t\u00e1mogat\u00e1s l\u00e9nyege, hogy 6 h\u00f3napos b\u00e9rt\u00e1mogat\u00e1s mell\u00e9 3 h\u00f3nap tov\u00e1bbfoglalkoztat\u00e1st v\u00e1rnak el a v\u00e1llalkoz\u00e1sokt\u00f3l. A programban r\u00e9szt vev\u0151k foglalkoztat\u00e1sa \u00edgy 9 h\u00f3napig biztos\u00edtott\u00e1 v\u00e1lik. A t\u00e1mogatott f\u00e9l \u00e9v alatt legfeljebb havi 200 ezer forintot t\u00e9r\u00edtenek meg a munk\u00e1ltat\u00f3nak, ami az \u00e1ll\u00e1skeres\u0151k brutt\u00f3 munkab\u00e9r\u00e9t \u00e9s a hozz\u00e1 kapcsol\u00f3d\u00f3 munk\u00e1ltat\u00f3i j\u00e1rul\u00e9kokat tartalmazza. A programmal kapcsolatos r\u00e9szletekr\u0151l tov\u00e1bbra is b\u00e1rki t\u00e1j\u00e9koz\u00f3dhat a munka.hu oldalon.\n\u00a0\u00a0\u00a0\u00a0Bod\u00f3\u00a0S\u00e1ndor kifejtette: \"a programban minden egyes \u00e1ll\u00e1skeres\u0151 elhelyezked\u00e9s\u00e9t, munkahely\u00e9nek meg\u0151rz\u00e9s\u00e9t mintegy havi nett\u00f3 112 ezer forint b\u00e9rt\u00e1mogat\u00e1ssal seg\u00edtik, amelynek \u00f6ssz\u00e9rt\u00e9ke a tov\u00e1bbfoglalkoztat\u00e1s id\u0151tartam\u00e1val egy\u00fctt, 9 h\u00f3nap alatt el\u00e9rheti\u00a0\u00a0fejenk\u00e9nt a nett\u00f3 1 milli\u00f3 forintot. A legt\u00f6bb k\u00e9relem Hajd\u00fa-Bihar, B\u00e9k\u00e9s \u00e9s Borsod-Aba\u00faj-Zempl\u00e9n megy\u00e9b\u0151l \u00e9rkezett, a k\u00e9relmez\u0151k els\u0151sorban a sz\u00e1ll\u00e1shely-vend\u00e9gl\u00e1t\u00e1s, kereskedelem, mez\u0151gazdas\u00e1g \u00e9s \u00e9p\u00edt\u0151ipar \u00e1gazatok v\u00e1llalkoz\u00e1sai. A programra \u00f6sszesen 84 milli\u00e1rd forint \u00e1ll rendelkez\u00e9sre, \u00e1ltala teh\u00e1t ak\u00e1r 70 ezer \u00e1ll\u00e1skeres\u0151 \u00e1llhat \u00fajra munk\u00e1ba.\"\n\u00a0\u00a0\u00a0\u00a0A korl\u00e1toz\u00e1sok felold\u00e1s\u00e1val magukra tal\u00e1lhatnak a v\u00e1llalkoz\u00e1sok, \u00edgy a kor\u00e1bban elbocs\u00e1tott dolgoz\u00f3ikat - \u00e1llami t\u00e1mogat\u00e1s ig\u00e9nybev\u00e9tele mellett is - \u00fajra alkalmazni tudj\u00e1k. A komplex gazdas\u00e1gv\u00e9delmi int\u00e9zked\u00e9sek megv\u00e9dik a magyar munkahelyeket, a megsz\u0171n\u0151k hely\u00e9be \u00fajakat hoznak l\u00e9tre, ez\u00e1ltal hozz\u00e1j\u00e1rulnak a gazdas\u00e1g \u00fajraind\u00edt\u00e1s\u00e1hoz.\n\u00a0\u00a0\u00a0\u00a0A magyar korm\u00e1nynak v\u00e1ltozatlanul az a legf\u0151bb c\u00e9lja a Gazdas\u00e1gv\u00e9delmi akci\u00f3terv v\u00e9grehajt\u00e1s\u00e1val, hogy a munkaalap\u00fa t\u00e1rsadalmat az elm\u00falt \u00e9vtized eredm\u00e9nyeire \u00e9p\u00edtve megv\u00e9dje. Az innov\u00e1ci\u00f3s t\u00e1rca gondoz\u00e1s\u00e1ban megval\u00f3sul\u00f3 b\u00e9rt\u00e1mogat\u00e1si programok mostan\u00e1ig egy\u00fcttesen mintegy 190 ezer ember \u00e1ll\u00e1s\u00e1nak meg\u0151rz\u00e9s\u00e9t, \u00fajrateremt\u00e9s\u00e9t tett\u00e9k lehet\u0151v\u00e9 50 milli\u00e1rd forint korm\u00e1nyzati hozz\u00e1j\u00e1rul\u00e1ssal - t\u00e1j\u00e9koztatott\u00a0Bod\u00f3\u00a0S\u00e1ndor.\n\u00a0\nMTI 2020. j\u00fanius 11.\n\n"}]