[{"date": "2020-06-24 13:43", "url": "https://koronavirus.gov.hu/cikkek/itm-gazdasag-sikerehez-szukseges-az-exportkereslet-es-versenykepes-kinalat", "h1": "ITM: a gazdas\u00e1g siker\u00e9hez sz\u00fcks\u00e9ges az exportkereslet \u00e9s a versenyk\u00e9pes k\u00edn\u00e1lat", "body": "\nA magyar gazdas\u00e1g siker\u00e9hez sz\u00fcks\u00e9ges, hogy legyen exportkereslet \u00e9s versenyk\u00e9pes hazai k\u00edn\u00e1lat - hangs\u00falyozta Gy\u00f6rgy L\u00e1szl\u00f3, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra szerd\u00e1n a\u00a0\u00a0Magyar Kereskedelmi \u00e9s Iparkamar\u00e1ban, az orsz\u00e1gos kkv-f\u00f3rum nyit\u00f3rendezv\u00e9ny\u00e9n.\n\n\nA MKIK \u00e9s az ITM a ter\u00fcleti kamar\u00e1k egy\u00fcttm\u0171k\u00f6d\u00e9s\u00e9vel orsz\u00e1gos szakmai f\u00f3rumot szervez a 2021-2027. \u00e9vi eur\u00f3pai uni\u00f3s forr\u00e1sokr\u00f3l annak \u00e9rdek\u00e9ben, hogy a kkv-szektor k\u00e9pvisel\u0151ivel egyeztessenek, a szakpolitika els\u0151 k\u00e9zb\u0151l ismerje meg a v\u00e1llalati ig\u00e9nyeket.\n\u00a0\u00a0\u00a0\u00a0Gy\u00f6rgy L\u00e1szl\u00f3 elmondta, hogy a magyar iparban magas a high-tech ar\u00e1nya, D\u00e1nia ut\u00e1n a m\u00e1sodik legmagasabb nemzetk\u00f6zi szinten, a korm\u00e1ny gazdas\u00e1gv\u00e9delmi akci\u00f3terv\u00e9nek int\u00e9zked\u00e9sei pedig seg\u00edtik a v\u00e1llalkoz\u00e1sokat a koronav\u00edrus kedvez\u0151tlen gazdas\u00e1gi hat\u00e1sainak m\u00e9rs\u00e9kl\u00e9s\u00e9ben.\n\u00a0\u00a0\u00a0\u00a0Az akci\u00f3terv r\u00e9szleteit ismertetve egyebek k\u00f6zt r\u00e1mutatott arra, hogy a t\u0151ke- \u00e9s hitelt\u00f6rleszt\u00e9si morat\u00f3rium jelent\u0151s \u00f6sszeget hagy a v\u00e1llalkoz\u00e1sokn\u00e1l. Seg\u00edts\u00e9get jelentenek az ad\u00f3- \u00e9s j\u00e1rul\u00e9kkedvezm\u00e9nyek, a munkahelyv\u00e9delmi b\u00e9rt\u00e1mogat\u00e1sok, a kutat\u00e1s-fejleszt\u00e9si-innov\u00e1ci\u00f3s (K+F+I) ter\u00fcleten bevezetett b\u00e9rt\u00e1mogat\u00e1s, a munkahelyteremt\u0151 b\u00e9rt\u00e1mogat\u00e1s, a k\u00e9pz\u00e9si programok, a beruh\u00e1z\u00e1s\u00f6szt\u00f6nz\u00e9sek, az \u00e1llamilag t\u00e1mogatott kedvezm\u00e9nyes t\u0151ke- \u00e9s hitelprogramok, az ellens\u00e9ges k\u00fclf\u00f6ldi c\u00e9gfelv\u00e1s\u00e1rl\u00e1s megakad\u00e1lyoz\u00e1sa, a csal\u00e1dok v\u00e9delm\u00e9ben hozott int\u00e9zked\u00e9sek.\n\u00a0\u00a0\u00a0\u00a0Parragh L\u00e1szl\u00f3, a Magyar Kereskedelmi \u00e9s Iparkamara eln\u00f6ke k\u00f6sz\u00f6nt\u0151j\u00e9ben kiemelte, Magyarorsz\u00e1g a koronav\u00edrus-j\u00e1rv\u00e1nyt sikeresen kezelte, k\u00e1renyh\u00edt\u00e9sre GDP ar\u00e1nyosan a harmadik legnagyobb csomagot \u00e1ll\u00edtotta \u00f6ssze az uni\u00f3ban, a GDP 18-20 sz\u00e1zal\u00e9k\u00e1t ford\u00edtja erre a c\u00e9lra, t\u00f6bb \u00e9vre elosztva.\n\u00a0\u00a0\u00a0\u00a0Az MKIK eln\u00f6ke szerint a magyar gazdas\u00e1g alapjai er\u0151sek, a koronav\u00edrus okozta v\u00e1ls\u00e1gb\u00f3l a kil\u00e1bal\u00e1s elindult, \u00e9s 2021-ben el\u00e9rheti a gazdas\u00e1g azt a szintet, ahonnan a cs\u00f6kken\u00e9s elindult.\n\u00a0\u00a0\u00a0\u00a0Parragh L\u00e1szl\u00f3 szerint a 2021-2027. \u00e9vi eur\u00f3pai uni\u00f3s forr\u00e1sok felhaszn\u00e1l\u00e1s\u00e1ban Magyarorsz\u00e1gnak a versenyk\u00e9pess\u00e9get \u00e9s a konvergenci\u00e1t kell er\u0151s\u00edtenie.\n\u00a0\u00a0\u00a0\u00a0Szepesi Bal\u00e1zs, az ITM gazdas\u00e1gfejleszt\u00e9s\u00e9rt felel\u0151s helyettes \u00e1llamtitk\u00e1ra elmondta, hogy folyamatban van a 2021-2027-es id\u0151szak uni\u00f3s gazdas\u00e1gfejleszt\u00e9si lehet\u0151s\u00e9geinek tervez\u00e9se. Utalt arra, hogy az uni\u00f3s elk\u00e9pzel\u00e9sek szerint a kor\u00e1bbi id\u0151szakhoz k\u00e9pest a finansz\u00edroz\u00e1s \u00e1talakulna,\u00a0\u00a0operat\u00edv programok tov\u00e1bbra is lesznek, de v\u00e1rhat\u00f3an a Br\u00fcsszelb\u0151l megszerezhet\u0151 k\u00f6zvetlen p\u00e9nz\u00fcgyi forr\u00e1sok ar\u00e1nya n\u00f6vekedni fog, a tag\u00e1llami pedig cs\u00f6kken.\n\u00a0\u00a0\u00a0\u00a0Az ITM helyettes \u00e1llamtitk\u00e1ra ismertette, hogy a 2021-2027. \u00e9vi hazai t\u00e1rsfinansz\u00edroz\u00e1si programok el\u0151k\u00e9sz\u00edt\u00e9s\u00e9n\u00e9l az \u00e9letszer\u0171s\u00e9g, a rugalmass\u00e1g \u00e9s az \u00fcgyf\u00e9lbar\u00e1t jelleg elvet k\u00f6vetik, f\u0151 ter\u00fclet a gazdas\u00e1gfejleszt\u00e9s, az innov\u00e1ci\u00f3, a foglalkoztat\u00e1s \u00e9s feln\u0151ttk\u00e9pz\u00e9s, a szakk\u00e9pz\u00e9s \u00e9s feln\u0151ttoktat\u00e1s, a turizmus lesz.\n\u00a0\u00a0\u00a0\u00a0Szepesi Bal\u00e1zs kit\u00e9rt arra, hogy uni\u00f3s k\u00f6tv\u00e9nykibocs\u00e1t\u00e1s is szerepel a tervezett p\u00e9nz\u00fcgyi lehet\u0151s\u00e9gek k\u00f6z\u00f6tt, err\u0151l is folynak az egyeztet\u00e9sek.\n\u00a0\u00a0\u00a0\u00a0Kris\u00e1n L\u00e1szl\u00f3, az MKIK EU-forr\u00e1sokkal kapcsolatos \u00fcgyek\u00e9rt felel\u0151s aleln\u00f6ke r\u00e1vil\u00e1g\u00edtott arra, hogy a jelenlegi fejleszt\u00e9si id\u0151szakban az uni\u00f3s forr\u00e1sok 60 sz\u00e1zal\u00e9k\u00e1t gazdas\u00e1gfejleszt\u00e9sre ford\u00edtja az orsz\u00e1g. Szerinte ez j\u00f3 ir\u00e1ny, a gazdas\u00e1gba kell a forr\u00e1sokat ir\u00e1ny\u00edtani, a 2021-2027-es forr\u00e1sfelhaszn\u00e1l\u00e1s tervez\u00e9skor pedig m\u0171k\u00f6d\u0151k\u00e9pes strukt\u00far\u00e1t kell tal\u00e1lni erre.\n\nMTI 2020. j\u00fanius 24.\n\n"}]