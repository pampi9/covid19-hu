[{"date": "2020-06-11 13:58", "url": "https://koronavirus.gov.hu/cikkek/szijjarto-806-vallalat-kap-allami-tamogatast-versenykepessegi-programban", "h1": "Szijj\u00e1rt\u00f3: 806 v\u00e1llalat kap \u00e1llami t\u00e1mogat\u00e1st a versenyk\u00e9pess\u00e9gi programban", "body": "\nMunkahelymeg\u0151rz\u0151 beruh\u00e1z\u00e1saihoz 806 magyar v\u00e1llalat kap \u00e1llami t\u00e1mogat\u00e1st a versenyk\u00e9pess\u00e9g-n\u00f6vel\u0151 t\u00e1mogat\u00e1si programban, amelynek teljes keret\u00f6sszege a kezdeti 50 milli\u00e1rd forintr\u00f3l m\u00e1r 169 milli\u00e1rd forintra emelkedett - mondta a k\u00fclgazdas\u00e1gi \u00e9s k\u00fcl\u00fcgyminiszter.\n\n\nSzijj\u00e1rt\u00f3 P\u00e9ter hozz\u00e1tette, az \u00e1llami t\u00e1mogat\u00e1sok kifizet\u00e9se folyamatos, \u00edgy n\u00e9h\u00e1ny h\u00e9ten bel\u00fcl valamennyi p\u00e1ly\u00e1z\u00f3 megkapja a sz\u00e1m\u00e1ra meg\u00edt\u00e9lt \u00f6sszeget.\n\u00a0\u00a0\u00a0\u00a0A magyar korm\u00e1ny kihaszn\u00e1lta az Eur\u00f3pai Uni\u00f3 d\u00f6nt\u00e9s\u00e9t, hogy 800 ezer eur\u00f3ig t\u00e1mogat\u00e1st ny\u00fajthat a magyar v\u00e1llalkoz\u00e1soknak, ez a l\u00e9p\u00e9s az\u00e9rt jelent\u0151s, mert a most v\u00e9grehajtott beruh\u00e1z\u00e1sok, kapacit\u00e1sb\u0151v\u00edt\u00e9sek \u00e9s technol\u00f3giai fejleszt\u00e9sek teremtik meg annak lehet\u0151s\u00e9g\u00e9t, hogy a magyar v\u00e1llalatok le tudj\u00e1k gy\u0151zni k\u00fclf\u00f6ldi vet\u00e9lyt\u00e1rsaikat az \u00faj vil\u00e1ggazdas\u00e1gi versenyben - jelentette ki a miniszter.\n\u00a0\u00a0\u00a0\u00a0A koronav\u00edrus-j\u00e1rv\u00e1ny els\u0151 szakasz\u00e1t k\u00f6vet\u0151en \u00e1talakul a vil\u00e1ggazdas\u00e1gi verseny, \u00faj szerepl\u0151k jelennek meg, a magyar v\u00e1llalatoknak pedig ebben a megv\u00e1ltozott k\u00f6rnyezetben kell helyt \u00e1llniuk - mondta Szijj\u00e1rt\u00f3 P\u00e9ter, aki szerint 2010-zel ellent\u00e9tben most egy \u00e9leter\u0151s magyar gazdas\u00e1g \u00e9s azon bel\u00fcl \u00e9leter\u0151s magyar c\u00e9gek \u00e1llnak szemben az \u00faj vil\u00e1ggazdas\u00e1gi korszak kih\u00edv\u00e1saival.\n\u00a0\u00a0\u00a0\u00a0A t\u00e1rcavezet\u0151 azt is pozit\u00edvumk\u00e9nt \u00e9rt\u00e9kelte, hogy a versenyk\u00e9pess\u00e9gi programban t\u00e1mogat\u00e1sra jogosult 806 v\u00e1llalat t\u00f6bb mint 30 ipar\u00e1gat k\u00e9pvisel, ami azt mutatja, hogy a magyar gazdas\u00e1g t\u00f6bb l\u00e1bon \u00e1ll. Hozz\u00e1tette: a t\u00f6bb l\u00e1bon \u00e1ll\u00f3 magyar gazdas\u00e1g szolg\u00e1l az egyik garanciak\u00e9nt arra, hogy az orsz\u00e1g le tudja gy\u0151zni a vil\u00e1ggazdas\u00e1gi kih\u00edv\u00e1sokat \u00e9s neh\u00e9zs\u00e9geket.\n\u00a0\u00a0\u00a0\u00a0Cs\u00fct\u00f6rt\u00f6k\u00f6n \u00fajabb h\u00e1rom c\u00e9g vehetett \u00e1t t\u00e1mogat\u00f3 okiratot a K\u00fclgazdas\u00e1gi \u00e9s K\u00fcl\u00fcgyminiszt\u00e9riumban. A BorsodChem Zrt. 1,308 milli\u00e1rd forintos beruh\u00e1z\u00e1sa 287,27 milli\u00f3 forint \u00e1llami t\u00e1mogat\u00e1st kap. A Fevita Hungary Zrt. 563,24 milli\u00f3 forintos beruh\u00e1z\u00e1sa 281,62 milli\u00f3 forintos k\u00f6lts\u00e9gvet\u00e9si t\u00e1mogat\u00e1ssal sz\u00e1molhat. A NEUZER Ker\u00e9kp\u00e1r Kereskedelmi \u00e9s Szolg\u00e1ltat\u00f3 Kft. 439,75 milli\u00f3 forint \u00e9rt\u00e9k\u0171 beruh\u00e1z\u00e1s\u00e1hoz a magyar \u00e1llam 219,87 milli\u00f3 forinttal j\u00e1rul hozz\u00e1.\n\u00a0\u00a0\u00a0\u00a0Szijj\u00e1rt\u00f3 P\u00e9ter a h\u00e1rom v\u00e1llalatr\u00f3l - amelyek egy\u00fcttesen 3234 munkahelyet v\u00e9denek meg - k\u00f6z\u00f6lte, a Fevita Hungary Zrt. rendelkezik a legnagyobb r\u00e9szesed\u00e9ssel Magyarorsz\u00e1gon a gyorsfagyasztott \u00e9lelmiszeripari term\u00e9kek piac\u00e1n, a v\u00e1llalat \u00e9vente 32 ezer tonna gyorsfagyasztott term\u00e9ket \u00e1ll\u00edt el\u0151. A mostani h\u0171t\u0151h\u00e1zi technol\u00f3giai beruh\u00e1z\u00e1sa pedig lehet\u0151v\u00e9 teszi majd, hogy be tudjanak l\u00e9pni a t\u00e1vol-keleti piacokra is.\n\n\u00a0\u00a0\u00a0\u00a0A NEUZER Ker\u00e9kp\u00e1r Kereskedelmi \u00e9s Szolg\u00e1ltat\u00f3 Kft. a ker\u00e9kp\u00e1rgy\u00e1rt\u00e1s ter\u00fclet\u00e9n a legnagyobb magyarorsz\u00e1gi szerepl\u0151. \u00daj beruh\u00e1z\u00e1s\u00e1val lehet\u0151s\u00e9ge ny\u00edlik a c\u00e9gnek a magyar besz\u00e1ll\u00edt\u00f3i h\u00e1nyad n\u00f6vel\u00e9s\u00e9re.\n\u00a0\u00a0\u00a0\u00a0 A BorsodChem Zrt. k\u00ednai tulajdonosi h\u00e1tt\u00e9rrel rendelkez\u0151 v\u00e1llalat, amely mostani beruh\u00e1z\u00e1s\u00e1nak k\u00f6sz\u00f6nhet\u0151en a jelenlegi 20 ezer tonn\u00e1r\u00f3l 30 ezerre tonn\u00e1ra tudja n\u00f6velni oliol kever\u0151\u00fczem\u00e9nek \u00e9ves kapacit\u00e1s\u00e1t - ismertette a k\u00fclgazdas\u00e1gi \u00e9s k\u00fcl\u00fcgyminiszter.\n\u00a0\u00a0\u00a0\u00a0Kruppa L\u00e1szl\u00f3, a BorsodChem Zrt. vez\u00e9rigazgat\u00f3ja elmondta, a t\u00e1rsas\u00e1g Eur\u00f3pa egyik vezet\u0151 vegyipari alapanyaggy\u00e1rt\u00f3 v\u00e1llalata, \u00e1rbev\u00e9tel\u00e9nek k\u00f6zel 90 sz\u00e1zal\u00e9ka exportb\u00f3l sz\u00e1rmazik, tavaly 76 orsz\u00e1gba sz\u00e1ll\u00edtott\u00e1k term\u00e9keiket. A c\u00e9g Eur\u00f3p\u00e1n k\u00edv\u00fcl jelent\u0151s \u00e9rt\u00e9kes\u00edt\u00e9ssel rendelkezik Afrik\u00e1ban, \u00c9szak- \u00e9s D\u00e9l-Amerik\u00e1ban is.\n\u00a0\u00a0\u00a0\u00a0Perlaki Csaba, a Fevita Hungary Zrt. eln\u00f6k-vez\u00e9rigazgat\u00f3ja elmondta, a 100 sz\u00e1zal\u00e9kban magyar tulajdonban l\u00e9v\u0151, 53 \u00e9ves v\u00e1llalat k\u00f6zel 200 embert foglalkoztat. A mostani beruh\u00e1z\u00e1snak k\u00f6sz\u00f6nhet\u0151en hat\u00e9konyabb\u00e1 tudj\u00e1k tenni a nyersanyagok \u00e1tv\u00e9tel\u00e9t, illetve logisztikai \u00e9s rakt\u00e1roz\u00e1si fejleszt\u00e9sekre is sor ker\u00fcl, az \u00faj\u00edt\u00e1sok c\u00e9lja, hogy a t\u00e1rsas\u00e1g \u00faj piacokra l\u00e9phessen, p\u00e9ldak\u00e9nt Jap\u00e1nt eml\u00edtette.\u00a0\u00a0\n\u00a0\u00a0\u00a0\u00a0Neuzer Andr\u00e1s, a NEUZER Ker\u00e9kp\u00e1r Kereskedelmi \u00e9s Szolg\u00e1ltat\u00f3 Kft. \u00fcgyvezet\u0151je elmondta, tavaly 4 milli\u00e1rd forintos \u00e1rbev\u00e9telt \u00e9rt a k\u00f6z\u00e9pv\u00e1llalkoz\u00e1s. K\u00edn\u00e1b\u00f3l \u00e9rkezik az alkatr\u00e9szek jelent\u0151s r\u00e9sze, de Olaszorsz\u00e1gb\u00f3l, Franciaorsz\u00e1gb\u00f3l is vannak besz\u00e1ll\u00edt\u00f3ik, a koronav\u00edrus-j\u00e1rv\u00e1ny miatt azonban a besz\u00e1ll\u00edt\u00f3i l\u00e1ncok megszakadtak. Az \u00fcgyvezet\u0151 szerint ennek hat\u00e1s\u00e1ra mer\u00fclt fel az ig\u00e9ny a hi\u00e1nyz\u00f3 alkatr\u00e9szek helyben t\u00f6rt\u00e9n\u0151 gy\u00e1rt\u00e1s\u00e1ra \u00e9s a hazai besz\u00e1ll\u00edt\u00f3k sz\u00e1m\u00e1nak n\u00f6vel\u00e9s\u00e9re. A mostani beruh\u00e1z\u00e1s ennek megval\u00f3s\u00edt\u00e1s\u00e1ban seg\u00edt.\n\u00a0\nMTI 2020. j\u00fanius 11.\n\n"}]