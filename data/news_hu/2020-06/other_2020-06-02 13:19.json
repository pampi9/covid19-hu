[{"date": "2020-06-02 13:19", "url": "https://koronavirus.gov.hu/cikkek/szijjarto-376-milliard-forint-beruhazast-vallaltak-versenykepessegi-palyazat-jelentkezoi", "h1": "Szijj\u00e1rt\u00f3: 376 milli\u00e1rd forint beruh\u00e1z\u00e1st v\u00e1llaltak a versenyk\u00e9pess\u00e9gi p\u00e1ly\u00e1zat jelentkez\u0151i", "body": "\nA m\u00falt h\u00e9ten z\u00e1rult versenyk\u00e9pess\u00e9g-n\u00f6vel\u0151 p\u00e1ly\u00e1zat jelentkez\u0151i 376 milli\u00e1rd forint beruh\u00e1z\u00e1st, \u00e9s 143 600 munkahely megtart\u00e1s\u00e1t v\u00e1llalt\u00e1k - k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n Budapesten, a program keddi sajt\u00f3t\u00e1j\u00e9koztat\u00f3j\u00e1n.\n\nSzijj\u00e1rt\u00f3 P\u00e9ter \u00fajabb forr\u00e1sokat fog k\u00e9rni a korm\u00e1nyt\u00f3l a p\u00e1ly\u00e1zat sz\u00e1m\u00e1ra, mivel a jelentkez\u0151k ig\u00e9nyei a h\u00e1romszoros\u00e1ra emelt t\u00e1mogat\u00e1si keretet is meghaladt\u00e1k. A beruh\u00e1z\u00e1st tervez\u0151 magyarorsz\u00e1gi c\u00e9gek egy\u00fctt 150 milli\u00e1rd forint t\u00e1mogat\u00e1st k\u00e9rhettek, de a t\u00e1rcavezet\u0151 a p\u00e1ly\u00e1zat z\u00e1rult\u00e1val m\u00e1r 178 milli\u00e1rd forint k\u00f6lts\u00e9gvet\u00e9si hozz\u00e1j\u00e1rul\u00e1ssal sz\u00e1mol.\nSzijj\u00e1rt\u00f3 P\u00e9ter a p\u00e1ly\u00e1zatok ter\u00fcleti eloszl\u00e1s\u00e1t egyenletesnek, a jelentkez\u0151k tev\u00e9kenys\u00e9gi k\u00f6r\u00e9t pedig sokoldal\u00fanak nevezte. A 948 tervezett beruh\u00e1z\u00e1sb\u00f3l 772 vid\u00e9kre ir\u00e1nyul, \u00e9s minden megy\u00e9b\u0151l 10-n\u00e9l t\u00f6bb p\u00e1ly\u00e1zat \u00e9rkezett. A p\u00e1ly\u00e1z\u00f3k t\u00f6bb mint 30 ipar\u00e1gban termelnek. 122 p\u00e1ly\u00e1zattal az \u00e9lelmiszeripari v\u00e1llalatok ar\u00e1nya a legjelent\u0151sebb, de enn\u00e9l alig kevesebben, 101-en \u00e9rdekeltek az \u00e9p\u00edt\u0151iparban, 97 c\u00e9g pedig a f\u00e9mipari termel\u00e9st folytat. \u00a0\u00a0\u00a0\u00a0A jelentkez\u0151k 80 sz\u00e1zal\u00e9ka nem csup\u00e1n magyarorsz\u00e1gi, de egy\u00fattal magyar tulajdon\u00fa c\u00e9g is, \u00edgy a gazdas\u00e1gfejleszt\u00e9s er\u0151s v\u00e1llalati alapokra t\u00e1maszkodhat - \u00e9rt\u00e9kelte a miniszter a versenyk\u00e9pess\u00e9gi program kil\u00e1t\u00e1sait. V\u00e9lem\u00e9nye szerint bel\u00e1thatatlan, mikort\u00f3l lehet j\u00e1rv\u00e1ny ut\u00e1ni korszakr\u00f3l besz\u00e9lni, az viszont biztos, hogy a magyar gazdas\u00e1g sikere a magyar c\u00e9gek siker\u00e9t\u0151l f\u00fcgg a v\u00e1ls\u00e1got k\u00f6vet\u0151en. Szijj\u00e1rt\u00f3 P\u00e9ter ezzel indokolta, hogy a v\u00e1llalati eredm\u00e9nyekhez az \u00e1llamnak \u00e9pp\u00fagy k\u00f6teless\u00e9ge hozz\u00e1j\u00e1rulni most, mint az elm\u00falt 10 \u00e9vben. Magyarorsz\u00e1g a munkahelyteremt\u0151 beruh\u00e1z\u00e1soknak k\u00f6sz\u00f6nheti, hogy a j\u00e1rv\u00e1nyvesz\u00e9ly idej\u00e9n, a teljesen \u00e1talakult nemzetk\u00f6zi versenyben is kedvez\u0151 helyzetb\u0151l indulhat - tette hozz\u00e1.\n\nKedden \u00fajabb 3 c\u00e9g vehetett \u00e1t t\u00e1mogat\u00f3i okiratot a K\u00fclgazdas\u00e1gi \u00e9s K\u00fcl\u00fcgyminiszt\u00e9riumban (KKM). A Ferro-Press F\u00e9mipari Szolg\u00e1ltat\u00f3 Kft. 615,78 milli\u00f3 forintos beruh\u00e1z\u00e1sa 282,408 milli\u00f3 forint \u00e1llami t\u00e1mogat\u00e1st kap. A budapesti sz\u00e9khely\u0171 c\u00e9g J\u00e1szber\u00e9nyben termel, \u00e9s k\u00f6z\u00e9p-eur\u00f3pai szinten is meghat\u00e1roz\u00f3 v\u00e1llalatt\u00e1 akar fejl\u0151dni. \u00c9vi 20 milli\u00e1rd forint k\u00f6r\u00fcli \u00e1rbev\u00e9tel\u00e9b\u0151l csaknem 1 milli\u00e1rd forint az elm\u00falt \u00e9vekben m\u00e1r k\u00fclf\u00f6ldi \u00e9rt\u00e9kes\u00edt\u00e9sb\u0151l sz\u00e1rmazott. Birg\u00e9s Tibor tulajdonos-\u00fcgyvezet\u0151 k\u00f6z\u00f6lte, hogy a meg\u00edt\u00e9lt t\u00e1mogat\u00e1sb\u00f3l a csomagol\u00f3anyag-gy\u00e1rt\u00e1st szeretn\u00e9k fejleszteni a megrendel\u0151i ig\u00e9nyekhez igazodva. A beruh\u00e1z\u00e1st a j\u00e1rv\u00e1ny hi\u00fas\u00edtotta meg, a korm\u00e1nyzati t\u00e1mogat\u00e1s teh\u00e1t egy r\u00e9g\u00f3ta tervezett fejleszt\u00e9st juttat c\u00e9lba - tette hozz\u00e1. P\u00f3cs J\u00e1nos orsz\u00e1ggy\u0171l\u00e9si k\u00e9pvisel\u0151 (Fidesz) felid\u00e9zte, hogy a KKM m\u00e1skor is seg\u00edtett a j\u00e1szs\u00e1giaknak, ha a munkahelyeik vesz\u00e9lybe ker\u00fcltek. \u00a0282,408 milli\u00f3 forint t\u00e1mogat\u00e1st \u00edt\u00e9ltek meg a S.E.G.A. (Starters E-Components Generators Automotive) Hungary Kft. 601,882 milli\u00f3 forintos beruh\u00e1z\u00e1s\u00e1nak is. Az aut\u00f3ipari v\u00e1llalat a k\u00ednai SEG Automotive c\u00e9gcsoport legnagyobb eur\u00f3pai telephely\u00e9t m\u0171k\u00f6dteti Miskolcon, emellett saj\u00e1t fejleszt\u00e9si k\u00f6zponttal is rendelkezik. Az \u00e9vi 400 milli\u00e1rd forintot meghalad\u00f3 nett\u00f3 \u00e1rbev\u00e9tel csaknem eg\u00e9sze k\u00fclf\u00f6ldi \u00e9rt\u00e9kes\u00edt\u00e9sb\u0151l sz\u00e1rmazik. Technol\u00f3giai c\u00e9l\u00fa fejleszt\u00e9s\u00fck is a nemzetk\u00f6zi versenyk\u00e9pess\u00e9g jav\u00edt\u00e1s\u00e1t c\u00e9lozta meg. Szab\u00f3-Lukovszki B\u00e9la m\u0171szaki \u00fcgyvezet\u0151 igazgat\u00f3 k\u00f6z\u00f6lte, hogy az \u00faj telephely j\u00f6v\u0151re k\u00e9sz\u00fclhet el, \u00e9s ezzel egy\u00fctt val\u00f3s\u00edtj\u00e1k meg a t\u00e1mogatott beruh\u00e1z\u00e1sokat is Miskolcon. \u00a0\u00a0\u00a0\u00a0A v\u00e1ros fideszes orsz\u00e1ggy\u0171l\u00e9si k\u00e9pvisel\u0151je a d\u00f6nt\u00e9shoz\u00f3k legfontosabb feladat\u00e1nak nevezte a munkahelyek v\u00e9delm\u00e9t, hogy min\u00e9l kevesebben k\u00e9nyszer\u00fcljenek seg\u00e9lyekre. Cs\u00f6b\u00f6r Katalin szerint a korm\u00e1nynak \u00e9s a v\u00e1llalatoknak p\u00e9ld\u00e1t kell mutatniuk \u00f6sszefog\u00e1sb\u00f3l, hogy biztos\u00edts\u00e1k a csal\u00e1dok meg\u00e9lhet\u00e9s\u00e9t. \u00a0\u00a0\u00a0\u00a0Az FF F\u00e9mfeldolgoz\u00f3 Zrt. 538,635 milli\u00f3 forintos fejleszt\u00e9se 269,317 milli\u00f3 forint k\u00f6lts\u00e9gvet\u00e9si hozz\u00e1j\u00e1rul\u00e1ssal sz\u00e1molhat. A budapesti sz\u00e9khely\u0171 c\u00e9g Mez\u0151t\u00faron m\u0171k\u00f6dteti a gy\u00e1r\u00e1t. Forgalm\u00e1nak t\u00falnyom\u00f3 t\u00f6bbs\u00e9g\u00e9t f\u0151k\u00e9pp n\u00e9met c\u00e9gek besz\u00e1ll\u00edt\u00f3jak\u00e9nt \u00e9ri el. 2018-ban a 6 milli\u00e1rd forintot meghalad\u00f3 \u00e1rbev\u00e9telb\u0151l t\u00f6bb mint 5,9 milli\u00e1rd forint sz\u00e1rmazott k\u00fclf\u00f6ldi \u00e9rt\u00e9kes\u00edt\u00e9sb\u0151l. A korm\u00e1nyt\u00e1mogat\u00e1sban r\u00e9szes\u00fcl\u0151 fejleszt\u00e9s is a k\u00fclf\u00f6ldi \u00e9rt\u00e9kes\u00edt\u00e9st seg\u00edti el\u0151, megteremtve a felt\u00e9teleket \u00fajfajta term\u00e9kek gy\u00e1rt\u00e1s\u00e1hoz. \u00a0\u00a0\u00a0\u00a0R\u00e9v Andr\u00e1s eln\u00f6k-vez\u00e9rigazgat\u00f3 fontos seg\u00edts\u00e9gnek nevezte, hogy a v\u00e1ls\u00e1g idej\u00e9n a magyar v\u00e1llalkoz\u00e1sok rugalmas fejleszt\u00e9si lehet\u0151s\u00e9gre t\u00e1maszkodhatnak. Boldog Istv\u00e1n orsz\u00e1ggy\u0171l\u00e9si k\u00e9pvisel\u0151 (Fidesz) abban b\u00edzik, hogy a beruh\u00e1z\u00e1s \u00faj munkalehet\u0151s\u00e9geket is teremt, hozz\u00e1j\u00e1rulva ahhoz, hogy a munkan\u00e9lk\u00fclis\u00e9g J\u00e1sz-Nagykun-Szolnok megy\u00e9ben is vissza\u00e1lljon a j\u00e1rv\u00e1ny el\u0151tti, 4-5 sz\u00e1zal\u00e9kos szintre. Nem tartja ugyanakkor azt sem kiz\u00e1rtnak, hogy a foglalkoztatotts\u00e1g az \u00e9v m\u00e1sodik fel\u00e9ben m\u00e1r a kor\u00e1bbin\u00e1l is kedvez\u0151bb ar\u00e1nyt \u00e9rjen el.\nA versenyk\u00e9pess\u00e9g-n\u00f6vel\u0151 t\u00e1mogat\u00e1sokat a kedvezm\u00e9nyezettek az \u00e9v v\u00e9g\u00e9ig haszn\u00e1lhatj\u00e1k f\u00f6l. A korm\u00e1ny eddig 72 c\u00e9g t\u00e1mogat\u00e1s\u00e1r\u00f3l d\u00f6nt\u00f6tt.\n\n\n\n\nMTI 2020. j\u00fanius 2.\n\n"}]