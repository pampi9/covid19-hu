[{"date": "2020-06-17 16:53", "url": "https://koronavirus.gov.hu/cikkek/az-allamfo-elrendelte-veszelyhelyzet-megszunteteserol-szolo-torveny-kihirdeteset", "h1": "Az \u00e1llamf\u0151 elrendelte a vesz\u00e9lyhelyzet megsz\u00fcntet\u00e9s\u00e9r\u0151l sz\u00f3l\u00f3 t\u00f6rv\u00e9ny kihirdet\u00e9s\u00e9t", "body": "\n\u00c1der J\u00e1nos k\u00f6zt\u00e1rsas\u00e1gi eln\u00f6k szerd\u00e1n elrendelte a koronav\u00edrus-j\u00e1rv\u00e1ny miatti vesz\u00e9lyhelyzet megsz\u00fcntet\u00e9s\u00e9r\u0151l sz\u00f3l\u00f3 t\u00f6rv\u00e9ny, valamint a vesz\u00e9lyhelyzet megsz\u0171n\u00e9s\u00e9vel \u00f6sszef\u00fcgg\u0151 \u00e1tmeneti szab\u00e1lyokr\u00f3l \u00e9s a j\u00e1rv\u00e1ny\u00fcgyi k\u00e9sz\u00fclts\u00e9gr\u0151l sz\u00f3l\u00f3 jogszab\u00e1ly kihirdet\u00e9s\u00e9t.\n\n\nA vesz\u00e9lyhelyzet megsz\u00fcntet\u00e9s\u00e9r\u0151l a korm\u00e1ny d\u00f6nt, \u00e9s az id\u0151pont ismertt\u00e9 v\u00e1l\u00e1sa ut\u00e1n veszti hat\u00e1ly\u00e1t a koronav\u00edrus elleni v\u00e9dekez\u00e9sr\u0151l sz\u00f3l\u00f3 t\u00f6rv\u00e9ny.\nGuly\u00e1s Gergely Minisztereln\u00f6ks\u00e9get vezet\u0151 miniszter kedden k\u00f6z\u00f6lte: a kabinet azt k\u00e9ri, miel\u0151bb hirdess\u00e9k ki a t\u00f6rv\u00e9nyt, hogy a korm\u00e1ny is hamar d\u00f6nthessen, \u00e9s \u00edgy szerda \u00e9jf\u00e9lkor v\u00e9get \u00e9rhessen a rendk\u00edv\u00fcli jogrend.\nA vesz\u00e9lyhelyzet megsz\u0171n\u00e9s\u00e9vel \u00f6sszef\u00fcgg\u0151 \u00e1tmeneti szab\u00e1lyokr\u00f3l \u00e9s a j\u00e1rv\u00e1ny\u00fcgyi k\u00e9sz\u00fclts\u00e9gr\u0151l sz\u00f3l\u00f3 jogszab\u00e1ly kihirdet\u00e9s\u00e9vel a korm\u00e1ny lehet\u0151s\u00e9get kap arra, hogy az orsz\u00e1gos tisztif\u0151orvos javaslat\u00e1ra, a miniszter el\u0151terjeszt\u00e9se alapj\u00e1n eg\u00e9szs\u00e9g\u00fcgyi v\u00e1ls\u00e1ghelyzetet rendeljen el, amely j\u00e1rv\u00e1ny\u00fcgyi k\u00e9sz\u00fclts\u00e9gnek min\u0151s\u00fcl. Ennek idej\u00e9n a betegek ell\u00e1t\u00e1sa az eg\u00e9szs\u00e9g\u00fcgyi v\u00e1ls\u00e1ghelyzeti ell\u00e1t\u00e1s keret\u00e9ben t\u00f6rt\u00e9nik.\nAz eg\u00e9szs\u00e9g\u00fcgyi v\u00e1ls\u00e1ghelyzetet legfeljebb hat h\u00f3napig tarthat, kiv\u00e9ve ha a korm\u00e1ny annak hat\u00e1ly\u00e1t meghosszabb\u00edtja. A jogszab\u00e1lyban meghat\u00e1rozt\u00e1k a hat\u00f3s\u00e1gi h\u00e1zi karant\u00e9n szab\u00e1lyait \u00e9s lehet\u0151s\u00e9get adtak a felment\u00e9sre az al\u00f3l k\u00fcl\u00f6n\u00f6s m\u00e9lt\u00e1nyl\u00e1st \u00e9rdeml\u0151 esetekben.\nD\u00f6nt\u00f6ttek arr\u00f3l is, hogy a honv\u00e9ds\u00e9g fegyverrel m\u0171k\u00f6dhet k\u00f6zre a vesz\u00e9lyhelyzettel \u00e9s az eg\u00e9szs\u00e9g\u00fcgyi v\u00e1ls\u00e1ghelyzettel kapcsolatos feladatokban.\nA katasztr\u00f3fav\u00e9delmi t\u00f6rv\u00e9nybe bele\u00edrt\u00e1k, hogy a korm\u00e1ny az \u00e9let- \u00e9s vagyonbiztons\u00e1got vesz\u00e9lyeztet\u0151 t\u00f6meges megbeteged\u00e9st okoz\u00f3 hum\u00e1nj\u00e1rv\u00e1ny megel\u0151z\u00e9s\u00e9re, illetve k\u00f6vetkezm\u00e9nyeinek elh\u00e1r\u00edt\u00e1s\u00e1ra vesz\u00e9lyhelyzetben - a t\u00f6rv\u00e9nyben m\u00e1r meghat\u00e1rozott int\u00e9zked\u00e9seken t\u00fal - az \u00e1llampolg\u00e1rok \u00e9let-, eg\u00e9szs\u00e9g-, szem\u00e9lyi, vagyon- \u00e9s jogbiztons\u00e1g\u00e1nak, valamint a nemzetgazdas\u00e1g stabilit\u00e1s\u00e1nak garant\u00e1l\u00e1sa \u00e9rdek\u00e9ben egyes t\u00f6rv\u00e9nyek alkalmaz\u00e1s\u00e1t felf\u00fcggesztheti, t\u00f6rv\u00e9nyi rendelkez\u00e9sekt\u0151l elt\u00e9rhet \u00e9s egy\u00e9b rendk\u00edv\u00fcli int\u00e9zked\u00e9seket hozhat.\n\nMTI 2020. j\u00fanius 17.\n\n"}]