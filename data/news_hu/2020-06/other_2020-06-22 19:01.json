[{"date": "2020-06-22 19:01", "url": "https://koronavirus.gov.hu/cikkek/hamarosan-elkezdodik-muegyetemen-kifejlesztett-lelegeztetogep-klinikai-tesztelese", "h1": "Hamarosan elkezd\u0151dik a M\u0171egyetemen kifejlesztett l\u00e9legeztet\u0151g\u00e9p klinikai tesztel\u00e9se", "body": "\nHamarosan elkezd\u0151dik a Budapesti M\u0171szaki \u00e9s Gazdas\u00e1gtudom\u00e1nyi Egyetemen (BME) kifejlesztett l\u00e9legeztet\u0151g\u00e9p klinikai tesztel\u00e9se - mondta Dab\u00f3czi Tam\u00e1s, a Villamosm\u00e9rn\u00f6ki \u00e9s Informatikai Kar m\u00e9r\u00e9stechnika \u00e9s inform\u00e1ci\u00f3s rendszerek tansz\u00e9k\u00e9t vezet\u0151 egyetemi tan\u00e1r a berendez\u00e9s projektbemutat\u00f3j\u00e1n h\u00e9tf\u0151n.\n\n\nA professzor elmondta: a l\u00e9legeztet\u0151g\u00e9p klinikai kipr\u00f3b\u00e1l\u00e1s\u00e1t szigor\u00fa orvosi ellen\u0151rz\u00e9s alatt tartj\u00e1k majd az Orsz\u00e1gos Kor\u00e1nyi Pulmonol\u00f3giai Int\u00e9zetben, az Orsz\u00e1gos Onkol\u00f3giai Int\u00e9zetben \u00e9s a T\u00f6r\u00f6kb\u00e1linti T\u00fcd\u0151gy\u00f3gyint\u00e9zetben.\n\u00a0\u00a0\u00a0\u00a0Dab\u00f3czi Tam\u00e1s ismertette, hogy a felk\u00e9r\u00e9st\u0151l mind\u00f6ssze k\u00e9t h\u00f3nap alatt siker\u00fclt az egyetem munkat\u00e1rsainak egy l\u00e9legeztet\u0151g\u00e9pet kifejlesztenie, amely fel tudja venni a versenyt a vil\u00e1gpiacon el\u00e9rhet\u0151 k\u00e9sz\u00fcl\u00e9kekkel.\n\u00a0\u00a0\u00a0\u00a0A fejleszt\u0151munk\u00e1r\u00f3l sz\u00f3lva kit\u00e9rt arra, hogy a l\u00e9legeztet\u0151g\u00e9p megval\u00f3s\u00edt\u00e1sa t\u00f6bb szakter\u00fclet tud\u00e1sanyag\u00e1t \u00f6tv\u00f6zi, az egyetemen kilenc tansz\u00e9kr\u0151l 36 munkat\u00e1rsa dolgozott a projekten.\n\u00a0\u00a0\u00a0\u00a0Kiemelte: a berendez\u00e9s sorozatgy\u00e1rt\u00e1sra alkalmas, az \u00e9letment\u0151 funkci\u00f3n k\u00edv\u00fcl ter\u00e1pi\u00e1s ter\u00fcleten is alkalmazhat\u00f3, fels\u0151kateg\u00f3ri\u00e1s eszk\u00f6zt siker\u00fclt kifejleszteni\u00fck.\n\u00a0\u00a0\u00a0\u00a0J\u00f3zsa J\u00e1nos, az egyetem rektora arr\u00f3l besz\u00e9lt, hogy nem v\u00e9letlen\u00fcl k\u00e9rt\u00e9k fel a M\u0171egyetemet a g\u00e9p kifejleszt\u00e9s\u00e9re, hiszen - mind mondta -, az int\u00e9zm\u00e9ny az innov\u00e1ci\u00f3 teljes spektrum\u00e1t lefedi, az alapkutat\u00e1st\u00f3l a gy\u00e1rt\u00e1sig.\n\u00a0\u00a0\u00a0\u00a0A rektor \u00fagy fogalmazott: nem egy \u00e1tlagos l\u00e9legeztet\u0151g\u00e9p sz\u00fcletett, hanem ann\u00e1l sokkal jobb k\u00e9sz\u00fcl\u00e9k, \u00edgy egy fokkal nyugodtabban k\u00e9sz\u00fclhet az orsz\u00e1g a koronav\u00edrus-j\u00e1rv\u00e1ny egy esetleges m\u00e1sodik hull\u00e1m\u00e1ra.\n\u00a0\u00a0\u00a0\u00a0Guly\u00e1s Tibor, az Innov\u00e1ci\u00f3s \u00e9s Technol\u00f3giai Miniszt\u00e9rium innov\u00e1ci\u00f3\u00e9rt felel\u0151s helyettes \u00e1llamtitk\u00e1ra arr\u00f3l besz\u00e9lt, hogy a miniszt\u00e9rium a koronav\u00edrussal kapcsolatos t\u00f6bb projektet t\u00e1mogat. Ezek k\u00f6z\u00f6tt eml\u00edtette a maszkgy\u00e1rt\u00e1st, a vakcinafejleszt\u00e9st vagy a szennyv\u00edzkutat\u00e1si programot.\n\u00a0\u00a0\u00a0\u00a0Azt mondta, a vesz\u00e9lyhelyzet kihirdet\u00e9s\u00e9t k\u00f6vet\u0151en p\u00e1ratlan fejleszt\u00e9si \u00f6sszefog\u00e1s alakult ki az orsz\u00e1gban, ami azt bizony\u00edtja, hogy j\u00f3l m\u0171k\u00f6dik a \"hazai innov\u00e1ci\u00f3s \u00f6kosziszt\u00e9ma\".\n\u00a0\u00a0\u00a0\u00a0Elek Jen\u0151, az Orsz\u00e1gos Onkol\u00f3giai Int\u00e9zet f\u0151orvosa, aki szak\u00e9rt\u0151k\u00e9nt vett r\u00e9szt a l\u00e9legeztet\u0151g\u00e9p kifejleszt\u00e9s\u00e9ben, kijelentette: \"leny\u0171g\u00f6z\u0151 m\u0171szaki tartalommal\" siker\u00fclt megalkotni a berendez\u00e9st, ami j\u00f3l szimboliz\u00e1lja a gy\u00f3gy\u00edt\u00e1s \u00e9s a m\u00e9rn\u00f6ki munka \u00f6sszekapcsol\u00f3d\u00e1s\u00e1t. A k\u00e9sz\u00fcl\u00e9kben a l\u00e9legeztet\u00e9s minden f\u00e1zis\u00e1nak k\u00fcl\u00f6n egys\u00e9ge van, k\u00e9pes a kil\u00e9gz\u00e9si f\u00e1zist is vez\u00e9relni, ezenk\u00edv\u00fcl ter\u00e1pi\u00e1s lehet\u0151s\u00e9geket is biztos\u00edt.\n\u00a0\u00a0\u00a0\u00a0A M\u0171egyetem munkat\u00e1rsai \u00e1ltal kifejlesztett l\u00e9legeztet\u0151g\u00e9p sorozatgy\u00e1rt\u00e1sa a BM Heros Zrt.-n\u00e9l indult el, a k\u00e9sz\u00fcl\u00e9kb\u0151l naponta t\u00edzet gy\u00e1rtanak.\n\u00a0\u00a0\u00a0\u00a0A fejleszt\u00e9s elnyerte a Pro Progressio Alap\u00edtv\u00e1ny innov\u00e1ci\u00f3s d\u00edj\u00e1t, amelyet az esem\u00e9nyen adtak \u00e1t.\n\u00a0\n\nMTI 2020. j\u00fanius 22.\n\n"}]