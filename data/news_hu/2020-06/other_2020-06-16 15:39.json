[{"date": "2020-06-16 15:39", "url": "https://koronavirus.gov.hu/cikkek/gulyas-gergely-szerda-ejfelkor-veget-erhet-rendkivuli-jogrend", "h1": "Guly\u00e1s Gergely: szerda \u00e9jf\u00e9lkor v\u00e9get \u00e9rhet a rendk\u00edv\u00fcli jogrend", "body": "\nA korm\u00e1ny \u00fcdv\u00f6zli az Orsz\u00e1ggy\u0171l\u00e9s d\u00f6nt\u00e9s\u00e9t, amellyel felk\u00e9rte a korm\u00e1nyt a rendk\u00edv\u00fcli jogrend megsz\u00fcntet\u00e9s\u00e9re. A kabinet azt k\u00e9ri, miel\u0151bb hirdess\u00e9k ki a t\u00f6rv\u00e9nyt, hogy a korm\u00e1ny is hamar d\u00f6nthessen, \u00e9s \u00edgy szerda \u00e9jf\u00e9lkor v\u00e9get \u00e9rhessen a rendk\u00edv\u00fcli jogrend - mondta Guly\u00e1s Gergely Minisztereln\u00f6ks\u00e9get vezet\u0151 miniszter keddi sajt\u00f3t\u00e1j\u00e9koztat\u00f3j\u00e1n, az Orsz\u00e1gh\u00e1zban.\n\n\u00a0A politikus kiemelte: mindenkit k\u00f6sz\u00f6net illet, aki r\u00e9szt vett a j\u00e1rv\u00e1ny elleni v\u00e9dekez\u00e9sben, l\u00e9trej\u00f6tt a nemzeti egys\u00e9g, m\u00e9g ha ebben a baloldal nem is vett r\u00e9szt.\n\u00a0\u00a0\u00a0\u00a0A politikai \u00e9letben nem siker\u00fclt egys\u00e9get l\u00e9trehozni - fogalmazott.\n\u00a0\u00a0\u00a0\u00a0Megjegyezte: a magyar alkotm\u00e1ny szab\u00e1lyai vil\u00e1gosak, a korm\u00e1nynak ebben a helyzetben t\u00f6rv\u00e9nyalkot\u00e1si jogos\u00edtv\u00e1nyai voltak, de ez most v\u00e9get \u00e9r.\n\u00a0\u00a0\u00a0\u00a0Hangs\u00falyozta: az els\u0151 hull\u00e1mon t\u00fal van az orsz\u00e1g, nem tudni, lesz-e m\u00e1sodik, de az operat\u00edv t\u00f6rzs megmarad, \u00e9s a t\u00f6rv\u00e9nybe foglalt rendelkez\u00e9sek is fennmaradnak.\n\u00a0\u00a0\u00a0\u00a0A nemzeti konzult\u00e1ci\u00f3n az embereknek lehet\u0151s\u00e9g\u00fck van v\u00e9lem\u00e9nyt mondani a v\u00e9dekez\u00e9sr\u0151l \u00e9s annak j\u00f6v\u0151beli ir\u00e1nyair\u00f3l - k\u00f6z\u00f6lte.\n\u00a0\u00a0\u00a0\u00a0Hozz\u00e1tette: a vesz\u00e9lyhelyzet megsz\u0171nik, de a vakcina kifejleszt\u00e9s\u00e9ig a j\u00e1rv\u00e1ny megmarad, \u00edgy bizonyos int\u00e9zked\u00e9sekre sz\u00fcks\u00e9g lesz.\n\u00a0\u00a0\u00a0\u00a0Kocsis M\u00e1t\u00e9, a Fidesz frakci\u00f3vezet\u0151je k\u00f6z\u00f6lte: Magyarorsz\u00e1g sikeresen v\u00e9dekezett, nem lett t\u00f6meges a j\u00e1rv\u00e1ny. Ennek h\u00e1rom oka van: a kiv\u00e1l\u00f3an felk\u00e9sz\u00fclt szakemberek tud\u00e1sa, az emberek fegyelmezetts\u00e9ge, amellyel betartott\u00e1k az operat\u00edv t\u00f6rzs k\u00e9r\u00e9seit, tov\u00e1bb\u00e1 az, hogy a korm\u00e1ny id\u0151ben hozta meg a sz\u00fcks\u00e9ges d\u00f6nt\u00e9seket, gyorsan cselekedett, \u00edgy elker\u00fclt\u00e9k azt, amit t\u00f6bb m\u00e1s orsz\u00e1g nem tudott.\n\u00a0\u00a0\u00a0\u00a0K\u00f6z\u00f6lte: a legsz\u00fcks\u00e9gesebb int\u00e9zked\u00e9seket j\u00f3val kor\u00e1bban meghozt\u00e1k, mint m\u00e1s orsz\u00e1gok.\n\u00a0\u00a0\u00a0\u00a0M\u00e1rcius 11-\u00e9n, a j\u00e1rv\u00e1ny megjelen\u00e9se ut\u00e1n kihirdett\u00e9k a vesz\u00e9lyhelyzetet, de a 15 napos hat\u00e1rid\u0151 lej\u00e1rta ut\u00e1n ennek meghosszabb\u00edt\u00e1s\u00e1t az ellenz\u00e9k nem t\u00e1mogatta - mondta.\n\u00a0\u00a0\u00a0\u00a0\u00dagy v\u00e9lte, ezzel a baloldal vesz\u00e9lybe sodorta a v\u00e9dekez\u00e9st, majd k\u00e9s\u0151bb is folyamatosan t\u00e1madta az int\u00e9zked\u00e9seket, a szakembereket, kivonta mag\u00e1t a k\u00f6z\u00f6s int\u00e9zked\u00e9sekb\u0151l, val\u00f3tlans\u00e1gokat terjesztett a v\u00e9d\u0151felszerel\u00e9sekr\u0151l \u00e9s a hat\u00e1ron t\u00fali magyarokra is r\u00e1t\u00e1madt.\n\u00a0\u00a0\u00a0\u00a0Kider\u00fclt, hogy nem lehet a baloldalra sz\u00e1m\u00edtani a bajban - jelentette ki.\n\u00a0\u00a0\u00a0\u00a0A politikus kit\u00e9rt r\u00e1: a j\u00e1rv\u00e1ny m\u00e9g itt van, k\u00f6nnyen vissza is t\u00e9rhet, a magyar baloldal m\u00e9gsem t\u00e1mogatta a j\u00e1rv\u00e1ny\u00fcgyi k\u00e9sz\u00fclts\u00e9g fenntart\u00e1s\u00e1t.\n\u00a0\u00a0\u00a0\u00a0Ugyan a korm\u00e1nyp\u00e1rti t\u00f6bbs\u00e9g lehet\u0151v\u00e9 tette a sz\u00fcks\u00e9ges t\u00f6rv\u00e9nyek elfogad\u00e1s\u00e1t, de Eur\u00f3p\u00e1ban azon kevesek orsz\u00e1gok k\u00f6z\u00e9 tartozunk, ahol nem tudtak \u00f6sszefogni a politikai \u00e9letben a baloldal miatt - mondta.\n\u00a0\u00a0\u00a0\u00a0K\u00e9rd\u00e9sre Guly\u00e1s Gergely elmondta: a korm\u00e1ny m\u00e9g nem hozott v\u00e9gleges d\u00f6nt\u00e9st az augusztus 20-i rendezv\u00e9nyekr\u0151l, ha lehets\u00e9ges azok megtart\u00e1sa, j\u00f3 alkalmat jelenthetnek a turizmus \u00fajraind\u00edt\u00e1s\u00e1ra, a gazdas\u00e1gi \u00e9let \u00fajraind\u00edt\u00e1s\u00e1hoz j\u00e1ruln\u00e1nak hozz\u00e1. \u00a0\u00a0\u00a0\u00a0K\u00e9s\u0151bb d\u00f6ntenek arr\u00f3l, hogy a szakemberek v\u00e9lem\u00e9nye alapj\u00e1n kock\u00e1zatmentesen megrendezhet\u0151k-e, egyel\u0151re csak tervek vannak - k\u00f6z\u00f6lte.\n\u00a0\u00a0\u00a0\u00a0Arr\u00f3l is besz\u00e9lt, hogy a korm\u00e1ny tov\u00e1bbra is t\u00e1j\u00e9koztatja a j\u00e1rv\u00e1ny\u00fcgyi helyzetr\u0151l a parlamentet.\n\u00a0\u00a0\u00a0\u00a0A j\u00e1rv\u00e1ny\u00fcgyi k\u00e9sz\u00fclts\u00e9g nem hasonl\u00edthat\u00f3 a kor\u00e1bbi vesz\u00e9lyhelyzethez, d\u00f6nt\u0151en szakmai int\u00e9zked\u00e9sekr\u0151l van sz\u00f3 - mutatott r\u00e1. Hozz\u00e1tette: a korm\u00e1ny m\u00e9g nem d\u00f6nt\u00f6tt a v\u00e1s\u00e1rl\u00e1si szab\u00e1lyok m\u00f3dos\u00edt\u00e1s\u00e1r\u00f3l.\n\u00a0\u00a0\u00a0\u00a0Ugyancsak k\u00e9rd\u00e9sre Kocsis M\u00e1t\u00e9 kifejtette: a j\u00e1rv\u00e1ny\u00fcgyi v\u00e9dekez\u00e9s ideje alatt megfigyelhet\u0151 volt, hogy nemcsak a hazai baloldali m\u00e9dia, hanem a nemzetk\u00f6zi m\u00e9dia jelent\u0151s r\u00e9sze is azzal foglalkozott, hogy nem \u00fcl\u00e9sezik az Orsz\u00e1ggy\u0171l\u00e9s, holott az Eur\u00f3pai Parlament \u00e9s a F\u0151v\u00e1rosi K\u00f6zgy\u0171l\u00e9s volt az, amely val\u00f3ban nem \u00fcl\u00e9sezett.\n\u00a0\u00a0\u00a0\u00a0\u00dagy v\u00e9lte, az elm\u00falt id\u0151ben t\u00f6bb baloldali polg\u00e1rmester vissza\u00e9lt a helyzettel, \u00e9s b\u00e1r a baloldal transzparenci\u00e1t k\u00f6vetel, \"hatalomban \u0151k a legkev\u00e9sb\u00e9 transzparensek\". Ma term\u00e9szetes, hogy nem transzparens egy baloldali \u00f6nkorm\u00e1nyzat, ezt m\u00e9gsem teszik sz\u00f3v\u00e1 a jogv\u00e9d\u0151 szervezetek - tette hozz\u00e1.\n\u00a0\u00a0\u00a0\u00a0Guly\u00e1s Gergely a L\u00e1nch\u00edd fel\u00faj\u00edt\u00e1s\u00e1nak \u00fcgy\u00e9r\u0151l elmondta: ha Tarl\u00f3s Istv\u00e1n lenne a f\u0151polg\u00e1rmester, m\u00e1r zajlana a fel\u00faj\u00edt\u00e1s.\n\u00a0\u00a0\u00a0\u00a0A korm\u00e1ny tartja, amit kor\u00e1bban mondott, Kar\u00e1csony Gergely f\u0151polg\u00e1rmester viszont felesleges vit\u00e1t pr\u00f3b\u00e1l kialak\u00edtani, ebben a korm\u00e1ny nem akar partner lenni, ink\u00e1bb azt szeretn\u00e9, ha fel\u00faj\u00edtan\u00e1k a L\u00e1nchidat - k\u00f6z\u00f6lte.\n\u00a0\nMTI\n\n"}]