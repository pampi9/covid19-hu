[{"date": "2020-06-24 15:49", "url": "https://koronavirus.gov.hu/cikkek/megalakult-gazdasagvedelmi-operativ-torzs", "h1": "Megalakult a Gazdas\u00e1gv\u00e9delmi Operat\u00edv T\u00f6rzs", "body": "\nMagyarorsz\u00e1g a j\u00e1rv\u00e1ny elleni v\u00e9dekez\u00e9s \u00faj szakasz\u00e1ba l\u00e9pett: az emberek eg\u00e9szs\u00e9g\u00e9nek megv\u00e9d\u00e9s\u00e9t k\u00f6vet\u0151en a gazdas\u00e1g \u00fajraind\u00edt\u00e1s\u00e1n \u00e9s \u00faj munkahelyek teremt\u00e9s\u00e9n van a sor \u2013 jelentette ki Varga Mih\u00e1ly a Gazdas\u00e1gv\u00e9delmi Operat\u00edv T\u00f6rzs alakul\u00f3 \u00fcl\u00e9s\u00e9t k\u00f6vet\u0151en.\n\n\nA p\u00e9nz\u00fcgyminiszter kiemelte: a t\u00f6rzs els\u0151dleges c\u00e9lja a magyar gazdas\u00e1g n\u00f6veked\u00e9si p\u00e1ly\u00e1ra \u00e1ll\u00edt\u00e1sa, ez\u00e9rt azonos\u00edtja \u00e9s felsz\u00e1molja azokat az adminisztrat\u00edv szab\u00e1lyokat, b\u00fcrokratikus terheket, amelyek f\u00e9kezik a gazdas\u00e1got, akad\u00e1lyozz\u00e1k a v\u00e1llalkoz\u00e1sok m\u0171k\u00f6d\u00e9s\u00e9t.\nMagyarorsz\u00e1g a legeredm\u00e9nyesebben v\u00e9dekez\u0151 orsz\u00e1gok k\u00f6z\u00e9 tartozik az Eur\u00f3pai Uni\u00f3ban, ennek k\u00f6sz\u00f6nhet\u0151en j\u00faniusban lehet\u0151v\u00e9 v\u00e1lt a vesz\u00e9lyhelyzet megsz\u00fcntet\u00e9se, hely\u00e9be j\u00e1rv\u00e1ny\u00fcgyi k\u00e9sz\u00fclts\u00e9get l\u00e9ptetett a korm\u00e1ny \u2013 sz\u00f6gezte le a t\u00e1rcavezet\u0151. A korm\u00e1ny az idei k\u00f6lts\u00e9gvet\u00e9sben 923 milli\u00e1rd forintot, a j\u00f6v\u0151 \u00e9vi k\u00f6lts\u00e9gvet\u00e9sben 2550 milli\u00e1rd forintot k\u00fcl\u00f6n\u00edtett el a Gazdas\u00e1gv\u00e9delmi Alapban.\nA Gazdas\u00e1gv\u00e9delmi Operat\u00edv T\u00f6rzs azonban nem a fejleszt\u00e9si forr\u00e1sok sz\u00e9toszt\u00e1s\u00e1ra, hanem a gazdas\u00e1g \u00e1tfog\u00f3 \u00fajraind\u00edt\u00e1s\u00e1ra j\u00f6tt l\u00e9tre \u2013 emelte ki Varga Mih\u00e1ly. Mint mondta: azon t\u00fal, hogy a test\u00fclet figyelemmel k\u00eds\u00e9ri \u00e9s ellen\u0151rzi a gazdas\u00e1gv\u00e9delmi d\u00f6nt\u00e9sek v\u00e9grehajt\u00e1s\u00e1t, fontos v\u00e9lem\u00e9nyez\u0151 \u00e9s javaslattev\u0151 szerepet is kap. A korm\u00e1ny konkr\u00e9t javaslatokat v\u00e1r azokon a ter\u00fcleteken, ahol korm\u00e1nyzati beavatkoz\u00e1sra van sz\u00fcks\u00e9g. A miniszter az Operat\u00edv T\u00f6rzs tagjait\u00f3l hat\u00e9kony egy\u00fcttm\u0171k\u00f6d\u00e9st k\u00e9rt t\u00f6bbek k\u00f6z\u00f6tt a v\u00e1llalkoz\u00e1sok tev\u00e9kenys\u00e9g\u00e9t akad\u00e1lyoz\u00f3 t\u00e9nyez\u0151k megsz\u00fcntet\u00e9s\u00e9ben, p\u00e9ldak\u00e9nt eml\u00edtve egy-egy beruh\u00e1z\u00e1st g\u00e1tl\u00f3 szab\u00e1lyoz\u00e1st, a fejleszt\u00e9si forr\u00e1sok kihelyez\u00e9s\u00e9t nehez\u00edt\u0151 el\u0151\u00edr\u00e1st vagy az indokolatlan adminisztr\u00e1ci\u00f3s terheket.\nA Gazdas\u00e1gv\u00e9delmi Operat\u00edv T\u00f6rzs vezet\u00e9s\u00e9vel a minisztereln\u00f6k a p\u00e9nz\u00fcgyminisztert b\u00edzta meg. A test\u00fclet tagja az \u00c9p\u00edt\u00e9s\u00fcgyi Min\u0151s\u00e9gellen\u0151rz\u0151 Innov\u00e1ci\u00f3s Nonprofit Kft, a Nemzeti Befektet\u00e9si \u00dcgyn\u00f6ks\u00e9g, a Nemzeti Infokommunik\u00e1ci\u00f3s Szolg\u00e1ltat\u00f3 Zrt. \u00e9s a Magyar Turisztikai \u00dcgyn\u00f6ks\u00e9g vez\u00e9rigazgat\u00f3ja, a Magyar \u00c1llamkincst\u00e1r, a Nemzeti \u00c9lelmiszerl\u00e1nc-biztons\u00e1gi Hivatal, a Nemzeti Kutat\u00e1si, Fejleszt\u00e9si \u00e9s Innov\u00e1ci\u00f3s Hivatal eln\u00f6ke, a fogyaszt\u00f3v\u00e9delem\u00e9rt felel\u0151s vezet\u0151, illetve a Nemzeti Ad\u00f3- \u00e9s V\u00e1mhivatalt ir\u00e1ny\u00edt\u00f3 \u00e1llamtitk\u00e1r. A Gazdas\u00e1gv\u00e9delmi Operat\u00edv T\u00f6rzs \u00fcl\u00e9sein tan\u00e1cskoz\u00e1si joggal vehet r\u00e9szt a Gazdas\u00e1gi Versenyhivatal, a K\u00f6zbeszerz\u00e9si Hat\u00f3s\u00e1g k\u00e9pvisel\u0151je \u00e9s a Magyar Nemzeti Bank p\u00e9nz\u00fcgyi fogyaszt\u00f3v\u00e9delmi vezet\u0151je \u2013 t\u00e1j\u00e9koztatott Varga Mih\u00e1ly.\n(P\u00e9nz\u00fcgyminiszt\u00e9rium)\n\n"}]