[{"date": "2020-06-30 11:30", "url": "https://koronavirus.gov.hu/cikkek/88-honapja-tart-realkeresetek-emelkedese-magyarorszagon", "h1": "88 h\u00f3napja tart a re\u00e1lkeresetek emelked\u00e9se Magyarorsz\u00e1gon", "body": "\nKedvez\u0151 k\u00e9pet mutatnak a K\u00f6zponti Statisztikai Hivatal (KSH) legfrissebb, 2020. \u00e1prilis havi kereseti adatai, amely alapj\u00e1n az idei \u00e9v els\u0151 n\u00e9gy h\u00f3napj\u00e1ban a havi brutt\u00f3 \u00e1tlagkereset el\u00e9rte a 388 000 forintot, \u00e1prilisban a 400 200 forintot. A nett\u00f3 keresetek a csal\u00e1di kedvezm\u00e9nyek hat\u00e1saival is sz\u00e1molva 2010 \u00f3ta k\u00f6zel megk\u00e9tszerez\u0151dtek Magyarorsz\u00e1gon. A keresetek \u00e9s a munkahelyek v\u00e9delm\u00e9t c\u00e9lozza a j\u00e1rv\u00e1ny miatt ind\u00edtott b\u00e9rt\u00e1mogat\u00e1si program is \u2013 nyilatkozta Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra.\n\n\nNemzetgazdas\u00e1gi szinten a brutt\u00f3 \u00e9s a nett\u00f3 keresetek 8,7 sz\u00e1zal\u00e9kkal n\u00f6vekedtek janu\u00e1r-\u00e1prilisban (7,8 sz\u00e1zal\u00e9kkal \u00e1prilisban). A fogyaszt\u00f3i \u00e1rak janu\u00e1r-\u00e1prilisi \u00e1tlagosan 3,9 sz\u00e1zal\u00e9kos n\u00f6veked\u00e9s\u00e9t figyelembe v\u00e9ve ez a b\u0151v\u00fcl\u00e9s a re\u00e1lkeresetek 4,6 sz\u00e1zal\u00e9kos emelked\u00e9s\u00e9t eredm\u00e9nyezte az el\u0151z\u0151 \u00e9v azonos id\u0151szak\u00e1hoz k\u00e9pest.\nBod\u00f3 S\u00e1ndor kiemelte, ezzel 2013 eleje \u00f3ta, teh\u00e1t imm\u00e1r 88 h\u00f3napja t\u00f6retlen a re\u00e1lkeresetek emelked\u00e9se haz\u00e1nkban. 2020. janu\u00e1r-\u00e1prilisban a t\u00edz \u00e9vvel ezel\u0151tti adatokhoz k\u00e9pest a brutt\u00f3 keresetek 88,6 sz\u00e1zal\u00e9kkal, a nett\u00f3 keresetek kedvezm\u00e9nyek n\u00e9lk\u00fcl 92,1 sz\u00e1zal\u00e9kkal, a csal\u00e1di kedvezm\u00e9nnyel sz\u00e1molt nett\u00f3 keresetek pedig 98,6 sz\u00e1zal\u00e9kkal emelkedtek. A re\u00e1lkeresetek emelked\u00e9s\u00e9ben d\u00f6nt\u0151 szerepet j\u00e1tszott, hogy mind a verseny-, mind pedig a k\u00f6zszf\u00e9r\u00e1ban fennmaradt a brutt\u00f3 \u00e9s a nett\u00f3 keresetek magas n\u00f6veked\u00e9si \u00fcteme.\nA re\u00e1lkeresetek a legt\u00f6bb nemzetgazdas\u00e1gi \u00e1gban n\u0151ttek: 6 sz\u00e1zal\u00e9kot meghalad\u00f3 vagy el\u00e9r\u0151 re\u00e1lb\u00e9r-n\u00f6veked\u00e9s k\u00f6vetkezett be az \u00e9p\u00edt\u0151ipar, a kereskedelem, a g\u00e9pj\u00e1rm\u0171-jav\u00edt\u00e1s, \u00e9s a mez\u0151gazdas\u00e1g, erd\u0151gazdas\u00e1g, hal\u00e1szat \u00e1gakban. A versenyszf\u00e9ra legjobban fizet\u0151 \u00e1gazatai tov\u00e1bbra is a p\u00e9nz\u00fcgyi szektor 732 200 forinttal, az inform\u00e1ci\u00f3 \u00e9s kommunik\u00e1ci\u00f3 679 900 forinttal, \u00e9s az energetika 623 800 forinttal.\nA b\u00e9rek alakul\u00e1sa a versenyszektorban alapvet\u0151en a minim\u00e1lb\u00e9r \u00e9s a garant\u00e1lt b\u00e9rminimum egyar\u00e1nt 8 sz\u00e1zal\u00e9kos tov\u00e1bbi n\u00f6vel\u00e9se k\u00f6zvetlen \u00e9s tov\u00e1bbgy\u0171r\u0171z\u0151 hat\u00e1s\u00e1nak, az \u00e1llami tulajdon\u00fa k\u00f6zszolg\u00e1ltat\u00f3 v\u00e1llalatok b\u00e9rint\u00e9zked\u00e9seinek, \u00e9s a k\u00f6zszf\u00e9r\u00e1ban zajl\u00f3 folyamatoknak tudhat\u00f3 be. \u00d6nmag\u00e1ban a 2020. \u00e9vi 8 sz\u00e1zal\u00e9kos minim\u00e1lb\u00e9r-emel\u00e9s nemzeti valut\u00e1ban sz\u00e1molva \u00e9s v\u00e1s\u00e1rl\u00f3er\u0151-parit\u00e1son a kilencedik legmagasabb m\u00e9rt\u00e9k az Eur\u00f3pai Uni\u00f3n bel\u00fcl \u2013 tette hozz\u00e1 az \u00e1llamtitk\u00e1r\nA nemzetgazdas\u00e1gban 2020. els\u0151 n\u00e9gy h\u00f3napj\u00e1ban \u00e1tlagosan 3 milli\u00f3 99 ezren \u00e1lltak alkalmaz\u00e1sban, 84,7 ezer f\u0151vel (-2,7 sz\u00e1zal\u00e9kkal) kevesebben, mint az el\u0151z\u0151 \u00e9v azonos id\u0151szak\u00e1ban. A foglalkoztat\u00e1s megtorpan\u00e1s\u00e1ban a koronav\u00edrus-v\u00e1ls\u00e1g d\u00f6nt\u0151 szerepet j\u00e1tszott, ugyanakkor a korm\u00e1ny \u00e1ltal id\u0151ben meghirdetett Gazdas\u00e1gv\u00e9delmi Akci\u00f3terv sikeresen reag\u00e1lt a kialakult helyzetre. Az ITM \u00e1ltal koordin\u00e1lt b\u00e9rt\u00e1mogat\u00e1si programokkal eddig t\u00f6bb mint 225 ezer munkahelyet siker\u00fclt megv\u00e9deni. A munkahelyv\u00e9delmi b\u00e9rt\u00e1mogat\u00e1sban orsz\u00e1gosan mintegy 185 ezer munkav\u00e1llal\u00f3 r\u00e9szes\u00fclt, a munkahelyteremt\u0151 b\u00e9rt\u00e1mogat\u00e1s pedig 25 ezer ember elhelyezked\u00e9s\u00e9t tette lehet\u0151v\u00e9. Emellett a kutat\u00e1s-fejleszt\u00e9si munkak\u00f6rben dolgoz\u00f3k ut\u00e1n j\u00e1r\u00f3 kedvezm\u00e9nyre is t\u00f6bb mint 16 ezer munkav\u00e1llal\u00f3ra \u00e9rkezett be k\u00e9relem. A programok mostan\u00e1ig \u00f6sszesen t\u00f6bb mint 15 ezer v\u00e1llalkoz\u00e1sn\u00e1l teszik lehet\u0151v\u00e9 a k\u00e9pzett munkaer\u0151 megtart\u00e1s\u00e1t. Az Eur\u00f3pai Bizotts\u00e1g napokban k\u00f6zz\u00e9tett jelent\u00e9se szerint a foglalkoztat\u00e1si v\u00e1rakoz\u00e1sok az uni\u00f3s tag\u00e1llamok k\u00f6z\u00fcl Magyarorsz\u00e1gon a legbizakod\u00f3bbak.\n(ITM Kommunik\u00e1ci\u00f3)\n\n"}]