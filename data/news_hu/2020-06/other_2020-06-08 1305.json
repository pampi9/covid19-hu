[{"date": "2020-06-08 13:05", "url": "https://koronavirus.gov.hu/cikkek/ujabb-hatosagi-figyelmeztetest-es-buntetest-kapott-pesti-uti-idosotthon", "h1": "\u00dajabb hat\u00f3s\u00e1gi figyelmeztet\u00e9st \u00e9s b\u00fcntet\u00e9st kapott a Pesti \u00fati  id\u0151sotthon", "body": "\nA Pesti \u00fati id\u0151sotthonban kirobbant t\u00f6meges fert\u0151z\u00e9sek miatt ind\u00edtott vizsg\u00e1latok keret\u00e9ben \u00fajabb hat\u00f3s\u00e1gi figyelmeztet\u00e9st \u00e9s b\u00fcntet\u00e9st kapott az int\u00e9zm\u00e9ny. A F\u0151v\u00e1rosi \u00d6nkorm\u00e1nyzat \u00e1ltal fenntartott id\u0151sotthonban m\u00e1r 50-re n\u0151tt a hal\u00e1los \u00e1ldozatok sz\u00e1ma, 312 lak\u00f3 \u00e9s 36 dolgoz\u00f3 fert\u0151z\u0151d\u00f6tt meg. Budapest F\u0151v\u00e1ros Korm\u00e1nyhivatala t\u00f6bb ellen\u0151rz\u00e9st is tartott az elm\u00falt hetekben az int\u00e9zm\u00e9nyben, t\u00f6bbek k\u00f6z\u00f6tt vizsg\u00e1lta a megtett j\u00e1rv\u00e1ny\u00fcgyi int\u00e9zked\u00e9seket, az orvosi ell\u00e1t\u00e1st, az \u00e1pol\u00e1s-gondoz\u00e1si \u00e9s higi\u00e9niai k\u00f6r\u00fclm\u00e9nyeket.\n\nMint ismert, m\u00e1r kor\u00e1bban komoly hi\u00e1nyoss\u00e1gokat tal\u00e1lt a gondozottak orvosi ell\u00e1t\u00e1s\u00e1ban, az \u00e1pol\u00f3k \u00e9s gondoz\u00f3k sz\u00e1m\u00e1ban, a higi\u00e9niai\u00a0\u00a0felt\u00e9telekben is. Mindezek \u00f6sszess\u00e9g\u00e9ben hozz\u00e1j\u00e1rulhattak az int\u00e9zm\u00e9nyben t\u00f6rt\u00e9nt t\u00f6meges fert\u0151z\u00e9shez. A korm\u00e1nyhivatal az orvosi ell\u00e1t\u00e1s hi\u00e1nyoss\u00e1gai mellett annak dokument\u00e1ci\u00f3j\u00e1ban is komoly hi\u00e1nyoss\u00e1gokat\u00a0\u00a0\u00e9s szab\u00e1lytalans\u00e1gokat tal\u00e1lt \u00e9s most \u00fajabb hat\u00e1rozatban figyelmeztette az int\u00e9zm\u00e9nyt arra, hogy megfelel\u0151en v\u00e9gezze az orvosi ell\u00e1t\u00e1s dokument\u00e1l\u00e1s\u00e1t, \u00e1tl\u00e1that\u00f3 \u00e9s egys\u00e9ges m\u00f3don vezesse, hogy mikor, milyen orvos l\u00e1tja el a betegeket, az orvosok jelenl\u00e9t\u00e9t igazol\u00f3 dokument\u00e1ci\u00f3t pontosan vezesse.\nArra is figyelmeztette az int\u00e9zm\u00e9nyt, hogy ha k\u00fcls\u0151s orvosokat vonnak be a lak\u00f3k ell\u00e1t\u00e1s\u00e1ba, azt is megfelel\u0151en dokument\u00e1lj\u00e1k, \u00e9s legyen egy\u00e9rtelm\u0171, hogy melyik orvos mit csin\u00e1l, a szerz\u0151d\u00e9sekben is r\u00f6gz\u00edteni kell, hogy mi a feladatmegoszt\u00e1s k\u00f6z\u00f6tt\u00fck. Ha hi\u00e1nyozna a szerz\u0151dtetett k\u00fcls\u0151s orvos, annak p\u00f3tl\u00e1s\u00e1r\u00f3l gondoskodjanak. A hi\u00e1nyoss\u00e1gok miatt a hat\u00f3s\u00e1g 200 ezer forint szoci\u00e1lis igazgat\u00e1si b\u00edrs\u00e1got is kiszabott az int\u00e9zm\u00e9nyre.\n\n\n\u00a0\u00a0\u00a0\u00a0Kiad\u00f3: Budapest F\u0151v\u00e1ros Korm\u00e1nyhivatala\n\n"}]