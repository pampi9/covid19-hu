[{"date": "2020-06-19 09:34", "url": "https://koronavirus.gov.hu/cikkek/orban-viktor-tobb-tizezer-ember-eletet-sikerult-megmenteni", "h1": "Orb\u00e1n Viktor: t\u00f6bb t\u00edzezer ember \u00e9let\u00e9t siker\u00fclt megmenteni", "body": "\nA koronav\u00edrus-j\u00e1rv\u00e1ny elleni sikeres magyarorsz\u00e1gi v\u00e9dekez\u00e9s t\u00f6bb t\u00edzezer ember \u00e9let\u00e9t mentette meg, ami nagy teljes\u00edtm\u00e9ny - jelentette ki Orb\u00e1n Viktor minisztereln\u00f6k p\u00e9nteken a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nA korm\u00e1nyf\u0151 hangs\u00falyozta: a magyar eg\u00e9szs\u00e9g\u00fcgyi rendszer a j\u00e1rv\u00e1ny kezel\u00e9s\u00e9ben jobban teljes\u00edtett, mint a nyugat-eur\u00f3paiak.\n\u00a0\u00a0\u00a0\u00a0Magyarorsz\u00e1g egy katonai logika szerint fel\u00e9p\u00edtett gyakorlatban felk\u00e9sz\u00fclt egy t\u00f6meges fert\u0151z\u00e9sre, amit azt\u00e1n siker\u00fclt megakad\u00e1lyozni, de a \"katonai gyakorlaton\" megszerzett tud\u00e1s \u00f3ri\u00e1si \u00e9rt\u00e9k.\n\u00a0\u00a0\u00a0\u00a0Azt mondta, a siker el\u0151felt\u00e9tele a fegyelmezetts\u00e9g \u00e9s az \u00f6sszefog\u00e1s volt, \u00e9s ha lesz a j\u00e1rv\u00e1nynak m\u00e1sodik hull\u00e1ma, erre \u00fajra sz\u00fcks\u00e9g lesz. \"Ha a jelek arra mutatnak, hogy j\u00f6n a m\u00e1sodik hull\u00e1m, nem fogunk habozni, hogy a sz\u00fcks\u00e9ges jogi \u00e9s gazdas\u00e1gi l\u00e9p\u00e9seket megtegy\u00fck\" - k\u00f6z\u00f6lte Orb\u00e1n Viktor, jelezve: a j\u00e1rv\u00e1ny\u00fcgyi ell\u00e1t\u00e1shoz elengedhetetlen eszk\u00f6z\u00f6k k\u00e9sz\u00fclts\u00e9gi szintje \"j\u00e1rv\u00e1ny\u00e1llapotnak\" megfelel\u0151.\n\u00a0\u00a0\u00a0\u00a0Elmondta ugyanakkor azt is, hogy cs\u00fct\u00f6rt\u00f6k\u00f6n t\u00e1rgyalt szlov\u00e9n koll\u00e9g\u00e1j\u00e1val, Janez Jans\u00e1val, akinek orsz\u00e1ga ism\u00e9t szigor\u00edt beutaz\u00e1si szab\u00e1lyain, ami egy fontos figyelmeztet\u00e9s, \"\u00e9szn\u00e9l kell lenni\".\n\u00a0\u00a0\u00a0\u00a0A m\u00e1r megsz\u0171nt magyar rendk\u00edv\u00fcli jogrendet \u00e9rt nyugati kritik\u00e1kra a minisztereln\u00f6k \u00fagy reag\u00e1lt: Eur\u00f3pa t\u00e9rk\u00e9p\u00e9re r\u00e1n\u00e9zve megd\u00f6bbent\u0151 dolgot l\u00e1tni. A szocializmusban a Nyugat sz\u00f3 hallat\u00e1n csak pozit\u00edv k\u00e9pzett\u00e1rs\u00edt\u00e1sok voltak, \u00e9s a szovjet propaganda olyan kijelent\u00e9sein, Nyugat-kritik\u00e1in j\u00f3t nevettek, hogy \"a feket\u00e9ket bezzeg verik Amerik\u00e1ban\", a nyugati fiatalok \"Coca-Cola-m\u00e1morban\" fetrengenek - id\u00e9zte fel. Ezzel szemben ma Nyugat-Eur\u00f3p\u00e1ban ell\u00e1t\u00e1s hi\u00e1ny\u00e1ban emberek halnak meg, nagy gazdas\u00e1gokat kell megmenteni a p\u00e9nz\u00fcgyi cs\u0151dt\u0151l, er\u0151szakhull\u00e1m, bandah\u00e1bor\u00fa zajlik, szobrokat d\u00f6nt\u00f6getnek.\n\u00a0\u00a0\u00a0\u00a0\"R\u00e1n\u00e9zek azoknak az orsz\u00e1gaira, akik ide\u00fczengetnek nek\u00fcnk, hogy hogyan kell helyesen \u00e9lni, j\u00f3l korm\u00e1nyozni, j\u00f3l m\u0171k\u00f6dtetni a demokr\u00e1ci\u00e1t, \u00e9s nem tudom, s\u00edrjak vagy nevessek\" - fogalmazott a korm\u00e1nyf\u0151.\n\u00a0\u00a0\u00a0\u00a0Arra, hogy az Eur\u00f3pai Uni\u00f3 B\u00edr\u00f3s\u00e1g\u00e1nak d\u00f6nt\u00e9se szerint uni\u00f3s jogot s\u00e9rt a civil szervezetek k\u00fclf\u00f6ldi finansz\u00edroz\u00e1s\u00e1r\u00f3l sz\u00f3l\u00f3 magyar t\u00f6rv\u00e9ny, Orb\u00e1n Viktor \u00fagy reag\u00e1lt: Nyugat-Eur\u00f3p\u00e1b\u00f3l \u00e9s az amerikai baloldal r\u00e9sz\u00e9r\u0151l tapasztalhat\u00f3 egy \"liber\u00e1lis imperializmus\". Megpr\u00f3b\u00e1lj\u00e1k ugyanis a vil\u00e1gl\u00e1t\u00e1sukat r\u00e1er\u0151ltetni m\u00e1shogy gondolkod\u00f3 orsz\u00e1gokra, \u00e9s nemzetk\u00f6zi b\u00edr\u00f3s\u00e1gok is gyakran r\u00e9szei e h\u00e1l\u00f3zatnak, bizonyos b\u00edr\u00f3i \u00edt\u00e9letekb\u0151l kiolvashat\u00f3k h\u00e1tt\u00e9rhatalmi szervezked\u00e9sek - mondta. A nemzetk\u00f6zi - k\u00fcl\u00f6n\u00f6sen emberi jogi - \u00edt\u00e9lkez\u00e9sben r\u00e9szt vev\u0151 magyarokat l\u00e1tva pedig k\u00f6nnyen megtal\u00e1lni az \u00f6sszef\u00fcgg\u00e9st a \"Soros-f\u00e9le nemzetk\u00f6zi h\u00e1l\u00f3zattal, amely a liber\u00e1lis imperializmusnak a nyugat-eur\u00f3pai f\u0151parancsnoks\u00e1ga\" - mondta.\n\u00a0\u00a0\u00a0\u00a0Az \u00edt\u00e9letr\u0151l sz\u00f3l\u00f3 h\u00edrekben viszont az is szerepel - folytatta -, hogy az \u00e1tl\u00e1that\u00f3s\u00e1g joggal kit\u0171z\u00f6tt c\u00e9l, csak ezt kevesebb korl\u00e1toz\u00e1ssal kell megval\u00f3s\u00edtani, \"teh\u00e1t nem lesz neh\u00e9z ezt az \u00edt\u00e9letet betartani\".\n\u00a0\u00a0\u00a0\u00a0Kijelentette: a politikai \u00e9letben r\u00e9szt vev\u0151, az emberek gondolkod\u00e1s\u00e1t befoly\u00e1solni akar\u00f3 szervezetekre egyforma erej\u0171 \u00e1tl\u00e1that\u00f3s\u00e1gi szab\u00e1lyoknak kell vonatkozniuk, mert az nem lehet, hogy a parlamenti p\u00e1rtok \u00e1tl\u00e1that\u00f3s\u00e1gi szab\u00e1lyai szigor\u00fabbak legyenek, mint a szint\u00e9n politikai tev\u00e9kenys\u00e9get v\u00e9gz\u0151, de nem parlamenti k\u00e9pviseletre t\u00f6r\u0151 szervezetek szab\u00e1lyai.\n\u00a0\u00a0\u00a0\u00a0Azt is k\u00f6z\u00f6lte: a k\u00fclf\u00f6ldr\u0151l politikai c\u00e9lb\u00f3l k\u00fcld\u00f6tt minden forintr\u00f3l minden magyar tudni fog. \"Aki nem rest k\u00fclf\u00f6ldr\u0151l p\u00e9nzt elfogadni, az ne sz\u00e9gyellje azt bevallani\" - hangoztatta.\n\u00a0\u00a0\u00a0\u00a0A minisztereln\u00f6k arr\u00f3l is besz\u00e9lt, vannak olyan magyar politikai szerepl\u0151k, akik cs\u00f6kkenteni akarj\u00e1k az orsz\u00e1g szuverenit\u00e1s\u00e1t, min\u00e9l t\u00f6bb jogot adn\u00e1nak Br\u00fcsszelnek, \u00e9s amikor a f\u00fcggetlens\u00e9g vesz\u00e9lyben van - p\u00e9ld\u00e1ul mert k\u00fclf\u00f6ldi di\u00e1kok nem hajland\u00f3k betartani a szab\u00e1lyokat, terjesztik a fert\u0151z\u00e9st, a vel\u00fck szembeni fell\u00e9p\u00e9s pedig szuverenit\u00e1sk\u00e9rd\u00e9s -, akkor nem a magyarok oldal\u00e1n, hanem mindig az idegenek oldal\u00e1n tal\u00e1lni \u0151ket. De ez nem \u00fajdons\u00e1g, \"a kutakat r\u00e9g\u00f3ta m\u00e9rgezik\", legal\u00e1bb 150 \u00e9ves t\u00f6rt\u00e9nete van annak, hogy bizonyos magyar politikusok nemzetk\u00f6zi sz\u00ednt\u00e9ren haz\u00e1juk ellen dolgoznak - jegyezte meg.\n\u00a0\u00a0\u00a0\u00a0Az \u00faj nemzeti konzult\u00e1ci\u00f3r\u00f3l Orb\u00e1n Viktor azt mondta: ha a nemzeti f\u00fcggetlens\u00e9g\u00e9rt ki\u00e1ll\u00f3 korm\u00e1nya van az orsz\u00e1gnak, akkor nemcsak n\u00e9gy\u00e9vente - a v\u00e1laszt\u00e1son - van csata, hanem folyamatos a k\u00fczdelem a nemzetk\u00f6zi sz\u00ednt\u00e9ren \u00e9s a bels\u0151 \u00fcgyn\u00f6k\u00f6kkel szemben, akik \"fel\u00edrj\u00e1k a saj\u00e1t homlokukra, hogy \u0151ket Soros Gy\u00f6rgy fizeti\".\n\u00a0\u00a0\u00a0\u00a0Ez\u00e9rt nem el\u00e9g egyszer, n\u00e9gy\u00e9vente k\u00f6z\u00f6s \u00e1ll\u00e1spontot kialak\u00edtani, m\u00e1s id\u0151pontokban is demonstr\u00e1lni kell a magyarok t\u00f6bbs\u00e9g\u00e9ben azonos \u00e1ll\u00e1spontj\u00e1t bizonyos k\u00e9rd\u00e9sekben, most p\u00e9ld\u00e1ul a koronav\u00edrus-j\u00e1rv\u00e1ny esetleges m\u00e1sodik hull\u00e1m\u00e1val szembeni v\u00e9dekez\u00e9sr\u0151l \u00e9s a gazdas\u00e1g \u00fajraind\u00edt\u00e1s\u00e1r\u00f3l - fejtette ki.\n\u00a0\u00a0\u00a0\u00a0A tervezett EU-s helyre\u00e1ll\u00edt\u00e1si alapr\u00f3l megism\u00e9telte: a k\u00f6z\u00f6s hitel szembemegy a magyar \u00e9let\u00f6szt\u00f6nnel, de sok orsz\u00e1g gyal\u00e1zatos p\u00e9nz\u00fcgyi \u00e1llapota miatt a magyar j\u00f3v\u00e1hagy\u00e1s aligha elker\u00fclhet\u0151. A hitelfelv\u00e9tel egyszerre vesz\u00e9ly \u00e9s lehet\u0151s\u00e9g: ha rosszul k\u00f6ltik el, akkor \"bukta van\", ha viszont j\u00f3l csin\u00e1lj\u00e1k, meg lehet er\u0151s\u00f6dni - magyar\u00e1zta.\n\u00a0\u00a0\u00a0\u00a0K\u00f6z\u00f6lte: Palkovics L\u00e1szl\u00f3 innov\u00e1ci\u00f3s \u00e9s technol\u00f3giai miniszter vezet\u00e9s\u00e9vel l\u00e9trej\u00f6tt egy munkacsoport, amely az EU-s terv megval\u00f3sul\u00e1s\u00e1nak eset\u00e9re el\u0151k\u00e9sz\u00edti az ebb\u0151l finansz\u00edrozhat\u00f3 programokat. P\u00e9ldak\u00e9nt eml\u00edtette a villamosenergia-sz\u00e1ll\u00edt\u00e1si \u00e9s a v\u00edzgazd\u00e1lkod\u00e1si rendszer fejleszt\u00e9s\u00e9t, valamint egyetemek felt\u0151k\u00e9s\u00edt\u00e9s\u00e9t.\n\u00a0\u00a0\u00a0\u00a0Az interj\u00faban v\u00e9g\u00fcl sz\u00f3 volt a L\u00e1nch\u00edd fel\u00faj\u00edt\u00e1s\u00e1r\u00f3l, amelyr\u0151l Orb\u00e1n Viktor azt mondta: kilenc h\u00f3napja szerencs\u00e9tlenkednek, toporognak az \u00fcgy k\u00f6r\u00fcl azok, akiknek d\u00f6nt\u00e9seket kellene hozniuk. Kellene n\u00e9h\u00e1ny gyakorlati ember - jegyezte meg.\n\u00a0\u00a0\u00a0\u00a0A p\u00e9nzhi\u00e1nyra hivatkoz\u00e1st \u00fagy komment\u00e1lta: a f\u0151v\u00e1ros sz\u00e1ml\u00e1j\u00e1n 180 milli\u00e1rd forint van, \"tele vannak p\u00e9nzzel, csak \u00e9rtelmesen fel kellene haszn\u00e1lni\". \"Szurkolunk nekik, hogy siker\u00fclj\u00f6n\" - z\u00e1rta szavait.\n\nMTI 2020. j\u00fanius 19.\n\n"}]