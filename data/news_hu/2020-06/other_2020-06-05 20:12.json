[{"date": "2020-06-05 20:12", "url": "https://koronavirus.gov.hu/cikkek/mnb-tobb-mint-27-millio-ugyfel-valasztotta-torlesztesi-moratoriumot", "h1": "MNB: t\u00f6bb mint 2,7 milli\u00f3 \u00fcgyf\u00e9l v\u00e1lasztotta a t\u00f6rleszt\u00e9si morat\u00f3riumot", "body": "\nA lakoss\u00e1gi \u00fcgyfelek k\u00e9tharmada \u00e9s a v\u00e1llalati ad\u00f3sok n\u00e9gy\u00f6t\u00f6de, \u00f6sszesen t\u00f6bb mint 2,7 milli\u00f3 \u00fcgyf\u00e9l v\u00e1lasztotta a hitelt\u00f6rleszt\u00e9si morat\u00f3riumot j\u00fanius elej\u00e9ig - t\u00e1j\u00e9koztatta a Magyar Nemzeti Bank (MNB) az MTI-t p\u00e9nteken.\n\nA k\u00f6zlem\u00e9ny szerint a lakoss\u00e1gi hitelad\u00f3sok 65,5 sz\u00e1zal\u00e9ka \u00e9s a v\u00e1llalati \u00fcgyfelek 79 sz\u00e1zal\u00e9ka d\u00f6nt\u00f6tt a m\u00e1rcius 19-t\u0151l bevezetett hitelt\u00f6rleszt\u00e9si morat\u00f3rium ig\u00e9nybe v\u00e9tele mellett.\n\u00a0\u00a0\u00a0\u00a0A jegybank eml\u00e9keztetett, hogy m\u00e1r a t\u00f6rleszt\u00e9si morat\u00f3rium elrendel\u00e9sekor hasonl\u00f3 ar\u00e1nyokra sz\u00e1m\u00edtott.\n\u00a0\u00a0\u00a0\u00a0A mintegy 3,8 milli\u00f3 lakoss\u00e1gi hitelszerz\u0151d\u00e9sb\u0151l csaknem 2,5 milli\u00f3 \u00fcgyf\u00e9l v\u00e1lasztotta a fizet\u00e9s \u00e1tmeneti felf\u00fcggeszt\u00e9s\u00e9t, m\u00edg a mintegy 285 ezer v\u00e1llalati hitelszerz\u0151d\u00e9s eset\u00e9ben t\u00f6bb mint 225 ezren \u00e9ltek ezzel a lehet\u0151s\u00e9ggel.\n\u00a0\u00a0\u00a0\u00a0A morat\u00f3riumra jogosult 6796 milli\u00e1rd forintnyi h\u00e1ztart\u00e1si hitel\u00e1llom\u00e1nyb\u00f3l 3855 milli\u00e1rd forintnyit \u00e9rint a morat\u00f3rium, a 9692 milli\u00e1rd forintnyi \u00f6sszes v\u00e1llalati hitel\u00e1llom\u00e1nyb\u00f3l pedig 5208 milli\u00e1rd forintnyit.\n\u00a0\u00a0\u00a0\u00a0A morat\u00f3riumot v\u00e1laszt\u00f3k szerz\u0151d\u00e9ssz\u00e1m\u00e1hoz k\u00e9pest a hitelvolumenre vet\u00edtve kisebb ar\u00e1nyt \u00e9rint az ig\u00e9nybev\u00e9tel, a h\u00e1ztart\u00e1sokn\u00e1l 57 sz\u00e1zal\u00e9kot, a v\u00e1llalatokn\u00e1l pedig 54 sz\u00e1zal\u00e9kot. Ez azt jelenti, hogy az \u00fcgyfelek ink\u00e1bb az \u00e1tlaghoz k\u00e9pest alacsonyabb \u00f6sszeg\u0171 hitelek eset\u00e9ben vett\u00e9k ig\u00e9nybe nagyobb ar\u00e1nyban a t\u00f6rleszt\u00e9si morat\u00f3riumot - h\u00edvta fel a figyelmet az MNB.\n\u00a0\u00a0\u00a0\u00a0A lakoss\u00e1g eset\u00e9ben ez minden bizonnyal azokat is jelentheti, akiknek anyagi k\u00f6r\u00fclm\u00e9nyei nem engedik, engedt\u00e9k meg nagyobb hitelek felv\u00e9tel\u00e9t, a v\u00e1llalatok eset\u00e9ben pedig nagy val\u00f3sz\u00edn\u0171s\u00e9ggel a kisebb m\u00e9ret\u0171 c\u00e9geket. Mindk\u00e9t \u00fcgyf\u00e9lk\u00f6r eset\u00e9ben teh\u00e1t a s\u00e9r\u00fcl\u00e9kenyebb, az \u00e1llami beavatkoz\u00e1sra legink\u00e1bb r\u00e1szorul\u00f3 t\u00e1rsadalmi csoportokat seg\u00edtette az int\u00e9zked\u00e9s - fogalmazott k\u00f6zlem\u00e9ny\u00e9ben a jegybank.\n\u00a0\u00a0\u00a0\u00a0A morat\u00f3riumnak k\u00f6sz\u00f6nhet\u0151en k\u00f6zel 2000 milli\u00e1rd forint maradt a csal\u00e1dokn\u00e1l \u00e9s a v\u00e1llalatokn\u00e1l. Nem kellett a megtakar\u00edt\u00e1sokhoz ny\u00falni, \u00e9s az \u00fcgyfelek a t\u00f6rleszt\u00e9sek helyett azonnal felhaszn\u00e1lhat\u00f3 p\u00e9nz r\u00e9v\u00e9n jelent\u0151s \u00f6sszegekhez jutottak hozz\u00e1 - hangs\u00falyozta az MNB.\n\n\n\nMTI 2020. j\u00fanius 5.\n\n"}]