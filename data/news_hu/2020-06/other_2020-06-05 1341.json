[{"date": "2020-06-05 13:41", "url": "https://koronavirus.gov.hu/cikkek/orszagos-tisztifoorvos-400-ala-csokkent-korhazban-apoltak-szama", "h1": "Orsz\u00e1gos tisztif\u0151orvos: 400 al\u00e1 cs\u00f6kkent a k\u00f3rh\u00e1zban \u00e1poltak sz\u00e1ma", "body": "\nN\u00e9gysz\u00e1z al\u00e1 cs\u00f6kkent a\u00a0koronav\u00edrus-fert\u0151z\u00e9ssel \u00e1polt betegek sz\u00e1ma, \u00e9s n\u00e9gy olyan megye is van, ahol nincs akt\u00edv fert\u0151z\u00f6tt - k\u00f6z\u00f6lte az orsz\u00e1gos tisztif\u0151orvos a\u00a0koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia hozz\u00e1tette: tov\u00e1bbra is kedvez\u0151en alakulnak a j\u00e1rv\u00e1ny\u00fcgyi adatok; az elm\u00falt 24 \u00f3r\u00e1ban 16 \u00faj esetet regisztr\u00e1ltak, jelenleg 1183 akt\u00edv fert\u0151z\u00f6tt van, 397 embert \u00e1polnak a k\u00f3rh\u00e1zakban, \u00e9s 21 beteg van l\u00e9legeztet\u0151g\u00e9pen.\nElmondta: Baranya, B\u00e1cs-Kiskun, B\u00e9k\u00e9s \u00e9s Tolna megy\u00e9ben nincs akt\u00edv fert\u0151z\u00f6tt. Ismertet\u00e9se szerint Budapesten 487, Pest megy\u00e9ben 144, Zal\u00e1ban 202, Fej\u00e9r megy\u00e9ben 146, Kom\u00e1rom-Esztergom megy\u00e9ben 135, N\u00f3gr\u00e1dban 22, Csongr\u00e1d-Csan\u00e1d megy\u00e9ben 13, Veszpr\u00e9m megy\u00e9ben 8, Szabolcs-Szatm\u00e1r-Bereg megy\u00e9ben 6, Gy\u0151r-Moson-Sopron megy\u00e9ben 5, Hajd\u00fa-Biharban 4, J\u00e1sz-Nagykun-Szolnok \u00e9s Vas megy\u00e9ben 3-3, Borsod-Aba\u00faj-Zempl\u00e9n megy\u00e9ben \u00e9s Hevesben 2-2, Somogyban 1 a fert\u0151z\u00f6ttek sz\u00e1ma.\n\n\nKit\u00e9rt arra: Magyarorsz\u00e1gon a j\u00e1rv\u00e1ny kezdete \u00f3ta 3970 embern\u00e9l mutatt\u00e1k ki a\u00a0koronav\u00edrust, 542-en haltak meg a fert\u0151z\u00e9ssel \u00f6sszef\u00fcgg\u00e9sben, a gy\u00f3gyultak sz\u00e1ma 2245. Orsz\u00e1gosan minden 100 ezer emberre 40\u00a0koronav\u00edrus-pozit\u00edv ember jutott, az elhunytak sz\u00e1ma 100 ezer lakosonk\u00e9nt 5.\nM\u00fcller Cec\u00edlia szavai szerint minden jel abba az ir\u00e1nyba mutat, hogy kedvez\u0151en alakul a j\u00e1rv\u00e1nyg\u00f6rbe, egyre kevesebb\u00a0koronav\u00edrus-fert\u0151z\u00f6ttr\u0151l \u00e9s egyre t\u00f6bb gy\u00f3gyultr\u00f3l tehet eml\u00edt\u00e9st.\nR\u00e1mutatott: ennek k\u00f6sz\u00f6nhet\u0151en sz\u00fcletett d\u00f6nt\u00e9s a l\u00e1togat\u00e1si tilalom r\u00e9szleges felold\u00e1s\u00e1ra a szoci\u00e1lis int\u00e9zm\u00e9nyekben. Felh\u00edvta ugyanakkor a figyelmet arra, hogy a l\u00e1togat\u00f3knak eg\u00e9szs\u00e9gesnek kell lenni\u00fck, be kell tartaniuk a higi\u00e9niai el\u0151\u00edr\u00e1sokat, \u00e9s a legjobb, ha szabad t\u00e9ren, vagy k\u00fcl\u00f6n, erre a c\u00e9lra fenntartott helyis\u00e9gben, k\u00e9tm\u00e9teres t\u00e1vols\u00e1gtart\u00e1ssal tal\u00e1lkoznak az int\u00e9zm\u00e9nyek lak\u00f3ival.\nJelezte, az egy szob\u00e1ban elhelyezett t\u00f6bb fekv\u0151beteg k\u00f6z\u00fcl egyidej\u0171leg csak egyn\u00e9l lehetnek ott a csal\u00e1dtagjai, rokonai, ismer\u0151sei, a\u00a0koronav\u00edrus-fert\u0151z\u00f6ttek tov\u00e1bbra sem l\u00e1togathat\u00f3k. Maszkvisel\u00e9s mellett fodr\u00e1sz, manik\u0171r\u00f6s, pedik\u0171r\u00f6s fogadhat\u00f3 a szoci\u00e1lis int\u00e9zm\u00e9nyekben - tette hozz\u00e1.\nAz orsz\u00e1gos tisztif\u0151orvos sz\u00f3lt arr\u00f3l, hogy a ballag\u00e1sok megfelel\u0151 t\u00e1vols\u00e1gtart\u00e1ssal, a higi\u00e9niai szab\u00e1lyok betart\u00e1s\u00e1val lebonyol\u00edthat\u00f3k. A sz\u00fcl\u0151knek ugyanakkor azt javasolj\u00e1k, hogy az esem\u00e9ny ideje alatt az int\u00e9zm\u00e9nyen k\u00edv\u00fcl tart\u00f3zkodjanak.\nM\u00fcller Cec\u00edlia k\u00e9rd\u00e9sre v\u00e1laszolva elmondta, hogy a k\u00f3rh\u00e1zakban m\u00e9g nem oldj\u00e1k fel a l\u00e1togat\u00e1si tilalmat, \"annak nincs itt az ideje\", mert a k\u00f3rh\u00e1zi ell\u00e1t\u00e1sra szorul\u00f3kat \"sokkal jobban kell f\u00e9lteni a fert\u0151z\u00e9st\u0151l\".\nBesz\u00e1molt arr\u00f3l is, hogy 15, 14 \u00e9vesn\u00e9l fiatalabb akt\u00edv fert\u0151z\u00f6ttet tartanak nyilv\u00e1n. A\u00a0koronav\u00edrus\u00a0terjed\u00e9s\u00e9t akad\u00e1lyoz\u00f3 l\u00e9p\u00e9sek az influenza terjed\u00e9s\u00e9t is akad\u00e1lyozt\u00e1k - tette hozz\u00e1.\nA\u00a0koronav\u00edrus\u00a0l\u00e9g\u00fati v\u00edrus, t\u00f6bben v\u00e9lekednek \u00fagy, hogy az influenz\u00e1hoz hasonl\u00f3an szezon\u00e1lis jelleg\u0171v\u00e9 szel\u00edd\u00fcl a j\u00f6v\u0151ben, de erre nincs bizony\u00edt\u00e9k, \u00e9s azt sem tudni, mik\u00e9nt m\u00f3dosul, milyen form\u00e1ban \"marad vel\u00fcnk\" - mondta az orsz\u00e1gos tisztif\u0151orvos.\n\nMTI 2020. j\u00fanius 5.\n\n"}]