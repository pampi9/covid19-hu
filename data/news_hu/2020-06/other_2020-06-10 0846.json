[{"date": "2020-06-10 08:46", "url": "https://koronavirus.gov.hu/cikkek/szijjarto-megnyilik-magyar-horvat-hatar-pentektol", "h1": "Szijj\u00e1rt\u00f3: megny\u00edlik a magyar-horv\u00e1t hat\u00e1r is p\u00e9ntekt\u0151l", "body": "\n\u00dajra megny\u00edlhat a magyar \u00e9s a horv\u00e1t hat\u00e1r, \u00edgy m\u00e1r nem kell karant\u00e9nba vonulniuk azoknak, akik Horv\u00e1torsz\u00e1gba utaznak - jelentette be a k\u00fclgazdas\u00e1gi \u00e9s k\u00fcl\u00fcgyminiszter szerd\u00e1n k\u00f6z\u00f6ss\u00e9gi oldal\u00e1n.\n\n\nSzijj\u00e1rt\u00f3 P\u00e9ter vide\u00f3j\u00e1ban azt k\u00f6z\u00f6lte, hogy a horv\u00e1t \u00e9s a magyar minisztereln\u00f6k kedden telefonbesz\u00e9lget\u00e9st folytatott egyebek mellett a hat\u00e1rnyit\u00e1sr\u00f3l.\nElmondta: a sz\u00e1mok azt jelzik, hogy a k\u00f6z\u00e9p-eur\u00f3pai orsz\u00e1gok j\u00f3l v\u00e9dekeztek, siker\u00fclt kontroll alatt tartani a koronav\u00edrus terjed\u00e9s\u00e9t, ami lehet\u0151s\u00e9get teremt az \u00f3vatos nyit\u00e1sra.\n\"M\u00e1rpedig sz\u00e1munkra a magyar emberek \u00e9let\u00e9nek \u00e9s eg\u00e9szs\u00e9g\u00e9nek megv\u00e9d\u00e9se az els\u0151sz\u00e1m\u00fa szempont, ugyanakkor mivel a magyar emberek kifejezetten fegyelmezetten viselkedtek az elm\u00falt hetekben \u00e9s h\u00f3napokban a vil\u00e1gj\u00e1rv\u00e1ny magyarorsz\u00e1gi cs\u00facspontj\u00e1nak id\u0151szak\u00e1ban, lehet\u0151s\u00e9g\u00fcnk van arra, hogy a kor\u00e1bbi korl\u00e1toz\u00e1sokat feloldjuk\" - hangs\u00falyozta a miniszter.\nHozz\u00e1tette, m\u00e1r kor\u00e1bban megnyitott\u00e1k a hat\u00e1rt Ausztria, Szlov\u00e1kia, Csehorsz\u00e1g, Szlov\u00e9nia \u00e9s Szerbia fel\u00e9, \u00e9s egyik hat\u00e1rnyit\u00e1s sem okozott negat\u00edv fordulatot a v\u00edrus terjed\u00e9s\u00e9ben.\n\u00cdgy p\u00e9ntekt\u0151l a magyar \u00e9s a horv\u00e1t \u00e1llampolg\u00e1rok is korl\u00e1toz\u00e1sokt\u00f3l mentesen utazhatnak a k\u00e9t orsz\u00e1gba mind a h\u00e9t k\u00f6z\u00f6s hat\u00e1r\u00e1tkel\u0151helyen.\nSzijj\u00e1rt\u00f3 P\u00e9ter azt k\u00e9rte az emberekt\u0151l, hogy utaz\u00e1s el\u0151tt a helyi j\u00e1rv\u00e1ny\u00fcgyi int\u00e9zked\u00e9seket, illetve szab\u00e1lyokat minden esetben vegy\u00e9k figyelembe.\n\n\nMTI 2020. j\u00fanius 10.\n\n"}]