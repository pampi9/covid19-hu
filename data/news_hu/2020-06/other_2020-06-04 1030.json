[{"date": "2020-06-04 10:30", "url": "https://koronavirus.gov.hu/cikkek/domotor-csaba-augusztus-15-ig-lehet-majd-bekuldeni-az-uj-nemzeti-konzultacio-valaszait", "h1": "D\u00f6m\u00f6t\u00f6r Csaba: augusztus 15-ig lehet majd bek\u00fcldeni az \u00faj nemzeti konzult\u00e1ci\u00f3 v\u00e1laszait", "body": "\nAz \u00faj nemzeti konzult\u00e1ci\u00f3 v\u00e1laszait interneten kereszt\u00fcl vagy postai \u00faton augusztus 15-ig lehet majd bek\u00fcldeni - mondta a Minisztereln\u00f6ki Kabinetiroda parlamenti \u00e1llamtitk\u00e1ra cs\u00fct\u00f6rt\u00f6k\u00f6n az M1 aktu\u00e1lis csatorn\u00e1n.\n\n\nD\u00f6m\u00f6t\u00f6r Csaba kiemelte: a korm\u00e1ny eredm\u00e9nyesen lez\u00e1rta a j\u00e1rv\u00e1ny elleni v\u00e9dekez\u00e9s els\u0151 szakasz\u00e1t, viszont a szak\u00e9rt\u0151k arra h\u00edvj\u00e1k fel a figyelmet, hogy a j\u00e1rv\u00e1nynak j\u00f6het egy m\u00e1sodik hull\u00e1ma, \u00edgy elj\u00f6tt az ideje, hogy a korm\u00e1ny p\u00e1rbesz\u00e9det folytasson arr\u00f3l, mely int\u00e9zked\u00e9seket t\u00e1mogatj\u00e1k a magyarok.\nAz eg\u00e9szs\u00e9g\u00fcgyi szakv\u00e9lem\u00e9nyek alapj\u00e1n is azok a legjobb int\u00e9zked\u00e9sek, amelyeknek a legnagyobb a t\u00e1rsadalmi t\u00e1mogatotts\u00e1ga - jegyezte meg a politikus.\nA k\u00e9rd\u0151\u00edv t\u00f6bbek k\u00f6z\u00f6tt foglalkozik a j\u00e1rv\u00e1ny\u00fcgyi k\u00e9sz\u00fclts\u00e9g fenntart\u00e1s\u00e1val - tudatta, hozz\u00e1t\u00e9ve, ez egy aktu\u00e1lis felvet\u00e9s, hiszen a rendk\u00edv\u00fcli vesz\u00e9lyhelyzet felold\u00e1s\u00e1r\u00f3l j\u00faniusban szavaz az Orsz\u00e1ggy\u0171l\u00e9s. A v\u00e1rhat\u00f3 \u00fajabb hull\u00e1m ok\u00e1n a j\u00e1rv\u00e1ny\u00fcgyi k\u00e9sz\u00fclts\u00e9get fenn kell tartani, az operat\u00edv t\u00f6rzsnek \u00fcl\u00e9seznie kell, \u00e9s az eg\u00e9szs\u00e9g\u00fcgy felk\u00e9sz\u00fclt \u00e1llapotban kell, hogy maradjon - fogalmazott.\nD\u00f6m\u00f6t\u00f6r Csaba k\u00f6zl\u00e9se szerint a konzult\u00e1ci\u00f3 kit\u00e9r arra is, hogy az emberek mennyire \u00e9rtenek egyet az id\u0151sotthonok v\u00e9delm\u00e9nek er\u0151s\u00edt\u00e9s\u00e9ben, tov\u00e1bb\u00e1 a v\u00e9d\u0151felszerel\u00e9s-gy\u00e1rt\u00e1s magyarorsz\u00e1gi kapacit\u00e1sainak n\u00f6vel\u00e9s\u00e9nek k\u00e9rd\u00e9s\u00e9t is felveti a k\u00e9rd\u0151\u00edv. Ut\u00f3bbi kapcs\u00e1n megjegyezte, hogy \"\u00f3ri\u00e1si\" verseny indult el a v\u00e9d\u0151felszerel\u00e9sek\u00e9rt, \u00edgy jelenleg fontos k\u00e9rd\u00e9s, hogy Magyarorsz\u00e1g mit tud tenni az\u00e9rt, hogy ne legyen kiszolg\u00e1ltatott.\nA konzult\u00e1ci\u00f3 t\u00f6bb m\u00e1s gazdas\u00e1gi k\u00e9rd\u00e9st is tartalmaz, hiszen az ember\u00e9letek v\u00e9delme mellett a munkahelyteremt\u00e9s is fontos szempont - hangs\u00falyozta D\u00f6m\u00f6t\u00f6r Csaba.\n\nMTI 2020. j\u00fanius 4.\n\n"}]