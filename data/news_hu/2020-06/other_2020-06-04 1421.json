[{"date": "2020-06-04 14:21", "url": "https://koronavirus.gov.hu/cikkek/orszagos-tisztifoorvos-jarvany-nyugvopontra-erkezett", "h1": "Orsz\u00e1gos tisztif\u0151orvos: a j\u00e1rv\u00e1ny nyugv\u00f3pontra \u00e9rkezett", "body": "\nA j\u00e1rv\u00e1ny nyugv\u00f3pontra \u00e9rkezett, amit az is igazol, hogy nem t\u00f6rt\u00e9ntek jelent\u0151s v\u00e1ltoz\u00e1sok a j\u00e1rv\u00e1ny\u00fcgyi adatokban az elm\u00falt huszonn\u00e9gy \u00f3r\u00e1ban - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia besz\u00e1molt arr\u00f3l, hogy a j\u00e1rv\u00e1ny kezdete \u00f3ta igazoltan 3954-en fert\u0151z\u0151dtek meg a koronav\u00edrussal, a fert\u0151z\u00f6ttek sz\u00e1ma 24 \u00f3ra alatt 23-mal n\u0151tt, csaknem annyival, mint az elm\u00falt napokban. Hozz\u00e1tette, az elhunytak sz\u00e1ma 5-tel, 539-re n\u0151tt, 2205-en pedig meggy\u00f3gyultak. A gy\u00f3gyultak majdnem k\u00e9tszer annyian vannak, mint az akt\u00edv fert\u0151z\u00f6ttek, akikb\u0151l 1210-et tartanak nyilv\u00e1n.\nSz\u00f3lt arr\u00f3l is, hogy a vesz\u00e9lyhelyzet j\u00fanius 20-ai megsz\u0171n\u00e9s\u00e9vel egy id\u0151ben v\u00e1ltoznak az id\u0151sek \u00e9s a z\u00e1rt k\u00f6z\u00f6ss\u00e9gekben \u00e9l\u0151k \u00e9rdek\u00e9ben bevezetett int\u00e9zked\u00e9sek, \u00e9s r\u00e9szlegesen feloldj\u00e1k a l\u00e1togat\u00e1si tilalmat a szoci\u00e1lis int\u00e9zm\u00e9nyekben.\nEzzel kapcsolatban elmondta, \u00edgy lehet majd az id\u0151sotthonokban \u00e9s valamennyi, szoci\u00e1lis ell\u00e1t\u00e1st ny\u00fajt\u00f3 int\u00e9zm\u00e9nyben az ott lak\u00f3kat \u00e9s gondozottakat l\u00e1togatni, fenntartva a maxim\u00e1lis biztons\u00e1got. L\u00e1togat\u00f3ba csak eg\u00e9szs\u00e9ges csal\u00e1dtag mehet, de \u0151 is maszkban, \u00e9s a bej\u00e1ratn\u00e1l biztos\u00edtani kell neki a k\u00e9zfert\u0151tlen\u00edt\u00e9s lehet\u0151s\u00e9g\u00e9t. Ha egy szob\u00e1ban t\u00f6bb gondozott lakik, a helyis\u00e9gbe egyszerre csak egy l\u00e1togat\u00f3 mehet be.\nAz otthon falai k\u00f6z\u00f6tt vall\u00e1si esem\u00e9ny is megtarthat\u00f3 lesz a szoci\u00e1lis t\u00e1vols\u00e1g betart\u00e1s\u00e1val, illetve fodr\u00e1szt, pedik\u0171r\u00f6st is fogadhat a bent lak\u00f3.\nAz orsz\u00e1gos tisztif\u0151orvos elmondta azt is: ezekbe a szoci\u00e1lis int\u00e9zm\u00e9nyekbe \u00faj lak\u00f3 vagy k\u00f3rh\u00e1zb\u00f3l visszat\u00e9rt lak\u00f3 csak \u00fagy vehet\u0151 fel, ha n\u00e9gy napn\u00e1l nem r\u00e9gebbi laborat\u00f3riumi vizsg\u00e1lat igazolja, hogy nem fert\u0151z\u00f6tt. Ha valakit az int\u00e9zm\u00e9ny falai k\u00f6z\u00f6tt k\u00fcl\u00f6n\u00edtettek el koronav\u00edrus-fert\u0151z\u00e9s miatt, \u0151t tov\u00e1bbra sem lehet l\u00e1togatni - tette hozz\u00e1.\nM\u00fcller Cec\u00edlia egy\u00fattal megk\u00f6sz\u00f6nte a szoci\u00e1lis int\u00e9zm\u00e9nyekben dolgoz\u00f3k munk\u00e1j\u00e1t, akik - mint mondta - h\u00f3napokig h\u0151siesen helyt\u00e1lltak, \"messze munkak\u00f6ri k\u00f6teless\u00e9g\u00fck\u00f6n t\u00fal ny\u00fajtottak ell\u00e1t\u00e1st\".\n\n\n\nMTI 2020. j\u00fanius 4.\n\n"}]