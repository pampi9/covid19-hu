[{"date": "2020-06-19 12:46", "url": "https://koronavirus.gov.hu/cikkek/automatikusan-meghosszabbodnak-az-epitesi-engedelyek", "h1": "Automatikusan meghosszabbodnak az \u00e9p\u00edt\u00e9si enged\u00e9lyek", "body": "\nAutomatikusan meghosszabbodnak a vesz\u00e9lyhelyzet ideje alatt, illetve a vesz\u00e9lyhelyzet v\u00e9g\u00e9t\u0151l sz\u00e1m\u00edtott f\u00e9l \u00e9ven bel\u00fcl lej\u00e1r\u00f3 \u00e9p\u00edt\u00e9si enged\u00e9lyek - k\u00f6z\u00f6lte a Minisztereln\u00f6ks\u00e9g p\u00e9nteken az MTI-vel.\n\nAz Orsz\u00e1ggy\u0171l\u00e9s j\u00fanius 16-\u00e1n elfogadta a vesz\u00e9lyhelyzet megsz\u0171n\u00e9s\u00e9vel \u00f6sszef\u00fcgg\u0151 \u00e1tmeneti szab\u00e1lyokr\u00f3l sz\u00f3l\u00f3 t\u00f6rv\u00e9nyt, amely sz\u00e1mos, \u00e9p\u00edt\u00e9si tev\u00e9kenys\u00e9ggel kapcsolatos adminisztrat\u00edv enyh\u00edt\u00e9st r\u00f6gz\u00edt, ezzel is seg\u00edtve a szektor r\u00e9sztvev\u0151i, \u00edgy az \u00e9p\u00edt\u0151ipari beruh\u00e1z\u00f3k, \u00e9p\u00edt\u00e9si v\u00e1llalkoz\u00e1sok sz\u00e1m\u00e1ra az \u00fajraindul\u00e1st, megl\u00e9v\u0151 munkav\u00e1llal\u00f3ik megtart\u00e1s\u00e1t \u00e9s \u00faj munkahelyek teremt\u00e9s\u00e9t.\n\u00a0\u00a0\u00a0\u00a0Az \u00faj enyh\u00edt\u00e9sek c\u00e9lja, hogy a j\u00e1rv\u00e1nyhelyzet ideje alatt lelassult, esetleg abbamaradt beruh\u00e1z\u00e1sok a lehet\u0151 leggyorsabban, f\u00f6l\u00f6sleges adminisztr\u00e1ci\u00f3s terhek n\u00e9lk\u00fcl folytat\u00f3dhassanak, illetve \u00fajraindulhassanak - hangs\u00falyozta k\u00f6zlem\u00e9ny\u00e9ben a Minisztereln\u00f6ks\u00e9g.\n\u00a0\u00a0\u00a0\u00a0Azok az elvi \u00e9p\u00edt\u00e9si keretenged\u00e9lyek, valamint v\u00e9gleges \u00e9p\u00edt\u00e9si, telep\u00edt\u00e9si vagy bont\u00e1si enged\u00e9lyek, amelyeknek hat\u00e1lya a vesz\u00e9lyhelyzet kihirdet\u00e9s\u00e9nek \u00e9s a vesz\u00e9lyhelyzet megsz\u0171n\u00e9s\u00e9nek napja k\u00f6z\u00f6tti id\u0151ben j\u00e1rt le, k\u00fcl\u00f6n erre ir\u00e1nyul\u00f3 k\u00e9relem n\u00e9lk\u00fcl is, automatikusan meghosszabbodnak a vesz\u00e9lyhelyzet megsz\u0171n\u00e9s\u00e9nek napj\u00e1t\u00f3l sz\u00e1m\u00edtott egy \u00e9vvel, azaz 2021. j\u00fanius 18-ig.\n\u00a0\u00a0\u00a0\u00a0Azok az enged\u00e9lyek, amelynek hat\u00e1lya a vesz\u00e9lyhelyzet megsz\u0171n\u00e9s\u00e9nek napj\u00e1t k\u00f6vet\u0151 180 napon bel\u00fcl j\u00e1r le, az enged\u00e9ly hat\u00e1ly\u00e1nak lej\u00e1rt\u00e1t\u00f3l sz\u00e1m\u00edtott egy \u00e9vvel hosszabbodnak meg.\n\u00a0\u00a0\u00a0\u00a0A k\u00f6zlem\u00e9ny szerint hasonl\u00f3 enyh\u00edt\u00e9sek vonatkoznak az egyes \u00f6r\u00f6ks\u00e9gv\u00e9delmi t\u00e1rgy\u00fa hat\u00f3s\u00e1gi enged\u00e9lyekre is. \u00cdgy azok a r\u00e9g\u00e9szeti felt\u00e1r\u00e1si vagy \u00f6r\u00f6ks\u00e9gv\u00e9delmi enged\u00e9lyek, amelynek hat\u00e1lya a vesz\u00e9lyhelyzet kihirdet\u00e9s\u00e9nek \u00e9s a vesz\u00e9lyhelyzet megsz\u0171n\u00e9s\u00e9nek napja k\u00f6z\u00f6tti id\u0151ben j\u00e1rt le, k\u00fcl\u00f6n k\u00e9relem n\u00e9lk\u00fcl is meghosszabbodnak a vesz\u00e9lyhelyzet megsz\u0171n\u00e9s\u00e9nek napj\u00e1t\u00f3l sz\u00e1m\u00edtott tov\u00e1bbi 365 nappal.\n\u00a0\u00a0\u00a0\u00a0Azok az enged\u00e9lyek, amelynek hat\u00e1lya a vesz\u00e9lyhelyzet megsz\u0171n\u00e9s\u00e9nek napj\u00e1t k\u00f6vet\u0151 180 napon bel\u00fcl j\u00e1r le, az enged\u00e9ly hat\u00e1ly\u00e1nak lej\u00e1rt\u00e1t\u00f3l sz\u00e1m\u00edtott tov\u00e1bbi egy \u00e9vvel automatikusan meghosszabbodnak.\n\u00a0\u00a0\u00a0\u00a0Ugyanez a v\u00e1ltoz\u00e1s \u00e9rv\u00e9nyes a vas\u00fati t\u00f6rv\u00e9ny \u00e9s a villamos energi\u00e1r\u00f3l sz\u00f3l\u00f3 t\u00f6rv\u00e9ny alapj\u00e1n kiadott \u00e9p\u00edt\u00e9si enged\u00e9lyekre is.\n\u00a0\u00a0\u00a0\u00a0Az \u00e9rv\u00e9nyess\u00e9g automatikus kitol\u00f3d\u00e1s\u00e1t\u00f3l f\u00fcggetlen\u00fcl a k\u00e9s\u0151bbiekben az \u00fcgyf\u00e9l is k\u00e9relmezheti az enged\u00e9ly tov\u00e1bbi meghosszabb\u00edt\u00e1s\u00e1t, ha erre a vesz\u00e9lyhelyzet el\u0151tt megszokott m\u00f3don jogszab\u00e1ly szerinti lehet\u0151s\u00e9ge van.\n\nMTI 2020. j\u00fanius 19.\n\n"}]