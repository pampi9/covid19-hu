[{"date": "2020-06-27 11:27", "url": "https://koronavirus.gov.hu/cikkek/itm-meg-kell-vedeni-vallalatokat-az-ellenseges-kulfoldi-felvasarlastol", "h1": "ITM: meg kell v\u00e9deni a v\u00e1llalatokat az ellens\u00e9ges k\u00fclf\u00f6ldi felv\u00e1s\u00e1rl\u00e1st\u00f3l", "body": "\nMeg kell v\u00e9deni a magyar v\u00e1llalatokat az ellens\u00e9ges c\u00e9l\u00fa k\u00fclf\u00f6ldi felv\u00e1s\u00e1rl\u00e1st\u00f3l, a korm\u00e1ny t\u00f6bbek k\u00f6z\u00f6tt ehhez is felhatalmaz\u00e1st k\u00e9r a most indult nemzeti konzult\u00e1ci\u00f3n - hangs\u00falyozta Schanda Tam\u00e1s, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) parlamenti \u00e9s strat\u00e9giai \u00e1llamtitk\u00e1ra szombaton sajt\u00f3t\u00e1j\u00e9koztat\u00f3n, Budapesten.\n\n\nKifejtette, a koronav\u00edrus-j\u00e1rv\u00e1ny eg\u00e9sz Eur\u00f3p\u00e1ban komoly gazdas\u00e1gi k\u00e1rokat okozott, ezt a helyzetet haszn\u00e1lj\u00e1k ki a nemzetk\u00f6zi spekul\u00e1nsok, akik ilyenkor strat\u00e9giai jelent\u0151s\u00e9g\u0171 v\u00e1llalatokat akarnak \u00e1ron alul megszerezni, ez a vesz\u00e9ly Magyarorsz\u00e1got is fenyegeti.\n\u00a0\u00a0\u00a0\u00a0Hozz\u00e1tette, a magyar gazdas\u00e1g eddig is az\u00e9rt tudott meger\u0151s\u00f6dni, mert a korm\u00e1ny gazdas\u00e1gpolitik\u00e1j\u00e1ban k\u00f6vetkezetesen \u00e9rv\u00e9nyes\u00edtette a nemzeti \u00e9rdekeket, visszaszerezte a gazdas\u00e1gi szuverenit\u00e1st, \u00edgy a baloldal \u00e1ltal elherd\u00e1lt, a k\u00fclf\u00f6ldiek kez\u00e9re j\u00e1tszott strat\u00e9giai v\u00e1llalatokat, \u00e9s megv\u00e9dte a magyar v\u00e1llalatok \u00e9rdekeit.\n\u00a0\u00a0\u00a0\u00a0Schanda Tam\u00e1s elmondta, hogy a baloldali korm\u00e1nyz\u00e1s ezzel ellent\u00e9tes politik\u00e1t folytatott, a nemzetstrat\u00e9giailag kiemelt v\u00e1llalatok t\u00f6bb mint k\u00e9tharmad\u00e1t k\u00fclf\u00f6ldiek k\u00e9z\u00e9re j\u00e1tszott\u00e1k, az energiaszektort, a nagy \u00e1llami c\u00e9geket, bankokat, k\u00f6zm\u0171v\u00e1llalatokat. P\u00e9ld\u00e1ul emiatt is emelhett\u00e9k az egekbe a rezsit, \u00edgy a magyar emberek \u00e1ltal befizetett rezsi nagy r\u00e9sze k\u00fclf\u00f6ldre ker\u00fclt extraprofitk\u00e9nt - mondta.\n\u00a0\u00a0\u00a0\u00a0Az ITM \u00e1llamtitk\u00e1ra \u00fagy fogalmazott, nem szabad hagyni, hogy ez \u00fajra megt\u00f6rt\u00e9njen. Nem lehet megengedni hogy a v\u00e1ls\u00e1got kihaszn\u00e1lva k\u00fclf\u00f6ldi c\u00e9gek, rossz sz\u00e1nd\u00e9kkal szerezzenek tulajdont ezekben a magyar v\u00e1llalatokban.\n\u00a0\u00a0\u00a0\u00a0Ez nem csak gazdas\u00e1gi, de szuverenit\u00e1si k\u00e9rd\u00e9s is, ha spekul\u00e1nsok kez\u00e9re jutnak a v\u00e1llalatok, akkor nem Magyarorsz\u00e1g, a magyar emberek \u00e9rdeke lesz a fontos, hanem az azonnali, g\u00e1tl\u00e1stalan profitszerz\u00e9s. Az ellens\u00e9ges c\u00e9l\u00fa k\u00fclf\u00f6ldi felv\u00e1s\u00e1rl\u00e1s vesz\u00e9ly a magyar emberek munkahely\u00e9re, a magyar v\u00e1llalatokra \u00e9s a magyar gazdas\u00e1gra - jelentette ki.\n\u00a0\u00a0\u00a0\u00a0Ugyanakkor vannak a k\u00fclf\u00f6ldiek k\u00f6z\u00f6tt is j\u00f3 tulajdonosok, olyanok, akik partnerk\u00e9nt tekintenek Magyarorsz\u00e1gra, felel\u0151sen m\u0171k\u00f6dtetik a c\u00e9geket. Tiltani term\u00e9szetesen nem lehet, \u00e9s nem is akarja a korm\u00e1ny, hogy esetenk\u00e9nt r\u00e9szt szerezzenek k\u00fclf\u00f6ldiek magyar v\u00e1llalkoz\u00e1sokban - tette hozz\u00e1.\n\u00a0\u00a0\u00a0\u00a0Kit\u00e9rt arra, hogy a baloldal most sem a magyar \u00e9rdekeket v\u00e9di, ami abb\u00f3l is l\u00e1tszik, hogy t\u00e1madj\u00e1k a nemzeti konzult\u00e1ci\u00f3t, t\u00f6rv\u00e9nytelen\u00fcl begy\u0171jtik, megsemmis\u00edtik a k\u00e9rd\u0151\u00edveket. Teszik ezt az\u00e9rt, mert a baloldal meg akarja akad\u00e1lyozni, hogy az emberek elmondhass\u00e1k a v\u00e9lem\u00e9ny\u00fcket, t\u00f6bbek k\u00f6z\u00f6tt ebben a magyar v\u00e1llalatok v\u00e9delm\u00e9r\u0151l sz\u00f3l\u00f3 fontos k\u00e9rd\u00e9sben - tette hozz\u00e1.\n\n\nMTI 2020. j\u00fanius 27.\n\n"}]