[{"date": "2020-06-08 13:02", "url": "https://koronavirus.gov.hu/cikkek/orszagos-tisztifoorvos-jarvany-elso-hullamanak-vegen-jar-az-orszag", "h1": "Orsz\u00e1gos tisztif\u0151orvos: a j\u00e1rv\u00e1ny els\u0151 hull\u00e1m\u00e1nak v\u00e9g\u00e9n j\u00e1r az orsz\u00e1g", "body": "\nA koronav\u00edrus-j\u00e1rv\u00e1ny els\u0151 hull\u00e1m\u00e1nak v\u00e9g\u00e9n j\u00e1r Magyarorsz\u00e1g - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs h\u00e9tf\u0151i online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia k\u00f6z\u00f6lte: vas\u00e1rnap csak hat \u00faj koronav\u00edrusos megbeteged\u00e9st regisztr\u00e1ltak, jelent\u0151sen cs\u00f6kken a fert\u0151z\u00f6ttek sz\u00e1ma, a gy\u00f3gyultak pedig m\u00e1r k\u00e9tszer annyian vannak, mint az akt\u00edv fert\u0151z\u00f6ttek.\n1182 embert tartanak nyilv\u00e1n akt\u00edv fert\u0151z\u00f6ttk\u00e9nt, m\u00edg a gy\u00f3gyultak sz\u00e1ma 2248-ra emelkedett - mondta.\nA vas\u00e1rnap meghalt k\u00e9t id\u0151s emberrel 548-ra n\u0151tt az elhunytak sz\u00e1ma, jelenleg 385 beteget kezelnek k\u00f3rh\u00e1zban, k\u00f6z\u00fcl\u00fck 21-et kell l\u00e9legeztetni.\nA szakember az adatokat r\u00e9szletezve elmondta, az \u00f6sszes igazolt fert\u0151z\u00f6tt 58 sz\u00e1zal\u00e9ka n\u0151, ez az ar\u00e1ny t\u00fckr\u00f6zi a demogr\u00e1fiai adatokat.\nAz eddig igazolt 4014 fert\u0151z\u00f6tt negyede a 65-79 \u00e9ves koroszt\u00e1lyb\u00f3l ker\u00fclt ki (1011-en), h\u00fasz sz\u00e1zal\u00e9kuk 80 \u00e9v feletti volt, m\u00edg 20 \u00e9v alattiak k\u00f6z\u00f6tt eddig 88 igazolt pozit\u00edv esetet regisztr\u00e1ltak, m\u00edg 15 \u00e9vesn\u00e9l fiatalabbakn\u00e1l 33-at.\nM\u00fcller Cec\u00edlia ismertette: 100 ezer lakosra 41 meger\u0151s\u00edtett eset \u00e9s \u00f6t elhunyt jut. Tov\u00e1bbra is Budapest a leg\u00e9rintettebb, hiszen 100 ezer lakosra a f\u0151v\u00e1rosban 108, Zal\u00e1ban 96, Kom\u00e1rom megy\u00e9ben 94, Fej\u00e9rben 89, Pest megy\u00e9ben 45 megbeteged\u00e9s jut. A legalacsonyabb ar\u00e1ny B\u00e9k\u00e9s megy\u00e9ben van, ott mind\u00f6ssze h\u00e1rman betegedtek meg.\nAz orsz\u00e1gos tisztif\u0151orvos a j\u00e1rv\u00e1nyg\u00f6rb\u00e9r\u0151l sz\u00f3lva elmondta, Magyarorsz\u00e1gon az \u00e9v 10. het\u00e9ben igazolt\u00e1k az els\u0151 fert\u0151z\u00f6ttet \u00e9s a 23. h\u00e9tig fokozatosan emelkedett az igazolt pozit\u00edv esetek sz\u00e1ma. A 15. h\u00e9ten volt a legt\u00f6bb regisztr\u00e1lt beteg (712), majd att\u00f3l kezdve cs\u00f6kkent a sz\u00e1muk. Az elhunytak sz\u00e1m\u00e1nak eset\u00e9ben hasonl\u00f3 \u00edvet mutat a g\u00f6rbe, id\u0151beli cs\u00fasz\u00e1ssal.\nAz els\u0151 hal\u00e1leset a 11. h\u00e9ten k\u00f6vetkezett be, a legt\u00f6bben a 16. h\u00e9ten haltak bele a koronav\u00edrus-fert\u0151z\u00e9s sz\u00f6v\u0151dm\u00e9nyeibe - mondta.\nM\u00fcller Cec\u00edlia k\u00e9rd\u00e9sre v\u00e1laszolva besz\u00e1molt arr\u00f3l is, hogy az Orsz\u00e1gos V\u00e9rell\u00e1t\u00f3 Szolg\u00e1lat legfrissebb jelent\u00e9se szerint a j\u00e1rv\u00e1ny idej\u00e9n nem volt fennakad\u00e1s a v\u00e9rell\u00e1t\u00e1sban, semmilyen beavatkoz\u00e1s, m\u0171t\u00e9t nem maradt el v\u00e9rhi\u00e1ny miatt.\n\nMTI 2020. j\u00fanius 8.\n\n"}]