[{"date": "2020-06-17 08:47", "url": "https://koronavirus.gov.hu/cikkek/egy-fovel-emelkedett-beazonositott-fertozottek-szama-es-elhunyt-ket-idos-kronikus-beteg", "h1": "Egy f\u0151vel emelkedett a beazonos\u00edtott fert\u0151z\u00f6ttek sz\u00e1ma \u00e9s elhunyt k\u00e9t id\u0151s, kr\u00f3nikus beteg", "body": "\nIsm\u00e9t csak egy\u00a0\u00fajabb magyar \u00e1llampolg\u00e1rn\u00e1l mutatt\u00e1k ki az \u00faj koronav\u00edrus-fert\u0151z\u00e9st (COVID-19), ezzel 4078 f\u0151re n\u0151tt a haz\u00e1nkban beazonos\u00edtott fert\u0151z\u00f6ttek sz\u00e1ma. Elhunyt k\u00e9t id\u0151s, kr\u00f3nikus beteg. Ezzel 567 f\u0151re emelkedett az elhunytak sz\u00e1ma, 2547-en pedig m\u00e1r meggy\u00f3gyultak. Az akt\u00edv fert\u0151z\u00f6ttek sz\u00e1ma 964 f\u0151. Az akt\u00edv fert\u0151z\u00f6ttek 39%-a, az elhunytak 60%-a, a gy\u00f3gyultak 48 %-a budapesti.\u00a0\u00a0210 koronav\u00edrusos beteget \u00e1polnak k\u00f3rh\u00e1zban, k\u00f6z\u00fcl\u00fck 16-an vannak l\u00e9legeztet\u0151g\u00e9pen.\u00a0\n\nA parlament kedden elfogadta a vesz\u00e9lyhelyzet megsz\u00fcntet\u00e9s\u00e9r\u0151l sz\u00f3l\u00f3 t\u00f6rv\u00e9nyt, \u00e9s felhatalmazta a korm\u00e1nyt a k\u00fcl\u00f6nleges jogrend megsz\u00fcntet\u00e9s\u00e9re. Az Orsz\u00e1ggy\u0171l\u00e9s emellett megteremtette a j\u00e1rv\u00e1ny\u00fcgyi k\u00e9sz\u00fclts\u00e9g fenntart\u00e1s\u00e1hoz sz\u00fcks\u00e9ges jogszab\u00e1lyi h\u00e1tteret, eszerint a korm\u00e1ny eg\u00e9szs\u00e9g\u00fcgyi v\u00e1ls\u00e1ghelyzetet rendelhet el, amely j\u00e1rv\u00e1ny\u00fcgyi k\u00e9sz\u00fclts\u00e9gnek min\u0151s\u00fcl.\u00a0 A korm\u00e1ny mai \u00fcl\u00e9s\u00e9n t\u00e1rgyalja a vesz\u00e9lyhelyzet megsz\u00fcntet\u00e9s\u00e9vel kapcsolatos \u00e9s a v\u00e9dekez\u00e9s fenntart\u00e1s\u00e1hoz sz\u00fcks\u00e9ges tov\u00e1bbi l\u00e9p\u00e9seket.\nA vesz\u00e9lyhelyzet megsz\u00fcntet\u00e9s\u00e9t az teszi lehet\u0151v\u00e9, hogy sikeres volt a v\u00e9dekez\u00e9s els\u0151 szakasza. Az id\u0151ben meghozott int\u00e9zked\u00e9seknek \u00e9s a lakoss\u00e1g egy\u00fcttm\u0171k\u00f6d\u00e9s\u00e9nek k\u00f6sz\u00f6nhet\u0151en sok m\u00e1s orsz\u00e1ggal ellent\u00e9tben el tudtuk ker\u00fclni a t\u00f6meges megbeteged\u00e9seket \u00e9s a t\u00f6bb ezres hal\u00e1leseteket.\u00a0 Fokozatosan cs\u00f6kken az \u00faj \u00e9s az akt\u00edv fert\u0151z\u00f6ttek sz\u00e1ma, ugyanakkor a j\u00e1rv\u00e1ny\u00fcgyi k\u00e9sz\u00fclts\u00e9g fenntart\u00e1s\u00e1ra sz\u00fcks\u00e9g van, hiszen a pand\u00e9mia (vil\u00e1gj\u00e1rv\u00e1ny) jelenleg is tart, a koronav\u00edrus tov\u00e1bbra is itt van \u00e9s fert\u0151z. A j\u00e1rv\u00e1ny alakul\u00e1s\u00e1t ez\u00e9rt tov\u00e1bbra is kiemelten figyelemmel k\u00f6veti a korm\u00e1ny, a j\u00e1rv\u00e1ny\u00fcgyi hat\u00f3s\u00e1g, tov\u00e1bbra is m\u0171k\u00f6dik az Operat\u00edv T\u00f6rzs, \u00e9s ha valahol fel\u00fcti a fej\u00e9t a fert\u0151z\u00e9s, akkor elrendeli a j\u00e1rv\u00e1ny\u00fcgyi bevet\u00e9si egys\u00e9g beavatkoz\u00e1s\u00e1t.\nA koronav\u00edrus-j\u00e1rv\u00e1ny eddigi magyarorsz\u00e1gi lefoly\u00e1s\u00e1r\u00f3l r\u00e9szletes \u00f6sszefoglal\u00f3 elemz\u00e9st adunk az Operat\u00edv T\u00f6rzs 11 \u00f3rakor kezd\u0151d\u0151 sajt\u00f3t\u00e1j\u00e9koztat\u00f3j\u00e1n.\n\n"}]