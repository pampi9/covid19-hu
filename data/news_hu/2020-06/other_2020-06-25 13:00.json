[{"date": "2020-06-25 13:00", "url": "https://koronavirus.gov.hu/cikkek/palkovics-jelentos-forrasok-jutnak-munkahelyek-megorzesere-es-teremtesere", "h1": "Palkovics: jelent\u0151s forr\u00e1sok jutnak a munkahelyek meg\u0151rz\u00e9s\u00e9re \u00e9s teremt\u00e9s\u00e9re", "body": "\nA munkahelymeg\u0151rz\u00e9st az id\u00e9n 380 milli\u00e1rd forinttal, m\u00edg a munkahelyteremt\u00e9st 2020 \u00e9s 2022 k\u00f6z\u00f6tt 804 milli\u00e1rd forinttal t\u00e1mogatj\u00e1k a gazdas\u00e1gi akci\u00f3terven bel\u00fcl - k\u00f6z\u00f6lte Palkovics L\u00e1szl\u00f3 innov\u00e1ci\u00f3s \u00e9s technol\u00f3giai miniszter a C\u00e9gvezet\u0151k Cs\u00facstal\u00e1lkoz\u00f3ja - 2020 c\u00edm\u0171 online videokonferenci\u00e1n.\n\nA miniszter el\u0151ad\u00e1s\u00e1ban ismertette, hogy \u00e1prilisban elind\u00edtott\u00e1k az akci\u00f3terv m\u00e1sodik f\u00e1zis\u00e1t, amelyben az azonnali \u00e9s k\u00f6z\u00e9pt\u00e1v\u00fa, 2022 v\u00e9g\u00e9ig tart\u00f3 int\u00e9zked\u00e9sek c\u00e9lja, hogy ugyanannyi munkahelyet teremtsenek, mint amennyit a v\u00edrus elpuszt\u00edt.\nAz akci\u00f3tervben \u00f6t f\u0151 ter\u00fcletet hat\u00e1roztak meg, amelyen a meghozott int\u00e9zked\u00e9sek \u00e9rt\u00e9ke meghaladja a 9200 milli\u00e1rd forintot 2020 \u00e9s 2022 k\u00f6z\u00f6tt. A munkahelyek meg\u0151rz\u00e9se \u00e9s teremt\u00e9se mellett a kiemelt \u00e1gazatok (turizmus, film- \u00e9s diz\u00e1jnipar, eg\u00e9szs\u00e9gipar, \u00e9lelmiszeripar \u00e9s mez\u0151gazdas\u00e1g, \u00e9p\u00edt\u0151ipar, k\u00f6zleked\u00e9s \u00e9s logisztika) meger\u0151s\u00edt\u00e9se sor\u00e1n 2564 milli\u00e1rd forintnyi beruh\u00e1z\u00e1st \u00e9s fejleszt\u00e9st val\u00f3s\u00edtanak meg, a v\u00e1llalkoz\u00e1sok sz\u00e1m\u00e1ra 2416 milli\u00e1rd forintnyi kedvezm\u00e9nyes hitel- \u00e9s t\u0151keforr\u00e1st teremtenek, a csal\u00e1dok \u00e9s nyugd\u00edjasok v\u00e9delm\u00e9re pedig 235 milli\u00e1rd forintot ford\u00edtanak 2020 \u00e9s 2022 k\u00f6z\u00f6tt - mondta.\nA miniszter hangs\u00falyozta, hogy a munkahelyek meg\u0151rz\u00e9s\u00e9t a foglalkoztat\u00e1s k\u00f6lts\u00e9geinek t\u00e1mogat\u00e1s\u00e1val, a munkaszervez\u00e9s rugalmasabb\u00e1 t\u00e9tel\u00e9vel, a v\u00e1llalkoz\u00e1sok t\u00e1j\u00e9koztat\u00e1s\u00e1val, valamint ad\u00f3k\u00f6nny\u00edt\u00e9sekkel \u00e9s adminisztr\u00e1ci\u00f3s egyszer\u0171s\u00edt\u00e9sekkel seg\u00edtik. A munkahelyteremt\u00e9sben nagy szerepe van a k\u00e9pz\u00e9si \u00e9s beruh\u00e1z\u00e1si t\u00e1mogat\u00e1soknak, illetve az infrastruktur\u00e1lis fejleszt\u00e9sek mellett a kutat\u00e1s-fejleszt\u00e9si \u00e9s innov\u00e1ci\u00f3s programok elind\u00edt\u00e1s\u00e1nak.\nA koronav\u00edrussal kapcsolatos int\u00e9zked\u00e9sek kezdetekor a regisztr\u00e1lt \u00e1ll\u00e1skeres\u0151k sz\u00e1ma 281 ezer volt. Sz\u00e1muk 376 ezret tett ki a\u00a0\u00a0h\u00e9ten, amikor m\u00e1r t\u00f6bben ker\u00fcltek ki a regisztr\u00e1lt munkan\u00e9lk\u00fcliek k\u00f6z\u00fcl, mint amennyit frissen nyilv\u00e1ntart\u00e1sba vettek - mutatott r\u00e1.\nPalkovics L\u00e1szl\u00f3 szerint a gazdas\u00e1gv\u00e9delmi akci\u00f3terv l\u00e1that\u00f3an j\u00f3l szolg\u00e1lja a koronav\u00edrus-v\u00e1ls\u00e1ggal legjobban \u00e9rintettek megseg\u00edt\u00e9s\u00e9t: a Di\u00e1khitel plusz a fiatalokat, a munkahelyv\u00e9delmi b\u00e9rt\u00e1mogat\u00e1s a munkav\u00e1llal\u00f3kat. A b\u00e9rt\u00e1mogat\u00e1sra k\u00e9relmet beny\u00fajt\u00f3 v\u00e1llalatok sz\u00e1ma meghaladta a 12 ezret \u00e9s mintegy 180 ezer munkav\u00e1llal\u00f3t \u00e9rint.\nAz eddigi \u00e9s tervezett int\u00e9zked\u00e9seknek k\u00f6sz\u00f6nhet\u0151en mintegy 1,2 milli\u00f3 ember r\u00e9szes\u00fclhet munkaer\u0151piaci vagy k\u00e9pz\u00e9si t\u00e1mogat\u00e1sban, az alapoz\u00f3 informatikai k\u00e9pz\u00e9sre jelentkez\u0151k sz\u00e1ma meghaladja a 60 ezret, a Di\u00e1khitel plusz konstrukci\u00f3 keret\u00e9ben pedig k\u00f6zel 14 500-an ig\u00e9nyeltek hitelt. A t\u00e1mogat\u00e1si programokkal t\u00f6bb mint 469 ezer \u00e1ll\u00e1shelyet v\u00e9denek meg, 73 800 \u00faj munkahely l\u00e9trehoz\u00e1s\u00e1t t\u00e1mogatj\u00e1k r\u00f6vid t\u00e1von - ismertette.\nKiemelte, hogy a munkav\u00e1llal\u00f3kat a nyolchetes ingyenes digitaliz\u00e1ci\u00f3s e-learning k\u00e9pz\u00e9st biztos\u00edt\u00f3 \u00dajratervez\u00e9s program, m\u00edg a c\u00e9geket a V\u00e1llalkoz\u00f3i Inform\u00e1ci\u00f3s Port\u00e1l (VALI) seg\u00edti.\nEml\u00edt\u00e9st tett m\u00e9g a mikro-, kis- \u00e9s k\u00f6zepes v\u00e1llalatok (kkv) modern \u00fczleti \u00e9s termel\u00e9si kih\u00edv\u00e1sokhoz val\u00f3 alkalmazkod\u00e1s\u00e1t seg\u00edt\u0151 fejleszt\u00e9seket t\u00e1mogat\u00f3 Magyar, high-tech, z\u00f6ld elnevez\u00e9s\u0171 p\u00e1ly\u00e1zati t\u00e1mogat\u00e1s\u00e1r\u00f3l, amelynek keret\u00f6sszeg\u00e9t 100 milli\u00e1rd forintra emelt\u00e9k.\nA versenyk\u00e9pess\u00e9g-n\u00f6vel\u0151 programban a t\u00e1mogat\u00e1sokat ig\u00e9nybe vev\u0151 806 v\u00e1llalat k\u00f6telezetts\u00e9get v\u00e1llalt arra, hogy 377 milli\u00e1rd forintnyi beruh\u00e1z\u00e1st hajt v\u00e9gre a k\u00f6vetkez\u0151 h\u00f3napokban, ezzel 143 ezer 618 munkahelyet v\u00e9denek meg, ehhez a korm\u00e1ny 169 milli\u00e1rd forint t\u00e1mogat\u00e1ssal j\u00e1rul hozz\u00e1 - tette hozz\u00e1.\n\n\n\nMTI 2020. j\u00fanius 25.\n\n"}]