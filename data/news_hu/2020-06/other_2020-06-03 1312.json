[{"date": "2020-06-03 13:12", "url": "https://koronavirus.gov.hu/cikkek/orszagos-tisztifoorvos-kedvezo-tendencia-lathato-az-idosotthonokban", "h1": "Orsz\u00e1gos tisztif\u0151orvos: kedvez\u0151 tendencia l\u00e1that\u00f3 az id\u0151sotthonokban", "body": "\nKedvez\u0151 tendencia l\u00e1that\u00f3 az id\u0151sek otthonaiban, nem n\u0151tt a fert\u0151z\u00e9ssel \u00e9rintett int\u00e9zm\u00e9nyek sz\u00e1ma - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia a legfrissebb j\u00e1rv\u00e1ny\u00fcgyi adatokat ismertetve elmondta: az elm\u00falt 24 \u00f3r\u00e1ban 10 \u00fajabb esetet regisztr\u00e1ltak, k\u00e9t ember halt meg. Az akt\u00edv fert\u0151z\u00f6ttek sz\u00e1ma 1207, 414 beteget \u00e1polnak k\u00f3rh\u00e1zban, k\u00f6z\u00fcl\u00fck 24-en vannak l\u00e9legeztet\u0151g\u00e9pen. \u00a0\u00a0\u00a0\u00a0\nHozz\u00e1tette: jelenleg is 33 int\u00e9zm\u00e9nyben vannak fert\u0151z\u00f6ttek, a betegek \u00e9s az \u00e1pol\u00f3k gy\u00f3gyulnak, ut\u00f3bbiak ism\u00e9t munk\u00e1ba tudnak \u00e1llni. A 33 otthonban \u00e9l\u0151 5991 gondozott k\u00f6z\u00f6tt 899 pozit\u00edv esetet tal\u00e1ltak, 468-an m\u00e1r meggy\u00f3gyultak. \u00a0\u00a0\u00a0\nAzt mondta, a koronav\u00edrus-fert\u0151z\u00e9s miatt lez\u00e1rt k\u00f3rh\u00e1zi oszt\u00e1lyok felszabadul\u00e1s\u00e1val folyamatosan b\u0151v\u00fcl a nem koronav\u00edrusos betegek eg\u00e9szs\u00e9g\u00fcgyi ell\u00e1t\u00e1sa. \u00a0\u00a0\u00a0\u00a0\nAz orsz\u00e1gos tisztif\u0151orvos fontosnak nevezte, hogy a fels\u0151oktat\u00e1si vizsg\u00e1kn\u00e1l a teremben egyszerre csak a vizsg\u00e1ztat\u00f3 \u00e9s legfeljebb k\u00e9t di\u00e1k tart\u00f3zkodjon. Mindegyik\u00fck sz\u00e1m\u00e1ra aj\u00e1nlott, de nem k\u00f6telez\u0151 a maszk visel\u00e9se - mondta. A vizsg\u00e1z\u00f3kt\u00f3l azt k\u00e9rte, vigyenek saj\u00e1t eszk\u00f6z\u00f6ket magukkal, ha lehets\u00e9ges tarts\u00e1k nyitva a terem ablak\u00e1t. A k\u00f6z\u00f6s vizsg\u00e1kon is gondoskodni kell a megfelel\u0151 t\u00e1vols\u00e1gtart\u00e1s biztos\u00edt\u00e1s\u00e1r\u00f3l - emelte ki, \u00e9s a vizsg\u00e1z\u00f3kat is arra k\u00e9rte, hogy ne ver\u0151djenek \u00f6ssze nagyobb csoportokba. \u00a0\u00a0\u00a0\u00a0\nM\u00fcller Cec\u00edlia hangs\u00falyozta: \"a v\u00edrus itt van vel\u00fcnk\", tov\u00e1bbra is vil\u00e1gj\u00e1rv\u00e1nyr\u00f3l besz\u00e9l\u00fcnk. A keddi adatok szerint a vil\u00e1gban mintegy 6 milli\u00f3 400 ezer fert\u0151z\u00f6ttet tartanak nyilv\u00e1n \u00e9s naponta k\u00f6zel sz\u00e1zezer f\u0151vel emelkedik a sz\u00e1muk, a hal\u00e1loz\u00e1sok pedig meghaladj\u00e1k a 38 ezret. K\u00f6z\u00f6lte Eur\u00f3p\u00e1ban t\u00f6bb mint k\u00e9tmilli\u00f3 fert\u0151z\u00f6ttet regisztr\u00e1ltak keddig, az Egyes\u00fclt \u00c1llamokban pedig 1 milli\u00f3 860 ezret. \u00daj esetekkel legink\u00e1bb az Egyes\u00fclt \u00c1llamok \u00e9rintett, ahol 22 ezer \u00faj fert\u0151z\u00f6ttet tartanak nyilv\u00e1n, ezt k\u00f6veti Braz\u00edlia (14,5 ezer), Oroszorsz\u00e1g (9 ezer), India (8 ezer) \u00e9s Peru (5,5 ezer). \u00a0\u00a0\u00a0\u00a0\nK\u00e9rd\u00e9sre v\u00e1laszolva M\u00fcller Cec\u00edlia elmondta: 102 \u00e9ves volt az a legid\u0151sebb beteg, aki gy\u00f3gyultan t\u00e1vozott a D\u00e9l-pesti Centrumk\u00f3rh\u00e1zb\u00f3l. \u00a0\u00a0\u00a0\u00a0\nArr\u00f3l is besz\u00e9lt: a legt\u00f6bb szakv\u00e9lem\u00e9ny val\u00f3sz\u00edn\u0171s\u00edti, hogy a koronav\u00edrus k\u00f6zt\u00fcnk marad, \u00e9s a t\u00e9li szezonban az influenzav\u00edrus mellett t\u00f6bbletmegbeteged\u00e9st produk\u00e1l. Ezt azonban a tapasztalatok alapj\u00e1n felk\u00e9sz\u00fclten v\u00e1rj\u00e1k m\u00e1r a szakemberek, a magyar eg\u00e9szs\u00e9g\u00fcgy t\u00f6bb forgat\u00f3k\u00f6nyvvel is k\u00e9sz\u00fcl. \u00a0\u00a0\u00a0\u00a0\nM\u00fcller Cec\u00edlia meger\u0151s\u00edtette: a karant\u00e9nk\u00e9nt funkcion\u00e1l\u00f3 lak\u00e1sokba hibaelh\u00e1r\u00edt\u00e1s c\u00e9lj\u00e1b\u00f3l a szolg\u00e1ltat\u00f3k dolgoz\u00f3i bemehetnek, mert \"nyilv\u00e1n van olyan vesz\u00e9lyhelyzet, ami nem v\u00e1rathat mag\u00e1ra\". A szakembereknek ilyenkor maszkot \u00e9s keszty\u0171t kell viselni - tette hozz\u00e1.\n\nMTI 2020. j\u00fanius 3.\n\n"}]