[{"date": "2020-06-19 09:57", "url": "https://koronavirus.gov.hu/cikkek/itm-junius-utolso-hetvegejetol-ujra-lesz-kamionstop", "h1": "ITM: j\u00fanius utols\u00f3 h\u00e9tv\u00e9g\u00e9j\u00e9t\u0151l \u00fajra lesz kamionstop", "body": "\nA folyamatos \u00e1ruell\u00e1t\u00e1s \u00e9rdek\u00e9ben a neh\u00e9z teherg\u00e9pkocsik 2020. m\u00e1rcius 12. \u00f3ta h\u00e9tv\u00e9gi korl\u00e1toz\u00e1s n\u00e9lk\u00fcl k\u00f6zlekedhettek a magyarorsz\u00e1gi utakon. Az int\u00e9zked\u00e9s fenntart\u00e1sa a koronav\u00edrus-j\u00e1rv\u00e1ny terjed\u00e9s\u00e9nek lassul\u00e1s\u00e1val, a v\u00e9dekez\u00e9s m\u00e1sodik szakasz\u00e1ban m\u00e1r nem indokolt. A vesz\u00e9lyhelyzet megsz\u0171n\u00e9se ut\u00e1n, elegend\u0151 felk\u00e9sz\u00fcl\u00e9si id\u0151t biztos\u00edtva a j\u00fanius 27-i h\u00e9tv\u00e9g\u00e9t\u0151l ism\u00e9t a kamionstop \u00e1ltal\u00e1nos szab\u00e1lyait kell alkalmazni - jelentette be p\u00e9nteken az Innov\u00e1ci\u00f3s \u00e9s Technol\u00f3giai Miniszt\u00e9rium (ITM).\n\nA t\u00e1rca k\u00f6zlem\u00e9nye szerint a k\u00f6vetkez\u0151 h\u00e9tv\u00e9ge lesz az utols\u00f3, amikor a vesz\u00e9lyhelyzettel \u00f6sszef\u00fcgg\u00e9sben korl\u00e1toz\u00e1s n\u00e9lk\u00fcl k\u00f6zlekedhetnek a teheraut\u00f3k a hazai utakon. J\u00fanius utols\u00f3 h\u00e9tv\u00e9g\u00e9j\u00e9n szombaton 22 \u00f3r\u00e1t\u00f3l vas\u00e1rnap 22 \u00f3r\u00e1ig lesz \u00e9rv\u00e9nyben a kamionstop.\n\u00a0\u00a0\u00a0\u00a0A forgalomkorl\u00e1toz\u00e1s id\u0151tartama a hat\u00e1lyos szab\u00e1lyoz\u00e1s szerint j\u00falius-augusztusban meghosszabbodik, a neh\u00e9z teherg\u00e9pkocsiknak m\u00e1r szombaton 15 \u00f3r\u00e1t\u00f3l parkol\u00f3kban kell v\u00e1rakozniuk. A kamionstop alkalmaz\u00e1sa indokolt esetben felf\u00fcggeszthet\u0151, erre az ut\u00f3bbi \u00e9vekben magasabb fok\u00fa h\u0151s\u00e9griaszt\u00e1s miatt volt p\u00e9lda.\n\u00a0\u00a0\u00a0\u00a0Mos\u00f3czi L\u00e1szl\u00f3 k\u00f6zleked\u00e9spolitik\u00e1\u00e9rt felel\u0151s \u00e1llamtitk\u00e1r elmondta: \"a kamionstop \u00e1tmeneti felold\u00e1sa lehet\u0151v\u00e9 tette, hogy a hazai v\u00e1llalkoz\u00e1sok m\u00e9g rugalmasabban szervezhess\u00e9k meg belf\u00f6ldi fuvaroz\u00e1si feladataikat. Az Innov\u00e1ci\u00f3s \u00e9s Technol\u00f3giai Miniszt\u00e9rium m\u00e1rcius v\u00e9g\u00e9t\u0151l m\u00e1jus v\u00e9g\u00e9ig a teheraut\u00f3- \u00e9s buszsof\u0151r\u00f6k sz\u00e1m\u00e1ra el\u0151\u00edrt vezet\u00e9si- \u00e9s pihen\u0151id\u0151k ideiglenes m\u00f3dos\u00edt\u00e1s\u00e1val is megk\u00f6nny\u00edtette a k\u00f6z\u00fati \u00e1rusz\u00e1ll\u00edt\u00e1st. E l\u00e9p\u00e9sek is hozz\u00e1j\u00e1rultak ahhoz, hogy a kiskereskedelem a legnehezebb id\u0151szakban is k\u00e9pes volt gondoskodni a magyar csal\u00e1dok zavartalan ell\u00e1t\u00e1s\u00e1r\u00f3l\".\n\nMTI 2020. j\u00fanius 19.\n\n"}]