[{"date": "2020-06-02 20:51", "url": "https://koronavirus.gov.hu/cikkek/szijjarto-peter-meg-egyszer-nem-fordulhat-elo-hogy-europa-ilyen-vedtelen-legyen", "h1": "Szijj\u00e1rt\u00f3 P\u00e9ter: m\u00e9g egyszer nem fordulhat el\u0151, hogy Eur\u00f3pa ilyen v\u00e9dtelen legyen", "body": "\nM\u00e9g egyszer nem fordulhat el\u0151, hogy Eur\u00f3pa strat\u00e9giai k\u00e9rd\u00e9sekben ilyen v\u00e9dtelen legyen - \u00e9rt\u00e9kelte a koronav\u00edrus-j\u00e1rv\u00e1ny miatti helyzetet keddi megbesz\u00e9l\u00e9s\u00e9n a d\u00e1n \u00e9s a magyar k\u00fcl\u00fcgyminiszter.\n\nSzijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter kedd este a Facebook-oldal\u00e1n azt \u00edrta: Jeppe Kofod d\u00e1n k\u00fcl\u00fcgyminiszterrel vide\u00f3konferencia keret\u00e9ben vitatt\u00e1k meg a vil\u00e1gj\u00e1rv\u00e1ny lehets\u00e9ges tanuls\u00e1gait. Magyarorsz\u00e1g \u00e9s D\u00e1nia is hat\u00e9kony \u00e9s szigor\u00fa int\u00e9zked\u00e9seket hozott, melynek nyom\u00e1n most m\u00e1r a korl\u00e1toz\u00e1sok \u00e9szszer\u0171, fokozatos felold\u00e1sa is napirendre ker\u00fclhet.\n\u00a0\u00a0\u00a0\u00a0Besz\u00e9ltek a migr\u00e1ci\u00f3 k\u00e9rd\u00e9s\u00e9r\u0151l is \u00e9s egyet\u00e9rtettek abban, hogy a koronav\u00edrus tov\u00e1bb n\u00f6velheti a migr\u00e1ci\u00f3s nyom\u00e1st Eur\u00f3pa ir\u00e1ny\u00e1ba, amit meg kell akad\u00e1lyozni. Ez\u00e9rt az embercsemp\u00e9sz h\u00e1l\u00f3zatokat fel kell sz\u00e1molni, a seg\u00edts\u00e9get helybe kell vinni a neh\u00e9z helyzetben l\u00e9v\u0151 orsz\u00e1gokba, valamint a menek\u00fclt st\u00e1tuszr\u00f3l sz\u00f3l\u00f3 d\u00f6nt\u00e9seket az Eur\u00f3pai Uni\u00f3 hat\u00e1rain k\u00edv\u00fcl kell meghozni.\n\u00a0\u00a0\u00a0\u00a0Szijj\u00e1rt\u00f3 P\u00e9ter v\u00e9gezet\u00fcl kiemelte koll\u00e9g\u00e1j\u00e1nak a d\u00e1n v\u00e1llalatok magyar gazdas\u00e1gban bet\u00f6lt\u00f6tt szerep\u00e9t, akiknek a munkahelyteremt\u0151 beruh\u00e1z\u00e1saikhoz a magyar korm\u00e1ny a j\u00f6v\u0151ben is megad minden lehets\u00e9ges seg\u00edts\u00e9get.\n\n\nMTI 2020. j\u00fanius 2.\n\n"}]