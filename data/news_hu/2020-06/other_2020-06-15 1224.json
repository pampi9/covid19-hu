[{"date": "2020-06-15 12:24", "url": "https://koronavirus.gov.hu/cikkek/megkezdodott-nemzeti-konzultacios-kerdoivek-kezbesitese", "h1": "Megkezd\u0151d\u00f6tt a nemzeti konzult\u00e1ci\u00f3s k\u00e9rd\u0151\u00edvek k\u00e9zbes\u00edt\u00e9se", "body": "\nH\u00e9tf\u0151 reggel Kecskem\u00e9ten megkezd\u0151d\u00f6tt a nemzeti konzult\u00e1ci\u00f3s k\u00e9rd\u0151\u00edvek k\u00e9zbes\u00edt\u00e9se, amely v\u00e1rhat\u00f3an egy h\u00f3napig tart.\n\nPanulin Ildik\u00f3, a Magyar Posta Zrt. sz\u00f3viv\u0151je egy kecskem\u00e9ti belv\u00e1rosi t\u00e1rsash\u00e1z el\u0151tt tartott sajt\u00f3t\u00e1j\u00e9koztat\u00f3n elmondta: a post\u00e1k a mintegy 7,8 milli\u00f3 k\u00fcldem\u00e9nyt \u00fctemezetten kapj\u00e1k meg. Az orsz\u00e1gszerte nagyj\u00e1b\u00f3l nyolcezer k\u00e9zbes\u00edt\u0151helyre meg\u00e9rkez\u0151 leveleket n\u00e9h\u00e1ny napon bel\u00fcl kiviszik a post\u00e1sok a h\u00e1ztart\u00e1sokba, \u00edgy nagyj\u00e1b\u00f3l j\u00falius 15-\u00e9ig minden c\u00edmzetthez eljutnak.\nA nemzeti\u00a0konzult\u00e1ci\u00f3r\u00f3l sz\u00f3l\u00f3 levelek nem k\u00f6nyvelt k\u00fcldem\u00e9nyek, ez\u00e9rt nem szem\u00e9lyesen adj\u00e1k \u00e1t \u0151ket, hanem a postal\u00e1d\u00e1kba dobj\u00e1k be a k\u00e9zbes\u00edt\u0151k - tette hozz\u00e1.\nEl\u0151fordulhat, hogy valaki nem kap k\u00e9rd\u0151\u00edvet, aminek k\u00e9t oka lehet: vagy k\u00e9rte adatai titkos\u00edt\u00e1s\u00e1t, vagy nem a bejelentett \u00e1lland\u00f3 lakc\u00edm\u00e9n tart\u00f3zkodik. Ilyen esetben a 1818-as a Korm\u00e1nyzati \u00dcgyf\u00e9lvonalon lehet \u00e9rdekl\u0151dni - k\u00f6z\u00f6lte a sz\u00f3viv\u0151.\nA bor\u00edt\u00e9k tartalmaz egy minisztereln\u00f6ki levelet, egy adatv\u00e9delmi t\u00e1j\u00e9koztat\u00f3t, a k\u00e9rd\u0151\u00edvet \u00e9s egy v\u00e1laszbor\u00edt\u00e9kot. A kit\u00f6lt\u00f6tt k\u00e9rd\u0151\u00edvet augusztus 15-\u00e9ig d\u00edjmentesen felveszi a Magyar Posta - hangs\u00falyozta Panulin Ildik\u00f3.\nFarkas \u00d6rs, a Korm\u00e1nyzati T\u00e1j\u00e9koztat\u00e1si K\u00f6zpont sz\u00f3viv\u0151je az M1 aktu\u00e1lis csatorna j\u00fanius 8-ai m\u0171sor\u00e1ban elmondta: a koronav\u00edrusr\u00f3l \u00e9s a gazdas\u00e1g \u00fajraind\u00edt\u00e1s\u00e1nak int\u00e9zked\u00e9seir\u0151l kezdem\u00e9nyezett nemzeti\u00a0konzult\u00e1ci\u00f3\u00a0k\u00e9rd\u00e9sei r\u00e9v\u00e9n egyebek mellett a csal\u00e1dok ingyenes internet-haszn\u00e1lat\u00e1r\u00f3l, egy \u00e1lland\u00f3 magyar j\u00e1rv\u00e1ny\u00fcgyi szolg\u00e1latr\u00f3l \u00e9s a hazai turizmus n\u00e9pszer\u0171s\u00edt\u00e9s\u00e9r\u0151l k\u00e9rik ki az emberek v\u00e9lem\u00e9ny\u00e9t. Kit\u00e9rt arra is, hogy az elm\u00falt id\u0151szakban sz\u00fcletett az Eur\u00f3pai Uni\u00f3ban n\u00e9h\u00e1ny olyan \u00edt\u00e9let, amely Magyarorsz\u00e1got elmarasztalta migr\u00e1ci\u00f3s politik\u00e1ja miatt, ez\u00e9rt az utols\u00f3 k\u00e9t k\u00e9rd\u00e9s erre vonatkozik.\nA tizenh\u00e1rom k\u00e9rd\u00e9st tartalmaz\u00f3 k\u00e9rd\u0151\u00edvre augusztus k\u00f6zep\u00e9ig lehet v\u00e1laszolni.\n\nMTI 2020. j\u00fanius 15.\n\n"}]