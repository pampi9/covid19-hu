[{"date": "2020-06-06 13:11", "url": "https://koronavirus.gov.hu/cikkek/domotor-csaba-ujabb-kerdeseket-jelentett-be-nemzeti-konzultaciobol", "h1": "D\u00f6m\u00f6t\u00f6r Csaba \u00fajabb k\u00e9rd\u00e9seket jelentett be a nemzeti konzult\u00e1ci\u00f3b\u00f3l", "body": "\nA gyermeket nevel\u0151 csal\u00e1dok internethaszn\u00e1lat\u00e1ra, a hazai turizmus n\u00e9pszer\u0171s\u00edt\u00e9s\u00e9re \u00e9s j\u00e1rv\u00e1ny\u00fcgyi figyel\u0151szolg\u00e1latra vonatkoz\u00f3 \u00fajabb k\u00e9rd\u00e9seket is bejelentett a hamarosan indul\u00f3 nemzeti konzult\u00e1ci\u00f3b\u00f3l a Minisztereln\u00f6ki Kabinetiroda parlamenti \u00e1llamtitk\u00e1ra szombati vide\u00f3\u00fczenet\u00e9ben.\n\nD\u00f6m\u00f6t\u00f6r Csaba folytatva a nemzeti konzult\u00e1ci\u00f3s k\u00e9rd\u00e9seinek bemutat\u00e1s\u00e1t, a korm\u00e1ny k\u00f6z\u00f6ss\u00e9gi oldal\u00e1n megjelent vide\u00f3j\u00e1ban \u00fagy fogalmazott: a digit\u00e1lis tanrend bevezet\u00e9se nagy er\u0151fesz\u00edt\u00e9st jelentett a tan\u00e1roknak, a di\u00e1koknak \u00e9s a sz\u00fcl\u0151knek is. K\u00f6sz\u00f6netet mondva helyt\u00e1ll\u00e1suk\u00e9rt hangs\u00falyozta: a fokozott internethaszn\u00e1lat anyagi \u00e9rtelemben is nagy terhet jelent, ez\u00e9rt azt k\u00e9rdezi a korm\u00e1ny, hogy t\u00e1mogatj\u00e1k-e a magyarok, hogy j\u00e1rv\u00e1ny idej\u00e9n ingyenes legyen az internet haszn\u00e1lata az iskol\u00e1s gyermeket nevel\u0151 csal\u00e1doknak, valamint a tan\u00e1roknak.\nA k\u00f6z\u00f6s tehervisel\u00e9s kapcs\u00e1n azt is k\u00e9rdezik, hogy egyet\u00e9rtenek-e a magyarok azzal az alapelvvel, hogy a bankoknak \u00e9s a multiknak is hozz\u00e1 kell j\u00e1rulniuk a v\u00e9dekez\u00e9s k\u00f6lts\u00e9geihez - mondta.\nKiemelte: arr\u00f3l is szeretn\u00e9nek p\u00e1rbesz\u00e9det folytatni, hogy a magyarok t\u00e1mogatj\u00e1k-e a j\u00e1rv\u00e1ny ut\u00e1ni id\u0151szakban is a m\u00e1r megindult munkahelyv\u00e9d\u0151 programokat, \u00e9s egyet\u00e9rtenek-e azzal, hogy k\u00fcl\u00f6n programokkal kell \u00f6szt\u00f6n\u00f6zni a hazai term\u00e9kek v\u00e1s\u00e1rl\u00e1s\u00e1t, illetve n\u00e9pszer\u0171s\u00edteni a belf\u00f6ldi turizmust.\nD\u00f6m\u00f6t\u00f6r Csaba r\u00e1mutatott: a br\u00fcsszeli j\u00e1rv\u00e1ny\u00fcgyi szervezet nem \u00e9szlelte id\u0151ben a j\u00e1rv\u00e1nyvesz\u00e9lyt, m\u00e9g akkor is m\u00e9rs\u00e9keltnek nevezte a v\u00edrus kock\u00e1zat\u00e1t, amikor m\u00e1r \"itt volt a baj\". Ez\u00e9rt azt a k\u00e9rd\u00e9st is felteszik, hogy sz\u00fcks\u00e9g van-e \u00e1lland\u00f3 magyarorsz\u00e1gi j\u00e1rv\u00e1ny\u00fcgyi figyel\u0151szolg\u00e1latra - jelentette be.\nK\u00f6z\u00f6lte: a k\u00e9rd\u0151\u00edvet postai \u00faton, \u00e9s k\u00e9s\u0151bb az interneten is ki lehet majd t\u00f6lteni. Mivel olyan k\u00e9rd\u00e9sekr\u0151l van sz\u00f3, melyekr\u0151l val\u00f3sz\u00edn\u0171leg mindenkinek megvan a v\u00e9lem\u00e9nye, D\u00f6m\u00f6t\u00f6r Csaba mindenkit arra biztatott, hogy mondja is el azt a hamarosan indul\u00f3 nemzeti konzult\u00e1ci\u00f3ban.\n\nMTI\n\u00a0\n\u00a0\n\n"}]