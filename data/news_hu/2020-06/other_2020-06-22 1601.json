[{"date": "2020-06-22 16:01", "url": "https://koronavirus.gov.hu/cikkek/szijjarto-versenykepesseg-novelo-tamogatasokkal-377-milliard-forintnyi-beruhazas-jon-letre", "h1": "Szijj\u00e1rt\u00f3: a versenyk\u00e9pess\u00e9g-n\u00f6vel\u0151 t\u00e1mogat\u00e1sokkal 377 milli\u00e1rd forintnyi beruh\u00e1z\u00e1s j\u00f6n l\u00e9tre", "body": "\nA versenyk\u00e9pess\u00e9g-n\u00f6vel\u0151 t\u00e1mogat\u00e1sokat ig\u00e9nybe vev\u0151 806 v\u00e1llalat k\u00f6telezetts\u00e9get v\u00e1llalt arra, hogy 377 milli\u00e1rd forintnyi beruh\u00e1z\u00e1st hajt v\u00e9gre a k\u00f6vetkez\u0151 h\u00f3napokban, ezzel 143 618 munkahelyet v\u00e9denek meg, amihez 169 milli\u00e1rd forint t\u00e1mogat\u00e1st ad a korm\u00e1ny - hangs\u00falyozta a k\u00fclgazdas\u00e1gi \u00e9s k\u00fcl\u00fcgyminiszter Sz\u00e9kesfeh\u00e9rv\u00e1ron, a Feh\u00e9r Ablak Kft. h\u00e9tf\u0151i szerz\u0151d\u00e9s\u00e1tad\u00e1si \u00fcnneps\u00e9g\u00e9n.\n\n\nSzijj\u00e1rt\u00f3\u00a0P\u00e9ter egyed\u00fcl\u00e1ll\u00f3nak nevezte ezeket a t\u00e1mogat\u00e1sokat, amelyek vil\u00e1gosan mutatj\u00e1k, hogy az elm\u00falt t\u00edz \u00e9v er\u0151fesz\u00edt\u00e9seinek van eredm\u00e9nye, \u00e9s nem v\u00e9letlen, hogy a magyar gazdas\u00e1g Eur\u00f3pa egyik leggyorsabban n\u00f6v\u0151 gazdas\u00e1ga, \u00e9s az orsz\u00e1g a legvonz\u00f3bb k\u00f6z\u00e9p-eur\u00f3pai beruh\u00e1z\u00e1si c\u00e9lpont.\n\u00a0\u00a0\u00a0\u00a0A miniszter egyebek mellett azt mondta, hogy a magyar gazdas\u00e1g a koronav\u00edrus-j\u00e1rv\u00e1ny okozta v\u00e1ls\u00e1g ut\u00e1n sem a nemzetk\u00f6zi hitelekre, hanem a magyar emberek munk\u00e1j\u00e1ra alapozva lesz sikeres, \u00e9s lesz nyertese a fellend\u00fcl\u00e9snek.\n\u00a0\u00a0\u00a0\u00a0Szijj\u00e1rt\u00f3\u00a0P\u00e9ter szerint ilyen helyzetben beruh\u00e1z\u00e1sokat b\u00e1tor v\u00e1llalatok hajtanak v\u00e9gre, ez\u00e9rt a magyar gazdas\u00e1gpolitika \u00e9s gazdas\u00e1gv\u00e9delem f\u00f3kusz\u00e1ban a beruh\u00e1z\u00e1sok t\u00e1mogat\u00e1sa \u00e1ll.\n\u00a0\u00a0\u00a0\u00a0A t\u00e1rcavezet\u0151 szerint nem v\u00e9letlen, hogy Sz\u00e9kesfeh\u00e9rv\u00e1ron adt\u00e1k \u00e1t els\u0151k\u00e9nt a t\u00e1mogat\u00e1si okiratot, hiszen a v\u00e1rosra \u00e9s Fej\u00e9r megy\u00e9re az elm\u00falt \u00e9vekben mindig sz\u00e1m\u00edthattak a gazdas\u00e1gi fejl\u0151d\u00e9sben. Hozz\u00e1tette: Budapest \u00e9s Gy\u0151r-Moson-Sopron megy\u00e9t k\u00f6vet\u0151en az egy f\u0151re jut\u00f3 gazdas\u00e1gi teljes\u00edtm\u00e9ny Fej\u00e9rben a legmagasabb, mik\u00f6zben t\u00edz \u00e9v alatt 11,4 sz\u00e1zal\u00e9kr\u00f3l 1,6 sz\u00e1zal\u00e9kra cs\u00f6kkent a munkan\u00e9lk\u00fclis\u00e9g, \u00e9s t\u00f6bb mint 50 sz\u00e1zal\u00e9kkal n\u0151tt az ipari termel\u00e9s.\n\u00a0\u00a0\u00a0\u00a0Szijj\u00e1rt\u00f3\u00a0P\u00e9ter k\u00f6z\u00f6lte, hogy 49 Fej\u00e9r megyei c\u00e9g kap 11 milli\u00e1rdnyi versenyk\u00e9pess\u00e9g-n\u00f6vel\u0151 t\u00e1mogat\u00e1st 24,5 milli\u00e1rd forintnyi beruh\u00e1z\u00e1s v\u00e9grehajt\u00e1s\u00e1ra, amivel 7500 munkahely megv\u00e9d\u00e9s\u00e9re ny\u00edlik lehet\u0151s\u00e9g. Sz\u00e9kesfeh\u00e9rv\u00e1ron 29 v\u00e1llalat 18 milli\u00e1rdnyi forint beruh\u00e1z\u00e1st hajt v\u00e9gre 7 milli\u00e1rd forint t\u00e1mogat\u00e1ssal, ezzel 3500 munkahelyet \u0151riznek meg.\n\u00a0\u00a0\u00a0\u00a0A miniszter elmondta, hogy a Feh\u00e9r Ablak Kft., az egyik legnagyobb hazai k\u00fcls\u0151 homlokzati ny\u00edl\u00e1sz\u00e1r\u00f3 szerkezeteket gy\u00e1rt\u00f3 c\u00e9g 455 milli\u00f3 forintnyi beruh\u00e1z\u00e1st ind\u00edt el 227 milli\u00f3 forint t\u00e1mogat\u00e1sb\u00f3l, amivel 94 dolgoz\u00f3juk munk\u00e1j\u00e1t v\u00e9dik meg. A beszerz\u00e9sre ker\u00fcl\u0151 g\u00e9pek \u00e9s a v\u00e9grehajtand\u00f3 fejleszt\u00e9sek biztos\u00edtj\u00e1k a gazdas\u00e1gi verseny \u00fajraindul\u00e1sakor, hogy a v\u00e1llalat jobb poz\u00edci\u00f3b\u00f3l induljon, mint vet\u00e9lyt\u00e1rsai - v\u00e9lekedett.\n\u00a0\u00a0\u00a0\u00a0Vargha Tam\u00e1s a t\u00e9rs\u00e9g fideszes orsz\u00e1ggy\u0171l\u00e9si k\u00e9pvisel\u0151 m\u00e9ltatta, hogy a miniszt\u00e9rium felismerte, a v\u00e9dekez\u00e9s mellett figyelni kell arra, milyen lesz az \u00e9let a sikeres v\u00e9dekez\u00e9s els\u0151 szakasza ut\u00e1n. \u00dagy v\u00e9lte, kezdem\u00e9nyezni \u00e9s tenni kell, a versenyk\u00e9pess\u00e9g-n\u00f6vel\u0151 t\u00e1mogat\u00e1s pedig h\u00edvja a v\u00e1llalkoz\u00e1sokat arra, hogy tegyenek \u00f6nmaguk\u00e9rt a program seg\u00edts\u00e9g\u00e9vel.\n\u00a0\u00a0\u00a0\u00a0Sipos P\u00e9ter a Feh\u00e9r Ablak Kft. \u00fcgyvezet\u0151 igazgat\u00f3ja eml\u00e9keztetett arra, hogy a 2008-as gazdas\u00e1gi v\u00e1ls\u00e1g idej\u00e9n is hasonl\u00f3 helyzetben voltak, akkor is a j\u00f6v\u0151re gondolva fejlesztettek. Szerinte ilyen helyzetekben c\u00e9lszer\u0171 fejleszteni, felk\u00e9sz\u00fclni a fellend\u00fcl\u00e9sre, hogy j\u00f3l \u00e9s hat\u00e9konyan kihaszn\u00e1lhass\u00e1k a kedvez\u0151 id\u0151szakot.\n\u00a0\u00a0\u00a0\u00a0A beruh\u00e1z\u00e1sr\u00f3l elmondta: energetikai fejleszt\u00e9st hajtanak v\u00e9gre, amelynek keret\u00e9ben a k\u00f6zponti irod\u00e1t, valamint h\u00e1rom gy\u00e1rt\u00f3csarnokot napelemekkel l\u00e1tnak el, emellett nagy teherb\u00edr\u00e1s\u00fa teheraut\u00f3t v\u00e1s\u00e1rolnak a k\u00e9sz\u00e1rusz\u00e1ll\u00edt\u00e1shoz, targonc\u00e1kat \u00e9s egy\u00e9b anyagmozgat\u00f3 g\u00e9peket szereznek be. Egyik sz\u00e9kesfeh\u00e9rv\u00e1ri csarnokukat b\u0151v\u00edtik, a b\u0151v\u00fcl\u0151 t\u00e9rbe pedig megmunk\u00e1l\u00f3 k\u00f6zpontot, szab\u00e1sz- \u00e9s hegeszt\u0151g\u00e9peket, illetve t\u00f6bb kisebb g\u00e9pet v\u00e1s\u00e1rolnak. (FOT\u00d3)\n\nMTI 2020. j\u00fanius 22.\n\n"}]