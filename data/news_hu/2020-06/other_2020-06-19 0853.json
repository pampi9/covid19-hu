[{"date": "2020-06-19 08:53", "url": "https://koronavirus.gov.hu/cikkek/ket-fovel-emelkedett-beazonositott-fertozottek-szama-es-nincs-uj-elhunyt", "h1": "K\u00e9t f\u0151vel emelkedett a beazonos\u00edtott fert\u0151z\u00f6ttek sz\u00e1ma \u00e9s nincs \u00faj elhunyt ", "body": "\nMind\u00f6ssze 2 \u00a0\u00fajabb magyar \u00e1llampolg\u00e1rn\u00e1l mutatt\u00e1k ki az \u00faj koronav\u00edrus-fert\u0151z\u00e9st (COVID-19), ezzel 4081 f\u0151re n\u0151tt a haz\u00e1nkban beazonos\u00edtott fert\u0151z\u00f6ttek sz\u00e1ma. Az elm\u00falt 24 \u00f3r\u00e1ban nem emelkedett az elhunytak sz\u00e1ma, v\u00e1ltozatlanul 568 f\u0151, 2581-en pedig m\u00e1r meggy\u00f3gyultak. Az akt\u00edv fert\u0151z\u00f6ttek sz\u00e1ma 932 f\u0151. Az akt\u00edv fert\u0151z\u00f6ttek 39%-a, az elhunytak 60%-a, a gy\u00f3gyultak 48 %-a budapesti. 192 koronav\u00edrusos beteget \u00e1polnak k\u00f3rh\u00e1zban, k\u00f6z\u00fcl\u00fck 15-en vannak l\u00e9legeztet\u0151g\u00e9pen.\u00a0\n\nMegsz\u0171nt a vesz\u00e9lyhelyzet, de \u00e9letbe l\u00e9pett a j\u00e1rv\u00e1ny\u00fcgyi k\u00e9sz\u00fclts\u00e9g. A vesz\u00e9lyhelyzet megsz\u00fcntet\u00e9s\u00e9t az tette lehet\u0151v\u00e9, hogy sikeres volt a j\u00e1rv\u00e1ny elleni v\u00e9dekez\u00e9s els\u0151 szakasza. M\u00e1s orsz\u00e1gokkal ellent\u00e9tben el tudtuk ker\u00fclni a t\u00f6meges megbeteged\u00e9seket \u00e9s a t\u00f6bb ezres hal\u00e1leseteket. Ugyanakkor a j\u00e1rv\u00e1nyvesz\u00e9ly nem sz\u0171nt meg, \u00edgy a j\u00e1rv\u00e1ny\u00fcgyi k\u00e9sz\u00fclts\u00e9g fenntart\u00e1s\u00e1ra \u00e9s n\u00e9h\u00e1ny alapvet\u0151 v\u00e9delmi int\u00e9zked\u00e9sre tov\u00e1bbra is sz\u00fcks\u00e9g van.\nA maszk visel\u00e9se tov\u00e1bbra is k\u00f6telez\u0151 az \u00fczletekben, illetve a t\u00f6megk\u00f6zleked\u00e9si eszk\u00f6z\u00f6k\u00f6n.\u00a0A maszkot helyettes\u00edtheti a sz\u00e1jat \u00e9s az orrot eltakar\u00f3 s\u00e1l, vagy kend\u0151 is. A 65 \u00e9v felettiek k\u00fcl\u00f6n d\u00e9lel\u0151tti v\u00e1s\u00e1rl\u00e1si s\u00e1vja megsz\u0171nt. Az \u00e9lelmiszer\u00fczletek, patik\u00e1k, drog\u00e9ri\u00e1k a megszokott rendben fogadhatj\u00e1k a v\u00e1s\u00e1rl\u00f3kat.\u00a0Az \u00fczletek, vend\u00e9gl\u00e1t\u00f3helyek, sz\u00e1ll\u00e1shelyek, mozik, sz\u00ednh\u00e1zak, uszod\u00e1k, f\u00fcrd\u0151k stb. korl\u00e1toz\u00e1s n\u00e9lk\u00fcl nyitva lehetnek. Az ingyenes parkol\u00e1st j\u00falius 1-ig biztos\u00edtja a korm\u00e1ny valamennyi telep\u00fcl\u00e9sen. 500 f\u0151 feletti zen\u00e9s, t\u00e1ncos rendezv\u00e9ny\u00a0tov\u00e1bbra sem tarthat\u00f3.\nA j\u00e1rv\u00e1ny\u00fcgyi k\u00e9sz\u00fclts\u00e9g alatt is m\u0171k\u00f6dik az Operat\u00edv T\u00f6rzs, \u00e9s sz\u00fcks\u00e9g eset\u00e9n j\u00e1rv\u00e1ny\u00fcgyi bevet\u00e9si egys\u00e9get rendel ki oda, ahol a fert\u0151z\u00e9s fel\u00fcti fej\u00e9t.\nA b\u00e1rmely orsz\u00e1gb\u00f3l Magyarorsz\u00e1gra hazat\u00e9r\u0151 magyar \u00e1llampolg\u00e1rok imm\u00e1r hat\u00f3s\u00e1gi h\u00e1zi karant\u00e9n elrendel\u00e9se n\u00e9lk\u00fcl beutazhatnak.\u00a0Megsz\u0171nt az eg\u00e9szs\u00e9g\u00fcgyi dolgoz\u00f3k, a rendv\u00e9delmi \u00a0dolgoz\u00f3k, a katon\u00e1k, a korm\u00e1nytisztvisel\u0151k kiutaz\u00e1si tilalma.\nHa valaki k\u00fclf\u00f6ldre utazik, akkor javasoljuk, hogy t\u00e1j\u00e9koz\u00f3djon a \u00a0konzuliszolgalat.kormany.hu \u00a0honlapon a c\u00e9lorsz\u00e1gban aktu\u00e1lis j\u00e1rv\u00e1ny\u00fcgyi helyzetr\u0151l \u00e9s utaz\u00e1si korl\u00e1toz\u00e1sokr\u00f3l.\n\n"}]