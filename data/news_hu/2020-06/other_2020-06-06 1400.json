[{"date": "2020-06-06 14:00", "url": "https://koronavirus.gov.hu/cikkek/vasarnaptol-megszunnek-korlatozasok-magyarorszag-es-nemetorszag-kozotti-szemelyforgalomban", "h1": "Vas\u00e1rnapt\u00f3l megsz\u0171nnek a korl\u00e1toz\u00e1sok a Magyarorsz\u00e1g \u00e9s N\u00e9metorsz\u00e1g k\u00f6z\u00f6tti szem\u00e9lyforgalomban", "body": "\nN\u00e9metorsz\u00e1gban a j\u00e1rv\u00e1nykezel\u00e9s eredm\u00e9nyesnek bizonyult, ez pedig megadja a lehet\u0151s\u00e9get arra, hogy a korm\u00e1ny megsz\u00fcntesse a szem\u00e9lyforgalomra vonatkoz\u00f3 korl\u00e1toz\u00e1sokat - k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter szombaton k\u00f6z\u00f6ss\u00e9gi oldal\u00e1n.\n\n\u00a0 \u00a0Szijj\u00e1rt\u00f3 P\u00e9ter szerint a szem\u00e9lyforgalmi korl\u00e1toz\u00e1sok megsz\u00fcntet\u00e9se r\u00e9g v\u00e1rt enyh\u00edt\u00e9s a n\u00e9metorsz\u00e1gi munkav\u00e1llal\u00f3k \u00e9s csal\u00e1djaik sz\u00e1m\u00e1ra. A miniszter a k\u00f6z\u00f6ss\u00e9gi oldal\u00e1ra felt\u00f6lt\u00f6tt vide\u00f3ban hangs\u00falyozta: N\u00e9metorsz\u00e1g Magyarorsz\u00e1g els\u0151sz\u00e1m\u00fa kereskedelmi partnere, sz\u00e1mos magyar ember dolgozik N\u00e9metorsz\u00e1gban, \u00e9s az \u0151 munkav\u00e1llal\u00e1suk, illetve a csal\u00e1ddal val\u00f3 kapcsolattart\u00e1suk az elm\u00falt id\u0151szakban komoly neh\u00e9zs\u00e9gekbe \u00fctk\u00f6z\u00f6tt. Ez\u00e9rt a korm\u00e1ny \u00fagy d\u00f6nt\u00f6tt, hogy vas\u00e1rnap reggel 8 \u00f3r\u00e1t\u00f3l megsz\u00fcnteti azokat a korl\u00e1toz\u00e1sokat, amelyek a Magyarorsz\u00e1g \u00e9s N\u00e9metorsz\u00e1g k\u00f6z\u00f6tti szem\u00e9lyforgalomra eddig vonatkoztak - jelentette be Szijj\u00e1rt\u00f3 P\u00e9ter. Hozz\u00e1tette: ez azt jelenti, hogy n\u00e9met \u00e1llampolg\u00e1rok szabadon beutazhatnak Magyarorsz\u00e1g ter\u00fclet\u00e9re, \u00e9s azok a magyar emberek, akik N\u00e9metorsz\u00e1gb\u00f3l t\u00e9rnek haza, mentes\u00fclnek a karant\u00e9nk\u00f6telezetts\u00e9g al\u00f3l.\n\nMTI\n\n"}]