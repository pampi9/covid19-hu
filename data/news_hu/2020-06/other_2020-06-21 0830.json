[{"date": "2020-06-21 08:30", "url": "https://koronavirus.gov.hu/cikkek/muller-cecilia-nem-szabad-hatradolni-mert-meg-vilagjarvany-van", "h1": "M\u00fcller Cec\u00edlia: nem szabad h\u00e1trad\u0151lni, mert m\u00e9g vil\u00e1gj\u00e1rv\u00e1ny van", "body": "\nB\u00e1r Magyarorsz\u00e1gon lezajlott a koronav\u00edrus-j\u00e1rv\u00e1ny els\u0151 szakasza, nem szabad h\u00e1trad\u0151lni, mert tov\u00e1bbra is jelen van a k\u00f3rokoz\u00f3, tart a vil\u00e1gj\u00e1rv\u00e1ny - mondta M\u00fcller Cec\u00edlia orsz\u00e1gos tisztif\u0151orvos a Kossuth r\u00e1di\u00f3 Vas\u00e1rnapi \u00dajs\u00e1g c\u00edm\u0171 m\u0171sor\u00e1ban.\n\n\nA tisztif\u0151orvos hangs\u00falyozta, Magyarorsz\u00e1gon a nagyon sikeres j\u00e1rv\u00e1nykezel\u00e9snek k\u00f6sz\u00f6nhet\u0151en a t\u00f6bbi orsz\u00e1ggal \u00f6sszehasonl\u00edtva viszonylag kev\u00e9s megbeteged\u00e9s \u00e9s hal\u00e1leset volt a koronav\u00edrus miatt.\n\u00a0\u00a0\u00a0\u00a0Ugyanakkor a v\u00edrus nem t\u0171nt el az orsz\u00e1gb\u00f3l, hiszen m\u00e9g k\u00f3rh\u00e1zban is \u00e1polnak koronav\u00edrusos betegeket - f\u0171zte hozz\u00e1.\n\u00a0\u00a0\u00a0\u00a0\"Nagyon \u00e9bernek kell maradnunk, pontosan k\u00f6vetn\u00fcnk a v\u00e1ltoz\u00e1sokat, f\u0151k\u00e9ppen a nyit\u00e1ssal \u00e9s a felszabad\u00edt\u00f3 j\u00e1rv\u00e1ny\u00fcgyi int\u00e9zked\u00e9sekkel\" - hangs\u00falyozta. Az \u00fagynevezett j\u00e1rv\u00e1ny\u00fcgyi egys\u00e9g feladata ez\u00e9rt \u00e9ppen az lesz, hogy azonnal reag\u00e1ljon, ha sz\u00fcks\u00e9ges - tette hozz\u00e1.\n\u00a0\u00a0\u00a0\u00a0Az egys\u00e9gben n\u00e9peg\u00e9szs\u00e9g\u00fcgyi szakemberek, illetve a rendv\u00e9delmi szervek, az \u00c1llami Eg\u00e9szs\u00e9g\u00fcgyi K\u00f6zpont, valamint a ment\u0151szolg\u00e1lat, a k\u00f3rh\u00e1zparancsnoki rendszerben dolgoz\u00f3k \u00e9s a fert\u0151tlen\u00edt\u00e9seket v\u00e9gz\u0151 honv\u00e9dek vesznek r\u00e9szt - mondta.\n\u00a0\u00a0\u00a0\u00a0M\u00fcller Cec\u00edlia rem\u00e9ny\u00e9t fejezte ki, hogy az egys\u00e9g bevet\u00e9s\u00e9re nem lesz sz\u00fcks\u00e9g, ugyanakkor - jegyezte meg - m\u00e9g nincs se vakcina, se c\u00e9lzott ter\u00e1pia, amellyel mindenkit meg lehet gy\u00f3gy\u00edtani. Ebben a helyzetben maradnak a \"klasszikus\" j\u00e1rv\u00e1ny\u00fcgyi int\u00e9zked\u00e9sek - f\u0171zte hozz\u00e1.\n\u00a0\u00a0\u00a0\u00a0K\u00e9rd\u00e9sre v\u00e1laszolva \u00fagy fogalmazott: Magyarorsz\u00e1gon \"tiszteletrem\u00e9lt\u00f3\" \u00e9s fegyelmezett kult\u00fara alakult ki a j\u00e1rv\u00e1ny\u00fcgyi szab\u00e1lyok betart\u00e1sa ter\u00e9n, ami hozz\u00e1j\u00e1rul a sikeres v\u00e9dekez\u00e9shez. \u00dagy \u00e9rzi, \u00e9s ez\u00e9rt h\u00e1l\u00e1s is, hogy siker\u00fclt egy\u00fcttm\u0171k\u00f6d\u00e9st kialak\u00edtani a j\u00e1rv\u00e1ny elleni v\u00e9dekez\u00e9s ir\u00e1ny\u00edt\u00f3i \u00e9s a lakoss\u00e1g k\u00f6z\u00f6tt. \"Csak \u00edgy, egy\u00fctt tudtuk ezt a teljes\u00edtm\u00e9nyt ny\u00fajtani\" - hangs\u00falyozta a tisztif\u0151orvos.\nMTI 2020. j\u00fanius 21.\n\n"}]