[{"date": "2020-06-18 12:32", "url": "https://koronavirus.gov.hu/cikkek/pm-kormany-100-milliard-forintra-emeli-vallalkozasfejlesztesi-palyazat-keretet", "h1": "PM: a korm\u00e1ny 100 milli\u00e1rd forintra emeli a v\u00e1llalkoz\u00e1sfejleszt\u00e9si p\u00e1ly\u00e1zat keret\u00e9t", "body": "\nAz 50 milli\u00e1rd forintos keret t\u00f6bb mint k\u00e9tszeres\u00e9re \u00e9rkezett t\u00e1mogat\u00e1si ig\u00e9ny a v\u00e1llalkoz\u00e1sok technol\u00f3giai meg\u00fajul\u00e1s\u00e1t seg\u00edt\u0151 p\u00e1ly\u00e1zaton, ez\u00e9rt a korm\u00e1ny tov\u00e1bbi 50 milli\u00e1rd forinttal dupl\u00e1j\u00e1ra emeli az eredeti keret\u00f6sszeget - jelentette be cs\u00fct\u00f6rt\u00f6k\u00f6n Varga Mih\u00e1ly a Gazdas\u00e1gi Kabinet \u00fcl\u00e9s\u00e9t k\u00f6vet\u0151en.\n\nA p\u00e9nz\u00fcgyminiszter kiemelte: a j\u00e1rv\u00e1ny elleni gy\u0151ztes csata ut\u00e1n most a gazdas\u00e1g \u00fajraind\u00edt\u00e1s\u00e1nak van itt az ideje, ez\u00e9rt a korm\u00e1ny minden \u00e9letk\u00e9pes, fejleszteni k\u00edv\u00e1n\u00f3 magyar v\u00e1llalkoz\u00e1st t\u00e1mogat az \u00fajraindul\u00e1sban. A felh\u00edv\u00e1sra k\u00f6zel 4500 c\u00e9gt\u0151l \u00e9rkezett p\u00e1ly\u00e1zat 105 milli\u00e1rd forint \u00e9rt\u00e9kben.\n\u00a0\u00a0\u00a0\u00a0A gazdas\u00e1gv\u00e9delmi akci\u00f3terv r\u00e9szek\u00e9nt a korm\u00e1ny m\u00e1jusban jelent\u0151s fejleszt\u00e9si forr\u00e1sokat csoportos\u00edtott \u00e1t, majd az \u00edgy meghirdetett p\u00e1ly\u00e1zatokban rekordid\u0151 alatt hirdett\u00e9k ki az els\u0151 nyerteseket - eml\u00e9keztetett\u00a0Varga\u00a0Mih\u00e1ly, kiemelve, hogy a t\u00e1mogat\u00e1si k\u00e9relmek \u00e9rt\u00e9kel\u00e9se \u00e9s elb\u00edr\u00e1l\u00e1sa jelenleg is folyamatos, t\u00f6bb c\u00e9g eset\u00e9ben m\u00e1r el\u0151leget is kiutaltak.\n\u00a0\u00a0\u00a0\u00a0A c\u00e9gek k\u00e9t operat\u00edv program, a GINOP \u00e9s VEKOP keret\u00e9ben meghirdetett \"Mikro-, kis- \u00e9s k\u00f6z\u00e9pv\u00e1llalkoz\u00e1sok modern \u00fczleti \u00e9s termel\u00e9si kih\u00edv\u00e1sokhoz val\u00f3 alkalmazkod\u00e1st seg\u00edt\u0151 fejleszt\u00e9sek t\u00e1mogat\u00e1sa\" c\u00edm\u0171 felh\u00edv\u00e1sokra jelentkezhettek 33,3 milli\u00e1rd, illetve 18,8 milli\u00e1rd forintos keret\u00f6sszeggel. A korm\u00e1ny mostani d\u00f6nt\u00e9s\u00e9vel mindk\u00e9t program forr\u00e1sa emelkedik.\n\u00a0\u00a0\u00a0\u00a0A miniszter elmondta, a p\u00e1ly\u00e1zat olyan fejleszt\u00e9seket \u00e9s beruh\u00e1z\u00e1sokat t\u00e1mogat, amelyek a v\u00e1llalkoz\u00e1sok hat\u00e9konys\u00e1g\u00e1t, a munkahelyek v\u00e9delm\u00e9t \u00e9s \u00faj munkahelyek l\u00e9trehoz\u00e1s\u00e1t seg\u00edtik. A felt\u00e9telesen visszat\u00e9r\u00edtend\u0151 t\u00e1mogat\u00e1sb\u00f3l egyebek mellett \u00faj eszk\u00f6z\u00f6k, g\u00e9pek szerezhet\u0151k be, de felhaszn\u00e1lhat\u00f3 automatiz\u00e1lt termel\u00e9s kialak\u00edt\u00e1s\u00e1ra, inform\u00e1ci\u00f3s technol\u00f3gi\u00e1k fejleszt\u00e9s\u00e9re, ingatlan beruh\u00e1z\u00e1sra, term\u00e9k- \u00e9s szolg\u00e1ltat\u00e1sfejleszt\u00e9sre, k\u00e9pz\u00e9sre is - r\u00e9szletezte\u00a0Varga\u00a0Mih\u00e1ly. Mint mondta: a p\u00e1ly\u00e1zatra val\u00f3 k\u00e9tszeres t\u00faljelentkez\u00e9s azt mutatja, a magyar v\u00e1llalkoz\u00e1sok k\u00e9szek fejleszteni annak \u00e9rdek\u00e9ben, hogy meger\u0151s\u00f6dve ker\u00fcljenek ki a v\u00e1ls\u00e1gb\u00f3l. A korm\u00e1ny ezt nemcsak a p\u00e1ly\u00e1zati keret megemel\u00e9s\u00e9vel, hanem gyors\u00edtott, egyszer\u0171s\u00edtett elj\u00e1r\u00e1srenddel is seg\u00edti.\n\n\nMTI 2020. j\u00fanius 18.\n\n"}]