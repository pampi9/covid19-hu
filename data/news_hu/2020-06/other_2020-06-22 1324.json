[{"date": "2020-06-22 13:24", "url": "https://koronavirus.gov.hu/cikkek/az-nkm-fokozatosan-visszaall-normal-mukodesi-rendre", "h1": "Az NKM fokozatosan vissza\u00e1ll a norm\u00e1l m\u0171k\u00f6d\u00e9si rendre", "body": "\nA Nemzeti\u00a0K\u00f6zm\u0171vek\u00a0(NKM) fokozatosan \u00e1ll\u00edtja vissza tev\u00e9kenys\u00e9g\u00e9t a j\u00e1rv\u00e1nyhelyzet el\u0151tt megszokottra, ennek els\u0151 l\u00e9p\u00e9sek\u00e9nt az eloszt\u00f3 t\u00e1rsas\u00e1gok \u00fajrakezdik a villamosenergia- \u00e9s f\u00f6ldg\u00e1z fogyaszt\u00e1sm\u00e9r\u0151k szem\u00e9lyes leolvas\u00e1s\u00e1t a megfelel\u0151 v\u00e9d\u0151eszk\u00f6z\u00f6k haszn\u00e1lat\u00e1val, a t\u00e1vols\u00e1gtart\u00e1si szab\u00e1lyokat figyelembe v\u00e9ve.\n\n\nA k\u00f6zlem\u00e9nyben kiemelt\u00e9k, hogy az MVM Csoporthoz tartoz\u00f3 NKM felk\u00e9sz\u00fcl arra is, hogy szakaszosan hamarosan \u00fajranyissa \u00fcgyf\u00e9lszolg\u00e1lati irod\u00e1it a szigor\u00fa \u00f3vint\u00e9zked\u00e9sek, szab\u00e1lyok betart\u00e1s\u00e1val, err\u0151l id\u0151ben r\u00e9szletes t\u00e1j\u00e9koztat\u00e1st adnak majd az \u00fcgyfeleknek.\nAz elm\u00falt id\u0151szakban a t\u00e1rsas\u00e1g online csatorn\u00e1in jelent\u0151sen megn\u0151tt a forgalom. Az \u00fcgyfelek el\u0151nyben r\u00e9szes\u00edtett\u00e9k az online \u00fcgyf\u00e9lszolg\u00e1laton, a mobilapplik\u00e1ci\u00f3n, \u00e9s a telefonos \u00fcgyf\u00e9lszolg\u00e1laton kereszt\u00fcl t\u00f6rt\u00e9n\u0151 \u00fcgyint\u00e9z\u00e9s\u00e9t, a gyors, megb\u00edzhat\u00f3 k\u00e9szp\u00e9nzmentes fizet\u00e9si megold\u00e1sokat \u00e9s a k\u00f6rnyezetbar\u00e1t e-sz\u00e1ml\u00e1t - \u00edrja az NKM k\u00f6zlem\u00e9ny\u00e9ben.\nAz E.ON h\u00e9tf\u0151n jelentette be, hogy j\u00e1rv\u00e1nyvesz\u00e9ly enyh\u00fcl\u00e9s\u00e9t k\u00f6vet\u0151 korm\u00e1nyzati int\u00e9zked\u00e9sekkel \u00f6sszhangbanj\u00fanius 22-t\u0151l \u00fajraind\u00edtj\u00e1k az \u00e1ram- \u00e9s g\u00e1zfogyaszt\u00e1sm\u00e9r\u0151k szem\u00e9lyes leolvas\u00e1st. Az \u00fcgyfelek \u00e9ves elsz\u00e1mol\u00f3 sz\u00e1ml\u00e1ja az \u00e9ves szem\u00e9lyes leolvas\u00e1sok alapj\u00e1n k\u00e9sz\u00fcl.\nAz \u00e9ves g\u00e1z- vagy \u00e1ramm\u00e9r\u0151-leolvas\u00e1sokat azokn\u00e1l kezdik meg, akikn\u00e9l a leolvas\u00e1s \u00e9ppen aktu\u00e1lis. Az \u00e9rintett \u00fcgyfeleknek nincs teend\u0151j\u00fck, a tervezett leolvas\u00e1s d\u00e1tum\u00e1t az energiasz\u00e1ml\u00e1jukon ellen\u0151rizhetik - t\u00e1j\u00e9koztatott az E.ON.\nAz \u00f6nk\u00e9ntes vagy hat\u00f3s\u00e1gi karant\u00e9nban l\u00e9v\u0151 \u00fcgyfelekn\u00e9l az E.ON munkat\u00e1rsai tov\u00e1bbra sem olvass\u00e1k le az \u00f3ra\u00e1ll\u00e1sokat. Ahol nincs kock\u00e1zata a m\u00e9r\u0151\u00f3r\u00e1k szem\u00e9lyes leolvas\u00e1s\u00e1nak, az E.ON munkat\u00e1rsai minden biztons\u00e1gi el\u0151\u00edr\u00e1st betartva, maszkban, v\u00e9d\u0151keszty\u0171ben, fert\u0151tlen\u00edt\u0151vel felszerelkezve, a 1,5 m\u00e9teres v\u00e9d\u0151t\u00e1vols\u00e1got betartva v\u00e9gzik el a feladatot - \u00edrja az E.ON k\u00f6zlem\u00e9ny\u00e9ben.\n\nMTI 2020. j\u00fanius 22.\n\n"}]