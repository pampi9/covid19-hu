[{"date": "2020-06-26 11:23", "url": "https://koronavirus.gov.hu/cikkek/ozongeneratorokat-vasarolt-volanbusz-hatekony-fertotlenitesert", "h1": "\u00d3zongener\u00e1torokat v\u00e1s\u00e1rolt a Vol\u00e1nbusz a hat\u00e9kony fert\u0151tlen\u00edt\u00e9s\u00e9rt", "body": "\nA Vol\u00e1nbusz a vesz\u00e9lyhelyzet megsz\u0171n\u00e9se ut\u00e1n is fokozott figyelmet ford\u00edt a k\u00f3rokoz\u00f3k elleni k\u00fczdelemre aut\u00f3busz-j\u00e1ratain, ez\u00e9rt 58 \u00f3zongener\u00e1tort v\u00e1s\u00e1rolt.\n\n\nA Vol\u00e1nbusz Zrt. p\u00e9nteken azt k\u00f6z\u00f6lte az MTI-vel, hogy m\u00e1rcius \u00f3ta csaknem 650 aut\u00f3busz bels\u0151 l\u00e9gter\u00e9ben v\u00e9geztettek \u00f3zonos fert\u0151tlen\u00edt\u00e9st. Az elj\u00e1r\u00e1s hat\u00e9konys\u00e1ga olyannyira meggy\u0151z\u0151 volt, hogy \u00fagy d\u00f6nt\u00f6ttek, saj\u00e1t g\u00e9peket v\u00e1s\u00e1rolnak.\nAz 58 \u00f3zongener\u00e1tor nyolcmilli\u00f3 forintba ker\u00fcl; az \u00faj k\u00e9sz\u00fcl\u00e9kekkel naponta csaknem 350 aut\u00f3buszt tiszt\u00edtanak, \u00edgy h\u00fasz nap alatt a teljes - mintegy 6500 buszb\u00f3l \u00e1ll\u00f3 - j\u00e1rm\u0171\u00e1llom\u00e1ny sorra ker\u00fcl.\nHozz\u00e1tett\u00e9k, hogy az \u00f3zon az egyik leger\u0151sebb oxid\u00e1l\u00f3- \u00e9s fert\u0151tlen\u00edt\u0151szer, minden ismert mikroorganizmust megsemmis\u00edt, \u00e9s - ellent\u00e9tben a hagyom\u00e1nyos vegyszerekkel -\u00a0\u00a0a bakt\u00e9riumok, v\u00edrusok \u00e9s gomb\u00e1k nem v\u00e1lnak immuniss\u00e1 ellene.\nK\u00f6z\u00f6lt\u00e9k: tov\u00e1bbra is fokozottan takar\u00edtj\u00e1k az \u00e1llom\u00e1sokat is, \u00e9s orsz\u00e1gszerte 700 \u00e9rint\u00e9smentes k\u00e9zfert\u0151tlen\u00edt\u0151-adagol\u00f3t helyeztek ki.\n\nMTI 2020. j\u00fanius 26.\n\n"}]