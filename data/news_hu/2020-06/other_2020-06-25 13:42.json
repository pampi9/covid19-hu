[{"date": "2020-06-25 13:42", "url": "https://koronavirus.gov.hu/cikkek/kormanyinfo-tovabbra-jarvanyugyi-keszultseg-van-tobb-orszagban-meg-sulyos-helyzet", "h1": "Korm\u00e1nyinf\u00f3: Tov\u00e1bbra is j\u00e1rv\u00e1ny\u00fcgyi k\u00e9sz\u00fclts\u00e9g van, t\u00f6bb orsz\u00e1gban m\u00e9g s\u00falyos a helyzet", "body": "\nA mai Korm\u00e1nyinf\u00f3n is\u00a0t\u00f6bb a koronav\u00edrus-j\u00e1rv\u00e1nnyal kapcsolatos inform\u00e1ci\u00f3 elhangzott. Guly\u00e1s Gergely Minisztereln\u00f6ks\u00e9get vezet\u0151 miniszter felh\u00edvta r\u00e1 a figyelmet, hogy tov\u00e1bbra is j\u00e1rv\u00e1ny\u00fcgyi k\u00e9sz\u00fclts\u00e9g van Magyarorsz\u00e1gon. \u00a0A vil\u00e1gban a j\u00e1rv\u00e1nyhelyzet rossz, de K\u00f6z\u00e9p-Eur\u00f3p\u00e1ban az akt\u00edv fert\u0151z\u00f6ttek sz\u00e1ma cs\u00f6kken - mondta, rem\u00e9ny\u00e9t fejezve ki, hogy Magyarorsz\u00e1gon az akt\u00edv fert\u0151z\u00f6ttek sz\u00e1ma - a jelenlegi 906-r\u00f3l - a h\u00e9tv\u00e9g\u00e9re 900 al\u00e1 cs\u00f6kken.\n\n\nA miniszter k\u00f6z\u00f6lte: j\u00falius k\u00f6zep\u00e9n lehet korm\u00e1nyzati d\u00f6nt\u00e9s a nagyrendezv\u00e9nyek megtart\u00e1s\u00e1r\u00f3l, amelyre augusztus 15-ig nincs lehet\u0151s\u00e9g.\nHa a j\u00e1rv\u00e1nyhelyzet megengedi, \u00e9s a korm\u00e1ny d\u00f6nt\u00e9se ezt lehet\u0151v\u00e9 teszi, akkor az augusztus 20-i Szent Istv\u00e1n-napi rendezv\u00e9nyek megtart\u00e1s\u00e1ra m\u00e1r lesz lehet\u0151s\u00e9g - mondta, jelezve, hogy ez a gazdas\u00e1g \u00fajraind\u00edt\u00e1s\u00e1nak is r\u00e9sze lenne, hiszen a szolg\u00e1ltat\u00f3- \u00e9s zeneipar, valamint a rendezv\u00e9nyszervez\u00e9s szenvedte el a legnagyobb vesztes\u00e9geket a koronav\u00edrus-j\u00e1rv\u00e1ny miatt.\nA c\u00e9l a munkahelyek v\u00e9delme\n\nGuly\u00e1s\u00a0Gergely arr\u00f3l is besz\u00e9lt, hogy a munkav\u00e1llal\u00f3k sz\u00e1m\u00e1nak cs\u00f6kken\u00e9s\u00e9vel kapcsolatban a \"kev\u00e9sb\u00e9 pesszimista\" forgat\u00f3k\u00f6nyv v\u00e1lt val\u00f3ra: 120-130 ezer ember veszthette el az \u00e1ll\u00e1s\u00e1t a v\u00edrus miatt.\n\u00a0A korm\u00e1ny c\u00e9lja tov\u00e1bbra is az, hogy annyi munkahelyet siker\u00fclj\u00f6n teremteni, amennyi a v\u00edrus miatt megsz\u0171nt, ez\u00e9rt j\u00f6tt l\u00e9tre a gazdas\u00e1gv\u00e9delmi operat\u00edv t\u00f6rzs is Varga Mih\u00e1ly p\u00e9nz\u00fcgyminiszter vezet\u00e9s\u00e9vel - k\u00f6z\u00f6lte. A m\u00falt h\u00e9ten m\u00e1r cs\u00f6kkent az akt\u00edv munkakeres\u0151k sz\u00e1ma. Az els\u0151dleges c\u00e9l nem az, hogy az \u00e1llam adjon munk\u00e1t, de ha kell, ad, \u00e9s ennek megfelel\u0151 int\u00e9zked\u00e9seket hoztak az elm\u00falt id\u0151ben - mondta.\nHangs\u00falyozta: beruh\u00e1z\u00e1sokat t\u00e1mogatnak \u00e9s seg\u00edtik a munkahelyek meg\u0151rz\u00e9s\u00e9t, mert min\u00e9l t\u00f6bb munkahely j\u00f6n l\u00e9tre, ann\u00e1l hat\u00e9konyabban tudj\u00e1k kezelni a helyzetet.\n\n\nMaszkvisel\u00e9s\n\nArr\u00f3l is k\u00e9rdezt\u00e9k, hogy kell-e v\u00e1rhat\u00f3an eg\u00e9sz ny\u00e1ron a t\u00f6megk\u00f6zleked\u00e9sben \u00e9s az \u00fczletekben maszkot viselni.\u00a0Guly\u00e1s\u00a0Gergely elmondta: az operat\u00edv t\u00f6rzs heti rendszeress\u00e9ggel vizsg\u00e1lja fel\u00fcl a v\u00e9delmi int\u00e9zked\u00e9seket, a k\u00f6vetkez\u0151 h\u00e9ten m\u00e9g biztos minden \u00edgy marad. Ugyanakkor semmit nem szeretn\u00e9nek tov\u00e1bb fenntartani, mint sz\u00fcks\u00e9ges - jelezte.\nAzt a k\u00e9rd\u00e9st, hogy a f\u0151v\u00e1rosi \u00f6nkorm\u00e1nyzat \"t\u00fal\u00e1razva v\u00e1s\u00e1rolt\" v\u00e9dekez\u00e9si eszk\u00f6z\u00f6ket, nem k\u00edv\u00e1nta komment\u00e1lni.\nSem teszteket, sem eszk\u00f6z\u00f6ket nem lehetett k\u00f6nnyen beszerezni a j\u00e1rv\u00e1ny sor\u00e1n, \u00e9s mindenki onnan v\u00e1s\u00e1rolta meg, ahonnan tudta. Ha ezt balliber\u00e1lis gazdas\u00e1gi k\u00f6r\u00f6kt\u0151l szerezte be a f\u0151v\u00e1ros, az nem meglep\u0151. Ebben, f\u00fcggetlen\u00fcl att\u00f3l, hogy ellenz\u00e9ki vagy korm\u00e1nyp\u00e1rti vezet\u00e9s\u0171 az adott \u00f6nkorm\u00e1nyzat, meg\u00e9rt\u0151 - tette hozz\u00e1.\nSikeres volt a l\u00e9legeztet\u0151g\u00e9pbeszerz\u00e9s\n\nA l\u00e9legeztet\u0151g\u00e9pek beszerz\u00e9s\u00e9r\u0151l k\u00f6z\u00f6lte: indokolt volt a nem invaz\u00edv g\u00e9pek beszerz\u00e9se is, mert a betegek jelent\u0151s r\u00e9sz\u00e9n\u00e9l alkalmazhat\u00f3 volt.\nAz elm\u00falt h\u00f3napokban a piacon mindenki \u00f6r\u00fclt, ha tudott rendelni l\u00e9legeztet\u0151g\u00e9pet, de nem volt garancia, hogy a rendel\u00e9s meg is \u00e9rkezik. A K\u00fclgazdas\u00e1gi \u00e9s K\u00fcl\u00fcgyminiszt\u00e9rium tapasztalatai alapj\u00e1n a piacon most is jelent\u0151s az \u00e9rdekl\u0151d\u00e9s, mert az \u00faj fert\u0151z\u00f6ttek sz\u00e1ma nagyon magas - mondta\u00a0Guly\u00e1s\u00a0Gergely. Hozz\u00e1tette: a c\u00e9l az, hogy amire nincs sz\u00fcks\u00e9g, azt adj\u00e1k el.\n\n\u00a0\n\u00a0\n\u00a0\n\n"}]