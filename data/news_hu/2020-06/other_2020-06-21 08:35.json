[{"date": "2020-06-21 08:35", "url": "https://koronavirus.gov.hu/cikkek/gulyas-valsagban-elony-az-egyseges-egeszsegugyi-rendszer", "h1": "Guly\u00e1s: v\u00e1ls\u00e1gban el\u0151ny az egys\u00e9ges eg\u00e9szs\u00e9g\u00fcgyi rendszer", "body": "\nA magyarorsz\u00e1gi eg\u00e9szs\u00e9g\u00fcgyi rendszer egys\u00e9gess\u00e9ge k\u00fcl\u00f6n\u00f6sen el\u0151ny\u00f6s v\u00e1ls\u00e1ghelyzetben - mondta Guly\u00e1s Gergely a Kossuth r\u00e1di\u00f3 Vas\u00e1rnapi \u00dajs\u00e1g c\u00edm\u0171 m\u0171sor\u00e1ban.\n\n\nA Minisztereln\u00f6ks\u00e9get vezet\u0151 miniszter szerint a koronav\u00edrus-j\u00e1rv\u00e1ny okozta v\u00e1ls\u00e1g kezel\u00e9s\u00e9nek egy m\u00e1sik fontos tapasztalata, hogy az egys\u00e9ges eg\u00e9szs\u00e9g\u00fcgyi k\u00e9szletkezel\u00e9sre sz\u00fcks\u00e9g van, ehhez kellett a k\u00f3rh\u00e1zparancsnoki rendszer.\n\u00a0\u00a0\u00a0\u00a0Hozz\u00e1tette: ilyen helyzetben a t\u00e1rc\u00e1k k\u00f6z\u00f6tti koordin\u00e1ci\u00f3ra is sz\u00fcks\u00e9g van, erre megfelel\u0151 keretet ny\u00fajtott az operat\u00edv t\u00f6rzs.\n\u00a0\u00a0\u00a0\u00a0Kit\u00e9rt arra is, a korm\u00e1ny az elm\u00falt 9 \u00e9vben sokkal nagyobb m\u00e9rt\u00e9kben emelte a b\u00e9reket az eg\u00e9szs\u00e9g\u00fcgyben, mint m\u00e1s munkak\u00f6r\u00f6kben. Ugyanakkor Nyugat-Eur\u00f3p\u00e1hoz k\u00e9pest m\u00e9g mindig van elmarad\u00e1s ezen a ter\u00fcleten, ez\u00e9rt tov\u00e1bbi emel\u00e9sekre van sz\u00fcks\u00e9g - mondta.\n\u00a0\u00a0\u00a0\u00a0Hozz\u00e1f\u0171zte, hogy az orvosi kamara felvet\u00e9se alapj\u00e1n a tov\u00e1bbi b\u00e9remel\u00e9sek mellett a h\u00e1lap\u00e9nzt meg kell sz\u00fcntetni, err\u0151l is besz\u00e9lni kell.\n\u00a0\u00a0\u00a0\u00a0A k\u00fcl\u00f6nleges jogrend \u00e9s a j\u00e1rv\u00e1ny\u00fcgyi k\u00e9sz\u00fclts\u00e9g bevezet\u00e9s\u00e9t \u00e9rt ellenz\u00e9ki kritik\u00e1kr\u00f3l azt mondta, az ellenz\u00e9knek k\u00e9t lehet\u0151s\u00e9g k\u00f6z\u00f6tt kellett v\u00e1lasztania: eln\u00e9z\u00e9st k\u00e9r kor\u00e1bbi hazugs\u00e1g\u00e1\u00e9rt vagy megpr\u00f3b\u00e1l m\u00e9g nagyobbat hazudni. R\u00f6vid gondolkod\u00e1s ut\u00e1n az ut\u00f3bbi mellett d\u00f6nt\u00f6ttek - mondta Guly\u00e1s Gergely.\n\u00a0\u00a0\u00a0\u00a0R\u00e1mutatott, nyilv\u00e1nval\u00f3, hogy a rendk\u00edv\u00fcli jogrendnek az a saj\u00e1toss\u00e1ga, hogy a korm\u00e1ny k\u00e9pes t\u00f6rv\u00e9nyeket alkotni, t\u00f6rv\u00e9nyi szab\u00e1lyokt\u00f3l elt\u00e9rhet korm\u00e1nyrendelettel, illetve az alapvet\u0151 jogok is korl\u00e1tozhat\u00f3ak, mint p\u00e9ld\u00e1ul a kij\u00e1r\u00e1si tilalom bevezet\u00e9sekor.\n\u00a0\u00a0\u00a0\u00a0\"Ezek az eszk\u00f6z\u00f6k megsz\u0171ntek, ami maradt az egy j\u00e1rv\u00e1ny\u00fcgyi k\u00e9sz\u00fclts\u00e9g, ami szerintem mindenki \u00e1ltal k\u00f6nnyen bel\u00e1that\u00f3 m\u00f3don indokolt, hiszen a v\u00edrus ma is vel\u00fcnk van\" - fogalmazott a miniszter, hozz\u00e1t\u00e9ve, am\u00edg nincs vakcina a v\u00edrus ellen, addig mindenkinek k\u00f6z\u00f6s \u00e9rdeke, hogy a k\u00e9sz\u00fclts\u00e9g fennmaradjon.\n\u00a0\u00a0\u00a0\u00a0A L\u00e1nch\u00edd fel\u00faj\u00edt\u00e1s\u00e1r\u00f3l azt mondta, Tarl\u00f3s Istv\u00e1n volt f\u0151polg\u00e1rmester \u00fagy adta \u00e1t Budapestet Kar\u00e1csony Gergelynek, hogy 40 milli\u00e1rd forint \u00e9s 160 milli\u00e1rd forintnyi lek\u00f6t\u00f6tt \u00e1llamk\u00f6tv\u00e9ny \u00e1llt a f\u0151v\u00e1rosi \u00f6nkorm\u00e1nyzat rendelkez\u00e9s\u00e9re. Budapestnek m\u00e9g mindig van 180 milli\u00e1rd forintnyi \u00e1llampap\u00edrja, teh\u00e1t nehezen lehetne azt \u00e1ll\u00edtani, hogy ne lenne p\u00e9nze a k\u00f6telezetts\u00e9geire - f\u0171zte hozz\u00e1.\n\u00a0\u00a0\u00a0\u00a0Kit\u00e9rt arra is, mik\u00f6zben a magyar j\u00e1rv\u00e1ny\u00fcgyi v\u00e9dekez\u00e9s az egyik legsikeresebbnek sz\u00e1m\u00edt Eur\u00f3p\u00e1ban, az itteni \u00e1ldozatok k\u00f6z\u00fcl majdnem minden tizedik a Pesti \u00fati id\u0151sek otthon\u00e1ban hunyt el. Ez\u00e9rt volt indokolt a hat\u00f3s\u00e1gi vizsg\u00e1lat, amely meg\u00e1llap\u00edtotta a fenntart\u00f3, a f\u0151v\u00e1rosi \u00f6nkorm\u00e1nyzat felel\u0151ss\u00e9g\u00e9t. Az \u00fcgyben a b\u00edr\u00f3s\u00e1g mond majd \u00edt\u00e9letet - jegyezte meg.\n\nMTI 2020. j\u00fanius 21.\n\n"}]