[{"date": "2020-06-08 21:37", "url": "https://koronavirus.gov.hu/cikkek/gulyas-gergely-felkeszultek-az-allami-kozszolgaltatok-az-utazas-biztonsaganak-szavatolasara", "h1": "Guly\u00e1s Gergely: felk\u00e9sz\u00fcltek az \u00e1llami k\u00f6zszolg\u00e1ltat\u00f3k az utaz\u00e1s biztons\u00e1g\u00e1nak szavatol\u00e1s\u00e1ra", "body": "\nFelk\u00e9sz\u00fcltek a megfelel\u0151 szab\u00e1lyok l\u00e9trehoz\u00e1s\u00e1val azok az \u00e1llami k\u00f6zszolg\u00e1ltat\u00f3k, amelyek k\u00f6zrem\u0171k\u00f6dnek az utaz\u00e1s biztons\u00e1g\u00e1nak szavatol\u00e1s\u00e1ban, ugyanakkor a lakoss\u00e1g fegyelmezetts\u00e9ge tov\u00e1bbra is fontos - k\u00f6z\u00f6lte Guly\u00e1s Gergely, a Minisztereln\u00f6ks\u00e9get vezet\u0151 miniszter sajt\u00f3t\u00e1j\u00e9koztat\u00f3n h\u00e9tf\u0151n, Budapesten.\n\n\nA miniszter - a Magyar Turisztikai \u00dcgyn\u00f6ks\u00e9g (MT\u00dc), a M\u00c1V, a Vol\u00e1nbusz \u00e9s a Mol k\u00f6z\u00f6s, az Utazz vel\u00fcnk biztons\u00e1gban c\u00edm\u0171 kamp\u00e1ny\u00e1t bemutat\u00f3 esem\u00e9nyen - elmondta, hogy a szigor\u00fa otthonmarad\u00e1si szab\u00e1lyok ut\u00e1n az embereknek ig\u00e9nye van kikapcsol\u00f3d\u00e1sra, utaz\u00e1sra.\n\u00a0\u00a0\u00a0\u00a0A hat\u00e1rok lassan ny\u00edlnak meg, a fert\u0151z\u00e9s m\u00e9rt\u00e9ke alapj\u00e1n a k\u00f6z\u00e9p-eur\u00f3pai t\u00e9rs\u00e9g biztons\u00e1gosabbnak min\u0151s\u00fcl, de m\u00e9gis egy kock\u00e1zatokkal teli id\u0151szak ut\u00e1n a legbiztons\u00e1gosabb tal\u00e1n Magyarorsz\u00e1gon nyaralni. Ez\u00e9rt a lakoss\u00e1got most arra biztatj\u00e1k, hogy \"nyaraljanak idehaza, vagy legal\u00e1bbis idehaza is\" - tette hozz\u00e1.\n\u00a0\u00a0\u00a0\u00a0Guly\u00e1s Gergely elmondta, hogy a statisztik\u00e1k alapj\u00e1n a tavaszi turizmus gyakorlatilag megsz\u0171nt az orsz\u00e1gban. Ezt az els\u0151 adatok is igazolj\u00e1k: \u00e1prilisban a k\u00fclf\u00f6ldi vend\u00e9gek 99 sz\u00e1zal\u00e9ka maradt el az el\u0151z\u0151 \u00e9vihez k\u00e9pest, a belf\u00f6ldi turizmus 5 sz\u00e1zal\u00e9kra cs\u00f6kkent. A turizmus, illetve mindazok, akik szem\u00e9lysz\u00e1ll\u00edt\u00e1sban \u00e9s -forgalomban vettek r\u00e9szt, komoly vesztes\u00e9get szenvedtek, amelyek minimaliz\u00e1l\u00e1s\u00e1hoz az elk\u00f6vetkezend\u0151 h\u00f3napokban \u00f6sszefog\u00e1s sz\u00fcks\u00e9ges.\n\u00a0\u00a0\u00a0\u00a0Guller Zolt\u00e1n, az MT\u00dc vez\u00e9rigazgat\u00f3ja arr\u00f3l besz\u00e9lt, hogy a magyar turizmus 2008-2009-es \u00f6sszeoml\u00e1s\u00e1t k\u00f6vet\u0151en 2010-ben indult n\u00f6veked\u00e9snek, 2011-ben haladta meg a v\u00e1ls\u00e1g el\u0151tti szintet, \u00e9s az\u00f3ta \u00e9vr\u0151l \u00e9vre folyamatosan n\u0151. 2016 \u00f3ta a GDP-n\u00f6veked\u00e9s k\u00e9tszeres\u00e9vel b\u0151v\u00fcl a magyar turizmus, az id\u00e9n janu\u00e1r-febru\u00e1rban 22 sz\u00e1zal\u00e9kos emelked\u00e9st m\u00e9rtek, amely alapj\u00e1n \u00fagy t\u0171nt, hogy ez lesz a magyar turizmus leger\u0151sebb \u00e9ve.\n\u00a0\u00a0\u00a0\u00a0Az \u00e1gazat adta a GDP 13 sz\u00e1zal\u00e9k\u00e1t, 400 ezer csal\u00e1d \u00e9s 40 ezer magyar kis- \u00e9s k\u00f6z\u00e9pv\u00e1llalkoz\u00e1soknak (kkv) meg\u00e9lhet\u00e9s\u00e9t. A k\u00fclf\u00f6ldiek mintegy n\u00e9gymilli\u00e1rd eur\u00f3val t\u00f6bbet hoznak az orsz\u00e1gba, mint amennyit a magyarok visznek ki. Tavaly a K\u00f6zponti Statisztikai Hivatal (KSH) t\u00f6bb mint m\u00e1sf\u00e9lszer annyi turist\u00e1t sz\u00e1molt Magyarorsz\u00e1gon, mint ah\u00e1nyan az orsz\u00e1gban \u00e9lnek. Ezt a sikert\u00f6rt\u00e9netet szak\u00edtotta meg a v\u00edrus - mondta Guller Zolt\u00e1n.\n\u00a0\u00a0\u00a0\u00a0A vez\u00e9rigazgat\u00f3 szerint a korm\u00e1ny nagyon gyorsan l\u00e9pett, \u00e9s sz\u00fcks\u00e9ges m\u00e9rt\u00e9kben seg\u00edtette az \u00e1gazat talpon marad\u00e1s\u00e1t. A turizmus m\u00e1jusban indult \u00fajra, az elm\u00falt 21 napban \u00e1tlagosan a forgalom 30 sz\u00e1zal\u00e9kkal haladta meg vid\u00e9ken a tavalyit. \u00dagy l\u00e1tja, hogy a ny\u00e1ri h\u00f3napokban a vid\u00e9ki sz\u00e1ll\u00e1sok ak\u00e1r 70 sz\u00e1zal\u00e9kos t\u00f6lt\u00f6tts\u00e9ggel is \u00fczemelhetnek, a belf\u00f6ldi turizmus pedig 2020-ban ak\u00e1r a tavalyin\u00e1l is jobb lehet. Ehhez azonban arra van sz\u00fcks\u00e9g, hogy aki teheti, az pihenjen belf\u00f6ld\u00f6n: egyr\u00e9szt az\u00e9rt, mert biztons\u00e1gos, m\u00e1sr\u00e9szt ezzel t\u00f6bb sz\u00e1zezer magyar csal\u00e1d meg\u00e9lhet\u00e9s\u00e9t t\u00e1mogatja - h\u00fazta al\u00e1.\n\u00a0\u00a0\u00a0\u00a0Homolya R\u00f3bert, a M\u00c1V eln\u00f6k-vez\u00e9rigazgat\u00f3ja ismertette, hogy a ny\u00e1ron t\u00f6rekszenek majd a n\u00f6vekv\u0151 utaz\u00e1si ig\u00e9nyek kiszolg\u00e1l\u00e1s\u00e1ra, \u00e9s figyelnek a biztons\u00e1gos k\u00f6zleked\u00e9sre: mind az utasok, mind a kezel\u0151 szem\u00e9lyzet sz\u00e1m\u00e1ra k\u00f6telez\u0151 a v\u00e9d\u0151maszk haszn\u00e1lata. Naponta fert\u0151tlen\u00edtik a p\u00e1lyaudvarokat \u00e9s a teljes flott\u00e1t.\n\u00a0\u00a0\u00a0\u00a0A vas\u00fatt\u00e1rsas\u00e1g seg\u00edtve a biztons\u00e1gos utast\u00e1vols\u00e1g megtart\u00e1s\u00e1t, ny\u00e1ron a balatoni vonatokon csak minden m\u00e1sodik helyet \u00e9rt\u00e9kes\u00edt. Emellett \u00e9rint\u00e9s- \u00e9s k\u00e9szp\u00e9nzmentes fizet\u00e9st biztos\u00edtanak a M\u00c1V alkalmaz\u00e1sban, minden p\u00e9nzt\u00e1rukn\u00e1l, az automat\u00e1kn\u00e1l \u00e9s a vonatokon is - hangzott el a sajt\u00f3t\u00e1j\u00e9koztat\u00f3n levet\u00edtett kamp\u00e1ny vide\u00f3j\u00e1ban.\n\u00a0\u00a0\u00a0\u00a0D\u00e1vid Ilona, a Vol\u00e1nbusz eln\u00f6k-vez\u00e9rigazgat\u00f3ja elmondta, hogy a t\u00e1rsas\u00e1g a j\u00e1rv\u00e1nyhelyzetben mindent megtett utasai \u00e9s munkat\u00e1rsai eg\u00e9szs\u00e9g\u00e9nek v\u00e9delme, a biztons\u00e1gos utaz\u00e1s biztos\u00edt\u00e1sa \u00e9rdek\u00e9ben. El\u0151t\u00e9rbe ker\u00fclt a fokozott takar\u00edt\u00e1s \u00e9s fert\u0151tlen\u00edt\u00e9s az aut\u00f3buszokon \u00e9s \u00e1llom\u00e1sokon is. B\u00e1r a vesz\u00e9ly cs\u00f6kkenni l\u00e1tszik, sz\u00e1mos \u00f3vint\u00e9zked\u00e9st tov\u00e1bbra is fenntartanak. A m\u00e1rciusban bevezetett mobiljeggyel a Nemzeti Mobilfizet\u00e9si Zrt.-vel egy\u00fcttm\u0171k\u00f6dve el\u00e9rhet\u0151v\u00e9 tett\u00e9k a k\u00e9szp\u00e9nzmentes jegyv\u00e1s\u00e1rl\u00e1st, amelyet szint\u00e9n megtartanak, \u00e9s b\u0151v\u00edtik el\u00e9rhet\u0151 term\u00e9keik k\u00f6r\u00e9t.\n\u00a0\u00a0\u00a0\u00a0Vil\u00e1gi Oszk\u00e1r, a Mol-Csoport Innovat\u00edv \u00fczlet\u00e1gak \u00e9s szolg\u00e1ltat\u00e1sok \u00fcgyvezet\u0151 igazgat\u00f3ja arr\u00f3l t\u00e1j\u00e9koztatott, hogy a t\u00f6lt\u0151\u00e1llom\u00e1sokon bevezetett szigor\u00fa higi\u00e9niai int\u00e9zked\u00e9sek mellett egy programot is ind\u00edtanak az MT\u00dc-vel egy\u00fcttm\u0171k\u00f6dve. A \"Kalandra fel\" utaz\u00e1s\u00f6szt\u00f6nz\u0151 j\u00e1t\u00e9kban 50 helysz\u00ednt, l\u00e1tv\u00e1nyoss\u00e1got aj\u00e1nlanak az orsz\u00e1g minden r\u00e9gi\u00f3j\u00e1ban, a kedvezm\u00e9nyek mellett a j\u00e1t\u00e9kban r\u00e9szt vev\u0151k az \u0151sszel sorsol\u00e1son is r\u00e9szt vesznek.\n\nMTI 2020. j\u00fanius 8.\n\n"}]