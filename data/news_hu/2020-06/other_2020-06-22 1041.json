[{"date": "2020-06-22 10:41", "url": "https://koronavirus.gov.hu/cikkek/valyi-nagy-istvan-lakossag-szerepe-donto-lesz-masodik-hullam-megelozeseben", "h1": "V\u00e1lyi-Nagy Istv\u00e1n: a lakoss\u00e1g szerepe d\u00f6nt\u0151 lesz a m\u00e1sodik hull\u00e1m megel\u0151z\u00e9s\u00e9ben", "body": "\nA lakoss\u00e1gnak d\u00f6nt\u0151 szerepe lesz a koronav\u00edrus-j\u00e1rv\u00e1ny m\u00e1sodik hull\u00e1m\u00e1nak megel\u0151z\u00e9s\u00e9ben Magyarorsz\u00e1gon - mondta V\u00e1lyi-Nagy Istv\u00e1n, a D\u00e9l-Pesti Centrumk\u00f3rh\u00e1z Orsz\u00e1gos Hematol\u00f3giai \u00e9s Infektol\u00f3giai Int\u00e9zet\u00e9nek f\u0151igazgat\u00f3ja az M1 aktu\u00e1lis csatorna h\u00e9tf\u0151 d\u00e9lel\u0151tti m\u0171sor\u00e1ban.\n\n\nA f\u0151igazgat\u00f3 hangs\u00falyozta: a vil\u00e1gban sz\u00e1mos jele van annak, hogy a j\u00e1rv\u00e1ny m\u00e1sodik hull\u00e1ma \"tal\u00e1n nem lesz elker\u00fclhet\u0151\", ez\u00e9rt nagyon fontos, hogy a lakoss\u00e1g tov\u00e1bbra is v\u00e9dekezzen, \u00e9s az emberek tartsanak egym\u00e1st\u00f3l t\u00e1vols\u00e1got.\n\u00a0\u00a0\u00a0\u00a0V\u00e1lyi-Nagy Istv\u00e1n sz\u00f3lt arr\u00f3l, hogy Magyarorsz\u00e1g eddig nagyon j\u00f3l kezelte a j\u00e1rv\u00e1nyt. Ehhez pedig az kellett, hogy a korm\u00e1ny \u00e9s a k\u00f6zeg\u00e9szs\u00e9g\u00fcgy j\u00f3l m\u00e9rte fel, hogyan fog alakulni a j\u00e1rv\u00e1ny.\n\u00a0\u00a0\u00a0\u00a0A f\u0151igazgat\u00f3 ismertette: eddig 15 s\u00falyos koronav\u00edrusos beteg kapott v\u00e9rplazma-ter\u00e1pi\u00e1t, valamennyien olyanok, akiknek \"val\u00f3sz\u00edn\u0171s\u00edthet\u0151en vagy bizony\u00edthat\u00f3an\" a v\u00e9r\u00e9ben is jelen volt a v\u00edrus, teh\u00e1t \u00fagynevezett \"kering\u0151 v\u00edrusfert\u0151z\u00e9s\u00fck\" volt.\n\u00a0\u00a0\u00a0\u00a0Elmondta: nagyon j\u00f3 tapasztalataik vannak, 13 ember meggy\u00f3gyult \u00e9s m\u00e1r el is hagyhatta a k\u00f3rh\u00e1zat. Egy nagyon id\u0151s beteg ugyan szint\u00e9n elhagyhatta a k\u00f3rh\u00e1zat, de k\u00e9s\u0151bb alapbetegs\u00e9geinek sz\u00f6v\u0151dm\u00e9nyeibe belehalt, \u00e9s egy m\u00e1sik s\u00falyos beteget is elvesz\u00edtettek.\n\u00a0\u00a0\u00a0\u00a0Hozz\u00e1tette: a kezel\u00e9s egyel\u0151re k\u00eds\u00e9rleti f\u00e1zisban van, \u00e9s Magyarorsz\u00e1gon csak s\u00falyos betegekn\u00e9l alkalmazz\u00e1k a ter\u00e1pi\u00e1t, mert lehetnek mell\u00e9khat\u00e1sai is. Kock\u00e1zatos a kezel\u00e9s p\u00e9ld\u00e1ul azokn\u00e1l, akiknek eleve s\u00falyos v\u00e9ralvad\u00e1si rendelleness\u00e9geik van - mondta, megjegyezve, hogy \u00fajabban kider\u00fclt, a Covid-19 v\u00e9ralvad\u00e1si rendelleness\u00e9get is okoz, amelyet nem mindenkin\u00e9l vesznek \u00e9szre.\n\u00a0\u00a0\u00a0\u00a0V\u00e1lyi-Nagy Istv\u00e1n arr\u00f3l is besz\u00e9lt: l\u00e9teznek m\u00e1s k\u00eds\u00e9rleti ter\u00e1pi\u00e1k is. A koronav\u00edrus p\u00e9ld\u00e1ul ugyan els\u0151 l\u00e9p\u00e9sben l\u00e9g\u00fati fert\u0151z\u00e9s, de k\u00e9s\u0151bb \u00e1ltal\u00e1nos fert\u0151z\u00e9ss\u00e9 v\u00e1lik, megjelenik a v\u00e9rben \u00e9s megbeteg\u00edti a szerveket. Ilyenkor pedig hat\u00e1sos lehet a szteroidos kezel\u00e9s, amit Magyarorsz\u00e1gon is alkalmaznak.\n\u00a0\u00a0\u00a0\u00a0Ugyancsak hat\u00e9kony lehet az interleukin-6 ellenes ter\u00e1pia, ezt m\u00e1r 25 magyar betegn\u00e9l alkalmazt\u00e1k nagy sikerrel - tette hozz\u00e1 a f\u0151igazgat\u00f3.\n\nMTI 2020. j\u00fanius 22.\n\n"}]