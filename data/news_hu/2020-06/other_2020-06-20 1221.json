[{"date": "2020-06-20 12:21", "url": "https://koronavirus.gov.hu/cikkek/am-hetfotol-palyazhatnak-szoleszek-boraszok-karenyhitest-szolgalo-tamogatasra", "h1": "AM: h\u00e9tf\u0151t\u0151l p\u00e1ly\u00e1zhatnak a sz\u0151l\u00e9szek-bor\u00e1szok a k\u00e1renyh\u00edt\u00e9st szolg\u00e1l\u00f3 t\u00e1mogat\u00e1sra", "body": "\nMegny\u00edlnak a magyar sz\u0151l\u0151termeszt\u0151k \u00e9s bor\u00e1szatok sz\u00e1m\u00e1ra a koronav\u00edrus okozta gazdas\u00e1gi k\u00e1rok enyh\u00edt\u00e9s\u00e9re szolg\u00e1l\u00f3 p\u00e1ly\u00e1zatok - k\u00f6z\u00f6lte az Agr\u00e1rminiszt\u00e9rium.\n\nA k\u00f6zlem\u00e9ny szerint t\u00f6bb mint 9 milli\u00e1rd forint t\u00e1mogat\u00e1st biztos\u00edt az agr\u00e1rt\u00e1rca uni\u00f3s \u00e9s nemzeti forr\u00e1sok felhaszn\u00e1l\u00e1s\u00e1val a sz\u0151l\u0151termeszt\u0151knek \u00e9s bor\u00e1szatoknak.\nZ\u00f6ldsz\u00fcretre j\u00fanius 22-\u00e9t\u0151l j\u00fanius 30-\u00e1ig, kr\u00edzislep\u00e1rl\u00e1sra pedig j\u00faliust\u00f3l lehet beny\u00fajtani t\u00e1mogat\u00e1si k\u00e9relmeket.\nA k\u00f6zlem\u00e9ny szerint a Covid19-vil\u00e1gj\u00e1rv\u00e1ny gazdas\u00e1gi hat\u00e1sai a sz\u0151l\u0151- \u00e9s bor\u00e1gazatot sem ker\u00fclik el. A turizmus teljes le\u00e1ll\u00e1sa, az \u00e9ttermek, sz\u00f3rakoz\u00f3helyek, rendezv\u00e9nyek, sz\u00e1llod\u00e1k z\u00e1rva tart\u00e1sa a borfogyaszt\u00e1st is jelent\u0151sen m\u00e9rs\u00e9kelte. A korm\u00e1ny az EU tag\u00e1llamai k\u00f6z\u00fcl az els\u0151k k\u00f6z\u00f6tt reag\u00e1lt a probl\u00e9m\u00e1ra, \u00e9s alak\u00edtotta \u00e1t t\u00e1mogat\u00e1si programj\u00e1t a magyar sz\u0151l\u0151termeszt\u0151k \u00e9s bortermel\u0151k koronav\u00edrus okozta k\u00e1rainak enyh\u00edt\u00e9s\u00e9re.\nA kr\u00edzislep\u00e1rl\u00e1s az eladhatatlann\u00e1 vagy nehezen \u00e9rt\u00e9kes\u00edthet\u0151v\u00e9 v\u00e1lt bor\u00e1szati term\u00e9kek k\u00e9szleteinek cs\u00f6kkent\u00e9s\u00e9t t\u00e1mogatja, cs\u00f6kkentve a borpiacon a k\u00edn\u00e1lati nyom\u00e1st, egyben a p\u00e1rlat gy\u00f3gy\u00e1szati c\u00e9lra is haszn\u00e1lhat\u00f3 - tett\u00e9k hozz\u00e1.\nA t\u00e1rca t\u00e1j\u00e9koztat\u00e1sa szerint egy liter bort 56,6 \u00e9s 115 forint k\u00f6z\u00f6tti nett\u00f3 \u00e1ron veszi \u00e1t a lep\u00e1rl\u00f3. Egy termel\u0151t\u0151l legfeljebb 2000 hektoliterre k\u00e9rhet\u0151 t\u00e1mogat\u00e1st, de a t\u00e1mogatott mennyis\u00e9g nem haladhatja meg az elm\u00falt h\u00e1rom \u00e9vben \u00e1ltala \u00e1tlagosan termelt bor 50 sz\u00e1zal\u00e9k\u00e1t. A t\u00e1mogat\u00e1st a lep\u00e1rl\u00f3\u00fczem ig\u00e9nyelheti, \u00e9s teljes m\u00e9rt\u00e9kben \u00e1t kell adnia azt a besz\u00e1ll\u00edt\u00f3 bor\u00e1szatnak.\nA t\u00e1mogat\u00e1s \u00f6ssz\u00e9rt\u00e9ke 2,5 milli\u00e1rd forint, amely teljes eg\u00e9sz\u00e9ben uni\u00f3s forr\u00e1s.\nAz agr\u00e1rt\u00e1rca a 2019-ben bevezetett z\u00f6ldsz\u00fcret-t\u00e1mogat\u00e1st kiterjeszti 2020-ra is. A bork\u00e9szlet \u00e9s az export-import adatok alapj\u00e1n id\u00e9n, piaci szempontb\u00f3l a tavalyin\u00e1l magasabb sz\u0151l\u0151\u00e1rak indokoltak. Az int\u00e9zked\u00e9s a felesleges sz\u0151l\u0151mennyis\u00e9g kivon\u00e1sa mellett biztons\u00e1gi h\u00e1l\u00f3t ny\u00fajt azon termel\u0151knek, akik nem tudj\u00e1k id\u0151ben elhelyezni az idei term\u00e9s\u00fcket - tudatta a miniszt\u00e9rium. T\u00e1mogat\u00e1s ig\u00e9nyelhet\u0151 a sz\u0151l\u0151f\u00fcrt\u00f6k leszed\u00e9s\u00e9nek k\u00f6lts\u00e9g\u00e9re \u00e9s az emiatti bev\u00e9telkies\u00e9sre. Felt\u00e9tele hegyk\u00f6zs\u00e9gi tags\u00e1g, illetve a nem borvid\u00e9ki telep\u00fcl\u00e9sen, az, hogy a gazd\u00e1t sz\u0151l\u0151termel\u0151k\u00e9nt tartsa nyilv\u00e1n a hegyb\u00edr\u00f3. Az int\u00e9zked\u00e9sbe vont sz\u0151l\u0151ter\u00fclet m\u00e9ret\u00e9nek el kell \u00e9rnie a 0,2 hekt\u00e1rt. A kor\u00e1bbi \u00e9vek hozamait \u00e9s az \u00e1tlagos sz\u0151l\u0151\u00e1rat figyelembe v\u00e9ve a t\u00e1mogat\u00e1s - kompenz\u00e1ci\u00f3s fel\u00e1r n\u00e9lk\u00fcl - 439 ezer \u00e9s 968 ezer forint/hekt\u00e1r k\u00f6z\u00f6tt alakul - jelezte a t\u00e1rca.\nAzon sz\u0151l\u0151\u00fcltetv\u00e9nyek ut\u00e1n, ahol a referenciaid\u0151szak sor\u00e1n alacsonyabb hozammal, de nagyobb cukortartalommal sz\u00fcreteltek sz\u0151l\u0151t, kieg\u00e9sz\u00edt\u0151 t\u00e1mogat\u00e1s ig\u00e9nyelhet\u0151, \u00edgy a t\u00e1mogat\u00e1si \u00e1tal\u00e1ny maximum 900 ezer forintra is emelkedhet. A t\u00e1mogat\u00e1si keret 5,1 milli\u00e1rd forint, amely teljes eg\u00e9sz\u00e9ben uni\u00f3s forr\u00e1s.\nA t\u00e1mogat\u00e1st a Magyar \u00c1llamkincst\u00e1r elektronikus fel\u00fclet\u00e9n lehet ig\u00e9nyelni j\u00fanius 30-\u00e1ig.\nA k\u00f6zlem\u00e9ny szerint hamarosan megjelenik egy \u00fajabb t\u00e1mogat\u00e1si rendelet is, amely kiz\u00e1r\u00f3lag azokat a kis \u00e9s k\u00f6zepes m\u00e9ret\u0171 bor\u00e1szatokat \u00e9rinti, amelyek a saj\u00e1t sz\u0151l\u0151j\u00fcket dolgozz\u00e1k fel, \u00e9s magas min\u0151s\u00e9g\u0171 bort k\u00e9sz\u00edtenek. E t\u00e1mogat\u00e1s kiemelten fontos, mert az elm\u00falt h\u00f3napok legnagyobb bev\u00e9telkies\u00e9se \u00e9ppen azokat a kis \u00e9s k\u00f6zepes m\u00e9ret\u0171 bor\u00e1szatokat \u00e9rintette, amelyek z\u00f6m\u00e9ben a gasztron\u00f3miai szektorban \u00e9s helyben, k\u00f6zvetlen\u00fcl a fogyaszt\u00f3knak \u00e9rt\u00e9kes\u00edtik term\u00e9keiket.\n\n\nMTI 2020. j\u00fanius 20.\n\n"}]