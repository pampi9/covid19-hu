[{"date": "2020-06-15 13:58", "url": "https://koronavirus.gov.hu/cikkek/operativ-torzs-mar-budapesten-tarthato-hazassagkotes-utan-csaladi-rendezveny", "h1": "Operat\u00edv t\u00f6rzs: m\u00e1r Budapesten is tarthat\u00f3 h\u00e1zass\u00e1gk\u00f6t\u00e9s ut\u00e1n csal\u00e1di rendezv\u00e9ny", "body": "\nH\u00e9tf\u0151t\u0151l Budapesten is tarthat\u00f3 a temet\u00e9sek \u00e9s h\u00e1zass\u00e1gk\u00f6t\u00e9sek ut\u00e1n csal\u00e1di rendezv\u00e9ny - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s\u00a0operat\u00edv\u00a0t\u00f6rzs \u00fcgyeleti k\u00f6zpontj\u00e1nak munkat\u00e1rsa a h\u00e9tf\u0151i online sajt\u00f3t\u00e1j\u00e9koztat\u00f3n.\n\nKiss R\u00f3bert rend\u0151r alezredes hozz\u00e1tette: a korm\u00e1nyrendelet alapj\u00e1n a r\u00e9sztvev\u0151k sz\u00e1ma nem haladhatja meg a 200-at, \u00e9s a v\u00e9d\u0151t\u00e1vols\u00e1got is be kell tartani. Megjegyezte: a h\u00e1zass\u00e1gk\u00f6t\u00e9s \u00e9s a h\u00e1zass\u00e1gk\u00f6t\u00e9st k\u00f6vet\u0151 csal\u00e1di rendezv\u00e9ny vend\u00e9gl\u00e1t\u00f3\u00fczletben, sz\u00e1ll\u00e1shelyen is megtarthat\u00f3 h\u00e9tf\u0151t\u0151l, \u00e9s ezeken \"zenei szolg\u00e1ltat\u00e1s biztos\u00edthat\u00f3\".\nK\u00f6z\u00f6lte azt is: szint\u00e9n j\u00fanius 15-\u00e9t\u0151l b\u00e1rki sz\u00e1m\u00e1ra l\u00e1togathat\u00f3k a k\u00f6nyvt\u00e1rak.\nKiss R\u00f3bert elmondta: 2681-re n\u0151tt a hat\u00f3s\u00e1gi h\u00e1zi karant\u00e9n elektronikus ellen\u0151rz\u00e9s\u00e9t szolg\u00e1l\u00f3 mobiltelefonos alkalmaz\u00e1sra regisztr\u00e1l\u00f3k sz\u00e1ma, \u00e9s 691 akt\u00edv felhaszn\u00e1l\u00f3ja van az alkalmaz\u00e1snak. Vas\u00e1rnap 428 hat\u00f3s\u00e1gi h\u00e1zi karant\u00e9nt rendeltek el, \u00edgy 7707-en vannak karant\u00e9nban.\nSz\u00f3lt arr\u00f3l is, hogy 439-re emelkedett a j\u00e1rv\u00e1ny\u00fcggyel \u00f6sszef\u00fcgg\u00e9sben elrendelt b\u00fcntet\u0151elj\u00e1r\u00e1sok sz\u00e1ma: 126-ot r\u00e9mh\u00edrterjeszt\u00e9s, 29-et k\u00f6zvesz\u00e9llyel fenyeget\u00e9s, 133-at csal\u00e1s, 28-at j\u00e1rv\u00e1ny\u00fcgyi szab\u00e1lyszeg\u00e9s miatt ind\u00edtottak, \u00e9s 81 gyan\u00fas\u00edtottat hallgattak ki.\nKiss R\u00f3bert azzal kapcsolatban, hogy Ukrajn\u00e1ban \u00e9s Rom\u00e1ni\u00e1ban is n\u0151 a fert\u0151z\u00f6ttek sz\u00e1ma, k\u00f6z\u00f6lte: a magyar-ukr\u00e1n \u00e9s a magyar-rom\u00e1n hat\u00e1r\u00e1tkel\u0151k\u00f6n folyamatos a hat\u00e1rforgalom-ellen\u0151rz\u00e9s.\nHozz\u00e1tette: nem magyar \u00e1llampolg\u00e1rok Magyarorsz\u00e1g ter\u00fclet\u00e9re - a k\u00e9toldal\u00fa meg\u00e1llapod\u00e1sokkal \u00e9rintett \u00e1llamok \u00e1llampolg\u00e1rai kiv\u00e9tel\u00e9vel - nem l\u00e9phetnek be. Rom\u00e1ni\u00e1b\u00f3l \u00e9s Ukrajn\u00e1b\u00f3l kiz\u00e1r\u00f3lag az agr\u00e1r\u00e1gazatban dolgoz\u00f3k, a k\u00fcl\u00f6n\u00f6s m\u00e9lt\u00e1nyl\u00e1st ig\u00e9nyl\u0151k, valamint a Nyugat-Eur\u00f3p\u00e1ba tart\u00f3 rom\u00e1n \u00e9s ukr\u00e1n \u00e1llampolg\u00e1rok l\u00e9phetnek be Magyarorsz\u00e1gra.\nAz\u00a0operat\u00edv\u00a0t\u00f6rzs folyamatosan elemzi \u00e9s \u00e9rt\u00e9keli a j\u00e1rv\u00e1ny\u00fcgyi adatokat, ezek alapj\u00e1n a szigor\u00fa korl\u00e1toz\u00e1sok fenntart\u00e1sa indokolt.\nA k\u0151sz\u00ednh\u00e1zak \u00e9s a mozik nyit\u00e1s\u00e1ra vonatkoz\u00f3 k\u00e9rd\u00e9sre azt mondta, hogy a vesz\u00e9lyhelyzet megsz\u0171n\u00e9s\u00e9vel val\u00f3sz\u00edn\u0171leg ezek az int\u00e9zm\u00e9nyek is megnyithatnak majd. Jelezte: az ezzel kapcsolatos szab\u00e1lyokat a korm\u00e1ny rendeletben szab\u00e1lyozza, amelyet v\u00e1rhat\u00f3an a szerdai korm\u00e1ny\u00fcl\u00e9s ut\u00e1n hirdetnek ki.\n\nMTI 2020. j\u00fanius 15.\n\u00a0\n\n"}]