[{"date": "2020-06-02 18:10", "url": "https://koronavirus.gov.hu/cikkek/fokozatos-nyitas-cel-magyar-nemet-idegenforgalmi-kapcsolatokban", "h1": "Fokozatos nyit\u00e1s a c\u00e9l a magyar-n\u00e9met idegenforgalmi kapcsolatokban", "body": "\nA k\u00e9toldal\u00fa turizmus beind\u00edt\u00e1s\u00e1nak lehet\u0151s\u00e9geir\u0151l egyeztetett Palkovics L\u00e1szl\u00f3 innov\u00e1ci\u00f3s \u00e9s technol\u00f3giai miniszter \u00e9s Thomas Barei\u00df, a n\u00e9met sz\u00f6vets\u00e9gi gazdas\u00e1gi miniszt\u00e9rium parlamenti \u00e1llamtitk\u00e1ra 2020. j\u00fanius 2-\u00e1n. Az online megbesz\u00e9l\u00e9sen elhangzott: N\u00e9metorsz\u00e1g Magyarorsz\u00e1g legfontosabb forr\u00e1spiaca, az elm\u00falt \u00e9vtizedben a n\u00e9met vend\u00e9gek sz\u00e1ma \u00f6t\u00f6d\u00e9vel n\u0151tt. A k\u00e9toldal\u00fa kapcsolatok \u00fajb\u00f3li meger\u0151s\u00f6d\u00e9s\u00e9re adhat okot, hogy a koronav\u00edrus-j\u00e1rv\u00e1ny lecseng\u00e9se ut\u00e1n a szakmai v\u00e1rakoz\u00e1sok szerint a saj\u00e1t szervez\u00e9s\u0171 utaz\u00e1sok sz\u00e1m\u00e1nak jelent\u0151s n\u00f6veked\u00e9s\u00e9re lehet sz\u00e1m\u00edtani.\n\nAz online egyeztet\u00e9s Palkovics L\u00e1szl\u00f3 \u00e9s Peter Altmaier n\u00e9met gazdas\u00e1gi \u00e9s energetikai miniszter m\u00e1jusi t\u00e1rgyal\u00e1s\u00e1nak folytat\u00e1sak\u00e9nt val\u00f3sult meg, a Magyar Turisztikai \u00dcgyn\u00f6ks\u00e9g k\u00e9pvisel\u0151inek r\u00e9szv\u00e9tel\u00e9vel. A turizmus teljes hozz\u00e1j\u00e1rul\u00e1sa a magyar GDP-hez tavaly meghaladta a 10 sz\u00e1zal\u00e9kot, a vend\u00e9g\u00e9jszak\u00e1k sz\u00e1ma 2010 \u00f3ta 60 sz\u00e1zal\u00e9kkal n\u0151tt. Az \u00f6sszesen 31,3 milli\u00f3 \u00e9jszakai tart\u00f3zkod\u00e1sb\u00f3l t\u00f6bb mint k\u00e9tmilli\u00f3 a haz\u00e1nkba l\u00e1togat\u00f3 624 ezer n\u00e9met turist\u00e1hoz k\u00f6t\u0151d\u00f6tt 2019-ben. Az eredm\u00e9nyhez hozz\u00e1j\u00e1rult, hogy az elm\u00falt \u00e9vben a legnagyobb n\u00e9met v\u00e1rosokb\u00f3l heti 179 j\u00e1rattal volt el\u00e9rhet\u0151 Magyarorsz\u00e1g.\nPalkovics L\u00e1szl\u00f3 elmondta: a ny\u00e1ri id\u0151szakban a rugalmass\u00e1g \u00e9s a biztons\u00e1g a legfontosabb d\u00f6nt\u00e9si szempontok k\u00f6z\u00e9 tartozik majd az utazni hajland\u00f3 emberek sz\u00e1m\u00e1ra. Ennek megfelel\u0151en\u00a0 a hat\u00e1rok megnyit\u00e1s\u00e1val n\u00f6vekedhet a Magyarorsz\u00e1gra saj\u00e1t szervez\u00e9sben, aut\u00f3val vagy vonattal \u00e9rkez\u0151 n\u00e9met turist\u00e1k sz\u00e1ma is.\nA miniszter kifejtette: a magyar korm\u00e1ny a Gazdas\u00e1gv\u00e9delmi Akci\u00f3tervben 600 milli\u00e1rd forinttal t\u00e1mogatja a v\u00edrusv\u00e1ls\u00e1gban els\u0151k\u00e9nt \u00e9s legink\u00e1bb \u00e9rintett szektor, a turizmus v\u00e1llalkoz\u00e1sait, a szolg\u00e1ltat\u00f3k beruh\u00e1z\u00e1sait. 2020 v\u00e9g\u00e9ig felf\u00fcggesztett\u00e9k az idegenforgalmi ad\u00f3t, a magyarorsz\u00e1gi sz\u00e1ll\u00e1shelyek teljes k\u00f6r\u0171 meg\u00faj\u00edt\u00e1s\u00e1t c\u00e9lz\u00f3 Kisfaludy program befejez\u0151 szakasz\u00e1ban tov\u00e1bbi 150 milli\u00e1rd forintot biztos\u00edtanak fejleszt\u00e9sekre.\nA felek kit\u00e9rtek a mindk\u00e9t orsz\u00e1g gazdas\u00e1g\u00e1ban \u00e9s a k\u00e9toldal\u00fa egy\u00fcttm\u0171k\u00f6d\u00e9sekben is meghat\u00e1roz\u00f3 j\u00e1rm\u0171gy\u00e1rt\u00e1s j\u00f6v\u0151j\u00e9vel, kil\u00e1t\u00e1saival kapcsolatos k\u00e9rd\u00e9sekre is. Palkovics L\u00e1szl\u00f3 hangs\u00falyozta, hogy a szektor miel\u0151bbi talpra \u00e1ll\u00edt\u00e1sa a kiterjedt besz\u00e1ll\u00edt\u00f3i l\u00e1ncok miatt is kiemelt fontoss\u00e1g\u00fa a v\u00edrusv\u00e1ls\u00e1g ut\u00e1ni \u00fajraindul\u00e1sban. A magyar t\u00e1rcavezet\u0151 jelezte: megfontol\u00e1sra \u00e9rdemes lehet az \u00e1gazat szerepl\u0151ivel szemben t\u00e1masztott szigor\u00fa k\u00f6rnyezetv\u00e9delmi k\u00f6vetelm\u00e9nyek bevezet\u00e9s\u00e9t a munkahelyek megtart\u00e1sa \u00e9rdek\u00e9ben \u00e9sszer\u0171bben \u00fctemezni.\n\n(ITM Kommunik\u00e1ci\u00f3)\n\n"}]