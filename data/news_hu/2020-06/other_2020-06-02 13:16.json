[{"date": "2020-06-02 13:16", "url": "https://koronavirus.gov.hu/cikkek/orszagos-tisztifoorvos-jarvany-egyertelmuen-lecsengoben-van", "h1": "Orsz\u00e1gos tisztif\u0151orvos: a j\u00e1rv\u00e1ny egy\u00e9rtelm\u0171en lecseng\u0151ben van", "body": "\nEgy\u00e9rtelm\u0171en lecseng\u0151ben van Magyarorsz\u00e1gon a koronav\u00edrus-j\u00e1rv\u00e1ny, a j\u00e1rv\u00e1nyg\u00f6rbe 10. napja lefel\u00e9 megy - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia ismertette: az elm\u00falt 24 \u00f3r\u00e1ban 29 \u00faj fert\u0151z\u00f6ttet regisztr\u00e1ltak, \u00e9s 5 ember halt meg. Az akt\u00edv fert\u0151z\u00f6ttek sz\u00e1ma 1229, 427 beteget \u00e1polnak k\u00f3rh\u00e1zban, k\u00f6z\u00fcl\u00fck 24-en vannak l\u00e9legeztet\u0151g\u00e9pen.\nA tisztif\u0151orvos sz\u00f3lt arr\u00f3l, hogy a j\u00e1rv\u00e1ny\u00fcgyi adatokat minden nap elemzik, hogy egy esetleges g\u00f3cpont kialakul\u00e1s\u00e1n\u00e1l azonnal cselekedni tudjanak.\nElmondta: a heti j\u00e1rv\u00e1ny\u00fcgyi adatokat elemezve kirajzol\u00f3dik a magyarorsz\u00e1gi j\u00e1rv\u00e1nyg\u00f6rbe. Eszerint a m\u00e1rcius 4-i els\u0151 megbeteged\u00e9sek ut\u00e1n fokozatosan emelkedett a g\u00f6rbe. A 10. h\u00e9ten 9, a 11. h\u00e9ten 30 megbeteged\u00e9st, majd az ezt k\u00f6vet\u0151 hetekben 100, 200, 300 k\u00f6r\u00fcli \u00faj fert\u0151z\u00e9st regisztr\u00e1ltak, a cs\u00facs pedig a 15. h\u00e9ten volt, ekkor 712 ember fert\u0151z\u0151d\u00f6tt meg. A 16. h\u00e9tt\u0151l folyamatos cs\u00f6kken\u00e9s l\u00e1that\u00f3.\nAz els\u0151 hal\u00e1leset a 11. h\u00e9ten t\u00f6rt\u00e9nt, a legt\u00f6bb, 91 hal\u00e1leset a 16. h\u00e9ten volt.\nElmondta: sz\u00e1mos k\u00f6rnyezeti \u00e9s szoci\u00e1lis t\u00e9nyez\u0151 hat\u00e1rozza meg egy j\u00e1rv\u00e1ny m\u00e9rt\u00e9k\u00e9t \u00e9s lefoly\u00e1s\u00e1t. Ezeket annak \u00e9rdek\u00e9ben elemzik, hogy egy esetleges m\u00e1sodik hull\u00e1m eset\u00e9n m\u00e9g a jelenlegin\u00e9l is hat\u00e9konyabb int\u00e9zked\u00e9sek legyenek bevezethet\u0151ek. Az adatokb\u00f3l kit\u0171nik, hogy a fert\u0151z\u00f6ttek 58 sz\u00e1zal\u00e9ka n\u0151 \u00e9s 42 sz\u00e1zal\u00e9kuk f\u00e9rfi. A legink\u00e1bb \u00e9rintett a 65-79 \u00e9ves koroszt\u00e1ly. K\u00f6z\u00fcl\u00fck ker\u00fcl ki a fert\u0151z\u00f6ttek 25 sz\u00e1zal\u00e9ka. H\u00fasz sz\u00e1zal\u00e9kuk 80 \u00e9vn\u00e9l id\u0151sebb, illetve 15 sz\u00e1zal\u00e9kuk 50-59 \u00e9ves.\nSz\u00e1zezer lakosra 40 regisztr\u00e1lt fert\u0151z\u00e9s, illetve 5 hal\u00e1leset jutott Magyarorsz\u00e1gon. A legink\u00e1bb a f\u0151v\u00e1rosban terjedt a v\u00edrus, ahol 100 ezer lakosra 106 pozit\u00edv eset jutott, m\u00edg B\u00e9k\u00e9s megy\u00e9ben csup\u00e1n 3 - tette hozz\u00e1.\n\u00c9rdekess\u00e9gk\u00e9nt eml\u00edtette, hogy leteszteltek ezer olyan mint\u00e1t, amelyek v\u00edrus megjelen\u00e9s\u00e9t megel\u0151z\u0151en, az influenzaszezon miatt v\u00e9gzett, \u00fagynevezett l\u00e9g\u00fati panelvizsg\u00e1latok ut\u00e1n maradtak meg.\nAz ezer minta k\u00f6z\u00fcl egy, m\u00e1rcius 12-i mint\u00e1ban, tal\u00e1ltak koronav\u00edrust, a kor\u00e1bban levett mint\u00e1kban nem. Ebb\u0151l pedig az k\u00f6vetkezik, hogy val\u00f3ban m\u00e1rcius 4. k\u00f6r\u00fcl jelent meg a v\u00edrus Magyarorsz\u00e1gon, vagyis akkor, amikor deklar\u00e1lt\u00e1k a j\u00e1rv\u00e1nyhelyzetet - ismertette.\nK\u00e9rd\u00e9sekre v\u00e1laszolva elmondta, hogy sz\u00e1mos id\u0151sotthonban v\u00e9geztek fert\u0151tlen\u00edt\u00e9st. Az elj\u00e1r\u00e1s pedig b\u00e1rmikor megism\u00e9telhet\u0151, ha sz\u00fcks\u00e9ges.\nUgyancsak k\u00e9rd\u00e9sre v\u00e1laszolva hangs\u00falyozta, hogy a hat\u00f3s\u00e1gok folyamatosan v\u00e9gzik a f\u00fcrd\u0151k \u00e9s a strandok ellen\u0151rz\u00e9s\u00e9t. Ez nem csak az idei ny\u00e1rra \u00e9rv\u00e9nyes, mert a strandszezonban fokozott a n\u00e9peg\u00e9szs\u00e9g\u00fcgyi kontroll.\nArr\u00f3l is sz\u00f3lt, hogy a kl\u00f3r elpuszt\u00edtja a koronav\u00edrust, vagyis az iv\u00f3v\u00edz sehol nem lehet fert\u0151z\u0151.\nEgy\u00e9bk\u00e9nt az eg\u00e9szs\u00e9g\u00fcgyi szolg\u00e1ltat\u00e1sok csak akkor k\u00f6t\u00f6ttek teszthez, ha felmer\u00fcl a fert\u0151z\u00e9s gyan\u00faja, egy\u00e9bk\u00e9nt csak l\u00e1zm\u00e9r\u00e9s \u00e9s k\u00e9rd\u0151\u00edv el\u0151zi meg ezek ig\u00e9nyl\u00e9s\u00e9t - mondta M\u00fcller Cec\u00edlia.\n\nMTI 2020. j\u00fanius 2.\n\n"}]