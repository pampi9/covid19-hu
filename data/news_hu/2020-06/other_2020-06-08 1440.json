[{"date": "2020-06-08 14:40", "url": "https://koronavirus.gov.hu/cikkek/szijjarto-minden-ceg-megkapja-az-igenyelt-tamogatasat-versenykepessegi-programban", "h1": "Szijj\u00e1rt\u00f3: minden c\u00e9g megkapja az ig\u00e9nyelt t\u00e1mogat\u00e1s\u00e1t a versenyk\u00e9pess\u00e9gi programban", "body": "\nMinden c\u00e9g megkapja az ig\u00e9nyelt t\u00e1mogat\u00e1st a versenyk\u00e9pess\u00e9gi programban v\u00e1llalt beruh\u00e1z\u00e1s\u00e1hoz, a korm\u00e1ny az eredetileg tervezett keretet t\u00f6bb mint h\u00e1romszoros\u00e1ra emelte - mondta a k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n Budapesten, a versenyk\u00e9pess\u00e9gi program t\u00e1mogat\u00f3 okiratainak \u00e1tad\u00e1s\u00e1n a K\u00fclgazdas\u00e1gi \u00e9s K\u00fcl\u00fcgyminiszt\u00e9riumban.\n\n\nSzijj\u00e1rt\u00f3 P\u00e9ter k\u00f6z\u00f6lte: a korm\u00e1ny a versenyk\u00e9pess\u00e9g-n\u00f6vel\u0151 t\u00e1mogat\u00e1si programot 50 milli\u00e1rd forintos kerettel ind\u00edtotta el.\nA programra 806 v\u00e1llalat ny\u00fajtotta be p\u00e1ly\u00e1zat\u00e1t, amelyek a t\u00e1mogat\u00f3 szerz\u0151d\u00e9sekben eddig 377 milli\u00e1rd forintnyi beruh\u00e1z\u00e1st v\u00e1llaltak, a korm\u00e1ny pedig ehhez t\u00f6bb mint 170 milli\u00e1rd forint \u00e1llami t\u00e1mogat\u00e1st biztos\u00edt. A magyar v\u00e1llalatok j\u00f3l haszn\u00e1lt\u00e1k ki az elm\u00falt h\u00f3napokat - h\u00fazta al\u00e1 a miniszter.\nH\u00e9tf\u0151n h\u00e1rom c\u00e9g vehetett \u00e1t t\u00e1mogat\u00f3 okiratot a miniszt\u00e9riumban. A Caadex Kft. 556 milli\u00f3 forintos beruh\u00e1z\u00e1sa 277 milli\u00f3 forint \u00e1llami t\u00e1mogat\u00e1st kap. Az OROSh\u00e1zaGLAS Kft. 438 milli\u00f3 forintos beruh\u00e1z\u00e1sa 219 milli\u00f3 forintos k\u00f6lts\u00e9gvet\u00e9si t\u00e1mogat\u00e1ssal sz\u00e1molhat. A SIIX Hungary Kft. 565 milli\u00f3 forint \u00e9rt\u00e9k\u0171 beruh\u00e1z\u00e1s\u00e1hoz a magyar \u00e1llam 282 milli\u00f3 forinttal j\u00e1rul hozz\u00e1.\nA miniszter kijelentette, hogy minden p\u00e1ly\u00e1z\u00f3, \u00e9s a p\u00e1ly\u00e1zat jogi krit\u00e9riumainak megfelel\u0151 v\u00e1llalat megkapja a t\u00e1mogat\u00e1st a beruh\u00e1z\u00e1s\u00e1hoz.\nKifejtette, munkahelyek csak beruh\u00e1z\u00e1sokb\u00f3l j\u00f6nnek l\u00e9tre. A jelenlegi gazdas\u00e1gi helyzetben nem seg\u00e9lyekre, elad\u00f3sod\u00e1sra, vagy kiszolg\u00e1ltatotts\u00e1gra van sz\u00fcks\u00e9g, hanem munkahelyekre, az azok nyom\u00e1n el\u0151\u00e1ll\u00f3 teljes\u00edtm\u00e9nyre - fogalmazott, hozz\u00e1t\u00e9ve: a korm\u00e1ny ez\u00e9rt a munkahelyeket l\u00e9trehozni k\u00e9pes \u00e9s akar\u00f3 v\u00e1llalatok beruh\u00e1z\u00e1sainak t\u00e1mogat\u00e1sa mellett k\u00f6telezte el mag\u00e1t.\nIsmertet\u00e9se szerint t\u00f6bb mint 30 \u00e1gazatot k\u00e9pvisel\u0151 c\u00e9g kap t\u00e1mogat\u00e1st ebb\u0151l a forr\u00e1sb\u00f3l. Az \u00fajabb h\u00e1rom v\u00e1llalat beruh\u00e1z\u00e1s\u00e1val 566 munkahelyet v\u00e9d meg, amihez 779 milli\u00f3 forintnyi t\u00e1mogat\u00e1st ny\u00fajt a korm\u00e1ny.\nA v\u00e1llalatok versenyk\u00e9pess\u00e9g\u00e9t egyenk\u00e9nt is n\u00f6velni fogj\u00e1k a beruh\u00e1z\u00e1sok, a magyar gazdas\u00e1g teljes\u00edtm\u00e9nye pedig az egyes v\u00e1llalatok teljes\u00edtm\u00e9ny\u00e9b\u0151l \u00e1ll \u00f6ssze - h\u00fazta al\u00e1, hozz\u00e1t\u00e9ve: k\u00f6sz\u00f6net illeti a c\u00e9geket a beruh\u00e1z\u00e1si d\u00f6nt\u00e9sek\u00e9rt, \u00e9s az\u00e9rt, hogy a v\u00e1ls\u00e1g id\u0151szak\u00e1t panaszkod\u00e1s helyett arra haszn\u00e1lt\u00e1k, hogy azt k\u00f6vet\u0151en min\u00e9l er\u0151sebbek tudjanak lenni.\nSzanyi G\u00e1bor, a Caadex Kft. \u00fcgyvezet\u0151je elmondta: csal\u00e1di v\u00e1llalkoz\u00e1sukkal Baranya megy\u00e9ben dolgoznak, c\u00e9gcsoportjuk 160 dolgoz\u00f3val tev\u00e9kenykedik. Ac\u00e9lszerkezetek \u00e9s b\u00e1dogosipari term\u00e9kek gy\u00e1rt\u00e1s\u00e1val foglalkoznak. A t\u00e1mogat\u00e1sb\u00f3l \u00faj ac\u00e9lszerkezet gy\u00e1rt\u00f3r\u00e9szleget, szintez\u0151\u00fczemet \u00e9p\u00edtenek, tov\u00e1bbi 100 dolgoz\u00f3val tervezik b\u0151v\u00edteni a l\u00e9tsz\u00e1mot.\nT\u00f3th Istv\u00e1n, az OROSh\u00e1zaGLAS Kft. c\u00e9gvezet\u0151je arr\u00f3l besz\u00e9lt, hogy a c\u00e9g\u00fck \u00fcvegipari megmunk\u00e1l\u00e1ssal foglalkozik, t\u00f6bb mint 200 dolgoz\u00f3t foglalkoztat. Referenci\u00e1ik k\u00f6z\u00e9 sorolta az Infopark D \u00e9p\u00fclet\u00e9nek edzett \u00fcveghomlokzat\u00e1t, az MMA aul\u00e1j\u00e1nak 12 m\u00e9teres \u00fcveggerend\u00e1it, most fejezt\u00e9k be a Biod\u00f3m kupola alatti \u0151serd\u0151 \u00fcvegez\u00e9s\u00e9t. A p\u00e1ly\u00e1zattal siker\u00fclt fenntartani el\u0151zetes beruh\u00e1z\u00e1si terveiket, \u00faj eszk\u00f6z\u00f6ket v\u00e1s\u00e1rolnak, mik\u00f6zben nem kell a b\u00e9rfizet\u00e9sen gondolkodniuk - mondta.\nSaito Yoshihisa, a SIIX Hungary Kft. \u00fcgyvezet\u0151 igazgat\u00f3ja \u00e9s eur\u00f3pai vezet\u0151je \u00f6r\u00f6m\u00e9t fejezte ki, hogy a c\u00e9g nagyk\u0151r\u00f6si telephelyen m\u0171k\u00f6dik m\u00e1r 3-4 \u00e9ve. Eur\u00f3p\u00e1ban m\u00e1r 16 \u00e9ve vannak jelen, Szlov\u00e1ki\u00e1ban \u00e9s Litv\u00e1ni\u00e1ban. J\u00e1rm\u0171ipari besz\u00e1ll\u00edt\u00f3k\u00e9nt a j\u00e1rv\u00e1ny kit\u00f6r\u00e9sekor csaknem azonnal elvesztett\u00e9k megrendel\u00e9seiket, a partnereik le\u00e1lltak a gy\u00e1rt\u00e1ssal. A v\u00e1llalat a p\u00e1ly\u00e1zat seg\u00edts\u00e9g\u00e9vel felk\u00e9sz\u00fcl a k\u00f6vetkez\u0151 \u00e9vre, fejleszt\u00e9seket hajt v\u00e9gre, megtartva a dolgoz\u00f3kat - k\u00f6z\u00f6lte. Jelenleg 230 dolgoz\u00f3t foglalkoztatnak, tov\u00e1bbi 200-zal tervezik b\u0151v\u00edteni a l\u00e9tsz\u00e1mot.\n\n\nMTI 2020. j\u00fanius 8.\n\n"}]