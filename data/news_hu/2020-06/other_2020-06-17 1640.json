[{"date": "2020-06-17 16:40", "url": "https://koronavirus.gov.hu/cikkek/szabo-tunde-magyar-elsportolok-peldat-mutattak-jarvany-elleni-sikeres-vedekezeshez", "h1": "Szab\u00f3 T\u00fcnde: a magyar \u00e9lsportol\u00f3k p\u00e9ld\u00e1t mutattak a j\u00e1rv\u00e1ny elleni sikeres v\u00e9dekez\u00e9shez", "body": "\nSzab\u00f3 T\u00fcnde sport\u00e9rt felel\u0151s \u00e1llamtitk\u00e1r szerint a magyar korm\u00e1ny vil\u00e1gviszonylatban az els\u0151k k\u00f6z\u00f6tt hozott olyan int\u00e9zked\u00e9seket \u00e9s rendeleteket, amelyek a j\u00e1rv\u00e1ny idej\u00e9n is biztos\u00edtott\u00e1k az embereknek a sportol\u00e1s lehet\u0151s\u00e9g\u00e9t - hangzott el a Testnevel\u00e9si Egyetemen szerd\u00e1n megtartott, A koronav\u00edrus hat\u00e1sai az \u00e9lsportra elnevez\u00e9s\u0171 m\u0171helykonferenci\u00e1n.\n\nAz \u00e1llamtitk\u00e1r szerint ez az\u00e9rt volt k\u00fcl\u00f6n\u00f6sen fontos, mert a pand\u00e9miahelyzet meger\u0151s\u00edtette, hogy a sport a legfontosabb eszk\u00f6z az eg\u00e9szs\u00e9g meg\u0151rz\u00e9s\u00e9re, ez\u00e9rt van sz\u00fcks\u00e9g a mozg\u00e1sgazdag \u00e9letm\u00f3d n\u00e9pszer\u0171s\u00edt\u00e9s\u00e9re.\n\u00a0\u00a0\u00a0\u00a0Kiemelte, hogy \"Magyarorsz\u00e1gon vil\u00e1gviszonylatban tal\u00e1n a legk\u00e9s\u0151bb \u00e1llt le \u00e9s tal\u00e1n a leghamarabb indult \u00fajra a sport\u00e9let\". Hozz\u00e1tette, hogy a magyar \u00e9lsportol\u00f3k a szigor\u00fa int\u00e9zked\u00e9sek betart\u00e1s\u00e1val p\u00e9ld\u00e1t mutattak \u00e9s hozz\u00e1j\u00e1rultak a j\u00e1rv\u00e1ny elleni sikeres v\u00e9dekez\u00e9shez.\n\u00a0\u00a0\u00a0\u00a0Az \u00e1llamtitk\u00e1r besz\u00e9lt arr\u00f3l is, hogy a digitaliz\u00e1ci\u00f3nak is egyre fontosabb szerep jut a sportban \u00e9s \u00fcdv\u00f6z\u00f6lte azt az egy\u00fcttm\u0171k\u00f6d\u00e9si sz\u00e1nd\u00e9knyilatkozat, amelyet a m\u0171helykonferencia keret\u00e9ben \u00edrt al\u00e1 Mocsai Lajos, a Testnevel\u00e9si Egyetem rektora, valamint G\u00e1l Andr\u00e1s Levente, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) gondozta Digit\u00e1lis J\u00f3l\u00e9t Program szakmai vezet\u0151je. Ut\u00f3bbi bejelentette, hogy \u0151sszel az Emberi Er\u0151forr\u00e1sok Miniszt\u00e9riuma \u00e9s az ITM k\u00f6z\u00f6s kidolgoz\u00e1s\u00e1ban a korm\u00e1ny el\u00e9 k\u00edv\u00e1nj\u00e1k terjeszteni a digit\u00e1lis sportstrat\u00e9gi\u00e1t.\n\n\u00a0\u00a0\u00a0\u00a0Mocsai Lajos, a TE rektora arra h\u00edvta fel a figyelmet, hogy mivel a szakemberek szerint a koronav\u00edrus j\u00e1rv\u00e1ny vissza fog t\u00e9rni, \"\u00edgy \u00e1lland\u00f3 vesz\u00e9lyezetts\u00e9gben vagyunk az \u00fajrafert\u0151z\u00f6tts\u00e9get illet\u0151en\". \"Ez\u00e9rt nagyon fontos, mik\u00e9nt tudjuk fenntartani a magunk \u00e9s a sportol\u00f3k biztons\u00e1g\u00e1t, illetve melyik az a sz\u0171r\u00e9si rendszer, amely egy 10-12 hetes felk\u00e9sz\u00fcl\u00e9s sor\u00e1n validit\u00e1st ad a fert\u0151z\u00f6tts\u00e9g ellen\" - fogalmazott Mocsai.\n\u00a0\u00a0\u00a0\u00a0Racza Zsolt, a TE tudom\u00e1nyos rektorhelyettese el\u0151ad\u00e1s\u00e1ban ismertette, hogy kutat\u00e1suk keret\u00e9ben a vesz\u00e9lyz\u00f3n\u00e1knak sz\u00e1m\u00edt\u00f3 orsz\u00e1gokban edz\u0151t\u00e1borozni j\u00e1rt, onnan m\u00e1rcius k\u00f6zep\u00e9n hazat\u00e9rt 97 magyar \u00e9lsportol\u00f3t vizsg\u00e1ltak meg PCR-teszttel. Mint kider\u00fclt, k\u00f6z\u00fcl\u00fck 11-en estek \u00e1t a koronav\u00edrus betegs\u00e9gen, de csak egyharmaduknak voltak t\u00fcneteik.\n\u00a0\u00a0\u00a0\u00a0\"K\u00e9s\u0151bb k\u00f6z\u00fcl\u00fck 29-en jelentkeztek v\u00e9rplazm\u00e1t adni, de csak egy olyan volt k\u00f6zt\u00fck, akinek a szervezet\u00e9ben ki tudtuk mutatni az ellenanyagot\" - f\u0171zte hozz\u00e1 a rektorhelyettes, aki kiemelte, hogy az \u00e9lsportol\u00f3k \u00e9letm\u00f3djuk miatt vesz\u00e9lyeztetettebbek, hiszen nemzetk\u00f6zi edz\u0151t\u00e1borokban vesznek r\u00e9szt, sok k\u00fclf\u00f6ldivel tal\u00e1lkoznak, ugyanakkor a higi\u00e9niai el\u0151\u00edr\u00e1sokat nem mindig tartj\u00e1k be.\n\u00a0\u00a0\u00a0\u00a0Rad\u00e1k Zsolt, a TE Doktori Iskol\u00e1j\u00e1nak vezet\u0151je a v\u00edrusfert\u0151z\u00e9snek a sportteljes\u00edtm\u00e9nyre gyakorolt hat\u00e1sair\u00f3l besz\u00e9lt.\u00a0\u00a0\n\u00a0\u00a0\u00a0\u00a0\"A magasabb immunrendszeri kapacit\u00e1suk miatt a sportol\u00f3k k\u00f6nnyebben hordj\u00e1k ki a v\u00edrust, mint az \u00e1tlagemberek, ha azonban az \u00e9lsportol\u00f3 nem \u00e1ll le a terhel\u00e9ssel, annak lehetnek sz\u00f6v\u0151dm\u00e9nyei\" - \u00e1llap\u00edtotta meg, majd elismerte, hogy a hossz\u00fa t\u00e1v\u00fa hat\u00e1sokat egyel\u0151re nem lehet megmondani.\n\u00a0\u00a0\u00a0\u00a0Juh\u00e1sz Attila klinikai mikrobiol\u00f3gus hangs\u00falyozta, hogy a v\u00edrus csak 60-80 sz\u00e1zal\u00e9kos hat\u00e9konys\u00e1ggal mutathat\u00f3 ki. Eml\u00edt\u00e9st tett arr\u00f3l is, hogy a v\u00edrus \u00e1ltal h\u00e1romf\u00e9le, IgA, IgM \u00e9s IgG t\u00edpus\u00fa ellenanyag termel\u0151dik a szervezetben, ezek k\u00f6z\u00fcl az els\u0151 kett\u0151 a 3-10. napt\u00f3l jelenik meg \u00e9s hetekig, m\u00edg az IgG\u00a0\u00a05-10-14 napt\u00f3l \u00e9s h\u00f3napokig lehet kimutatni.\n\u00a0\u00a0\u00a0\u00a0Szelid Zsolt sportkardiol\u00f3gus arr\u00f3l tartott \u00e9rtekez\u00e9st, mi\u00e9rt lehet \u00e9letvesz\u00e9lyes a Covid-fert\u0151z\u00e9s a sportol\u00f3kn\u00e1l. Mint elmondta, a koronav\u00edrus a sz\u00f6vetek gyullad\u00e1s\u00e1t id\u00e9zi el\u0151, v\u00e9rr\u00f6gk\u00e9pz\u0151d\u00e9st okozhat a t\u00fcd\u0151ben, tov\u00e1bb a szervek el\u00e9gtelen m\u0171k\u00f6d\u00e9s\u00e9hez vezethet, k\u00fcl\u00f6n\u00f6sen akkor, ha kr\u00f3nikus betegs\u00e9g \u00e1ll fenn. Mivel ilyen esetekben a kering\u00e9si rendszer fokozottan van ig\u00e9nybe v\u00e9ve, sz\u00edvel\u00e9gtelens\u00e9g, illetve rosszindukat\u00fa sz\u00edvritmuszavar\u00a0\u00a0alakulhat ki, ami hirtelen sz\u00edvhal\u00e1lhoz is vezethet.\n\u00a0\u00a0\u00a0\u00a0A konferenci\u00e1n megeml\u00e9keztek a k\u00f6zelm\u00faltban elhunyt a birk\u00f3z\u00f3 T\u00f3th Bendeg\u00fazr\u00f3l, a TE hallgat\u00f3j\u00e1r\u00f3l. Vele kapcsolatban elhangzott, hogy az els\u0151 koronav\u00edrus tesztje pozit\u00edv, a p\u00e1r nappal k\u00e9s\u0151bb elv\u00e9gzett \u00fajabb kett\u0151 negat\u00edv eredm\u00e9nyt hozott, majd teljesen meggy\u00f3gyultnak nyilv\u00e1n\u00edtott\u00e1k \u00e9s \u00fajrakezdte az edz\u00e9seket. Egyel\u0151re nem tudni, hogy hal\u00e1l\u00e1nak k\u00f6ze volt-e a koronav\u00edrushoz. A 22 \u00e9ves sportol\u00f3 j\u00fanius 4-\u00e9n edz\u00e9s k\u00f6zben lett rosszul, majd a k\u00f3rh\u00e1zban elhunyt.\n\u00a0\u00a0\u00a0\u00a0Sz\u00f3ba ker\u00fclt az is, hogy a Magyar Labdar\u00fag\u00f3 Sz\u00f6vets\u00e9g a Bundeslig\u00e1ban alkalmazott protokollt vette \u00e1t, miszerint ha a labdar\u00fag\u00f3k, vagy a st\u00e1btagok k\u00f6z\u00f6tt fert\u0151z\u00f6ttet tal\u00e1lnak, akkor nem az eg\u00e9sz csapatot, hanem csak az illet\u0151 szem\u00e9lyt helyezik karant\u00e9nba, viszont s\u0171r\u0171n, maximum 96 \u00f3r\u00e1nk\u00e9nt v\u00e9geznek sz\u0171r\u00e9seket az \u00f6sszes j\u00e1t\u00e9kosn\u00e1l \u00e9s st\u00e1btagn\u00e1l.\n\n\n\nMTI 2020. j\u00fanius 17.\n\n"}]