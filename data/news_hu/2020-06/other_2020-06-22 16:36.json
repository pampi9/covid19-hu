[{"date": "2020-06-22 16:36", "url": "https://koronavirus.gov.hu/cikkek/jarvany-idejen-helytallo-noket-dijazza-nok-magyarorszagert-klub", "h1": "A j\u00e1rv\u00e1ny idej\u00e9n helyt\u00e1ll\u00f3 n\u0151ket d\u00edjazza a N\u0151k Magyarorsz\u00e1g\u00e9rt Klub", "body": "\nA koronav\u00edrus-j\u00e1rv\u00e1ny idej\u00e9n helyt\u00e1ll\u00f3 n\u0151k munk\u00e1j\u00e1t d\u00edjazza a N\u0151k Magyarorsz\u00e1g\u00e9rt Klub. A brutt\u00f3 5 milli\u00f3 forintos f\u0151d\u00edjjal j\u00e1r\u00f3, n\u00e9gy kateg\u00f3ri\u00e1ban ki\u00edrt elismer\u00e9sre j\u00falius 15-\u00e9ig b\u00e1rki jel\u00f6lhet, \u00e9s a d\u00edjnak b\u00e1rki jel\u00f6ltje is lehet - k\u00f6z\u00f6lte Nov\u00e1k Katalin, az egyes\u00fclet alap\u00edt\u00f3 eln\u00f6ke h\u00e9tf\u0151i budapesti sajt\u00f3t\u00e1j\u00e9koztat\u00f3j\u00e1n, a Pet\u0151fi Irodalmi M\u00fazeumban.\n\n\nA csal\u00e1d- \u00e9s ifj\u00fas\u00e1g\u00fcgy\u00e9rt felel\u0151s \u00e1llamtitk\u00e1r a N\u0151k Magyarorsz\u00e1g\u00e9rt-d\u00edj meghirdet\u00e9s\u00e9n azt mondta, azoknak a n\u0151knek a seg\u00edt\u0151 tev\u00e9kenys\u00e9g\u00e9t \u00e9s teljes\u00edtm\u00e9ny\u00e9t k\u00edv\u00e1nj\u00e1k elismerni, akiknek p\u00e9ld\u00e1j\u00e1b\u00f3l m\u00e1sok er\u0151t mer\u00edthettek.\n\u00a0\u00a0\u00a0\u00a0Azt k\u00e9rte, mindenki gondolkodjon el azon, van-e a k\u00f6rnyezet\u00e9ben olyan n\u0151, akit erre az elismer\u00e9sre j\u00f3 sz\u00edvvel felterjesztene. A jel\u00f6l\u00e9seket a dij.nokmagyarorszagert.hu oldalon tehetik meg mag\u00e1nszem\u00e9lyek, \u00e9rdekv\u00e9delmi, szakmai \u00e9s civil szervezetek vagy int\u00e9zm\u00e9nyek. Hozz\u00e1tette: a zs\u0171ri augusztus v\u00e9g\u00e9ig d\u00f6nt a jel\u00f6ltekr\u0151l, illetve egy k\u00f6z\u00f6ns\u00e9gszavaz\u00e1st is tartanak majd.\n\u00a0\u00a0\u00a0\u00a0K\u00f6z\u00f6lte, a kateg\u00f3ri\u00e1nk\u00e9nt brutt\u00f3 5 milli\u00f3 forintos f\u0151d\u00edjakat \u00e9s a t\u00f6bbi elismer\u00e9st szeptember 15-\u00e9n adj\u00e1k majd \u00e1t eg\u00e9szs\u00e9g\u00fcgyi, szoci\u00e1lis, oktat\u00e1si, \u00e9s egy nyitott \"egy\u00e9b\" kateg\u00f3ri\u00e1ban. Ez ut\u00f3bbiak k\u00f6z\u00f6tt lehetnek p\u00e9ld\u00e1ul \u00e9desany\u00e1k vagy civil seg\u00edt\u0151k is - tette hozz\u00e1.\n\u00a0\u00a0\u00a0\u00a0A klubv\u00e1r olyan felaj\u00e1nl\u00e1sokat is, amelyekkel a d\u00edjazottak munk\u00e1j\u00e1t ismerhetik el. Az eddigi felaj\u00e1nl\u00e1sok k\u00f6z\u00f6tt vannak wellness h\u00e9tv\u00e9g\u00e9k, valamint bel\u00e9p\u0151k kultur\u00e1lis \u00e9s sportprogramokra - mondta.\n\u00a0\u00a0\u00a0\u00a0A d\u00edj h\u00e9tf\u0151i meghirdet\u00e9s\u00e9n megjelent a k\u00e9t \u00e9ve l\u00e9trehozott klub t\u00f6bb alap\u00edt\u00f3 tagja, k\u00f6zt\u00fck Szili Katalin minisztereln\u00f6ki megb\u00edzott \u00e9s Szentkir\u00e1lyi Alexandra korm\u00e1nysz\u00f3viv\u0151.\n\u00a0\u00a0\u00a0\u00a0Szentkir\u00e1lyi Alexandra azt mondta, azokat a t\u00f6rt\u00e9neteket, inspir\u00e1ci\u00f3kat keresik, amelyek nem a l\u00e1that\u00f3s\u00e1guk miatt jelentenek p\u00e9ld\u00e1t, hanem csak egy-egy adott k\u00f6z\u00f6ss\u00e9gben mutatkoznak meg.\n\u00a0\u00a0\u00a0\u00a0A d\u00edj l\u00e9nyege, hogy a helyi, kisebb er\u0151fesz\u00edt\u00e9seket is elismerj\u00e9k, p\u00e9ld\u00e1ul egy \u00f3v\u00f3n\u0151 munk\u00e1j\u00e1t - tette hozz\u00e1.\n\u00a0\u00a0\u00a0\u00a0Szili Katalin azt hangoztatta, hogy olyan h\u00e9tk\u00f6znapi h\u0151s\u00f6ket is k\u00edv\u00e1nnak d\u00edjazni, akik p\u00e9ld\u00e1ul sokgyermekes anyak\u00e9nt a csal\u00e1djukban \u00e1lltak helyt a j\u00e1rv\u00e1ny idej\u00e9n, vagy tettek embert\u00e1rsaik\u00e9rt.\n\u00a0\u00a0\u00a0\u00a0Az egyes\u00fclet honlapj\u00e1n az \u00e1ll: a d\u00edjjal azokat a n\u0151ket k\u00edv\u00e1nj\u00e1k erk\u00f6lcsileg \u00e9s anyagilag elismerni, akik a COVID-19 j\u00e1rv\u00e1ny idej\u00e9n b\u00e1tran, kitart\u00f3an \u00e9s p\u00e9ldamutat\u00f3 m\u00f3don helyt\u00e1lltak azokon a ter\u00fcleteken, amelyek m\u0171k\u00f6d\u00e9se kiemelked\u0151 fontoss\u00e1g\u00fa volt a j\u00e1rv\u00e1ny terjed\u00e9s\u00e9nek lass\u00edt\u00e1sa, a betegs\u00e9g megel\u0151z\u00e9se, kezel\u00e9se, a j\u00e1rv\u00e1ny negat\u00edv hat\u00e1sainak cs\u00f6kkent\u00e9se vagy a j\u00e1rv\u00e1ny idej\u00e9n az \u00e9letfelt\u00e9telek biztos\u00edt\u00e1sa \u00e9rdek\u00e9ben.\n\nMTI 2020. j\u00fanius 22.\n\n"}]