[{"date": "2020-06-21 08:38", "url": "https://koronavirus.gov.hu/cikkek/izer-norbert-fizetesi-kedvezmenyek-62-milliard-forintnyi-adot-hagytak-az-embereknel-jarvany", "h1": "Izer Norbert: a fizet\u00e9si kedvezm\u00e9nyek 62 milli\u00e1rd forintnyi ad\u00f3t hagytak az emberekn\u00e9l a j\u00e1rv\u00e1ny alatt", "body": "\nA fizet\u00e9si kedvezm\u00e9nyek 62 milli\u00e1rd forintnyi ad\u00f3t hagytak a csal\u00e1dokn\u00e1l, a lakoss\u00e1gn\u00e1l \u00e9s a v\u00e1llalkoz\u00e1sokn\u00e1l a koronav\u00edrus-j\u00e1rv\u00e1ny els\u0151 szakasz\u00e1ban - t\u00e1j\u00e9koztatta az MTI-t vas\u00e1rnap Izer Norbert, a P\u00e9nz\u00fcgyminiszt\u00e9rium ad\u00f3\u00fcgyek\u00e9rt felel\u0151s \u00e1llamtitk\u00e1ra.\n\n\nAz \u00e1llamtitk\u00e1r hangs\u00falyozta, a korm\u00e1ny egyik legfontosabb elv\u00e1r\u00e1sa az ad\u00f3hivatallal szemben a koronav\u00edrus-v\u00e1ls\u00e1g idej\u00e9n az, hogy a j\u00e1rv\u00e1ny hat\u00e1sait figyelembe v\u00e9ve m\u00e9lt\u00e1nyosan j\u00e1rjon el ad\u00f3\u00fcgyekben.\n\u00a0\u00a0\u00a0\u00a0A COVID-19 miatt bajba jutottaknak ez\u00e9rt \u00e9rdemes m\u00e9lt\u00e1nyoss\u00e1gi k\u00e9relemmel fordulni az ad\u00f3hivatalhoz - f\u0171zte hozz\u00e1, azzal egy\u00fctt, a hat\u00f3s\u00e1g m\u00e1rcius 11. \u00e9s j\u00fanius 19. k\u00f6z\u00f6tti id\u0151szakban n\u00e9gyb\u0151l h\u00e1rom fizet\u00e9sk\u00f6nny\u00edt\u00e9si k\u00e9relmet helyben hagyott - tette hozz\u00e1.\n\u00a0\u00a0\u00a0\u00a0K\u00f6z\u00f6lte azt is, a j\u00e1rv\u00e1ny miatt ak\u00e1r \u00f6tmilli\u00f3 forinttal is cs\u00f6kkenhet a fizetend\u0151 ad\u00f3. A fizet\u00e9s-k\u00f6nny\u00edt\u00e9si lehet\u0151s\u00e9geket a korm\u00e1ny ugyanis a vesz\u00e9lyhelyzetben m\u00e9g tov\u00e1bb b\u0151v\u00edtette. Bevezetett egy \u00fajfajta, speci\u00e1lis, r\u00e1ad\u00e1sul a c\u00e9geknek is teljesen ingyenes m\u00e9lt\u00e1nyoss\u00e1gi \u00fcgyt\u00edpust.\n\u00a0\u00a0\u00a0\u00a0Hozz\u00e1tette, jelenleg 1500 \u00fajfajta k\u00e9relem elb\u00edr\u00e1l\u00e1s\u00e1n dolgozik az ad\u00f3hivatal, amelyekben \u00f6sszess\u00e9g\u00e9ben t\u00f6bb mint 7,5 milli\u00e1rd forint ad\u00f3ra k\u00e9rtek k\u00f6nny\u00edt\u00e9st a vesz\u00e9lyhelyzetben az \u00e9rintettek.\n\u00a0\u00a0\u00a0\u00a0\u00a0\"Arra sz\u00e1m\u00edtunk, hogy a k\u00f6vetkez\u0151 n\u00e9gy h\u00e9tben jelent\u0151sen megugrik az \u00fajfajta k\u00e9relmek sz\u00e1ma, hiszen egyszer\u0171, ingyenes, valamint a hat\u00f3s\u00e1g gyorsan, mind\u00f6ssze 15 nap alatt \u00e9s rendk\u00edv\u00fcl m\u00e9lt\u00e1nyosan b\u00edr\u00e1lja el. Ez ut\u00f3bbit t\u00e1masztja al\u00e1 az ad\u00f3hivatal statisztik\u00e1ja is, mely szerint m\u00e1rcius 11-t\u0151l j\u00fanius 19-ig 11 700 fizet\u00e9sk\u00f6nny\u00edt\u00e9si k\u00e9relemb\u0151l t\u00f6bb mint 8 700-at helybenhagyott, \u00edgy \u00f6sszess\u00e9g\u00e9ben 62 milli\u00e1rd forint ad\u00f3t hagyott a csal\u00e1dokn\u00e1l, a lakoss\u00e1gn\u00e1l \u00e9s a v\u00e1llalkoz\u00e1sokn\u00e1l\" - r\u00e9szletezte Izer Norbert.\n\u00a0\u00a0\u00a0\u00a0Az \u00e1llamtitk\u00e1r megjegyezte, hogy ebben a statisztik\u00e1ban az \u00f6sszes fizet\u00e9sk\u00f6nny\u00edt\u00e9si k\u00e9relem szerepel, m\u00e9g azok is, amelyekben egy\u00e1ltal\u00e1n nem hivatkoznak az ad\u00f3z\u00f3k a koronav\u00edrus neh\u00e9zs\u00e9geire. Az \u00fajfajta, koronav\u00edrusra specializ\u00e1lt k\u00e9relemn\u00e9l az elb\u00edr\u00e1l\u00e1si ar\u00e1ny m\u00e9g enn\u00e9l is kedvez\u0151bb - tette hozz\u00e1.\n\u00a0\u00a0\u00a0\u00a0Izer Norbert az \u00fajfajta, koronav\u00edrusra specializ\u00e1lt k\u00e9relem r\u00e9szletszab\u00e1lyait ismertetve elmondta, hogy a k\u00e9relem illet\u00e9kmentes, \u00e9s legk\u00e9s\u0151bb a vesz\u00e9lyhelyzet megsz\u0171n\u00e9s\u00e9t k\u00f6vet\u0151 harmincadik napon, j\u00falius 17-\u00e9n ny\u00fajthat\u00f3 be.\n\u00a0\u00a0\u00a0\u00a0Ez egy egyszeri k\u00e9relem, minden ad\u00f3z\u00f3 csak egy alkalommal \u00e9lhet vele, de a kedvez\u0151 szab\u00e1lyok miatt, annak, aki fizet\u00e9si neh\u00e9zs\u00e9ggel k\u00fczd, mindenk\u00e9ppen \u00e9rdemes kihaszn\u00e1lni a lehet\u0151s\u00e9get - javasolta. Az ig\u00e9nybev\u00e9telhez elegend\u0151, ha a fizet\u00e9si neh\u00e9zs\u00e9g a vesz\u00e9lyhelyzetre vezethet\u0151 vissza.\n\u00a0\u00a0\u00a0\u00a0A 12 havi r\u00e9szletfizet\u00e9s vagy a hat havi p\u00f3tl\u00e9kmentes fizet\u00e9si halaszt\u00e1s mindegyik ad\u00f3fajt\u00e1ra k\u00e9rhet\u0151, \u00e9s \u00f6tmilli\u00f3 forintos tartoz\u00e1sig vehet\u0151 ig\u00e9nybe. Ez a neh\u00e9z helyzetbe ker\u00fclt v\u00e1llalkoz\u00e1soknak nagy k\u00f6nnyebbs\u00e9g, el\u00e9g a j\u00e1rv\u00e1ny alatt a nett\u00f3 b\u00e9rt kigazd\u00e1lkodni, hiszen m\u00e9g a munkav\u00e1llal\u00f3t\u00f3l levont j\u00e1rul\u00e9kra \u00e9s szja-ra is j\u00e1rhat a kedvezm\u00e9ny - k\u00f6z\u00f6lte az \u00e1llamtitk\u00e1r.\n\u00a0\u00a0\u00a0\u00a0Nagy \u00fajdons\u00e1gnak nevezte azt is, hogy nemcsak az ad\u00f3fizet\u00e9s \u00fctemez\u00e9s\u00e9ben seg\u00edt az \u00faj szab\u00e1lyoz\u00e1s, hanem a v\u00e1llalkoz\u00e1sok ad\u00f3cs\u00f6kkent\u00e9s\u00e9t is lehet\u0151v\u00e9 teszi m\u00e9ghozz\u00e1 az \u00e1ltaluk v\u00e1lasztott ad\u00f3nemben, a tartoz\u00e1suk 20 sz\u00e1zal\u00e9k\u00e1ig.\n\u00a0\u00a0\u00a0\u00a0\"Az Eur\u00f3pai Uni\u00f3ban az egyik legsz\u00e9lesebb k\u00f6r\u0171 fizet\u00e9sk\u00f6nny\u00edt\u00e9si reperto\u00e1rt eddig is Magyarorsz\u00e1g biztos\u00edtotta az ad\u00f3z\u00f3knak. A legt\u00f6bb tag\u00e1llamban p\u00e9ld\u00e1ul m\u00e9g a csal\u00e1dok sem k\u00e9rhetik fizetend\u0151 ad\u00f3juk \u00f6sszeg\u00e9nek a cs\u00f6kkent\u00e9s\u00e9t. Magyarorsz\u00e1gon ez a lehet\u0151s\u00e9g nemcsak az \u00f6sszes mag\u00e1nszem\u00e9lynek, hanem az egy\u00e9ni v\u00e1llalkoz\u00f3knak is a rendelkez\u00e9s\u00e9re \u00e1ll. Az \u00fajfajta, a j\u00e1rv\u00e1ny miatt bevezetett, speci\u00e1lis, de rendk\u00edv\u00fcl egyszer\u0171 fizet\u00e9sk\u00f6nny\u00edt\u00e9si m\u00f3dozattal m\u00e9g tov\u00e1bb b\u0151v\u00fclt a kedvezm\u00e9nyek k\u00f6re\" - \u00f6sszegzett Izer Norbert.\n\nMTI 2020. j\u00fanius 21.\n\n"}]