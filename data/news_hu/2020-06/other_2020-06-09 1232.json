[{"date": "2020-06-09 12:32", "url": "https://koronavirus.gov.hu/cikkek/operativ-torzs-befejezodtek-az-ellenorzesek-schengeni-belso-allamhatarokon", "h1": "Operat\u00edv t\u00f6rzs: befejez\u0151dtek az ellen\u0151rz\u00e9sek a schengeni bels\u0151 \u00e1llamhat\u00e1rokon", "body": "\nMagyarorsz\u00e1g valamennyi schengeni bels\u0151 \u00e1llamhat\u00e1r\u00e1n befejezte ellen\u0151rz\u00e9si feladatait a rend\u0151rs\u00e9g - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa a keddi online sajt\u00f3t\u00e1j\u00e9koztat\u00f3n.\n\n\nKiss R\u00f3bert rend\u0151r alezredes hangs\u00falyozta: a szomsz\u00e9dos orsz\u00e1gok rendv\u00e9delmi szerveivel t\u00f6rt\u00e9nt egyeztet\u00e9sek eredm\u00e9nyek\u00e9nt az \u00f6sszes magyar-szlov\u00e9n \u00e1tkel\u0151n \u00e9s hat\u00e1r\u00e1tl\u00e9p\u00e9si ponton is megsz\u0171nt a hat\u00e1rforgalom ellen\u0151rz\u00e9se h\u00e9tf\u0151n 19 \u00f3rakor.\n\u00a0\u00a0\u00a0\u00a0M\u00e1rcius 12-\u00e9t\u0151l a magyar-szlov\u00e9n nemzetk\u00f6zi tranzit \u00e9s szem\u00e9lyforgalmi hat\u00e1r\u00e1tkel\u0151helyeken, hat\u00e1r\u00e1tl\u00e9p\u00e9si pontokon 120 724 ember l\u00e9pett \u00e1t. Nemzetk\u00f6zi tranzit c\u00e9llal 41 303, nemzetk\u00f6zi teherforgalomban magyarorsz\u00e1gi \u00fati c\u00e9llal 35 766 teherg\u00e9pj\u00e1rm\u0171 bel\u00e9ptet\u00e9s\u00e9t biztos\u00edtott\u00e1k - tette hozz\u00e1.\n\u00a0\u00a0\u00a0\u00a0Kiss R\u00f3bert k\u00f6z\u00f6lte, hogy 2434-re emelkedett a hat\u00f3s\u00e1gi h\u00e1zi karant\u00e9n elektronikus ellen\u0151rz\u00e9s\u00e9t szolg\u00e1l\u00f3 mobiltelefonra telep\u00edthet\u0151 informatikai alkalmaz\u00e1sra regisztr\u00e1ltak k\u00f6re, \u00edgy az akt\u00edv felhaszn\u00e1l\u00f3k m\u00e1r 801-en vannak. H\u00e9tf\u0151n 589 esetben rendeltek el hat\u00f3s\u00e1gi h\u00e1zi karant\u00e9nt, \u00edgy kedden az \u00e9rv\u00e9nyben l\u00e9v\u0151 hat\u00f3s\u00e1gi h\u00e1zi karant\u00e9nok sz\u00e1ma 9523.\n\u00a0\u00a0\u00a0\u00a0Megeml\u00edtette, hogy 427-re emelkedett a j\u00e1rv\u00e1ny\u00fcggyel \u00f6sszef\u00fcgg\u00e9sben elrendelt b\u00fcntet\u0151elj\u00e1r\u00e1sok sz\u00e1ma: r\u00e9mh\u00edrterjeszt\u00e9s \u00fcgy\u00e9ben 124 esetben, k\u00f6zvesz\u00e9llyel fenyeget\u00e9s miatt 29 esetben, csal\u00e1s miatt 129 esetben, m\u00edg j\u00e1rv\u00e1ny\u00fcgyi szab\u00e1lyszeg\u00e9s miatt 22 esetben ind\u00edtottak b\u00fcntet\u0151elj\u00e1r\u00e1st.\n\u00a0\u00a0\u00a0\u00a0Ezekben az \u00fcgyekben eddig nyolcvan embert hallgattak ki gyan\u00fas\u00edtottk\u00e9nt - f\u0171zte hozz\u00e1.\n\n\nMTI 2020. j\u00fanius 9.\n\n"}]