[{"date": "2020-06-15 13:51", "url": "https://koronavirus.gov.hu/cikkek/orszagos-tisztifoorvos-szerdan-dont-kormany-az-idosek-vasarlasi-idosavjarol", "h1": "Orsz\u00e1gos tisztif\u0151orvos: szerd\u00e1n d\u00f6nt a korm\u00e1ny az id\u0151sek v\u00e1s\u00e1rl\u00e1si id\u0151s\u00e1vj\u00e1r\u00f3l", "body": "\nV\u00e1rhat\u00f3an szerd\u00e1n d\u00f6nt a korm\u00e1ny a 65 \u00e9vn\u00e9l id\u0151sebbek v\u00e1s\u00e1rl\u00e1si id\u0151s\u00e1vj\u00e1r\u00f3l - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s\u00a0operat\u00edv\u00a0t\u00f6rzs h\u00e9tf\u0151i online sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia \u00fagy fogalmazott, a c\u00e9l, hogy ezen a t\u00e9ren is vissza\u00e1lljon az \u00e9let a megszokott ker\u00e9kv\u00e1g\u00e1sba. Egy\u00fattal megk\u00f6sz\u00f6nte a lakoss\u00e1g t\u00fcrelm\u00e9t.\nAz orsz\u00e1gos tisztif\u0151orvos elmondta azt is, hogy h\u00e9tf\u0151t\u0151l valamennyi eg\u00e9szs\u00e9g\u00fcgyi ell\u00e1t\u00e1s korl\u00e1toz\u00e1s n\u00e9lk\u00fcl vehet\u0151 ig\u00e9nybe. A k\u00f3rh\u00e1zakban a koronav\u00edrus-fert\u0151z\u00f6ttek ell\u00e1t\u00e1s\u00e1ra kor\u00e1bban elk\u00fcl\u00f6n\u00edtett \u00e1gyak 80 sz\u00e1zal\u00e9k\u00e1t \u00fajra az egy\u00e9b gy\u00f3gy\u00edt\u00e1s szolg\u00e1lat\u00e1ba lehet \u00e1ll\u00edtani, 20 sz\u00e1zal\u00e9kot azonban tov\u00e1bbra is fent kell tartani a koronav\u00edrusos betegek kezel\u00e9s\u00e9re.\nA h\u00e1ziorvosokn\u00e1l \u00e9s a szakorvosokn\u00e1l bevezetett n\u00e9gy ember/\u00f3ra szab\u00e1ly \u00e9rv\u00e9ny\u00e9t veszti, az ell\u00e1t\u00e1s azonban tov\u00e1bbra is csak telefonos bejelentkez\u00e9s ut\u00e1n vehet\u0151 ig\u00e9nybe - mondta el.\nHozz\u00e1tette, a szakorvosi \u00f3rasz\u00e1moknak nem szabnak hat\u00e1rt, mert mindenkinek \u00e9rdeke az elhalasztott ell\u00e1t\u00e1sok min\u00e9l gyorsabb p\u00f3tl\u00e1sa, az egyetlen felt\u00e9tel, hogy az eg\u00e9szs\u00e9g\u00fcgyi szolg\u00e1ltat\u00f3k t\u00e1j\u00e9koztass\u00e1k az eg\u00e9szs\u00e9g\u00fcgyi hat\u00f3s\u00e1got, illetve a finansz\u00edroz\u00f3t.\nK\u00f6z\u00f6lte: r\u00e9szlegesen feloldott\u00e1k a k\u00f3rh\u00e1zi l\u00e1togat\u00e1si tilalmakat is, az ezzel kapcsolatos r\u00e9szletszab\u00e1lyokat az adott int\u00e9zm\u00e9ny f\u0151igazgat\u00f3ja hat\u00e1rozza meg. Felh\u00edvta a figyelmet arra, hogy csak eg\u00e9szs\u00e9ges l\u00e1togat\u00f3 \u00e9s csak k\u00e9zmos\u00e1s, k\u00e9zfert\u0151tlen\u00edt\u00e9s ut\u00e1n, maszkvisel\u00e9s mellett l\u00e1togathat, kiz\u00e1r\u00f3lag \u0151 ker\u00fclhet k\u00e9t m\u00e9teres t\u00e1vols\u00e1gn\u00e1l k\u00f6zelebb a beteghez. Az orsz\u00e1gos tisztif\u0151orvos azt javasolta, a tal\u00e1lkoz\u00f3kra lehet\u0151leg a szabadban ker\u00fclj\u00f6n sor.\nM\u00fcller Cec\u00edlia sz\u00f3lt arr\u00f3l, hogy az elm\u00falt 24 \u00f3r\u00e1ban 7-tel n\u0151tt a koronav\u00edrus-fert\u0151z\u00f6ttek sz\u00e1ma \u00e9s egy ember halt meg a j\u00e1rv\u00e1nnyal \u00f6sszef\u00fcgg\u00e9sben. A j\u00e1rv\u00e1ny kezdet\u00e9t\u0151l igazoltan 4076-an fert\u0151z\u0151dtek meg, 2485-en gy\u00f3gyultak meg, 563-an hunytak el. Az akt\u00edv fert\u0151z\u00f6ttek 1028-an vannak, k\u00f3rh\u00e1zban 275 embert \u00e1polnak, k\u00f6z\u00fcl\u00fck 19-en szorulnak l\u00e9legeztet\u00e9sre. Sz\u00e1zezer lakosra tov\u00e1bbra is 41 megbeteged\u00e9s \u00e9s 5,8 hal\u00e1loz\u00e1s jut - ismertette. Hozz\u00e1f\u0171zte: sz\u00e1zezer emberre Budapesten 110, Kom\u00e1rom-Esztergom megy\u00e9ben 100, Zal\u00e1ban 97, Fej\u00e9rben 90, Pest megy\u00e9ben 46 a fert\u0151z\u00f6ttek sz\u00e1ma.\nA fert\u0151z\u00f6ttek sz\u00e1ma a 15. h\u00e9ten volt a legt\u00f6bb, 712, s a 16. h\u00e9ten haltak meg a legt\u00f6bben, 91-en. Ezek a sz\u00e1mok a 24. h\u00e9tre folyamatosan cs\u00f6kkentek, ekkor 62-en fert\u0151z\u0151dtek meg \u00e9s 15-en hunytak el - eml\u00e9keztetett.\nKiemelte, hogy a 4076 igazolt fert\u0151z\u00f6tt 57 sz\u00e1zal\u00e9ka n\u0151, 43 sz\u00e1zal\u00e9ka f\u00e9rfi, az \u00f6sszes fert\u0151z\u00f6tt 45 sz\u00e1zal\u00e9ka 65 \u00e9v feletti, a pozit\u00edv esetek 15 sz\u00e1zal\u00e9ka ker\u00fclt ki az 50-59 \u00e9v k\u00f6z\u00f6tti, 14 sz\u00e1zal\u00e9ka a 40-49 \u00e9v k\u00f6z\u00f6tti \u00e9s 10 sz\u00e1zal\u00e9k az \u00f6sszes t\u00f6bbi koroszt\u00e1lyb\u00f3l. Kiemelte, hogy a fert\u0151z\u00f6ttek mind\u00f6ssze 0,1-06 sz\u00e1zal\u00e9ka gyerek.\nM\u00fcller Cec\u00edlia hangs\u00falyozta, hogy a legfrissebb adatok kedvez\u0151ek, a gy\u00f3gyultak sz\u00e1ma m\u00e1r k\u00e9t \u00e9s f\u00e9lszerese az akt\u00edv fert\u0151z\u00f6ttek\u00e9nek, \"de a v\u00edrus nem t\u0171nt el, egy alacsony szinten jelen van az orsz\u00e1gban\", naponta 10 k\u00f6r\u00fcli a regisztr\u00e1lt \u00faj fert\u0151z\u00f6ttek sz\u00e1ma.\nAz orsz\u00e1gos tisztif\u0151orvos a k\u00fclf\u00f6ldre utaz\u00f3knak azt javasolta: k\u00f6ssenek biztos\u00edt\u00e1st, hogy ig\u00e9nybe tudj\u00e1k venni a helyi eg\u00e9szs\u00e9g\u00fcgyi ell\u00e1t\u00e1st, s ha koronav\u00edrus-fert\u0151z\u00e9s gyan\u00faja mer\u00fcl fel, helyben k\u00e9rjenek seg\u00edts\u00e9get.\nM\u00fcller Cec\u00edlia a vend\u00e9gl\u00e1t\u00e1sban munk\u00e1t v\u00e1llal\u00f3 nyugd\u00edjasoknak azt tan\u00e1csolta, viseljenek maszkot, \u00fcgyeljenek a szem\u00e9lyi higi\u00e9ni\u00e1ra \u00e9s kev\u00e9s emberi kontaktusnak kitett munk\u00e1t v\u00e1llaljanak. Ilyen a takar\u00edt\u00e1s, vagy a konyh\u00e1n bel\u00fcli feladatok v\u00e9gz\u00e9se.\nA szakember arra a k\u00e9rd\u00e9sre, hogy a megbeteged\u00e9sek h\u00e1ny sz\u00e1zal\u00e9kos n\u00f6veked\u00e9se, vagy mekkora esetsz\u00e1m eset\u00e9n besz\u00e9lhet\u00fcnk a j\u00e1rv\u00e1ny m\u00e1sodik hull\u00e1m\u00e1nak kezdet\u00e9r\u0151l, azt mondta: nincs egzakt sz\u00e1m, a j\u00e1rv\u00e1ny\u00fcgyi szakm\u00e1ban mindig a tendenci\u00e1kat, f\u00f6ldrajzi ter\u00fcleteket, s egyebek mellett z\u00e1rt k\u00f6z\u00f6ss\u00e9geket figyelnek az esetleges id\u0151beli beavatkoz\u00e1sok elrendel\u00e9se \u00e9rdek\u00e9ben.\nAz orsz\u00e1gos tisztif\u0151orvos eml\u00e9keztetett r\u00e1, hogy vas\u00e1rnap volt a v\u00e9rad\u00f3k vil\u00e1gnapja, ez\u00e9rt k\u00f6sz\u00f6netet mondott az Orsz\u00e1gos V\u00e9rell\u00e1t\u00f3 Szolg\u00e1lat, a V\u00f6r\u00f6skereszt dolgoz\u00f3inak \u00e9s aktivist\u00e1inak a munk\u00e1juk\u00e9rt, valamint a v\u00e9rad\u00f3knak, mert hozz\u00e1j\u00e1rulnak m\u00e1sok megment\u00e9s\u00e9hez.\n\nMTI 2020. j\u00fanius 15.\n\u00a0\n\n"}]