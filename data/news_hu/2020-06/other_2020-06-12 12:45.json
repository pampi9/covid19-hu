[{"date": "2020-06-12 12:45", "url": "https://koronavirus.gov.hu/cikkek/orszagos-tisztifoorvos-folyamatosan-novekszik-gyogyultak-szama", "h1": "Orsz\u00e1gos tisztif\u0151orvos: folyamatosan n\u00f6vekszik a gy\u00f3gyultak sz\u00e1ma", "body": "\nFolyamatosan n\u00f6vekszik a koronav\u00edrus-fert\u0151z\u00e9sb\u0151l gy\u00f3gyultak sz\u00e1ma, az orsz\u00e1gban jelenleg 1051 embert tartanak nyilv\u00e1n akt\u00edv fert\u0151z\u00f6ttk\u00e9nt - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia elmondta: a gy\u00f3gyultak sz\u00e1ma m\u00e1r 2447, \u00e9s ez jelent\u0151sen meghaladja az akt\u00edv fert\u0151z\u00f6ttek sz\u00e1m\u00e1t. Az elm\u00falt 24 \u00f3r\u00e1ban 14-gyel n\u00f6vekedett az igazolt fert\u0151z\u00f6ttek sz\u00e1ma, k\u00f6z\u00fcl\u00fck ketten fiatalkor\u00faak. \u0150k egy-egy \"csal\u00e1di j\u00e1rv\u00e1nyhoz tartoznak\", teh\u00e1t ismert volt m\u00e1r kor\u00e1bban a csal\u00e1dtagok koronav\u00edrus-fert\u0151z\u00e9se - k\u00f6z\u00f6lte az orsz\u00e1gos tisztif\u0151orvos, hozz\u00e1t\u00e9ve, hogy a 14 \u00e9s 15 \u00e9ves fiatal eg\u00e9szs\u00e9gi \u00e1llapota j\u00f3. T\u00e1j\u00e9koztat\u00e1sa szerint \u00fajabb k\u00e9t, id\u0151s fert\u0151z\u00f6tt vesztette \u00e9let\u00e9t, \u00edgy 555-re emelkedett a j\u00e1rv\u00e1ny \u00e1ldozatainak sz\u00e1ma. K\u00f3rh\u00e1zi \u00e1pol\u00e1sra 290-en szorulnak, akik k\u00f6z\u00fcl 20 beteget l\u00e9legeztetnek g\u00e9ppel.\n\u00a0 Elmondta: a legt\u00f6bb akt\u00edv fert\u0151z\u00f6ttet, 421 embert tov\u00e1bbra is Budapesten tartj\u00e1k nyilv\u00e1n, mik\u00f6zben Baranya, B\u00e1cs-Kiskun, Somogy, J\u00e1sz-Nagykun-Szolnok \u00e9s Tolna megy\u00e9ben m\u00e1r egyetlen akt\u00edv pozit\u00edv eset sincs. A 100 ezer lakosra jut\u00f3 \u00f6sszes fert\u0151z\u00f6tt sz\u00e1m\u00e1t tekintve tov\u00e1bbra is a f\u0151v\u00e1ros \"vezet\", Kom\u00e1rom-Esztergom megye a m\u00e1sodik, Zala megye pedig a harmadik ezen a list\u00e1n - ismertette.\n\u00a0 Besz\u00e1molt arr\u00f3l, hogy a Nemzeti N\u00e9peg\u00e9szs\u00e9g\u00fcgyi K\u00f6zpont laborja \u00e1ltal elv\u00e9gzett vizsg\u00e1lat szerint nagys\u00e1grenddel cs\u00f6kkent a v\u00edrus jelenl\u00e9te a f\u0151v\u00e1ros szennyviz\u00e9ben. Ebb\u0151l arra lehet k\u00f6vetkeztetni, hogy a k\u00f6vetkez\u0151 egy-k\u00e9t h\u00e9tben nem v\u00e1rhat\u00f3 a fert\u0151z\u00f6ttek sz\u00e1m\u00e1nak n\u00f6veked\u00e9se.\n\u00a0\u00a0M\u00fcller Cec\u00edlia a v\u00e9d\u0151n\u0151k napja alkalm\u00e1b\u00f3l k\u00f6sz\u00f6nt\u00f6tte a v\u00e9d\u0151n\u0151ket. \u00dagy fogalmazott, a v\u00e9d\u0151n\u0151k nagym\u00e9rt\u00e9kben hozz\u00e1j\u00e1rulnak a csal\u00e1dok eg\u00e9szs\u00e9g\u00e9hez \u00e9s \u00f3ri\u00e1si szerepet v\u00e1llalnak a n\u0151k v\u00e9delm\u00e9ben. K\u00e9rd\u00e9sre v\u00e1laszolva felh\u00edvta a figyelmet arra, hogy a ny\u00e1ri id\u0151szakban \u00e1ltal\u00e1ban v\u00e9rhi\u00e1ny alakul ki, mert nehezebb a v\u00e9rad\u00e1sok megszervez\u00e9se. Ez\u00e9rt arra biztatott mindenkit, hogy adjon v\u00e9rt. Hangs\u00falyozta, hogy a szervez\u0151k \u00fcgyelnek a higi\u00e9niai k\u00f6r\u00fclm\u00e9nyekre.\n\u00a0Ugyancsak k\u00e9rd\u00e9sre v\u00e1laszolva k\u00f6z\u00f6lte, hogy a v\u00edrus a k\u00f6vetkez\u0151 id\u0151szakban sem t\u0171nik el, \u00e9s a szakemberek szerint sz\u00e1m\u00edtani lehet a j\u00e1rv\u00e1ny m\u00e1sodik hull\u00e1m\u00e1ra. Ez\u00e9rt j\u00e1rv\u00e1ny\u00fcgyi figyel\u0151szolg\u00e1latot m\u0171k\u00f6dtetnek \u00e9s a gyors reag\u00e1l\u00e1s \u00e9rdek\u00e9ben tervezik j\u00e1rv\u00e1ny\u00fcgyi bevet\u00e9si egys\u00e9g l\u00e9trehoz\u00e1s\u00e1t is.\u00a0\u00a0A megel\u0151z\u0151 int\u00e9zked\u00e9sek \u00e9rv\u00e9nyben maradnak - mondta M\u00fcller Cec\u00edlia, megjegyezve ugyanakkor, hogy a f\u00e9rfiak visszat\u00e9rhetnek a k\u00e9zfog\u00e1s trad\u00edci\u00f3j\u00e1hoz.\n\u00a0\n\nMTI\n\n"}]