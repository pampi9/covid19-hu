[{"date": "2020-06-07 11:52", "url": "https://koronavirus.gov.hu/cikkek/kovacs-zoltan-nemzeti-konzultacio-azt-szolgalja-hogy-az-intezkedesek-leheto-legtobb-magyar", "h1": "Kov\u00e1cs Zolt\u00e1n: a nemzeti konzult\u00e1ci\u00f3 azt szolg\u00e1lja, hogy az int\u00e9zked\u00e9sek a lehet\u0151 legt\u00f6bb magyar ember \u00e9rdek\u00e9ben t\u00f6rt\u00e9njenek", "body": "\nA nemzeti konzult\u00e1ci\u00f3k arr\u00f3l sz\u00f3lnak, hogy a korm\u00e1ny olyan j\u00f6v\u0151k\u00e9pet v\u00e1zoljon, amely egyezik a magyarok elk\u00e9pzel\u00e9seivel, \u00e9s az int\u00e9zked\u00e9sek a lehet\u0151 legt\u00f6bb ember \u00e9rdek\u00e9ben t\u00f6rt\u00e9njenek - mondta a nemzetk\u00f6zi kommunik\u00e1ci\u00f3\u00e9rt \u00e9s kapcsolatok\u00e9rt felel\u0151s \u00e1llamtitk\u00e1r a Kossuth r\u00e1di\u00f3 Vas\u00e1rnapi \u00fajs\u00e1g c\u00edm\u0171 m\u0171sor\u00e1ban.\n\n\nKov\u00e1cs Zolt\u00e1n a nemzeti konzult\u00e1ci\u00f3k alap\u00f6tlet\u00e9t \u00e9s szellemis\u00e9g\u00e9t v\u00e1zolva azt mondta: a nemzeti konzult\u00e1ci\u00f3k sorozat\u00e1nak c\u00e9lja, hogy olyan politik\u00e1t, int\u00e9zked\u00e9seket \u00e9s j\u00f6v\u0151k\u00e9pet v\u00e1zoljanak, amely tal\u00e1lkozik a magyar emberek j\u00f6v\u0151r\u0151l alkotott elk\u00e9pzel\u00e9seivel, a v\u00e1ltoz\u00e1sok pedig a lehet\u0151 legt\u00f6bb magyar ember \u00e9rdek\u00e9ben \u00e9s jav\u00e1ra t\u00f6rt\u00e9njenek.\n\u00a0\u00a0\u00a0\u00a0Kov\u00e1cs Zolt\u00e1n kiemelte: az illeg\u00e1lis migr\u00e1ci\u00f3val kapcsolatos nemzeti konzult\u00e1ci\u00f3 sokat seg\u00edtett abban, hogy a 2015-\u00f6s kih\u00edv\u00e1sokat a korm\u00e1ny sikeresen tudta kezelni, illetve \u00fagy kezelte, hogy \"eg\u00e9sz Eur\u00f3pa \u00e9s a vil\u00e1g sz\u00e1m\u00e1ra is p\u00e9ld\u00e1t mutatott\".\n\u00a0\u00a0\u00a0\u00a0Az elm\u00falt \u00e9vekben az gondolt\u00e1k, hogy az illeg\u00e1lis migr\u00e1ci\u00f3s nyom\u00e1s lesz a legnagyobb probl\u00e9ma, most azonban kider\u00fclt, hogy a koronav\u00edrus-j\u00e1rv\u00e1ny tal\u00e1n a legnagyobb kih\u00edv\u00e1st jelenti a rendszerv\u00e1lt\u00e1s \u00f3ta, hiszen az ut\u00f3bbi 10 \u00e9v eredm\u00e9nyei \u00e9s int\u00e9zked\u00e9sei is vesz\u00e9lybe ker\u00fcltek - mondta.\n\u00a0\u00a0\u00a0\u00a0Hangs\u00falyozta: ak\u00e1r eur\u00f3pai, ak\u00e1r vil\u00e1gszint\u0171 \u00f6sszehasonl\u00edt\u00e1sban Magyarorsz\u00e1g korm\u00e1nya k\u00e9pes volt arra - az elm\u00falt t\u00edz \u00e9v eredm\u00e9nyeit \u00e9s tapasztalatait is figyelembe v\u00e9ve -, hogy kell\u0151 id\u0151ben kell\u0151 int\u00e9zked\u00e9seket hozzon.\n\u00a0\u00a0\u00a0\u00a0\u00dagy fogalmazott: n\u00e9mi b\u00fcszkes\u00e9ggel is mondhatj\u00e1k, hogy a j\u00e1rv\u00e1ny els\u0151 hull\u00e1ma elleni v\u00e9dekez\u00e9sben sikert \u00e9rte el, gy\u0151zelmet arattak. Ez k\u00f6z\u00f6s siker, ehhez sz\u00fcks\u00e9g volt a korm\u00e1ny d\u00f6nt\u00e9sei mellett arra is, hogy a magyar emberek rendk\u00edv\u00fcl fegyelmezetten vettek r\u00e9szt a v\u00e9dekez\u00e9s folyamat\u00e1ban - tette hozz\u00e1.\n\u00a0\u00a0\u00a0\u00a0Nyilv\u00e1nval\u00f3nak nevezte, hogy a j\u00e1rv\u00e1ny nemcsak az eg\u00e9szs\u00e9g\u00fcgyet, hanem a gazdas\u00e1got is pr\u00f3b\u00e1ra tette. Ez\u00e9rt van sz\u00fcks\u00e9g arra, hogy a nemzeti konzult\u00e1ci\u00f3 a koronav\u00edrus-j\u00e1rv\u00e1nnyal kapcsolatban a v\u00e9dekez\u00e9s esetleges tov\u00e1bbi hull\u00e1mair\u00f3l \u00e9s gazdas\u00e1gi int\u00e9zked\u00e9sekr\u0151l is sz\u00f3ljon - mondta.\n\u00a0\u00a0\u00a0\u00a0A nemzeti konzult\u00e1ci\u00f3r\u00f3l Kov\u00e1cs Zolt\u00e1n k\u00f6z\u00f6lte: az els\u0151 k\u00e9rd\u00e9sek a koronav\u00edrus-j\u00e1rv\u00e1ny elleni int\u00e9zked\u00e9sekre vonatkoznak, majd - l\u00e1tva, hogy az eg\u00e9szs\u00e9g\u00fcgyi rendszer sok helyen m\u00e9g Nyugat-Eur\u00f3p\u00e1ban is szinte pillanatok alatt omlott \u00f6ssze a terhel\u00e9s alatt -, azt is megk\u00e9rdezik, hogyan lehet fenntartani a j\u00e1rv\u00e1ny\u00fcgyi k\u00e9sz\u00fclts\u00e9get, hogyan tud Magyarorsz\u00e1g m\u00e9g hat\u00e9konyabban felk\u00e9sz\u00fclni. Tesznek fel k\u00e9rd\u00e9st a k\u00e9szletgazd\u00e1lkod\u00e1sr\u00f3l, illetve a digit\u00e1lis oktat\u00e1sr\u00f3l is.\n\u00a0\u00a0\u00a0\u00a0Kik\u00e9rik a magyarok v\u00e9lem\u00e9ny\u00e9t arr\u00f3l is, Br\u00fcsszel, illetve az EU j\u00e1rv\u00e1ny\u00fcgyi szervezete szerint\u00fck mi\u00e9rt k\u00e9slekedett - sorolta.\n\u00a0\u00a0\u00a0\u00a0Hozz\u00e1tette: egy sor gazdas\u00e1gi int\u00e9zked\u00e9sr\u0151l is meg kell k\u00e9rdezni a magyarokat, k\u00fcl\u00f6n\u00f6s tekintettel az esetleges ellens\u00e9ges felv\u00e1s\u00e1rl\u00e1si sz\u00e1nd\u00e9kokra, valamint azokra a tervekre - k\u00f6zt\u00fck Soros Gy\u00f6rgy terv\u00e9re - amely \u00f6r\u00f6k k\u00f6tv\u00e9nyek form\u00e1j\u00e1ban az uni\u00f3s tag\u00e1llamokat hossz\u00fa id\u0151re, ak\u00e1r gener\u00e1ci\u00f3kra elad\u00f3s\u00edtan\u00e1k.\n\u00a0\u00a0\u00a0\u00a0Van mir\u0151l besz\u00e9lni, k\u00fcl\u00f6n\u00f6s tekintettel arra, hogy a Balk\u00e1non a koronav\u00edrus-j\u00e1rv\u00e1ny terjed\u00e9se \u00f6sszekapcsol\u00f3dott az illeg\u00e1lis migr\u00e1ci\u00f3val is, az ottani t\u00e1borokban \u00e9s menek\u00fcltk\u00f6zpontokban t\u00f6meges fert\u0151z\u0151d\u00e9sek \u00e9s betegs\u00e9gek jelentek meg - emelte ki Kov\u00e1cs Zolt\u00e1n. Arr\u00f3l is besz\u00e9lt: a konzult\u00e1ci\u00f3 sor\u00e1n megk\u00e9rdezik \u00fajra a magyarok v\u00e9lem\u00e9ny\u00e9t arr\u00f3l, hogy az illeg\u00e1lis migr\u00e1ci\u00f3val kapcsolatban mit gondolnak a 2015 \u00f3ta tapasztalhat\u00f3 fejlem\u00e9nyekr\u0151l.\n\nMTI 2020. j\u00fanius 7.\n\n"}]