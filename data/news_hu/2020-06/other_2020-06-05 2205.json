[{"date": "2020-06-05 22:05", "url": "https://koronavirus.gov.hu/cikkek/megkozelitette-67-milliot-fertozottek-szama-vilagszerte-osszefoglalo", "h1": "Megk\u00f6zel\u00edtette a 6,7 milli\u00f3t a fert\u0151z\u00f6ttek sz\u00e1ma vil\u00e1gszerte - \u00d6SSZEFOGLAL\u00d3", "body": "\nMegk\u00f6zel\u00edtette a 6, 7 milli\u00f3t a igazolt koronav\u00edrus-fert\u0151z\u00f6ttek sz\u00e1ma vil\u00e1gszerte p\u00e9nteken, a SARS-CoV-2 nev\u0171 v\u00edrus hal\u00e1los \u00e1ldozatainak sz\u00e1ma 393 383 , betegs\u00e9gb\u0151l t\u00f6bb mint 2,9 milli\u00f3an gy\u00f3gyultak fel a baltimore-i Johns Hopkins egyetem \u00f6sszes\u00edt\u00e9se szerint.\n\nTov\u00e1bbra is az Egyes\u00fclt \u00c1llamokban van a legt\u00f6bb fert\u0151z\u00f6tt (1,88 milli\u00f3) \u00e9s a legt\u00f6bb hal\u00e1leset (t\u00f6bb mint 108 ezer). Donald Trump amerikai eln\u00f6k p\u00e9nteki sajt\u00f3konferenci\u00e1j\u00e1n gazdas\u00e1gi fellend\u00fcl\u00e9st \u00edg\u00e9rt 2021-ig, miut\u00e1n m\u00e1jusban a koronav\u00edrus-j\u00e1rv\u00e1ny miatti korl\u00e1toz\u00f3 int\u00e9zked\u00e9sek ellen\u00e9re 2,5 milli\u00f3 \u00faj munkahely j\u00f6tt l\u00e9tre az orsz\u00e1gban.\n\u00a0\u00a0\u00a0\u00a0A m\u00e1sodik helyen \u00e1ll\u00f3 Braz\u00edli\u00e1ban az igazolt fert\u0151z\u00e9sek sz\u00e1ma megk\u00f6zel\u00edtette a 615 ezret, a hal\u00e1los \u00e1ldozatok sz\u00e1ma - 34 021 - meghaladta Olaszorsz\u00e1g\u00e9t.\n\u00a0\u00a0\u00a0\u00a0Nagy-Britanni\u00e1ban a hal\u00e1los \u00e1ldozatok sz\u00e1ma meghaladta a 40 ezret. Az elm\u00falt 24 \u00f3r\u00e1ban 357 beteg hal\u00e1l\u00e1r\u00f3l \u00e9rkezett bejelent\u00e9s, \u00edgy orsz\u00e1gosan eddig 40 261 olyan hal\u00e1leset t\u00f6rt\u00e9nt, amelyet sz\u0171r\u0151vizsg\u00e1lattal bizony\u00edtott m\u00f3don koronav\u00edrus-fert\u0151z\u00e9s okozott. P\u00e9ntekre egy nap alatt 207 231 v\u00edrustesztet v\u00e9geztek, \u00e9s 1650 \u00faj koronav\u00edrus-fert\u0151z\u00e9st azonos\u00edtottak. A j\u00e1rv\u00e1ny kezdete \u00f3ta 283 311 embert fert\u0151z\u00f6tt meg az \u00faj koronav\u00edrus.\n\u00a0\u00a0\u00a0\u00a0Olaszorsz\u00e1g kilenc r\u00e9gi\u00f3j\u00e1ban nem t\u00f6rt\u00e9nt \u00faj hal\u00e1leset a p\u00e9nteket megel\u0151z\u0151 24 \u00f3r\u00e1ban. A hal\u00e1lesetet sz\u00e1ma a kor\u00e1bbi napok temp\u00f3j\u00e1ban, 85-tel n\u0151tt \u00e9s 33 774-re emelkedett. Az \u00faj fert\u0151z\u00f6ttek sz\u00e1ma az el\u0151zi napinak t\u00f6bb mint a k\u00e9tszeres\u00e9vel - 518-cal - 234 531-re n\u0151tt a halottakat \u00e9s a gy\u00f3gyultakat is sz\u00e1m\u00edtva.\n\u00a0\u00a0\u00a0\u00a0Spanyolorsz\u00e1gban 177-tel n\u0151tt a koronav\u00edrussal fert\u0151z\u00f6ttek sz\u00e1ma egy nap alatt. eddig 240 978 esetben igazolt\u00e1k vizsg\u00e1latokkal a SARS-CoV-2 nev\u0171 v\u00edrus okozta fert\u0151z\u00e9st. A hal\u00e1los \u00e1ldozatok sz\u00e1ma 52-vel emelkedett az elm\u00falt egy h\u00e9ten, \u00e9s el\u00e9rte a 27 134-et. Spanyolorsz\u00e1gban p\u00e9ntek \u00e9jf\u00e9lkor \u00e9r v\u00e9get a t\u00edznapos nemzeti gy\u00e1sz, amelyet tiszteletad\u00e1sk\u00e9nt rendelt el a korm\u00e1ny. D\u00e9lben a k\u00f6zint\u00e9zm\u00e9nyek el\u0151tt egyperces n\u00e9ma f\u0151hajt\u00e1ssal eml\u00e9keztek az elhunytakra.\n\u00a0\u00a0\u00a0\u00a0Franciaorsz\u00e1gban a koronav\u00edrus-j\u00e1rv\u00e1ny ellen\u0151rz\u00e9s alatt van - jelentette ki p\u00e9nteken Jean-Francois Delfraissy, a korm\u00e1ny mellett m\u0171k\u00f6d\u0151 tudom\u00e1nyos tan\u00e1cs eln\u00f6ke az els\u0151 olyan h\u00e9tv\u00e9ge el\u0151tt, amelyen a franci\u00e1k m\u00e1r sz\u00e1z kilom\u00e9tern\u00e9l t\u00e1volabb is elhagyhatj\u00e1k lak\u00f3hely\u00fcket, \u00e9s a csal\u00e1dok a j\u00e1rv\u00e1ny kezdete \u00f3ta el\u0151sz\u00f6r kereshetik fel t\u00e1volabb \u00e9l\u0151 hozz\u00e1tartoz\u00f3ikat, ak\u00e1r az id\u0151sotthonokban is. Franciaorsz\u00e1g az eur\u00f3pai j\u00e1rv\u00e1ny egyik f\u0151 g\u00f3cpontja, a hal\u00e1los \u00e1ldozatok sz\u00e1ma az eg\u00e9szs\u00e9g\u00fcgyi t\u00e1rca cs\u00fct\u00f6rt\u00f6k esti \u00f6sszes\u00edt\u00e9se szerint 29 065, de az elm\u00falt 24 \u00f3r\u00e1ban m\u00e1r csak 44-en vesztett\u00e9k \u00e9let\u00fcket.\n\u00a0\u00a0\u00a0\u00a0Sv\u00e1jc korm\u00e1nya p\u00e9nteken \u00fagy d\u00f6nt\u00f6tt, hogy a tervezettn\u00e9l kor\u00e1bban, j\u00fanius 15-\u00e9n megnyitja az Eur\u00f3pai Uni\u00f3val k\u00f6z\u00f6s \u00f6sszes hat\u00e1r\u00e1t; az int\u00e9zked\u00e9st Olaszorsz\u00e1g k\u00f6vetelte.\n\u00a0\u00a0\u00a0\u00a0A j\u00e1rv\u00e1ny\u00fcgyi szak\u00e9rt\u0151k szerint annyira lelassul a koronav\u00edrus terjed\u00e9se Belgiumban, hogy m\u00e1r kock\u00e1zat n\u00e9lk\u00fcl lehet kil\u00e9pni az utc\u00e1ra - k\u00f6z\u00f6lte p\u00e9nteken a helyi sajt\u00f3. Yves Van Laethem, a belga korm\u00e1ny szak\u00e9rt\u0151 sz\u00f3viv\u0151je azt nyilatkozta, hogy a cs\u00fct\u00f6rt\u00f6kr\u0151l p\u00e9ntekre elhunyt 29 \u00e1ldozat ellen\u00e9re elmondhat\u00f3, hogy a \"mutat\u00f3k kiv\u00e9tel n\u00e9lk\u00fcl rem\u00e9nykelt\u0151ek\".\n\u00a0\u00a0\u00a0\u00a0P\u00e9ntek d\u00e9lt\u0151l szabad az utaz\u00e1s Csehorsz\u00e1g, Magyarorsz\u00e1g \u00e9s Ausztria k\u00f6z\u00f6tt - jelentette be Tom\u00e1s Petr\u00edcek k\u00fcl\u00fcgyminiszter a cseh korm\u00e1ny p\u00e9ntek reggeli rendk\u00edv\u00fcli \u00fcl\u00e9se ut\u00e1n. A miniszter szerint a d\u00f6nt\u00e9st az \u00e9rintett orsz\u00e1gokkal t\u00f6rt\u00e9nt egyeztet\u00e9s alapj\u00e1n hozt\u00e1k meg.\n\u00a0\u00a0\u00a0\u00a0Meghaladta a h\u00faszezret a p\u00e9ntek kora d\u00e9lut\u00e1n k\u00f6z\u00f6lt hivatalos adatok szerint a Rom\u00e1ni\u00e1ban jegyzett koronav\u00edrus-fert\u0151z\u00f6ttek sz\u00e1ma. K\u00f6z\u00fcl\u00fck 14 145-en (a fert\u0151z\u00f6ttek 70 sz\u00e1zal\u00e9ka) meggy\u00f3gyultak, 1308-an (a fert\u0151z\u00f6ttek h\u00e9t sz\u00e1zal\u00e9ka) pedig meghaltak. Jelenleg 4650 fert\u0151z\u00f6tt szem\u00e9lyt \u00e1polnak a k\u00f3rh\u00e1zakban, k\u00f6z\u00fcl\u00fck 152-\u0151t intenz\u00edv oszt\u00e1lyon.\n\u00a0\u00a0\u00a0\u00a0Stagn\u00e1l a koronav\u00edrus-fert\u0151z\u00f6ttek sz\u00e1ma Horv\u00e1torsz\u00e1gban, ahol az elm\u00falt 24 \u00f3r\u00e1ban senkit nem diagnosztiz\u00e1ltak fert\u0151z\u00e9ssel, \u00e9s nem regisztr\u00e1ltak \u00faj hal\u00e1lesetet sem, \u00edgy az ismert koronav\u00edrus-fert\u0151z\u00f6ttek sz\u00e1ma 2247, a j\u00e1rv\u00e1ny hal\u00e1los \u00e1ldozatainak sz\u00e1ma pedig 103 maradt.\n\u00a0\u00a0\u00a0\u00a0Szlov\u00e9ni\u00e1ban az elm\u00falt egy napban kett\u0151vel 1479-re n\u0151tt az \u00faj fert\u0151z\u00f6ttek sz\u00e1ma, \u00e9s nem regisztr\u00e1ltak \u00faj hal\u00e1lesetet az orsz\u00e1gban, \u00edgy a j\u00e1rv\u00e1ny hal\u00e1los \u00e1ldozatainak sz\u00e1ma 109 maradt. Szlov\u00e9nia Horv\u00e1torsz\u00e1g \u00e9s Magyarorsz\u00e1g ut\u00e1n cs\u00fct\u00f6rt\u00f6k \u00e9jf\u00e9lt\u0151l megnyitotta hat\u00e1rait az osztr\u00e1k \u00e1llampolg\u00e1rok el\u0151tt is.\n\u00a0\u00a0\u00a0\u00a0Nem csillapodik egyel\u0151re sz\u00e1mottev\u0151en a koronav\u00edrus okozta j\u00e1rv\u00e1ny Ukrajn\u00e1ban, Kijevben pedig rekordot d\u00f6nt\u00f6tt a fert\u0151z\u00e9sek sz\u00e1ma, ennek ellen\u00e9re p\u00e9ntekt\u0151l a kev\u00e9sb\u00e9 \u00e9rintett ter\u00fcleteken \u00e9letbe l\u00e9pett a korl\u00e1toz\u00e1sok felold\u00e1s\u00e1nak \u00fajabb, negyedik szakasza. A k\u00f6zeg\u00e9szs\u00e9g\u00fcgyi k\u00f6zpont p\u00e9nteki t\u00e1j\u00e9koztat\u00e1sa szerint egy nap leforg\u00e1sa alatt 553 \u00fajabb fert\u0151z\u00e9ses eset t\u00f6rt\u00e9nt, \u00e9s 15-en haltak bele a v\u00edrus okozta Covid-19 betegs\u00e9g sz\u00f6v\u0151dm\u00e9nyeibe.\n\u00a0\u00a0\u00a0\u00a0Oroszorsz\u00e1gban az elm\u00falt nap folyam\u00e1n 8726-tal 449 834-re emelkedett az igazolt Covid-19-fert\u0151z\u00e9sek sz\u00e1ma a p\u00e9nteken k\u00f6z\u00f6lt hivatalos adatok szerint. Ez 2 sz\u00e1zal\u00e9kos napi n\u00f6vekm\u00e9nyt jelent. Az \u00fajonnan diagnosztiz\u00e1lt fert\u0151z\u00f6ttek 37,1 sz\u00e1zal\u00e9ka t\u00fcnetmentes. A hal\u00e1loz\u00e1sok sz\u00e1ma 144-gyel 5528-ra, a gy\u00f3gyul\u00e1sok\u00e9 pedig 8057-tel 201 680-ra n\u0151tt.\n\n\nMTI 2020. j\u00fanius 5.\n\n"}]