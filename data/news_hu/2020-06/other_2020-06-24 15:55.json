[{"date": "2020-06-24 15:55", "url": "https://koronavirus.gov.hu/cikkek/szijjarto-komoly-kockazatot-jelentene-egy-ujabb-migracios-hullam", "h1": "Szijj\u00e1rt\u00f3: komoly kock\u00e1zatot jelentene egy \u00fajabb migr\u00e1ci\u00f3s hull\u00e1m", "body": "\nJelent\u0151s eg\u00e9szs\u00e9g\u00fcgyi \u00e9s gazdas\u00e1gi kock\u00e1zatokat jelentene egy \u00fajabb migr\u00e1ci\u00f3s hull\u00e1m, m\u00e1rpedig a koronav\u00edrus az illeg\u00e1lis bev\u00e1ndorl\u00e1s er\u0151s\u00f6d\u00e9s\u00e9t v\u00e1lthatja ki, minthogy a j\u00e1rv\u00e1ny a m\u00e1r egy\u00e9bk\u00e9nt is neh\u00e9z helyzetben l\u00e9v\u0151 orsz\u00e1gokat s\u00fajtotta jobban - jelentette ki Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter spanyol koll\u00e9g\u00e1j\u00e1val szerd\u00e1n k\u00f6z\u00f6sen tartott madridi sajt\u00f3t\u00e1j\u00e9koztat\u00f3j\u00e1n.\n\n\nSzijj\u00e1rt\u00f3 P\u00e9ter arr\u00f3l sz\u00e1molt be, hogy Magyarorsz\u00e1gnak \u00e9s Spanyolorsz\u00e1gnak helyzet\u00e9b\u0151l fakad\u00f3an elt\u00e9r\u0151 a l\u00e1t\u00e1sm\u00f3dja a migr\u00e1ci\u00f3 k\u00e9rd\u00e9s\u00e9ben, de vannak k\u00f6z\u00f6s pontok is, Arancha Gonz\u00e1lez Lay\u00e1val egyet\u00e9rtettek p\u00e9ld\u00e1ul abban, hogy k\u00f6ny\u00f6rtelen\u00fcl fel kell l\u00e9pni az embercsemp\u00e9sz-h\u00e1l\u00f3zatok ellen, valamint a seg\u00edts\u00e9get kell odavinni, ahol a baj van.\n\u00a0\u00a0\u00a0\u00a0Ezzel kapcsolatban elmondta, hogy a k\u00e9t orsz\u00e1g k\u00f6z\u00f6s v\u00edzgazd\u00e1lkod\u00e1si projektet ind\u00edt Marokk\u00f3ban, \u00edgy jav\u00edtva a helyi lakosok \u00e9letk\u00f6r\u00fclm\u00e9nyeit.\n\u00a0\u00a0\u00a0\u00a0A t\u00e1rcavezet\u0151 lesz\u00f6gezte, hogy az egyik legfontosabb \u00e1llami feladat most a munkahelyek megv\u00e9d\u00e9se, \u00e9s \u00fcdv\u00f6z\u00f6lte az Eur\u00f3pai Bizotts\u00e1g el\u0151z\u0151 napi d\u00f6nt\u00e9s\u00e9t, amellyel j\u00f3v\u00e1hagyta a nagyv\u00e1llalatok koronav\u00edrus miatti k\u00e1rt\u00e9r\u00edt\u00e9s\u00e9t c\u00e9lz\u00f3 magyar t\u00e1mogat\u00e1si programot.\n\u00a0\u00a0\u00a0\u00a0A j\u00e1rv\u00e1ny tanuls\u00e1gair\u00f3l sz\u00f3lva pedig hangs\u00falyozta, Eur\u00f3pa nem ker\u00fclhet m\u00e9g egyszer annyira kiszolg\u00e1ltatott helyzetbe, mint az elm\u00falt h\u00f3napokban volt, ez\u00e9rt l\u00e9tre kell hozni bizonyos strat\u00e9giai kapacit\u00e1sokat, tekintet n\u00e9lk\u00fcl a p\u00e9nz\u00fcgyi szempontokra, m\u00e9g ha ezek \"b\u00e9keid\u0151ben\" feleslegesnek is t\u0171nnek.\n\u00a0\u00a0\u00a0\u00a0Szijj\u00e1rt\u00f3 P\u00e9ter k\u00f6z\u00f6lte, hogy Magyarorsz\u00e1gnak Spanyolorsz\u00e1g a 15. legf\u0151bb kereskedelmi partnere, 200 spanyol c\u00e9g t\u00f6bb mint 5000 embernek ad munk\u00e1t Magyarorsz\u00e1gon, de m\u00e9g sz\u00e1mos kiakn\u00e1zatlan lehet\u0151s\u00e9g van a k\u00e9toldal\u00fa egy\u00fcttm\u0171k\u00f6d\u00e9sben.\n\u00a0\u00a0\u00a0\u00a0Emellett bejelentette, hogy Magyarorsz\u00e1g \u00faj konzuli k\u00e9pviselet nyit a d\u00e9l-spanyolorsz\u00e1gi M\u00e1lag\u00e1ban.\n\u00a0\u00a0\u00a0\u00a0Arancha Gonz\u00e1lez Laya \u00fajs\u00e1g\u00edr\u00f3i k\u00e9rd\u00e9sre v\u00e1laszolva kifejtette, hogy a bev\u00e1ndorl\u00e1s kezel\u00e9s\u00e9t illet\u0151en nincs minden k\u00e9rd\u00e9sben egyet\u00e9rt\u00e9s a k\u00e9t orsz\u00e1g k\u00f6z\u00f6tt, de dolgozni fognak az\u00e9rt, hogy az igazs\u00e1goss\u00e1g \u00e9s a szolidarit\u00e1s elv\u00e9re alapozva siker\u00fclj\u00f6n kompromisszumos megold\u00e1st tal\u00e1lni eur\u00f3pai uni\u00f3s szinten.\n\n\nMTI 2020. j\u00fanius 24.\n\n"}]