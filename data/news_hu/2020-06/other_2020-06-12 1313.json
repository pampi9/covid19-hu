[{"date": "2020-06-12 13:13", "url": "https://koronavirus.gov.hu/cikkek/hetfotol-ujraindulhat-az-egeszsegugyi-ellatas", "h1": "H\u00e9tf\u0151t\u0151l \u00fajraindulhat az eg\u00e9szs\u00e9g\u00fcgyi ell\u00e1t\u00e1s", "body": "\n\u00a0\nJ\u00fanius 15-\u00e9t\u0151l, h\u00e9tf\u0151t\u0151l valamennyi eg\u00e9szs\u00e9g\u00fcgyi ell\u00e1t\u00e1s korl\u00e1toz\u00e1s n\u00e9lk\u00fcl elv\u00e9gezhet\u0151 a j\u00e1rv\u00e1nyellenes k\u00e9sz\u00fclts\u00e9g fenntart\u00e1sa mellett - jelentette be K\u00e1sler Mikl\u00f3s, az\u00a0emberi er\u0151forr\u00e1sok minisztere p\u00e9nteki budapesti sajt\u00f3t\u00e1j\u00e9koztat\u00f3j\u00e1n.\n\nK\u00e1sler Mikl\u00f3s elmondta, ez a k\u00f3rh\u00e1zak eset\u00e9ben azt jelenti, hogy a koronav\u00edrus-fert\u0151z\u00f6ttek ell\u00e1t\u00e1s\u00e1ra kor\u00e1bban elk\u00fcl\u00f6n\u00edtett \u00e1gyak 80 sz\u00e1zal\u00e9k\u00e1t \u00fajra az egy\u00e9b gy\u00f3gy\u00edt\u00e1s szolg\u00e1lat\u00e1ba lehet \u00e1ll\u00edtani, 20 sz\u00e1zal\u00e9kot azonban tov\u00e1bbra is a covid-betegek ell\u00e1t\u00e1s\u00e1ra kell fenntartani.\n\u00a0\u00a0\u00a0\u00a0A j\u00e1r\u00f3beteg- \u00e9s az alapell\u00e1t\u00e1s eset\u00e9ben is id\u0151korl\u00e1toz\u00e1s n\u00e9lk\u00fcl \u00fajraindulhatnak az ell\u00e1t\u00e1sok h\u00e9tf\u0151t\u0151l, teh\u00e1t megsz\u0171nik az \u00f3r\u00e1nk\u00e9nt n\u00e9gy beteg ell\u00e1t\u00e1s\u00e1t el\u0151\u00edr\u00f3 rendelet - ismertette a miniszter.\n\u00a0\u00a0\u00a0Tov\u00e1bbra is telefonon kell id\u0151pontot k\u00e9rni, az eg\u00e9szs\u00e9g\u00fcgyi ell\u00e1t\u00f3 int\u00e9zm\u00e9nyekben el kell v\u00e9gezni a pre-tri\u00e1zst, a gyan\u00fas betegeket pedig pcr-teszttel kell kontroll\u00e1lni, \u00e9s seg\u00edteni kell a diagn\u00f3zishoz jut\u00e1st - h\u00edvta fel a figyelmet.\n\u00a0\u00a0\u00a0\u00a0K\u00e1sler Mikl\u00f3s k\u00f6z\u00f6lte azt is: amint a parlament feloldja a vesz\u00e9lyhelyzetet, az eg\u00e9szs\u00e9g\u00fcgyi dolgoz\u00f3k ugyan\u00fagy utazhatnak k\u00fclf\u00f6ldre, mint a t\u00f6bbi magyar \u00e1llampolg\u00e1r.\n\u00a0\u00a0\u00a0\u00a0A miniszter felid\u00e9zte, hogy a j\u00e1rv\u00e1nyvesz\u00e9ly cs\u00f6kken\u00e9s\u00e9vel n\u00e9gy l\u00e9pcs\u0151ben, k\u00e9thetes peri\u00f3dusokban ind\u00edtott\u00e1k \u00fajra az eg\u00e9szs\u00e9g\u00fcgyi ell\u00e1t\u00e1st.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta, az elhalasztott beavatkoz\u00e1sok miatti lemarad\u00e1s\u00e1t nagyj\u00e1b\u00f3l k\u00e9t h\u00f3nap alatt tudja behozni a magyar eg\u00e9szs\u00e9g\u00fcgy.\n\nMTI\n\n"}]