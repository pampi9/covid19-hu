[{"date": "2020-06-18 16:09", "url": "https://koronavirus.gov.hu/cikkek/mlsz-ismet-korlatozas-nelkul-latogathatok-labdarugo-merkozesek", "h1": "MLSZ: ism\u00e9t korl\u00e1toz\u00e1s n\u00e9lk\u00fcl l\u00e1togathat\u00f3k a labdar\u00fag\u00f3-m\u00e9rk\u0151z\u00e9sek", "body": "\nAz orsz\u00e1ggy\u0171l\u00e9s d\u00f6nt\u00e9seivel \u00f6sszhangban a Magyar Labdar\u00fag\u00f3 Sz\u00f6vets\u00e9g (MLSZ) eln\u00f6ks\u00e9ge is visszavonta a hazai futballm\u00e9rk\u0151z\u00e9sekre vonatkoz\u00f3 korl\u00e1toz\u00e1sokat, biztons\u00e1gi int\u00e9zked\u00e9seket, melyeket a j\u00e1rv\u00e1ny terjed\u00e9s\u00e9nek megakad\u00e1lyoz\u00e1sa \u00e9rdek\u00e9ben hozott. Ez azt is jelenti, hogy ism\u00e9t korl\u00e1toz\u00e1s n\u00e9lk\u00fcl l\u00e1togathat\u00f3k a m\u00e9rk\u0151z\u00e9sek.\n\nA szervezet a honlapj\u00e1n k\u00f6zz\u00e9tett cs\u00fct\u00f6rt\u00f6ki k\u00f6zlem\u00e9nyben kiemeli, hogy Magyarorsz\u00e1g korm\u00e1nya j\u00fanius 18-i hat\u00e1llyal megsz\u00fcntette a 40/2020 (III.11.) korm\u00e1nyrendelet szerinti vesz\u00e9lyhelyzetet, ezzel p\u00e1rhuzamosan hat\u00e1ly\u00e1t vesz\u00edtette a koronav\u00edrus elleni v\u00e9dekez\u00e9sr\u0151l sz\u00f3l\u00f3 2020. \u00e9vi XII. t\u00f6rv\u00e9ny. Az\u00a0MLSZ\u00a0eln\u00f6ks\u00e9ge a jogszab\u00e1ly-v\u00e1ltoz\u00e1sok ut\u00e1n, cs\u00fct\u00f6rt\u00f6k\u00f6n a labdar\u00fag\u00e1sban bevezetett szab\u00e1lyok fel\u00fclvizsg\u00e1lat\u00e1r\u00f3l egyeztetett, \u00e9s d\u00f6nt\u00e9st hozott azok elt\u00f6rl\u00e9s\u00e9r\u0151l.\n\u00a0\u00a0\u00a0\u00a0Ez alapj\u00e1n nem maradnak \u00e9rv\u00e9nyben a m\u00e1jus 28-t\u00f3l bevezetett, a stadionok lel\u00e1t\u00f3it \u00e9s a m\u00e9rk\u0151z\u00e9sek megrendez\u00e9s\u00e9t \u00e9rint\u0151 szab\u00e1lyoz\u00e1sok, ami azt jelenti, hogy a szervez\u0151 kluboknak mostant\u00f3l lehet\u0151s\u00e9g\u00fck ny\u00edlik a lel\u00e1t\u00f3k korl\u00e1toz\u00e1sok n\u00e9lk\u00fcli megnyit\u00e1s\u00e1ra. Az\u00a0MLSZ\u00a0ugyanakkor felh\u00edvja a figyelmet a higi\u00e9ni\u00e1s \u00e9s eg\u00e9szs\u00e9g\u00fcgyi el\u0151\u00edr\u00e1sok, aj\u00e1nl\u00e1sok alkalmaz\u00e1s\u00e1nak fontoss\u00e1g\u00e1ra, valamint a sportp\u00e1ly\u00e1kon a megfelel\u0151 viselked\u00e9s betart\u00e1s\u00e1ra, ahogy fogalmaz: a j\u00e1rv\u00e1ny terjed\u00e9s\u00e9nek megakad\u00e1lyoz\u00e1sa a tov\u00e1bbiakban is k\u00f6z\u00f6s felel\u0151ss\u00e9g\u00fcnk.\n\u00a0\u00a0\u00a0\u00a0A k\u00f6zlem\u00e9ny eml\u00e9keztet r\u00e1, hogy az\u00a0MLSZ\u00a0a megfelel\u0151 \u00f3vint\u00e9zked\u00e9sek mellett, m\u00e1jus 23-t\u00f3l ind\u00edtotta \u00fajra a Magyar Kupa, az OTP Bank Liga \u00e9s a Simple N\u0151i Liga k\u00fczdelmeit. A szervezet az \u00fajraind\u00edt\u00e1s el\u0151tt r\u00e9szletes eg\u00e9szs\u00e9g\u00fcgyi \u00e9s vizsg\u00e1lati protokollt vezetett be, melynek r\u00e9sze volt t\u00f6bbek k\u00f6z\u00f6tt a rendszeres, k\u00f6telez\u0151 tesztel\u00e9s, illetve a stadionokban egy elk\u00fcl\u00f6n\u00edtett sportz\u00f3na fel\u00e1ll\u00edt\u00e1sa. Ezeket a szab\u00e1lyokat cs\u00fct\u00f6rt\u00f6ki d\u00f6nt\u00e9s\u00e9vel elt\u00f6r\u00f6lte az eln\u00f6ks\u00e9g.\n\u00a0\u00a0\u00a0\u00a0A sportol\u00f3k, st\u00e1btagok eg\u00e9szs\u00e9g\u00e9nek v\u00e9delme ugyanakkor tov\u00e1bbra is kiemelten fontos feladat marad. A j\u00e1t\u00e9kosok, st\u00e1btagok tesztel\u00e9si folyamata, illetve az ezekkel kapcsolatos d\u00f6nt\u00e9sek meghozatala a klubok saj\u00e1t hat\u00e1sk\u00f6r\u00e9be ker\u00fcl - \u00e1ll az\u00a0mlsz.hu-n.\n\n\nMTI 2020. j\u00fanius 18.\n\n"}]