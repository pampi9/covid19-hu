[{"date": "2020-06-22 15:41", "url": "https://koronavirus.gov.hu/cikkek/magyar-posta-jelentosen-nott-mobilapplikacion-befizetett-csekkek-szama", "h1": "Magyar Posta: jelent\u0151sen n\u0151tt a mobilapplik\u00e1ci\u00f3n befizetett csekkek sz\u00e1ma", "body": "\nK\u00e9tszer annyi csekket fizettek be egy h\u00f3nap alatt az iCsekk mobilapplik\u00e1ci\u00f3n kereszt\u00fcl tavasszal, mint a koronav\u00edrus-j\u00e1rv\u00e1ny el\u0151tti t\u00e9li h\u00f3napokban - k\u00f6z\u00f6lte a Magyar Posta a megrendel\u00e9s\u00e9re m\u00e1jusban k\u00e9sz\u00fclt reprezentat\u00edv felm\u00e9r\u00e9s meg\u00e1llap\u00edt\u00e1s\u00e1t h\u00e9tf\u0151n az MTI-vel.\n\n\nA felm\u00e9r\u00e9sb\u0151l kider\u00fclt, hogy a megk\u00e9rdezettek ma m\u00e1r gyakrabban int\u00e9zik \u00fcgyeiket online, p\u00e9ld\u00e1ul okostelefonon fizetik be a csekket, mint ah\u00e1nyszor navig\u00e1ci\u00f3ra haszn\u00e1lj\u00e1k a mobilt.\n\u00a0\u00a0\u00a0\u00a0A posta hangs\u00falyozta, hogy a csekkbefizet\u0151 alkalmaz\u00e1s kimagasl\u00f3an teljes\u00edtett a vesz\u00e9lyhelyzeti id\u0151szakban, az iCsekk applik\u00e1ci\u00f3 let\u00f6lt\u00e9sek, \u00e9s az appon kereszt\u00fcl befizetett csekkek sz\u00e1ma m\u00e1rcius m\u00e1sodik fel\u00e9t\u0151l megugrott. \u00c1prilisban \u00e9s m\u00e1jusban is t\u00f6bb mint k\u00e9tszer annyi csekket fizettek be a felhaszn\u00e1l\u00f3k az alkalmaz\u00e1son kereszt\u00fcl, mint egy \u00e9vvel kor\u00e1bban.\n\u00a0\u00a0\u00a0\u00a0A posta kiemelte, hogy a magyarok 40 sz\u00e1zal\u00e9ka hetente int\u00e9z online \u00fcgyet mobiltelefonj\u00e1n, az iCsekk alkalmaz\u00e1st a legjobban a 18-39 \u00e9vesek kedvelik \u00e9s haszn\u00e1lj\u00e1k.\n\u00a0\u00a0\u00a0\u00a0A kutat\u00e1s al\u00e1t\u00e1masztja azt, hogy a koronav\u00edrus-j\u00e1rv\u00e1ny, illetve a meghozott korl\u00e1toz\u00f3 int\u00e9zked\u00e9sek miatt j\u00f3val t\u00f6bben \u00e9ltek az internet adta lehet\u0151s\u00e9gekkel, mint kor\u00e1bban. Az emberek t\u00f6bbs\u00e9ge - a #Maradj otthon# kamp\u00e1nynak is k\u00f6sz\u00f6nhet\u0151en - betartotta a korl\u00e1toz\u00e1sokat, a hagyom\u00e1nyos megold\u00e1sok helyett online lehet\u0151s\u00e9get keresett \u00e9lelmiszer-v\u00e1s\u00e1rl\u00e1sra \u00e9s egy\u00e9b mindennapi \u00fcgyek int\u00e9z\u00e9s\u00e9re - \u00e1ll a k\u00f6zlem\u00e9nyben.\n\u00a0\u00a0\u00a0\u00a0A Magyar Posta k\u00f6z\u00f6lte, a csekkbefizet\u00e9s az egyik leggyakrabban ig\u00e9nybe vett postai szolg\u00e1ltat\u00e1s, 2019-ben mintegy 193 milli\u00f3 csekket fizettek be a post\u00e1kon 2235 milli\u00e1rd forint \u00e9rt\u00e9kben. Felm\u00e9r\u00e9sek szerint a sz\u00e1ml\u00e1k mintegy 70 sz\u00e1zal\u00e9k\u00e1t m\u00e9g mindig csekken fizetik be az \u00fcgyfelek.\n\nMTI 2020. j\u00fanius 22.\n\n"}]