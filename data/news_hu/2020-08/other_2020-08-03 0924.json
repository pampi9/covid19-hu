[{"date": "2020-08-03 09:24", "url": "https://koronavirus.gov.hu/cikkek/szlavik-amig-nincs-vakcina-csak-az-eddigi-modon-lehet-vedekezni", "h1": "Szl\u00e1vik: am\u00edg nincs vakcina, csak az eddigi m\u00f3don lehet v\u00e9dekezni", "body": "\nA vakcina kifejleszt\u00e9s\u00e9ig csak a m\u00e1r megszokott m\u00f3don lehet v\u00e9dekezni a koronav\u00edrus-fert\u0151z\u00e9s ellen: maszkhaszn\u00e1lat, k\u00e9zfert\u0151tlen\u00edt\u00e9s, t\u00e1vols\u00e1gtart\u00e1s \u00e9s a k\u00fclf\u00f6ldr\u0151l hazat\u00e9r\u0151k ellen\u0151rz\u00e9se - mondta Szl\u00e1vik J\u00e1nos, a D\u00e9l-pesti Centrumk\u00f3rh\u00e1z infektol\u00f3giai oszt\u00e1ly\u00e1nak f\u0151orvosa h\u00e9tf\u0151 reggel az M1 aktu\u00e1lis csatorn\u00e1n.\n\n\nAz infektol\u00f3gus \u00fagy v\u00e9lekedett, Magyarorsz\u00e1gon j\u00f3l v\u00e9dekeznek az emberek, hiszen a napi 10-20-30 \u00faj eset nem sok, de tudni kell azt is, hogy ezek csak a kisz\u0171rt esetek, \u00e9s enn\u00e9l t\u00edzszer-h\u00fasszor t\u00f6bb fert\u0151z\u00f6tt is lehet.\n\"Ez azt mutatja, hogy a v\u00edrus m\u00e9g mindig vel\u00fcnk van, \u00e9s az \u00fagynevezett els\u0151 hull\u00e1m m\u00e9g mindig nem \u00e9rt v\u00e9get, hiszen nem nulla az esetsz\u00e1m, \u00e9s meg kell akad\u00e1lyozni, hogy t\u00f6bb legyen\" - hangs\u00falyozta.\nHozz\u00e1tette, m\u00e1ra az is vil\u00e1goss\u00e1 v\u00e1lt: nem lehet arra sz\u00e1m\u00edtani, hogy a v\u00edrus a ny\u00e1ri melegben elt\u0171nik, ez\u00e9rt fenn kell tartani a v\u00e9dekez\u00e9st eg\u00e9sz \u00e9vben.\nSzl\u00e1vik J\u00e1nos kit\u00e9rt arra is, hogy jelenleg t\u00f6bb mint 100 vakcina van k\u00eds\u00e9rleti szakaszban a vil\u00e1gon, k\u00f6z\u00fcl\u00fck \u00f6t-hatot m\u00e1r embereken tesztelnek.\n\nMTI 2020. augusztus 3.\n\n"}]