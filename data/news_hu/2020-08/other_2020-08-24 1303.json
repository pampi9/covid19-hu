[{"date": "2020-08-24 13:03", "url": "https://koronavirus.gov.hu/cikkek/pm-tovabbi-jelentos-forrasokkal-tamogatja-gazdasagvedelmet-koltsegvetes", "h1": "PM: tov\u00e1bbi jelent\u0151s forr\u00e1sokkal t\u00e1mogatja a gazdas\u00e1gv\u00e9delmet a k\u00f6lts\u00e9gvet\u00e9s", "body": "\nA korm\u00e1ny c\u00e9lja, hogy a magyar k\u00f6lts\u00e9gvet\u00e9s a j\u00e1rv\u00e1ny elleni v\u00e9dekez\u00e9s \u00e9s a gazdas\u00e1gv\u00e9delem kiad\u00e1sait a j\u00f6v\u0151ben is marad\u00e9ktalanul biztos\u00edtsa. A gazdas\u00e1g v\u00e1rtn\u00e1l lassabb m\u00e1sodik negyed\u00e9vi teljes\u00edtm\u00e9nye, az eddigi \u00e1llamh\u00e1ztart\u00e1si adatok \u00e9s a tervezett, \u00fajabb gazdas\u00e1gv\u00e9delmi l\u00e9p\u00e9sek alapj\u00e1n a k\u00f6lts\u00e9gvet\u00e9si hi\u00e1ny - hasonl\u00f3an az eur\u00f3pai orsz\u00e1gok \u00e1tlag\u00e1hoz - a brutt\u00f3 hazai term\u00e9k 7-9 sz\u00e1zal\u00e9ka lehet - jelentette be h\u00e9tf\u0151n a P\u00e9nz\u00fcgyminiszt\u00e9rium (PM).\n\n\nA k\u00f6zlem\u00e9ny felid\u00e9zi: b\u00e1r a gazdas\u00e1gi visszaes\u00e9s m\u00e9rt\u00e9ke Magyarorsz\u00e1gon az EU-\u00e1tlag alatt maradt, a m\u00e1sodik negyed\u00e9vben - \u00e9ves \u00f6sszevet\u00e9sben - 13,6 sz\u00e1zal\u00e9kkal m\u00e9rs\u00e9kl\u0151d\u00f6tt a magyar gazdas\u00e1g teljes\u00edtm\u00e9nye, amely elmaradt az el\u0151rejelz\u00e9sekt\u0151l. A gazdas\u00e1gi lassul\u00e1s \u00e9s az eddig meghozott ad\u00f3cs\u00f6kkent\u00e9sek egy\u00fcttesen t\u00f6bb mint 1400 milli\u00e1rd forinttal cs\u00f6kkentik az \u00e1llamh\u00e1ztart\u00e1s \u00e9ves bev\u00e9tel\u00e9t.\nA gazdas\u00e1gi visszaes\u00e9st a korm\u00e1ny gazdas\u00e1gv\u00e9delmi \u00e9s munkahelyteremt\u0151 int\u00e9zked\u00e9sekkel ellens\u00falyozza: a kiad\u00e1sok k\u00f6vetkezt\u00e9ben a k\u00f6zponti alrendszer hi\u00e1nya j\u00falius v\u00e9g\u00e9re m\u00e1r megk\u00f6zel\u00edtette a 2165 milli\u00e1rd forintot.\nA\u00a0P\u00e9nz\u00fcgyminiszt\u00e9rium aktu\u00e1lis el\u0151rejelz\u00e9se alapj\u00e1n a j\u00e1rv\u00e1ny\u00fcgyi k\u00e9sz\u00fclts\u00e9g fenntart\u00e1sa, valamint az eddig megtett, \u00e9s a v\u00e1rhat\u00f3 \u00fajabb gazdas\u00e1gv\u00e9delmi int\u00e9zked\u00e9sek mellett indokolt az \u00e1llamh\u00e1ztart\u00e1si hi\u00e1nyc\u00e9lt is m\u00f3dos\u00edtani.\nAz \u00faj hi\u00e1nyprogn\u00f3zis nem egyed\u00fcl\u00e1ll\u00f3 a fejlett orsz\u00e1gok k\u00f6r\u00e9ben, az uni\u00f3s orsz\u00e1gok \u00e1tlagosan 9 sz\u00e1zal\u00e9k k\u00f6r\u00fcli hi\u00e1nnyal sz\u00e1molnak. Az Eur\u00f3pai Bizotts\u00e1g m\u00e1r 1 sz\u00e1zal\u00e9kponttal nagyobb visszaes\u00e9st j\u00f3sol az Eur\u00f3pai Uni\u00f3 eg\u00e9sz\u00e9re, mint tette azt tavasszal. A Nemzetk\u00f6zi Valutaalap pedig a fejlett orsz\u00e1gok eset\u00e9ben 2 sz\u00e1zal\u00e9kponttal l\u00e1tja kedvez\u0151tlenebbnek a helyzetet, mint \u00e1prilisban - ismertetik a k\u00f6zlem\u00e9nyben.\n\nMTI 2020. augusztus 24.\n\n"}]