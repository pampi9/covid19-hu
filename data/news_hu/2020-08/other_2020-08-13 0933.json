[{"date": "2020-08-13 09:33", "url": "https://koronavirus.gov.hu/cikkek/nem-jar-tappenz-sarga-vagy-piros-besorolasu-orszagokbol-hazaterok-hatosagi-hazi-karantenjanak", "h1": "Nem j\u00e1r t\u00e1pp\u00e9nz a s\u00e1rga vagy piros besorol\u00e1s\u00fa orsz\u00e1gokb\u00f3l hazat\u00e9r\u0151k hat\u00f3s\u00e1gi h\u00e1zi karant\u00e9nj\u00e1nak idej\u00e9re", "body": "\nA j\u00e1rv\u00e1ny elleni v\u00e9dekez\u00e9s \u00e9rdek\u00e9ben a beutaz\u00e1si korl\u00e1toz\u00e1sokkal \u00f6sszef\u00fcgg\u00e9sben \u00fajabb szigor\u00edt\u00e1sra ker\u00fcl sor. Mostant\u00f3l nem min\u0151s\u00fcl keres\u0151k\u00e9ptelennek az, akin\u00e9l a j\u00e1rv\u00e1ny szempontj\u00e1b\u00f3l kock\u00e1zatos, teh\u00e1t s\u00e1rga vagy piros besorol\u00e1s\u00fa orsz\u00e1gb\u00f3l val\u00f3 hazat\u00e9r\u00e9se ut\u00e1n Magyarorsz\u00e1g ter\u00fclet\u00e9re t\u00f6rt\u00e9n\u0151 beutaz\u00e1skor hat\u00f3s\u00e1gi h\u00e1zi karant\u00e9nt rendeltek el. \u00c9rtelemszer\u0171en \u00edgy t\u00e1pp\u00e9nzre sem lesz jogosult a 14 napos hat\u00f3s\u00e1gi h\u00e1zi karant\u00e9n alatt - ezt tartalmazza a most megjelent korm\u00e1nyrendelet-m\u00f3dos\u00edt\u00e1s. Ez egyszerre szolg\u00e1lja a j\u00e1rv\u00e1ny elleni eg\u00e9szs\u00e9g\u00fcgyi \u00e9s gazdas\u00e1gi v\u00e9dekez\u00e9st, hiszen a fert\u0151z\u00e9svesz\u00e9lyes orsz\u00e1gokban nyaral\u00e1s kock\u00e1zat\u00e1t \u00e9s felel\u0151ss\u00e9g\u00e9t ezennel teljes m\u00e9rt\u00e9kben az egy\u00e9n viseli.\n\n\nAki teh\u00e1t s\u00e1rga vagy piros besorol\u00e1s\u00fa orsz\u00e1gban tervez k\u00fclf\u00f6ldi nyaral\u00e1st, annak\u00a0 hazat\u00e9r\u00e9se ut\u00e1n nem csak a 14 napos\u00a0 hat\u00f3s\u00e1gi h\u00e1zi karant\u00e9nnal kell sz\u00e1molnia, hanem azzal is, hogy az alatt nem kaphat t\u00e1pp\u00e9nzt, a karant\u00e9nban t\u00f6lt\u00f6tt idej\u00e9t szabads\u00e1ga terh\u00e9re vagy fizetetlen szabads\u00e1gk\u00e9nt kell elt\u00f6ltenie. Abban az esetben, ha szeretne mentes\u00fclni a hat\u00f3s\u00e1gi h\u00e1zi karant\u00e9n al\u00f3l, akkor saj\u00e1t k\u00f6lts\u00e9g\u00e9re PCR-tesztet v\u00e9geztethet el. Ha a PCR-teszt alapj\u00e1n kider\u00fcl, hogy val\u00f3ban koronav\u00edrus-fert\u0151z\u00f6tt, az esetben viszont m\u00e1r keres\u0151k\u00e9ptelennek min\u0151s\u00fcl \u00e9s kaphat t\u00e1pp\u00e9nzt. Ez esetben a m\u00e1r igazolt koronav\u00edrus-fert\u0151z\u00e9s betegs\u00e9gr\u0151l besz\u00e9l\u00fcnk, \u00e9s a j\u00e1rv\u00e1ny\u00fcgyi hat\u00f3s\u00e1g emiatt rendeli el a h\u00e1zi karant\u00e9nt.\nTerm\u00e9szetesen\u00a0 azokat tov\u00e1bbra is keres\u0151k\u00e9ptelennek nyilv\u00e1n\u00edthatja az orvos \u00e9s t\u00e1pp\u00e9nz is j\u00e1r nekik,\u00a0 akikn\u00e9l a hat\u00f3s\u00e1gi h\u00e1zi karant\u00e9nt a j\u00e1rv\u00e1ny\u00fcgyi hat\u00f3s\u00e1g kontaktkutat\u00e1s sor\u00e1n \u2013 teh\u00e1t nem s\u00e1rga vagy piros besorol\u00e1s\u00fa orsz\u00e1gb\u00f3l val\u00f3 \u00a0hazautaz\u00e1ssal \u00f6sszef\u00fcgg\u00e9sben \u00a0- rendeli el.\nA beutaz\u00e1si korl\u00e1toz\u00e1sok c\u00e9lja, hogy megakad\u00e1lyozzuk a fert\u0151z\u00e9s k\u00fclf\u00f6ldr\u0151l t\u00f6rt\u00e9n\u0151 behurcol\u00e1s\u00e1t \u00e9s a j\u00e1rv\u00e1ny magyarorsz\u00e1gi fell\u00e1ngol\u00e1s\u00e1t, \u00edgy a tov\u00e1bbi szigor\u00edt\u00e1sokat, korl\u00e1toz\u00e1sokat elker\u00fclj\u00fck.\u00a0 A nyaral\u00e1st tervez\u0151knek tov\u00e1bbra is els\u0151sorban a belf\u00f6ldi nyaral\u00e1st javasoljuk.\nKapcsol\u00f3d\u00f3 t\u00e1j\u00e9koztat\u00f3k:\nA\u00a0 hat\u00e1lyos orsz\u00e1g-besorol\u00e1sokat itt tal\u00e1lja:\nhttps://koronavirus.gov.hu/korlatozasok\nAz orsz\u00e1gba val\u00f3 bel\u00e9p\u00e9s \u00e9s a hat\u00f3s\u00e1gi h\u00e1zi karant\u00e9n al\u00f3l val\u00f3 mentes\u00edt\u00e9s felt\u00e9telei:\nhttps://koronavirus.gov.hu/cikkek/infografikan-az-orszagba-valo-belepes-es-hatosagi-hazi-karanten-alol-valo-mentesites\n\u00a0\n\n"}]