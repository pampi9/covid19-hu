[{"date": "2020-08-11 14:39", "url": "https://koronavirus.gov.hu/cikkek/augusztus-vegeig-meg-igenyelheto-munkahelyvedelmi-es-kfi-bertamogatas", "h1": "Augusztus v\u00e9g\u00e9ig m\u00e9g ig\u00e9nyelhet\u0151 a munkahelyv\u00e9delmi \u00e9s k+f+i b\u00e9rt\u00e1mogat\u00e1s", "body": "\nA koronav\u00edrus-v\u00e1ls\u00e1g enyh\u00edt\u00e9s\u00e9t c\u00e9lz\u00f3 Gazdas\u00e1gv\u00e9delmi Akci\u00f3terv keret\u00e9ben meghirdetett munkahelyv\u00e9delmi b\u00e9rt\u00e1mogat\u00e1s \u00e9s k+f+i b\u00e9rt\u00e1mogat\u00e1s eddig k\u00f6zel 15 ezer v\u00e1llalkoz\u00e1s eset\u00e9n j\u00e1rult hozz\u00e1 a munkav\u00e1llal\u00f3k megtart\u00e1s\u00e1hoz: mostan\u00e1ig 225 ezer munkav\u00e1llal\u00f3 ut\u00e1n t\u00f6bb mint 50 milli\u00e1rd forint \u00e9rt\u00e9kben ig\u00e9nyelt\u00e9k e t\u00e1mogat\u00e1sokat a c\u00e9gek. Mindk\u00e9t b\u00e9rt\u00e1mogat\u00e1si forma eset\u00e9ben m\u00e9g k\u00f6zel h\u00e1rom h\u00e9tig, augusztus v\u00e9g\u00e9ig lehet beny\u00fajtani az ig\u00e9nyeket \u2013 t\u00e1j\u00e9kozatott Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra.\n\nBod\u00f3 S\u00e1ndor hangs\u00falyozta, hogy a koronav\u00edrus-j\u00e1rv\u00e1ny neh\u00e9z helyzetbe hozta a magyar gazdas\u00e1got, a k\u00e1ros hat\u00e1sokat a korm\u00e1ny komplex int\u00e9zked\u00e9si csomaggal m\u00e9rs\u00e9keli, valamint az ad\u00f3- \u00e9s j\u00e1rul\u00e9kkedvezm\u00e9nyeken, a hat\u00e9konys\u00e1gn\u00f6vel\u0151 \u00e9s versenyk\u00e9pess\u00e9g-jav\u00edt\u00f3 t\u00e1mogat\u00e1sokon t\u00fal munkaer\u0151-piaci int\u00e9zked\u00e9sekkel is v\u00e9di az elm\u00falt 10 \u00e9v eredm\u00e9nyeit.\nA munkahelyv\u00e9delmi b\u00e9rt\u00e1mogat\u00e1si programban 14 ezer v\u00e1llalkoz\u00e1s ny\u00fajtott be eddig k\u00e9relmet 203 ezer munkav\u00e1llal\u00f3ra. A p\u00e1ly\u00e1zaton eddig 192 ezer munkav\u00e1llal\u00f3 eset\u00e9ben sz\u00fcletett t\u00e1mogat\u00f3 d\u00f6nt\u00e9s, a feldolgoz\u00e1s folyamatosan zajlik. A b\u00e9rt\u00e1mogat\u00e1st 2020. augusztus 31-ig lehet ig\u00e9nyelni.\nA munkav\u00e1llal\u00f3i l\u00e9tsz\u00e1m alapj\u00e1n a k\u00e9relmet beny\u00fajt\u00f3 v\u00e1llalkoz\u00e1sok 13,3 sz\u00e1zal\u00e9ka mikrov\u00e1llalkoz\u00e1s, 25 sz\u00e1zal\u00e9ka kisv\u00e1llalkoz\u00e1s, 28 sz\u00e1zal\u00e9ka k\u00f6z\u00e9pv\u00e1llalkoz\u00e1s \u00e9s 33,7 sz\u00e1zal\u00e9ka nagyv\u00e1llalkoz\u00e1s. A gazdas\u00e1gi \u00e1gazatok k\u00f6z\u00fcl legn\u00e9pszer\u0171bb a feldolgoz\u00f3ipar (49,25 sz\u00e1zal\u00e9k, t\u00f6bb mint 100 ezer k\u00e9relem), m\u00e1sodik helyen \u00e1ll a kereskedelem, g\u00e9pj\u00e1rm\u0171jav\u00edt\u00e1s (16,3 sz\u00e1zal\u00e9k, 33 ezer k\u00e9relem), harmadik helyen a sz\u00e1ll\u00e1shely-szolg\u00e1ltat\u00e1s, vend\u00e9gl\u00e1t\u00e1s (9,4 sz\u00e1zal\u00e9k, 19 ezer k\u00e9relem), negyedik helyen pedig az adminisztrat\u00edv \u00e9s szolg\u00e1ltat\u00e1st t\u00e1mogat\u00f3 tev\u00e9kenys\u00e9g (5 sz\u00e1zal\u00e9k, 10 ezer k\u00e9relem). E n\u00e9gy \u00e1gazat adja az \u00f6sszes be\u00e9rkezett k\u00e9relem mintegy 80 sz\u00e1zal\u00e9k\u00e1t.\nSzint\u00e9n 2020. augusztus 31-ig lehet m\u00e9g ig\u00e9nyelni a\u00a0kutat\u00e1s-fejleszt\u00e9s-innov\u00e1ci\u00f3 (k+f+i) b\u00e9rt\u00e1mogat\u00e1sokat. A gazdas\u00e1g fellend\u00edt\u00e9s\u00e9ben n\u00e9lk\u00fcl\u00f6zhetetlen k+f+i eset\u00e9ben a b\u00e9rt\u00e1mogat\u00e1si programban eddig t\u00f6bb mint 22 ezer munkahelyre ny\u00fajtottak be p\u00e1ly\u00e1zatot k\u00f6zel 17 milli\u00e1rd forint \u00e9rt\u00e9kben \u2013 ismertette Bod\u00f3 S\u00e1ndor. Hozz\u00e1tette, a gyors \u00e9s c\u00e9lzott korm\u00e1nyzati int\u00e9zked\u00e9seknek k\u00f6sz\u00f6nhet\u0151en \u00e9rdemben siker\u00fclt cs\u00f6kkenteni az \u00e1ll\u00e1skeres\u0151k sz\u00e1m\u00e1t.\nA Gazdas\u00e1gv\u00e9delmi Akci\u00f3terv int\u00e9zked\u00e9sei a 2010 ut\u00e1ni id\u0151szak eredm\u00e9nyeire \u00e9p\u00edtve nagym\u00e9rt\u00e9kben seg\u00edtik a magyar gazdas\u00e1g kil\u00e1bal\u00e1s\u00e1t a koronav\u00edrus okozta v\u00e1ls\u00e1gb\u00f3l. Magyarorsz\u00e1g tov\u00e1bbra is az Eur\u00f3pai Uni\u00f3 azon tag\u00e1llamai k\u00f6z\u00e9 tartozik, ahol az egyik legalacsonyabb a munkan\u00e9lk\u00fclis\u00e9g.\n(ITM Kommunik\u00e1ci\u00f3)\n\n"}]