[{"date": "2020-08-17 08:43", "url": "https://koronavirus.gov.hu/cikkek/30-fovel-emelkedett-beazonositott-fertozottek-szama-es-nincs-ujabb-elhunyt", "h1": "30 f\u0151vel emelkedett a beazonos\u00edtott fert\u0151z\u00f6ttek sz\u00e1ma \u00e9s nincs \u00fajabb elhunyt", "body": "\n30 \u00fajabb magyar \u00e1llampolg\u00e1rn\u00e1l mutatt\u00e1k ki az \u00faj koronav\u00edrus-fert\u0151z\u00e9st (COVID-19), ezzel 4946 f\u0151re n\u0151tt a haz\u00e1nkban beazonos\u00edtott fert\u0151z\u00f6ttek sz\u00e1ma. Az elhunytak sz\u00e1ma v\u00e1ltozatlanul 608 f\u0151, 3630-an pedig m\u00e1r meggy\u00f3gyultak. Az akt\u00edv fert\u0151z\u00f6ttek sz\u00e1ma 708 f\u0151. Az akt\u00edv fert\u0151z\u00f6ttek 32%-a, az elhunytak 60%-a, a gy\u00f3gyultak 43%-a budapesti. 62 koronav\u00edrusos beteget \u00e1polnak k\u00f3rh\u00e1zban, k\u00f6z\u00fcl\u00fck 6-an vannak l\u00e9legeztet\u0151g\u00e9pen.\n\nA j\u00e1rv\u00e1ny tov\u00e1bbra is jelen van \u00e9s t\u00f6bb orsz\u00e1gban er\u0151sen terjed, ez\u00e9rt a j\u00e1rv\u00e1ny\u00fcgyi k\u00e9sz\u00fclts\u00e9g tov\u00e1bbra is \u00e9rv\u00e9nyben van. Az a c\u00e9l, hogy a v\u00edrust a hat\u00e1ron k\u00edv\u00fcl tartsuk \u00e9s a tov\u00e1bbi szigor\u00edt\u00e1sokat, korl\u00e1toz\u00e1sokat elker\u00fclj\u00fck. Ez\u00e9rt l\u00e9ptek \u00e9letbe a beutaz\u00e1si korl\u00e1toz\u00e1sok, amelyek c\u00e9lja, hogy megakad\u00e1lyozzuk a fert\u0151z\u00e9s k\u00fclf\u00f6ldr\u0151l t\u00f6rt\u00e9n\u0151 behurcol\u00e1s\u00e1t \u00e9s a j\u00e1rv\u00e1ny magyarorsz\u00e1gi fell\u00e1ngol\u00e1s\u00e1t. A s\u00e1rga \u00e9s piros besorol\u00e1s\u00fa orsz\u00e1gokb\u00f3l hazat\u00e9r\u0151knek, valamint mindazoknak, akikn\u00e9l a j\u00e1rv\u00e1ny\u00fcgyi kontaktkutat\u00e1s sor\u00e1n elrendelik, hat\u00f3s\u00e1gi h\u00e1zi karant\u00e9nban kell maradniuk.\nAz Operat\u00edv T\u00f6rzs a hat\u00f3s\u00e1gi h\u00e1zi karant\u00e9n betart\u00e1s\u00e1nak fokozott ellen\u0151rz\u00e9s\u00e9re k\u00e9rte fel a rend\u0151rs\u00e9get. Ha valaki az orsz\u00e1gba visszat\u00e9rve mentes\u00fclni szeretne a hat\u00f3s\u00e1gi h\u00e1zi karant\u00e9n al\u00f3l, akkor azt negat\u00edv PCR-teszt eset\u00e9n teheti meg, amelyet a saj\u00e1t k\u00f6lts\u00e9g\u00e9n kell elv\u00e9geztetnie. Az err\u0151l sz\u00f3l\u00f3 t\u00e1j\u00e9koztat\u00f3nkat itt olvashatja:\u00a0\nhttps://koronavirus.gov.hu/cikkek/infografikan-az-orszagba-valo-belepes-es-hatosagi-hazi-karanten-alol-valo-mentesites\nAz elm\u00falt napokban diagnosztiz\u00e1lt \u00faj fert\u0151z\u00e9sek arra figyelmeztetnek, hogy a megel\u0151z\u00e9s legfontosabb m\u00f3dja most az, hogy akinek t\u00fcnetei vannak, az ne menjen k\u00f6z\u00f6ss\u00e9gbe. Az ut\u00f3bbi id\u0151ben el\u0151fordult \u00faj fert\u0151z\u00e9sek t\u00f6bbs\u00e9ge arra vezethet\u0151 vissza, hogy t\u00f6bben, akik ugyan \u00e9szlelt\u00e9k magukon a t\u00fcneteket, nem vett\u00e9k el\u00e9g komolyan, \u00e9s ennek ellen\u00e9re elmentek kisebb-nagyobb csal\u00e1di, bar\u00e1ti \u00f6sszej\u00f6vetelekre, ahol m\u00e1sokat is megfert\u0151ztek. A kock\u00e1zatos k\u00fclf\u00f6ldi utaz\u00e1sok ker\u00fcl\u00e9se, valamint az \u00fczletekben \u00e9s t\u00f6megk\u00f6zleked\u00e9sen el\u0151\u00edrt maszkhaszn\u00e1lat \u00e9s t\u00e1vols\u00e1gtart\u00e1s mellett teh\u00e1t az egyik leghat\u00e9konyabb v\u00e9dekez\u00e9si forma az, ha tov\u00e1bbra is \u00e9berek \u00e9s fegyelmezettek vagyunk, \u00e9s komolyan vessz\u00fck a koronav\u00edrusra utal\u00f3 jeleket f\u00fcggetlen\u00fcl att\u00f3l, hogy j\u00e1rtunk-e k\u00fclf\u00f6ld\u00f6n. Ha ezt betartjuk, akkor el tudjuk ker\u00fclni a fert\u0151z\u00e9s tov\u00e1bbterjed\u00e9s\u00e9t \u00e9s emiatt tov\u00e1bbi korl\u00e1toz\u00f3 int\u00e9zked\u00e9sek bevezet\u00e9s\u00e9t.\n\n"}]