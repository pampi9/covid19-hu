[{"date": "2020-08-05 11:12", "url": "https://koronavirus.gov.hu/cikkek/itm-iden-pozitiv-eredmennyel-zarhat-kiskereskedelem", "h1": "ITM: id\u00e9n is pozit\u00edv eredm\u00e9nnyel z\u00e1rhat a kiskereskedelem", "body": "\nId\u00e9n is pozit\u00edv eredm\u00e9nnyel z\u00e1rhat a\u00a0kiskereskedelem, amely egy r\u00f6vid visszarendez\u0151d\u00e9si id\u0151t k\u00f6vet\u0151en m\u00e1r emelked\u00e9st mutatott, ez pedig a korm\u00e1nyzati int\u00e9zked\u00e9seknek is k\u00f6sz\u00f6nhet\u0151 - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium\u00a0kereskedelempolitik\u00e1\u00e9rt \u00e9s fogyaszt\u00f3v\u00e9delem\u00e9rt felel\u0151s \u00e1llamtitk\u00e1ra szerd\u00e1n, a K\u00f6zponti Statisztikai Hivatal\u00a0legfrissebb adatait komment\u00e1lva.\n\nA K\u00f6zponti Statisztikai Hivatal szerda reggeli t\u00e1j\u00e9koztat\u00e1sa szerint a\u00a0kiskereskedelmi \u00fczletek j\u00faniusban m\u00e1r j\u00e1rv\u00e1ny\u00fcgyi korl\u00e1toz\u00e1sok n\u00e9lk\u00fcl lehettek nyitva az eg\u00e9sz orsz\u00e1gban, \u00edgy forgalmuk volumene a nyers adat szerint 0,8 sz\u00e1zal\u00e9kkal b\u0151v\u00fclt, napt\u00e1rhat\u00e1st\u00f3l megtiszt\u00edtva l\u00e9nyeg\u00e9ben nem v\u00e1ltozott az el\u0151z\u0151 \u00e9v azonos id\u0151szakihoz k\u00e9pest.\n\u00a0\u00a0\u00a0\u00a0Cseresny\u00e9s P\u00e9ter ismertette, hogy tavaly \u00e1prilis k\u00f6rny\u00e9k\u00e9n l\u00e9pte \u00e1t az ezer milli\u00e1rd forintot a\u00a0kiskereskedelmi forgalom, id\u00e9n ez m\u00e1r m\u00e1rciusban megt\u00f6rt\u00e9nt, azonban ezt k\u00f6vet\u0151en \u00e1prilisban visszaes\u00e9s k\u00f6vetkezett be a koronav\u00edrus-j\u00e1rv\u00e1ny miatt.\n\u00a0\u00a0\u00a0\u00a0Az \u00e1llamtitk\u00e1r szerint ez nem meglep\u0151, hisz mindenki els\u0151sorban az \u00e9lelmiszeripari term\u00e9kek megv\u00e1s\u00e1rl\u00e1s\u00e1ra ford\u00edtotta a figyelm\u00e9t. A visszaes\u00e9s m\u00e1jusban korrig\u00e1l\u00f3dott, jelent\u0151s visszarendez\u0151d\u00e9s t\u00f6rt\u00e9nt \u00e9s a j\u00faniusi\u00a0kiskereskedelmi forgalom minim\u00e1lis \u00e9rt\u00e9kben meg is haladta az el\u0151z\u0151 \u00e9v azonos id\u0151szaki eredm\u00e9ny\u00e9t.\n\u00a0\u00a0\u00a0\u00a0A korm\u00e1ny int\u00e9zked\u00e9sei k\u00f6z\u00f6tt eml\u00edtette a c\u00e9gek munkahelymegtart\u00f3 t\u00e1mogat\u00e1s\u00e1t, a gyed \u00e9s a gyes kifizet\u00e9si hat\u00e1ridej\u00e9nek meghosszabb\u00edt\u00e1s\u00e1t, a hitelmorat\u00f3riumot. Az adatok azt mutatj\u00e1k, hogy a visszarendez\u0151d\u00e9st ezek az int\u00e9zked\u00e9sek seg\u00edtik, \u00e9s amennyiben a j\u00e1rv\u00e1ny\u00fcgyi helyzet nem v\u00e1ltozik, akkor sem a\u00a0kiskereskedelem, sem a gazdas\u00e1g nem n\u00e9z majd nagyobb kih\u00edv\u00e1s el\u00e9 a k\u00f6vetkez\u0151 id\u0151szakban - tette hozz\u00e1.\nMTI\n\n"}]