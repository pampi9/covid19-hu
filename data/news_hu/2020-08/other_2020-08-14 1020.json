[{"date": "2020-08-14 10:20", "url": "https://koronavirus.gov.hu/cikkek/penzugyminiszterium-ellenallobbnak-bizonyult-magyar-gazdasag-az-europai-unio-atlaganal", "h1": "P\u00e9nz\u00fcgyminiszt\u00e9rium: ellen\u00e1ll\u00f3bbnak bizonyult a magyar gazdas\u00e1g az Eur\u00f3pai Uni\u00f3 \u00e1tlag\u00e1n\u00e1l", "body": "\nA koronav\u00edrus-j\u00e1rv\u00e1ny eddig p\u00e9ld\u00e1tlan m\u00e9rt\u00e9kben cs\u00f6kkentette az Eur\u00f3pai Uni\u00f3 tag\u00e1llamainak gazdas\u00e1gi teljes\u00edtm\u00e9ny\u00e9t. Az adatok azt mutatj\u00e1k, hogy a Magyarorsz\u00e1gon tapasztalt visszaes\u00e9s m\u00e9rt\u00e9ke kisebb az Eur\u00f3pai Uni\u00f3 \u00e1tlag\u00e1n\u00e1l, de ezzel egy\u00fctt a magyar brutt\u00f3 hazai term\u00e9k 13,6 sz\u00e1zal\u00e9kkal cs\u00f6kkent az idei m\u00e1sodik negyed\u00e9vben az el\u0151z\u0151 \u00e9v azonos id\u0151szak\u00e1hoz k\u00e9pest - k\u00f6z\u00f6lte a P\u00e9nz\u00fcgyminiszt\u00e9rium (PM) p\u00e9nteken az MTI-vel.\n\n\nA K\u00f6zponti Statisztikai Hivatal (KSH) friss adatai szerint a m\u00e1sodik negyed\u00e9vben \u00e9ves \u00f6sszevet\u00e9sben 13,6 sz\u00e1zal\u00e9kkal esett vissza a magyar gazdas\u00e1g, amellyel megegyezett a napt\u00e1rhat\u00e1st\u00f3l sz\u0171rt adat, m\u00edg a szezon\u00e1lisan \u00e9s napt\u00e1rhat\u00e1ssal kiigaz\u00edtva 13,5 sz\u00e1zal\u00e9kos a cs\u00f6kken\u00e9s.\n\u00a0\u00a0\u00a0\u00a0A k\u00f6zlem\u00e9nyben kiemelt\u00e9k, Magyarorsz\u00e1g a koronav\u00edrussal szemben a legjobban v\u00e9dekez\u0151 orsz\u00e1gok k\u00f6z\u00e9 tartozik, amelyhez sz\u00fcks\u00e9gesek voltak az \u00e9let- \u00e9s eg\u00e9szs\u00e9gv\u00e9delem miatt id\u0151ben meghozott, a j\u00e1rv\u00e1ny terjed\u00e9s\u00e9t akad\u00e1lyoz\u00f3 int\u00e9zked\u00e9sek. A mostani visszaes\u00e9st megel\u0151z\u0151en Magyarorsz\u00e1g gazdas\u00e1ga er\u0151s alapokon \u00e1llt, 2013-t\u00f3l kezdve kiegyens\u00falyozott szerkezet\u0171 n\u00f6veked\u00e9st mutatott. Azonban a k\u00fcls\u0151 sokkhat\u00e1s, a koronav\u00edrus-j\u00e1rv\u00e1ny \u00e1tmenetileg megakasztotta a b\u0151v\u00fcl\u00e9si folyamatokat.\n\u00a0\u00a0\u00a0\u00a0R\u00e1mutatnak arra, az elm\u00falt \u00e9vekben kiv\u00e1l\u00f3an teljes\u00edt\u0151 magyar gazdas\u00e1g sz\u00e1mos \u00e1gazat\u00e1ban esett vissza a kibocs\u00e1t\u00e1s: az ipar a gy\u00e1rle\u00e1ll\u00e1sok miatt \u00e1prilisban \u00e9s m\u00e1jusban \u00e9ves alapon 30 sz\u00e1zal\u00e9kot meghalad\u00f3 visszaes\u00e9st szenvedett el, m\u00edg \u00e1prilisban p\u00e9ld\u00e1ul 97 sz\u00e1zal\u00e9kkal esett vissza a vend\u00e9g\u00e9jszak\u00e1k sz\u00e1ma.\n\u00a0\u00a0\u00a0\u00a0A k\u00f6zlem\u00e9nyben hangs\u00falyozz\u00e1k, a koronav\u00e1ls\u00e1gb\u00f3l kil\u00e1bal\u00e1st seg\u00edti az Eur\u00f3pai Uni\u00f3ban is p\u00e9lda\u00e9rt\u00e9k\u0171 - a brutt\u00f3 hazai term\u00e9k 20 sz\u00e1zal\u00e9k\u00e1t el\u00e9r\u0151 - Gazdas\u00e1gv\u00e9delmi akci\u00f3terv is, amelynek c\u00e9lja, hogy a magyar gazdas\u00e1g miel\u0151bb visszat\u00e9rjen a v\u00e1ls\u00e1g el\u0151tti p\u00e1ly\u00e1ra, \u00e9s a j\u00f6v\u0151 \u00e9vben \u00fajra 5 sz\u00e1zal\u00e9k k\u00f6r\u00fcli n\u00f6veked\u00e9st \u00e9rjen el.\n\u00a0\u00a0\u00a0\u00a0T\u00f6bbek k\u00f6z\u00f6tt az id\u0151ben meghozott gazdas\u00e1gv\u00e9delmi int\u00e9zked\u00e9seknek is k\u00f6sz\u00f6nhet\u0151, hogy a Magyarorsz\u00e1gon tapasztalt visszaes\u00e9s m\u00e9rt\u00e9ke kisebb az Eur\u00f3pai Uni\u00f3 \u00e1tlag\u00e1n\u00e1l: az Eurostat gyorsbecsl\u00e9se alapj\u00e1n a m\u00e1sodik negyed\u00e9vben a tag\u00e1llamok gazdas\u00e1gai \u00e1tlagosan 14,4 sz\u00e1zal\u00e9kkal cs\u00f6kkentek. Ez\u00e1ltal a magyar gazdas\u00e1g az uni\u00f3 \u00e1tlag\u00e1n\u00e1l ellen\u00e1ll\u00f3bbnak bizonyult a v\u00e1ls\u00e1ggal szemben - \u00edrja a PM k\u00f6zlem\u00e9ny\u00e9ben.\n\nMTI 2020. augusztus 14.\n\n"}]