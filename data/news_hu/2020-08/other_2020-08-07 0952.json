[{"date": "2020-08-07 09:52", "url": "https://koronavirus.gov.hu/cikkek/itm-ujabb-lepesek-varhatok-foglalkoztatas-rugalmassa-tetele-erdekeben", "h1": "ITM: \u00fajabb l\u00e9p\u00e9sek v\u00e1rhat\u00f3k a foglalkoztat\u00e1s rugalmass\u00e1 t\u00e9tele \u00e9rdek\u00e9ben", "body": "\nA korm\u00e1ny a munkaer\u0151piacon is k\u00e9sz\u00fcl a j\u00e1rv\u00e1ny m\u00e1sodik hull\u00e1m\u00e1ra, \u0151sszel ker\u00fclhet a korm\u00e1ny el\u00e9 a szakt\u00e1rca \u00e1ltal k\u00e9sz\u00edtett javaslatcsomag, amely a foglalkoztat\u00e1s tov\u00e1bbi b\u0151v\u00edt\u00e9s\u00e9t szolg\u00e1lja - mondta el a Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra.\u00a0\n\n\u00a0A tervek k\u00f6z\u00f6tt szerepel a t\u00e1vmunk\u00e1ban v\u00e9gezhet\u0151 tev\u00e9kenys\u00e9gek b\u0151v\u00edt\u00e9se, a munk\u00e1ltat\u00f3 \u00e9s a munkav\u00e1llal\u00f3 k\u00f6z\u00f6tti meg\u00e1llapod\u00e1s \u00faj alapokra helyez\u00e9se. A munkav\u00e9gz\u00e9s helye a munkav\u00e9delmi el\u0151\u00edr\u00e1sok betart\u00e1s\u00e1val szabadon v\u00e1laszthat\u00f3v\u00e1 v\u00e1lna. A m\u00f3dos\u00edt\u00e1s lehet\u0151s\u00e9get adna arra, hogy a t\u00e9teles elsz\u00e1mol\u00e1s helyett a munk\u00e1ltat\u00f3 kv\u00e1zi \u00e1tal\u00e1nyk\u00e9nt a mindenkori minim\u00e1lb\u00e9r \u00f6sszeg\u00e9nek 10 sz\u00e1zal\u00e9k\u00e1ig j\u00e1ruljon hozz\u00e1 a rezsik\u00f6lts\u00e9gekhez. A sz\u00fcks\u00e9ges eszk\u00f6z\u00f6k beszerz\u00e9s\u00e9t is t\u00e1mogathatja a c\u00e9g, ak\u00e1r kedvezm\u00e9nyes ad\u00f3z\u00e1si felt\u00e9telek mellett - fejtette ki Bod\u00f3 S\u00e1ndor a Vil\u00e1ggazdas\u00e1g p\u00e9nteki sz\u00e1m\u00e1ban.\n\u00a0\u00a0\u00a0\u00a0Az \u00e1llamtitk\u00e1r felid\u00e9zte, hogy a Gazdas\u00e1gv\u00e9delmi akci\u00f3terv egyik legfontosabb eszk\u00f6zek\u00e9nt munkahelymeg\u0151rz\u0151 \u00e9s munkahelyteremt\u0151 int\u00e9zked\u00e9seket vezettek be, amelyek mostan\u00e1ig t\u00f6bb mint egymilli\u00f3 munkav\u00e1llal\u00f3n seg\u00edtettek.\n\u00a0\u00a0\u00a0\u00a0Kiemelte: folyamatosan monitorozz\u00e1k a munkaer\u0151piac v\u00e1ltoz\u00e1sait, \u00e9s ahol sz\u00fcks\u00e9ges, a korm\u00e1ny k\u00e9sz \u00fajra beavatkozni az eddigi int\u00e9zked\u00e9seken fel\u00fcl a gazdas\u00e1gi n\u00f6veked\u00e9s \u00e9rdek\u00e9ben.\n\u00a0\u00a0\u00a0\u00a0A legfrissebb adatok m\u00e1r azt mutatj\u00e1k, hogy a j\u00faniusi m\u00e9lyponthoz k\u00e9pest mindenhol cs\u00f6kken a regisztr\u00e1lt \u00e1ll\u00e1skeres\u0151k sz\u00e1ma. Orsz\u00e1gosan 25 ezerrel vannak kevesebben, mint b\u0151 m\u00e1sf\u00e9l h\u00f3nappal ezel\u0151tt. Az \u00faj \u00e1ll\u00e1shelyek sz\u00e1ma is folyamatosan emelkedik, a munkaer\u0151piac l\u00e1that\u00f3an kezd mag\u00e1ra tal\u00e1lni - mondta Bod\u00f3 S\u00e1ndor.\n\u00a0\u00a0\u00a0\u00a0Hozz\u00e1tette: bizakod\u00e1sra ad okot a gazdas\u00e1g \u00fajraindul\u00e1sa, ami \u00fajabb l\u00f6k\u00e9st ad a munkaer\u0151piacnak. V\u00e1rakoz\u00e1saik szerint a tendencia folytat\u00f3dhat, azaz a j\u00faniusi m\u00e9lypont ut\u00e1n folyamatosan cs\u00f6kkenhet a munkan\u00e9lk\u00fcliek sz\u00e1ma, a foglalkoztat\u00e1s pedig fokozatosan a v\u00e1ls\u00e1g el\u0151tti szintre emelkedhet.\nMTI\n\n"}]