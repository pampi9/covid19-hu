[{"date": "2020-08-28 16:23", "url": "https://koronavirus.gov.hu/cikkek/itm-kormany-intezkedesei-megmutatkoznak-foglalkoztatasi-adatokon", "h1": "ITM: a korm\u00e1ny int\u00e9zked\u00e9sei megmutatkoznak a foglalkoztat\u00e1si adatokon", "body": "\nA m\u00e1jus-j\u00faliusi foglalkoztatotts\u00e1gi adatokon \u00e9rezhet\u0151 a koronav\u00edrus-j\u00e1rv\u00e1ny hat\u00e1sa, ugyanakkor a j\u00faniusi m\u00e9lypont ut\u00e1n m\u00e1r kevesebb az \u00e1ll\u00e1skeres\u0151, vagyis a korm\u00e1ny gazdas\u00e1gv\u00e9delmi int\u00e9zked\u00e9sei m\u00e1r megmutatkoznak a sz\u00e1mokban - mondta\u00a0Bod\u00f3\u00a0S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra p\u00e9nteken az M1 aktu\u00e1lis csatorn\u00e1n.\n\nA K\u00f6zponti Statisztikai Hivatal (KSH) p\u00e9ntek reggeli t\u00e1j\u00e9koztat\u00e1sa szerint a m\u00e1jus-j\u00faliusi h\u00e1romh\u00f3napos id\u0151szakban a foglalkoztatottak \u00e1tlagos l\u00e9tsz\u00e1ma az egy \u00e9vvel kor\u00e1bbin\u00e1l 1,7 sz\u00e1zal\u00e9kkal alacsonyabb, 4 milli\u00f3 439 ezer volt, egy \u00e9v alatt 79 ezerrel cs\u00f6kkent. Az \u00e1ll\u00e1skeres\u0151k \u00e1tlagos l\u00e9tsz\u00e1ma pedig a vizsg\u00e1lt id\u0151szakban 224 ezer, a munkan\u00e9lk\u00fclis\u00e9gi r\u00e1ta 4,8 sz\u00e1zal\u00e9k volt.\n\u00a0\u00a0\u00a0\u00a0Bod\u00f3\u00a0S\u00e1ndor szerint a vizsg\u00e1lt h\u00e1rom h\u00f3nap meglehet\u0151sen vegyes k\u00e9pet mutat. M\u00e1jusban jav\u00e1ban tombolt a koronav\u00edrus-j\u00e1rv\u00e1ny, ebben az id\u0151szakban m\u00e9g nagyon sokan kerest\u00e9k a lehet\u0151s\u00e9get arra, hogyan tov\u00e1bb, nagyon sokan vett\u00e9k ig\u00e9nybe a munkahelyv\u00e9delmi b\u00e9rt\u00e1mogat\u00e1st, a munkahelyteremt\u0151 t\u00e1mogat\u00e1son pedig m\u00e9g csak gondolkodtak. J\u00faliusban 4 milli\u00f3 460 ezren dolgoztak m\u00e1r, \u00e9s az adatok azt mutatj\u00e1k, hogy lassan, de folyamatosan n\u0151 azoknak a sz\u00e1ma, akik a j\u00e1rv\u00e1nyhelyzetet k\u00f6vet\u0151en \u00fajra munk\u00e1ba tudnak \u00e1llni.\n\u00a0\u00a0\u00a0\u00a0A turizmus \u00e9s a vend\u00e9gl\u00e1t\u00e1s szenvedte meg legjobban ezt az id\u0151szakot, azonban a sz\u00e1ll\u00edtm\u00e1nyoz\u00e1s \u00e9s a feldolgoz\u00f3ipar is nagy \u00e1ldozatokat hozott. A turizmus, vend\u00e9gl\u00e1t\u00e1s ter\u00fclet\u00e9n kett\u0151s\u00e9g van az orsz\u00e1gban jelenleg, ugyanis a f\u0151v\u00e1rosban lassabb a vissza\u00e1raml\u00e1s, sokkal kevesebben tudnak ebben az \u00e1gazatban egyel\u0151re dolgozni, m\u00edg a vid\u00e9ki sz\u00e1ll\u00e1shelyeken jelent\u0151sen megn\u0151tt a hazai vend\u00e9gforgalom. Feladat, hogy \u0151sszel, legink\u00e1bb a t\u00e9li, kora tavaszi id\u0151szakban amennyiben a j\u00e1rv\u00e1nyhelyzet engedi a budapesti turizmus-vend\u00e9gl\u00e1t\u00e1s is felz\u00e1rk\u00f3zzon - tette hozz\u00e1.\n\u00a0\u00a0\u00a0\u00a0Kit\u00e9rt arra is, hogy a munkahelyv\u00e9delmi \u00e9s -teremt\u0151 t\u00e1mogat\u00e1soknak k\u00f6sz\u00f6nhet\u0151en csak az \u00e1llamtitk\u00e1rs\u00e1gon 270 ezer embernek tudtak seg\u00edteni. Egy\u00e9b korm\u00e1nyzati int\u00e9zked\u00e9sekkel, p\u00e9ld\u00e1ul a hitel\u00e1t\u00fctemez\u00e9ssel vagy a v\u00e1llalkoz\u00e1soknak sz\u00f3l\u00f3 kedvezm\u00e9nyes hitelek biztos\u00edt\u00e1s\u00e1val pedig mintegy 900 ezer embert t\u00e1mogattak.\nMTI\n\n"}]