[{"date": "2020-08-28 20:53", "url": "https://koronavirus.gov.hu/cikkek/pm-szukseg-volt-szelektiv-agazati-tamogatasokra", "h1": "PM: sz\u00fcks\u00e9g volt a szelekt\u00edv \u00e1gazati t\u00e1mogat\u00e1sokra", "body": "\nA koronav\u00edrus-j\u00e1rv\u00e1ny els\u0151 h\u00f3napjaiban l\u00e1that\u00f3 volt, hogy az ipar \u00e9s a kereskedelem egyes \u00e1gazatait nem azonos m\u00e9rt\u00e9kben s\u00fajtja a v\u00e1ls\u00e1g, ez\u00e9rt volt sz\u00fcks\u00e9g szelekt\u00edv t\u00e1mogat\u00e1sok bevezet\u00e9s\u00e9re - jelentette ki a P\u00e9nz\u00fcgyminiszt\u00e9rium ad\u00f3\u00fcgyek\u00e9rt felel\u0151s \u00e1llamtitk\u00e1ra p\u00e9nteken Nagykanizs\u00e1n.\n\nIzer Norbert a Nagykanizsai Kereskedelmi \u00e9s Iparkamara tiszt\u00faj\u00edt\u00f3 k\u00f6zgy\u0171l\u00e9s\u00e9n tartott el\u0151ad\u00e1s\u00e1ban kiemelte, a korm\u00e1ny Gazdas\u00e1gv\u00e9delmi akci\u00f3terv\u00e9re ford\u00edtott \u00f6sszeg a GDP 20 sz\u00e1zal\u00e9k\u00e1t is el\u00e9ri. Az ipar\u00e1gi, szelekt\u00edv gazdas\u00e1gi t\u00e1mogat\u00e1sok lehet\u0151s\u00e9g\u00e9vel mintegy 200 ezer c\u00e9g \u00e9lt, sz\u00e1mukra ez havi \u00e1tlagban mintegy 10 milli\u00e1rd forint megtakar\u00edt\u00e1st jelentett, miut\u00e1n n\u00e9gy h\u00f3napon \u00e1t ad\u00f3- \u00e9s j\u00e1rul\u00e9kmentesen fizethettek b\u00e9rt a dolgoz\u00f3iknak.\n\u00a0\u00a0\u00a0\u00a0Az \u00e1llamtitk\u00e1r jelezte: a Nemzeti Ad\u00f3- \u00e9s V\u00e1mhivatal munkaer\u0151piaci v\u00e1ltoz\u00e1sokat t\u00fckr\u00f6z\u0151 ad\u00f3z\u00e1si adatai alapj\u00e1n is l\u00e1that\u00f3 volt a v\u00e1ls\u00e1g els\u0151 h\u00f3napjaiban a szektoronk\u00e9nti elt\u00e9r\u00e9s. A vend\u00e9gl\u00e1t\u00e1sban a foglalkoztatotts\u00e1g az els\u0151 h\u00f3napokban 25,7 sz\u00e1zal\u00e9kos cs\u00f6kkent\u00e9st mutatott, m\u00edg a g\u00e9pj\u00e1rm\u0171- \u00e9s motorker\u00e9kp\u00e1r-\u00fczlet\u00e1gban 3,9 sz\u00e1zal\u00e9kos volt az elbocs\u00e1t\u00e1s m\u00e9rt\u00e9ke.\n\u00a0\u00a0\u00a0\u00a0A szelekt\u00edv gazdas\u00e1gv\u00e9delmi t\u00e1mogat\u00e1sok r\u00e9v\u00e9n a legink\u00e1bb \u00e9rintett szektoroknak \u00fagy seg\u00edtett az \u00e1llam, hogy a munkav\u00e1llal\u00f3k nett\u00f3 b\u00e9re emelkedett, a c\u00e9gek b\u00e9rk\u00f6lts\u00e9ge viszont cs\u00f6kkent. \u00c1tlagosan 63 ezer forinttal n\u0151tt a dolgoz\u00f3k nett\u00f3 b\u00e9re, a c\u00e9gek terhel\u00e9se pedig 73 ezer forinttal m\u00e9rs\u00e9kl\u0151d\u00f6tt - fejtette ki Izer Norbert.\n\u00a0\u00a0\u00a0\u00a0Kit\u00e9rt arra is, hogy a kiskereskedelem napi forgalmi adatai is jelent\u0151s \u00e1gazatbeli elt\u00e9r\u00e9seket mutattak, hiszen az \u00fczletekben m\u00e1rciusban tapasztalt v\u00e1s\u00e1rl\u00e1si roham ut\u00e1n a tavalyihoz k\u00e9pest cs\u00f6kkent a forgalmuk, ami csak a ny\u00e1rra kezdett vissza\u00e1llni a tavalyi adatokra. A vend\u00e9gl\u00e1t\u00e1sban ugyanekkor 35 sz\u00e1zal\u00e9kkal esett vissza a forgalom, mik\u00f6zben a gy\u00f3gyszerek kereskedelm\u00e9ben \u00e9s a hipermarketek bev\u00e9tel\u00e9ben csaknem 10 sz\u00e1zal\u00e9kos volt a n\u00f6veked\u00e9s.\n\u00a0\u00a0\u00a0\u00a0A v\u00e1llalkoz\u00e1sokat seg\u00edt\u0151 kedvezm\u00e9nyek k\u00f6z\u00f6tt eml\u00edtette a kata m\u00f3dos\u00edt\u00e1s\u00e1t, amellyel 150 ezren mentes\u00fcltek n\u00e9gy h\u00f3napon \u00e1t az ad\u00f3fizet\u00e9s al\u00f3l, \u0151k \u00f6sszesen 6,5 milli\u00e1rd forint ad\u00f3kedvezm\u00e9nyben r\u00e9szes\u00fcltek. A kiv\u00e1t alkalmaz\u00f3 c\u00e9gek k\u00f6z\u00fcl 3000 v\u00e1llalkoz\u00e1s kapott havi \u00e1tlagban \u00f6sszesen majdnem f\u00e9lmilli\u00e1rd forint \u00f6sszeg\u0171 ad\u00f3kedvezm\u00e9nyt - ismertette az \u00e1llamtitk\u00e1r.\n\u00a0\u00a0\u00a0\u00a0Izer Norbert besz\u00e9lt arr\u00f3l is, hogy az ad\u00f3int\u00e9zked\u00e9seknek \"fogyaszt\u00e1sterel\u0151\" hat\u00e1sa is volt, miut\u00e1n a Sz\u00e9p-k\u00e1rtya kedvezm\u00e9nyes ad\u00f3z\u00e1s\u00fa keret\u00e9t a dupl\u00e1j\u00e1ra n\u00f6velt\u00e9k, ad\u00f3vonzat\u00e1t pedig a fel\u00e9re m\u00e9rs\u00e9kelt\u00e9k. Ennek is volt k\u00f6sz\u00f6nhet\u0151, hogy \"er\u0151teljesen kit\u00f6rt\" a hazai turizmus a ny\u00e1ri h\u00f3napokban.\n\u00a0\u00a0\u00a0\u00a0A nem l\u00e1tv\u00e1nyos, de seg\u00edt\u0151 int\u00e9zked\u00e9sek k\u00f6z\u00e9 sorolta az ad\u00f3bevall\u00e1sok, c\u00e9gbesz\u00e1mol\u00f3k lead\u00e1si hat\u00e1ridej\u00e9nek k\u00e9s\u0151bbre halaszt\u00e1s\u00e1t, az ad\u00f3v\u00e9grehajt\u00e1sok felf\u00fcggeszt\u00e9s\u00e9t, amivel 1300 milli\u00e1rd forint ad\u00f3tart\u00f3z\u00e1st \"tettek z\u00e1r\u00f3jelbe\", hogy a c\u00e9gek likvidit\u00e1shoz jussanak, meg\u0151rizz\u00e9k a munkav\u00e1llal\u00f3ikat - fogalmazott.\n\u00a0\u00a0\u00a0\u00a0Az \u00e1llamtitk\u00e1r kifejtette tov\u00e1bb\u00e1: a cs\u00f6kkentett munkaid\u0151s foglalkoztat\u00e1s t\u00e1mogat\u00e1s\u00e1nak bevezet\u00e9s\u00e9vel 300 ezer forintos b\u00e9rig szinte v\u00e1ltozatlan nett\u00f3 \u00f6sszeget kaptak k\u00e9zhez a munkav\u00e1llal\u00f3k, ha legfeljebb 50 sz\u00e1zal\u00e9kkal cs\u00f6kkent a munkaidej\u00fck. A szoci\u00e1lis hozz\u00e1j\u00e1rul\u00e1si ad\u00f3 j\u00faliusi, 2 sz\u00e1zal\u00e9kos cs\u00f6kkent\u00e9s\u00e9vel pedig 130 milli\u00e1rd forint marad a v\u00e1llalkoz\u00e1sokn\u00e1l.\nMTI\n\n"}]