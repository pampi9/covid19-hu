[{"date": "2020-08-07 11:29", "url": "https://koronavirus.gov.hu/cikkek/koltsegvetes-tovabbra-maradektalanul-biztositja-jarvany-elleni-vedekezes-kiadasait", "h1": "A k\u00f6lts\u00e9gvet\u00e9s tov\u00e1bbra is marad\u00e9ktalanul biztos\u00edtja a j\u00e1rv\u00e1ny elleni v\u00e9dekez\u00e9s kiad\u00e1sait", "body": "\nB\u00e1r a gazdas\u00e1gi kil\u00e1bal\u00e1s m\u00e1r megkezd\u0151d\u00f6tt, a vesz\u00e9lyhelyzet ut\u00e1ni \u00fajraind\u00edt\u00e1s a k\u00f6lts\u00e9gvet\u00e9sb\u0151l tov\u00e1bbra is komoly forr\u00e1sokat ig\u00e9nyel. A korm\u00e1ny sz\u00e1nd\u00e9ka az, hogy minden seg\u00edts\u00e9get megadjon a magyar v\u00e1llalkoz\u00e1soknak, \u00e9s annyi munkahelyet teremtsen, ah\u00e1nyat a j\u00e1rv\u00e1ny megsz\u00fcntet.\n\nA gazdas\u00e1gv\u00e9delmi int\u00e9zked\u00e9sek \u00e9s a v\u00e9dekez\u00e9si kiad\u00e1sok k\u00f6vetkezt\u00e9ben a k\u00f6zponti alrendszer hi\u00e1nya j\u00falius v\u00e9g\u00e9re megk\u00f6zel\u00edtette a 2165 milli\u00e1rd forintot.\n2020 els\u0151 h\u00e9t h\u00f3napj\u00e1ban az \u00e1llamh\u00e1ztart\u00e1s k\u00f6zponti alrendszere 2165 milli\u00e1rd forintos hi\u00e1nnyal z\u00e1rt. Ezen bel\u00fcl a k\u00f6zponti k\u00f6lts\u00e9gvet\u00e9s 1841,4 milli\u00e1rd forintos deficitet, az elk\u00fcl\u00f6n\u00edtett \u00e1llami p\u00e9nzalapok 12,7 milli\u00e1rd forintos t\u00f6bbletet, a t\u00e1rsadalombiztos\u00edt\u00e1s p\u00e9nz\u00fcgyi alapjai pedig 336,3 milli\u00e1rd forintos hi\u00e1nyt \u00e9rtek el. Az el\u0151z\u0151 \u00e9v azonos id\u0151szak\u00e1ban a k\u00f6zponti alrendszer hi\u00e1nya 352,7 milli\u00e1rd forintot tett ki. 2020 j\u00falius h\u00f3napj\u00e1ban a k\u00f6zponti alrendszer 328 milli\u00e1rd forintos hi\u00e1nnyal z\u00e1rt, szemben a 2019. \u00e9vi azonos havi 37,2 milli\u00e1rd forintos t\u00f6bblettel.\n2020 j\u00falius\u00e1ban nem \u00e9rkezett uni\u00f3s bev\u00e9tel a k\u00f6lts\u00e9gvet\u00e9sbe, \u00edgy a 2020. \u00e9vi els\u0151 h\u00e9thavi bev\u00e9tel \u00f6sszesen 489,5 milli\u00e1rd forintot tett ki. Ugyanakkor a 2020. \u00e9vi, j\u00falius v\u00e9gi uni\u00f3s kiad\u00e1sok megk\u00f6zel\u00edtett\u00e9k az 1274,9 milli\u00e1rd forintot. Elmondhat\u00f3, hogy a j\u00e1rv\u00e1ny elleni v\u00e9dekez\u00e9shez sz\u00fcks\u00e9ges forr\u00e1sokat \u2013 \u00edgy a sz\u00fcks\u00e9ges eszk\u00f6z\u00f6k beszerez\u00e9s\u00e9re kiadott t\u00f6bb mint 520 milli\u00e1rd forintot \u2013 \u00e9s a gazdas\u00e1g \u00fajraind\u00edt\u00e1s\u00e1hoz sz\u00fcks\u00e9ges forr\u00e1sokat a korm\u00e1ny teljes m\u00e9rt\u00e9kben a hazai k\u00f6lts\u00e9gvet\u00e9sb\u0151l fedezi.\nEmellett a hazai kiad\u00e1sok k\u00f6z\u00fcl 2020. j\u00falius v\u00e9g\u00e9ig kiemelend\u0151k a kiemelt k\u00f6z\u00fati projektekre (140 milli\u00e1rd forint), valamint a koronav\u00edrus-j\u00e1rv\u00e1ny k\u00f6vetkezt\u00e9ben sz\u00fcks\u00e9gess\u00e9 v\u00e1lt versenyk\u00e9pess\u00e9g-n\u00f6vel\u0151 t\u00e1mogat\u00e1sra (123,1 milli\u00e1rd forint) ford\u00edtott forr\u00e1sok. Ezeken k\u00edv\u00fcl fontos kiad\u00e1sk\u00e9nt megjelennek a Turisztikai fejleszt\u00e9si c\u00e9lel\u0151ir\u00e1nyzatb\u00f3l (81 milli\u00e1rd forint), a k\u00f6z\u00fath\u00e1l\u00f3zat fenntart\u00e1s\u00e1ra \u00e9s m\u0171k\u00f6dtet\u00e9s\u00e9re (68,4 milli\u00e1rd forint) kiadott forr\u00e1sok, valamint a Falusi \u00datalapb\u00f3l (57 milli\u00e1rd forint), a k\u00f6z\u00fath\u00e1l\u00f3zat fel\u00faj\u00edt\u00e1s\u00e1ra (37,4 milli\u00e1rd forint), a Modern V\u00e1rosok Program c\u00e9ljaira (29,1 milli\u00e1rd forint) kifizetett \u00f6sszegek. Jelent\u0151s forr\u00e1sokat ford\u00edtott m\u00e9g a k\u00f6lts\u00e9gvet\u00e9s a nagycsal\u00e1dosok szem\u00e9lyg\u00e9pkocsi-szerz\u00e9si t\u00e1mogat\u00e1s\u00e1ra (27,0 milli\u00e1rd forint) is. Sor ker\u00fclt tov\u00e1bb\u00e1 \u2013 a vesz\u00e9lyhelyzet sor\u00e1n ny\u00fajtott kimagasl\u00f3 teljes\u00edtm\u00e9ny\u00fck elismer\u00e9sek\u00e9nt \u2013 az eg\u00e9szs\u00e9g\u00fcgyi \u00e9s eg\u00e9szs\u00e9g\u00fcgyben dolgoz\u00f3k egyszeri rendk\u00edv\u00fcli juttat\u00e1s\u00e1nak a kifizet\u00e9s\u00e9re is, melyre 101,3 milli\u00e1rd forintot biztos\u00edtott a k\u00f6lts\u00e9gvet\u00e9s.\n(P\u00e9nz\u00fcgyminiszt\u00e9rium)\n\n"}]