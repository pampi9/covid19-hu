[{"date": "2020-08-17 13:25", "url": "https://koronavirus.gov.hu/cikkek/kasler-17-budapesti-korhaz-higieniai-felujitasarol-dontott-kormany", "h1": "K\u00e1sler: 17 budapesti k\u00f3rh\u00e1z higi\u00e9niai fel\u00faj\u00edt\u00e1s\u00e1r\u00f3l d\u00f6nt\u00f6tt a korm\u00e1ny", "body": "\nTizenh\u00e9t budapesti k\u00f3rh\u00e1z higi\u00e9niai fel\u00faj\u00edt\u00e1s\u00e1r\u00f3l d\u00f6nt\u00f6tt a korm\u00e1ny 60 milli\u00e1rd forint uni\u00f3s \u00e9s hazai forr\u00e1s felhaszn\u00e1l\u00e1s\u00e1val, a koronav\u00edrus-j\u00e1rv\u00e1ny esetleges m\u00e1sodik hull\u00e1m\u00e1ra k\u00e9sz\u00fclve - jelentette be az emberi er\u0151forr\u00e1sok minisztere h\u00e9tf\u0151n Budapesten, sajt\u00f3t\u00e1j\u00e9koztat\u00f3n.\n\n\nK\u00e1sler Mikl\u00f3s elmondta: a fel\u00faj\u00edt\u00e1s \u00e9rinti a k\u00f3rh\u00e1zak minden olyan helyis\u00e9g\u00e9t, ahol betegek tart\u00f3zkodhatnak. A fejleszt\u00e9s sor\u00e1n a t\u00f6bbi k\u00f6z\u00f6tt fel\u00faj\u00edtj\u00e1k a burkolatokat, automata csaptelepeket szerelnek fel \u00e9s fejlesztik az infrastrukt\u00far\u00e1t.\n\u00a0\u00a0\u00a0\u00a0Az el\u0151zetes felm\u00e9r\u00e9sek megt\u00f6rt\u00e9ntek, a k\u00f3rh\u00e1zigazgat\u00f3kkal a napokban t\u00e1rgyalnak a konkr\u00e9t feladatokr\u00f3l - tette hozz\u00e1.\n\u00a0\u00a0\u00a0\u00a0A sajt\u00f3t\u00e1j\u00e9koztat\u00f3n kapott h\u00e1tt\u00e9ranyag szerint a fejleszt\u00e9s sor\u00e1n speci\u00e1lis fest\u00e9st kapnak az int\u00e9zm\u00e9nyek bels\u0151 terei, meg\u00fajulnak a v\u00e1r\u00f3termek, k\u00f3rh\u00e1zi szob\u00e1k, kezel\u0151helyis\u00e9gek padl\u00f3zatai, falai. A betegmosd\u00f3k minden ig\u00e9nyt kiel\u00e9g\u00edt\u0151, egyben a maxim\u00e1lis higi\u00e9ni\u00e1t biztos\u00edt\u00f3 burkolatokat, szanitereket kapnak. Kiemelt figyelmet ford\u00edtanak az \u00e9rint\u00e9smentes csaptelepekre, a k\u00e9zsz\u00e1r\u00edt\u00f3 \u00e9s fert\u0151tlen\u00edt\u0151 berendez\u00e9sekre \u00e9s a toalettek higi\u00e9niai biztons\u00e1g\u00e1ra.\n\u00a0\u00a0\u00a0\u00a0Hozz\u00e1tett\u00e9k: az \u00e9rintett \u00e1llami fenntart\u00e1s\u00fa fekv\u0151beteg-szakell\u00e1t\u00f3 int\u00e9zm\u00e9nyekben recepci\u00f3szolg\u00e1ltat\u00e1st is kialak\u00edtanak, hogy a betegir\u00e1ny\u00edt\u00e1si folyamat m\u00e9g gyorsabb, k\u00f6vethet\u0151bb \u00e9s biztons\u00e1gosabb legyen.\n\u00a0\u00a0\u00a0\u00a0A k\u00f6zlem\u00e9ny szerint \"a magyar eg\u00e9szs\u00e9g\u00fcgy kit\u0171n\u0151re vizsg\u00e1zott a koronav\u00edrus-j\u00e1rv\u00e1ny kezel\u00e9s\u00e9ben\", ugyanakkor \"a m\u00e1sodik hull\u00e1m vesz\u00e9ly\u00e9nek lehet\u0151s\u00e9ge tov\u00e1bbi megel\u0151z\u0151 int\u00e9zked\u00e9sekre sarkallta a szakt\u00e1rc\u00e1t\".\n\u00a0\u00a0\u00a0\u00a0Ez\u00e9rt a korm\u00e1ny el\u0151nyben r\u00e9szes\u00edti azokat a fejleszt\u00e9seket, amelyekkel \"m\u00e9g biztons\u00e1gosabb\u00e1 teheti a betegell\u00e1t\u00e1st, minim\u00e1lisra cs\u00f6kkentve a fert\u0151z\u00e9svesz\u00e9lyt, egyben n\u00f6velve a betegel\u00e9gedetts\u00e9get \u00e9s jelent\u0151sen jav\u00edtva a k\u00f3rh\u00e1zi dolgoz\u00f3k munkak\u00f6r\u00fclm\u00e9nyeit\" - fogalmaztak.\n\u00a0\u00a0\u00a0\u00a0Az \u00e9rintett k\u00f3rh\u00e1zak a k\u00f6vetkez\u0151k: \u00c9szak-K\u00f6z\u00e9p-budai Centrum, \u00daj Szent J\u00e1nos K\u00f3rh\u00e1z \u00e9s Szakrendel\u0151; D\u00e9l-Pesti Centrumk\u00f3rh\u00e1z-Orsz\u00e1gos Hematol\u00f3giai \u00e9s Infektol\u00f3giai Int\u00e9zet; Orsz\u00e1gos Kor\u00e1nyi Pulmonol\u00f3giai Int\u00e9zet; Gottsegen Gy\u00f6rgy Orsz\u00e1gos Kardiol\u00f3giai Int\u00e9zet; Heim P\u00e1l Orsz\u00e1gos Gyermekgy\u00f3gy\u00e1szati Int\u00e9zet; Jahn Ferenc D\u00e9l-pesti K\u00f3rh\u00e1z \u00e9s Rendel\u0151int\u00e9zet; K\u00e1rolyi S\u00e1ndor K\u00f3rh\u00e1z; Ny\u00edr\u0151 Gyula Orsz\u00e1gos Pszichi\u00e1triai \u00e9s Addiktol\u00f3giai Int\u00e9zet; Orsz\u00e1gos Klinikai Idegtudom\u00e1nyi Int\u00e9zet; Bajcsy-Zsilinszky K\u00f3rh\u00e1z \u00e9s Rendel\u0151int\u00e9zet; Orsz\u00e1gos Onkol\u00f3giai Int\u00e9zet; Orsz\u00e1gos Orvosi Rehabilit\u00e1ci\u00f3s Int\u00e9zet; Orsz\u00e1gos Reumatol\u00f3giai \u00e9s Fizioter\u00e1pi\u00e1s Int\u00e9zet; P\u00e9terfy K\u00f3rh\u00e1z-Rendel\u0151int\u00e9zet \u00e9s M. J. Orsz. Traumatol\u00f3giai Int\u00e9zet; Szent Imre Egyetemi Oktat\u00f3k\u00f3rh\u00e1z; Szent Margit K\u00f3rh\u00e1z; Uzsoki utcai K\u00f3rh\u00e1z.\n\n\nMTI 2020. augusztus 17.\n\n"}]