[{"date": "2020-08-07 11:02", "url": "https://koronavirus.gov.hu/cikkek/orban-viktor-kohogve-es-lazasan-senki-ne-menjen-emberek-koze", "h1": "Orb\u00e1n Viktor: k\u00f6h\u00f6gve \u00e9s l\u00e1zasan senki ne menjen emberek k\u00f6z\u00e9!", "body": "\nA minisztereln\u00f6k a koronav\u00edrus terjed\u00e9s\u00e9nek megakad\u00e1lyoz\u00e1sa \u00e9rdek\u00e9ben azt k\u00e9rte, hogy betegen - k\u00f6h\u00f6gve, vagy l\u00e1zasan - senki ne menjen emberek k\u00f6z\u00e9. \u00d6nk\u00e9ntes r\u00e9szv\u00e9tel n\u00e9lk\u00fcl semmilyen v\u00e9dekez\u00e9s nem lehet sikeres. Orb\u00e1n Viktor arr\u00f3l is besz\u00e9lt, hogy a Magyarorsz\u00e1g ter\u00fclet\u00e9re illeg\u00e1lisan bel\u00e9pni akar\u00f3, az ellen\u0151rz\u00e9st elker\u00fcl\u0151 bev\u00e1ndorl\u00f3, eg\u00e9szs\u00e9g\u00fcgyi fenyeget\u00e9st jelent Magyarorsz\u00e1g sz\u00e1m\u00e1ra, amit meg kell akad\u00e1lyozni.\n\n\u00d6nk\u00e9ntes r\u00e9szv\u00e9tel n\u00e9lk\u00fcl semmilyen v\u00e9dekez\u00e9s nem lehet sikeres\n\u00a0\u00a0\u00a0\u00a0A korm\u00e1nyf\u0151 p\u00e9nteken, a Kossuth R\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban azt mondta, hogy \u00f6nk\u00e9ntes r\u00e9szv\u00e9tel n\u00e9lk\u00fcl semmilyen v\u00e9dekez\u00e9s nem lehet sikeres.\n\u00a0\u00a0\u00a0\u00a0Egy orsz\u00e1g v\u00e9dekez\u00e9s\u00e9nek min\u0151s\u00e9g\u00e9t alapvet\u0151en nem a korm\u00e1ny tev\u00e9kenys\u00e9ge, hanem az orsz\u00e1g intelligenciaszintje hat\u00e1rozza meg - tette hozz\u00e1.\n\u00a0\u00a0\u00a0\u00a0Kiemelte, a p\u00e1pai \u00e9s mez\u0151k\u00f6vesdi t\u00f6meges fert\u0151z\u00e9sek is \u00fagy t\u00f6rt\u00e9ntek, hogy k\u00f6h\u00f6g\u0151 \u00e9s l\u00e1zas emberek olyan helyre mentek, ahol sokan voltak.\nJ\u00e1rv\u00e1ny\u00fcgyi Bevet\u00e9si Egys\u00e9gr\u0151l\n\n\u00a0\u00a0\u00a0\u00a0Orb\u00e1n Viktor al\u00e1h\u00fazta: az operat\u00edv t\u00f6rzs folyamatosan dolgozik, emellett lassan l\u00e1that\u00f3 lesz az a tudom\u00e1nyos-fantasztikus filmekre eml\u00e9keztet\u0151 szerel\u00e9st visel\u0151 speci\u00e1lis egys\u00e9g is, amely a g\u00f3cpontok kialakul\u00e1sakor v\u00e9gez majd elk\u00fcl\u00f6n\u00edt\u00e9st.\nAugusztus 31-\u00e9ig meghosszabb\u00edtottuk a konzult\u00e1ci\u00f3 hat\u00e1ridej\u00e9t\n\n\u00a0\u00a0\u00a0\u00a0A korm\u00e1nyf\u0151 kiemelten fontosnak nevezte a nemzeti konzult\u00e1ci\u00f3t, mert annak seg\u00edts\u00e9g\u00e9vel olyan int\u00e9zked\u00e9seket hozhatnak, amelyeket az emberek is p\u00e1rtolnak. Elmondta, eddig t\u00f6bb mint 1,4 milli\u00f3an k\u00fcldt\u00e9k vissza a k\u00e9rd\u0151\u00edveket.\n\u00a0\u00a0\u00a0\u00a0Ez nagyon magas sz\u00e1m a ny\u00e1ri szabads\u00e1gol\u00e1sokra is tekintettel, ami miatt a korm\u00e1ny augusztus 31-\u00e9ig meghosszabb\u00edtotta a konzult\u00e1ci\u00f3 hat\u00e1ridej\u00e9t - tette hozz\u00e1.\nMindenki felel\u0151ss\u00e9ggel \u00e9ljen a szabads\u00e1g\u00e1val\n\n\u00a0\u00a0\u00a0\u00a0A minisztereln\u00f6k mindenkit arra k\u00e9rt, hogy felel\u0151ss\u00e9ggel \u00e9ljen a szabads\u00e1g\u00e1val. Azt mondta, a korm\u00e1ny j\u00f3 p\u00e9ld\u00e1t mutatott, amikor lemondta az augusztus 20-ai t\u0171zij\u00e1t\u00e9kot, amelynek megtart\u00e1s\u00e1ra jogilag ugyan lett volna lehet\u0151s\u00e9g, de az m\u00e9gis v\u00e1llalhatatlan kock\u00e1zatot jelentett volna.\n\u00a0\u00a0\u00a0\u00a0Orb\u00e1n Viktor azt k\u00e9rte, hogy a k\u00fclf\u00f6ldre tart\u00f3k ink\u00e1bb csak a szomsz\u00e9dos orsz\u00e1gokba menjenek, amelyek k\u00f6z\u00fcl Szlov\u00e1kia, Ausztria, Szlov\u00e9nia \u00e9s Horv\u00e1torsz\u00e1g sz\u00e1m\u00edt biztons\u00e1gosnak.\n\u00a0\u00a0\u00a0\u00a0A korm\u00e1nyf\u0151 szerint nem v\u00e1lt az emberi civiliz\u00e1ci\u00f3 dics\u0151s\u00e9g\u00e9re az a verseny, amely tavasszal k\u00fcl\u00f6nb\u00f6z\u0151 \u00e1zsiai reptereken folyt az eg\u00e9szs\u00e9g\u00fcgyi eszk\u00f6z\u00f6k\u00e9rt, ez\u00e9rt abban b\u00edzik, hogy a vil\u00e1g rendezettebben fordul r\u00e1 a j\u00e1rv\u00e1ny felt\u00e9telezett m\u00e1sodik hull\u00e1m\u00e1ra.\nAz eg\u00e9szs\u00e9g\u00fcgyi v\u00e9dekez\u00e9sr\u0151l \u00e9s a vakcin\u00e1r\u00f3l\n\n\u00a0\u00a0\u00a0\u00a0Magyarorsz\u00e1gon meglesznek az eg\u00e9szs\u00e9g\u00fcgy \u00e1talak\u00edt\u00e1s\u00e1nak, kiigaz\u00edt\u00e1s\u00e1nak azon l\u00e9p\u00e9sei, amelyek nagyobb es\u00e9lyt ny\u00fajtanak a t\u00f6k\u00e9leteshez k\u00f6zel\u00edt\u0151 v\u00e9dekez\u00e9sre - tette hozz\u00e1, majd al\u00e1h\u00fazta, arra k\u00e9rte az eg\u00e9szs\u00e9g\u00fcgy\u00e9rt felel\u0151s minisztert, hogy k\u00e9sz\u00edtsen nagyon pontos szakv\u00e9lem\u00e9nyt az els\u0151k\u00e9nt megjelen\u0151 vakcin\u00e1r\u00f3l.\n\u00a0\u00a0\u00a0\u00a0Orb\u00e1n Viktor eml\u00e9keztetett: Magyarorsz\u00e1g m\u00e1r leadta 5 milli\u00f3 adagos rendel\u00e9s\u00e9t az Eur\u00f3pai Uni\u00f3n\u00e1l.\nA j\u00e1rv\u00e1nyr\u00f3l \u00e9s a munkahelyekr\u0151l\n\n\u00a0\u00a0\u00a0\u00a0A minisztereln\u00f6k k\u00f6z\u00f6lte: minden reggelt a j\u00e1rv\u00e1nnyal kapcsolatos sz\u00e1mok tanulm\u00e1nyoz\u00e1s\u00e1val kezd, aminek sor\u00e1n els\u0151k\u00e9nt az elhunytak sz\u00e1m\u00e1t, majd a fert\u0151z\u00e9sek alakul\u00e1s\u00e1t, esetleges g\u00f3cpontok kialakul\u00e1s\u00e1t vizsg\u00e1lja, harmadikk\u00e9nt pedig a munkan\u00e9lk\u00fclis\u00e9gi adatok alakul\u00e1s\u00e1t n\u00e9zi meg, ahol a t\u00e9nylegesen dolgoz\u00f3k sz\u00e1m\u00e1ra figyel.\n\u00a0\u00a0\u00a0\u00a0Kiemelte, ma t\u00f6bben dolgoznak, mint janu\u00e1rban, \u00e9s mintegy 30-35 ezres hi\u00e1ny van a j\u00e1rv\u00e1ny el\u0151tti id\u0151szakhoz k\u00e9pest.\n\u00a0\u00a0\u00a0\u00a0Ez azt mutatja, hogy a korm\u00e1ny j\u00f3l halad, mivel ez a sz\u00e1m messze 100 ezer felett is volt - f\u0171zte hozz\u00e1. A minisztereln\u00f6k szerint - \"ha az \u00e9g nem szakad le \u00e9s nem \u00e9r \u00f6ssze a f\u00f6lddel\" - j\u00f3 es\u00e9ly van arra, hogy ez a k\u00fcl\u00f6nbs\u00e9g \u0151sszel elt\u0171nik, \u00e9s annyian dolgoznak majd, mint a v\u00edrus megjelen\u00e9se el\u0151tt. Megjegyezte, nem k\u00edv\u00e1n megel\u00e9gedni a v\u00edrus el\u0151tti foglalkoztatotts\u00e1gi szinttel, hanem azon is t\u00fal\u00a0\u00a0szeretne l\u00e9pni.\n\u00a0\u00a0\u00a0\u00a0Orb\u00e1n Viktor szerint 2010-ben azzal tudt\u00e1k megnyerni a v\u00e1laszt\u00e1st, hogy egymilli\u00f3 \u00faj munkahely l\u00e9trehoz\u00e1s\u00e1t v\u00e1llalta, 8-9 \u00e9v alatt pedig l\u00e9tre is hoztak t\u00f6bb mint 800 ezer munkahelyet, amit vil\u00e1grekordnak tart.\n\u00a0\u00a0\u00a0\u00a0Magyarorsz\u00e1g erre b\u00fcszke lehet, \u00e9s arra is, hogy egyre t\u00f6bben hiszik el, \u00e9rdemes dolgozni, a meg\u00e9lhet\u00e9st munk\u00e1ra \u00e9s nem seg\u00e9lyekre kell alapozni - fejtette ki, majd hozz\u00e1tette, \"az\u00e9rt ment\u00fcnk t\u00f6nkre a baloldali korm\u00e1nyok alatt, mert \u0151k b\u00e1tor\u00edtott\u00e1k, el\u0151seg\u00edtett\u00e9k\" a seg\u00e9lyre alapoz\u00f3 felfog\u00e1st.\nAz illeg\u00e1lis migr\u00e1ci\u00f3 eg\u00e9szs\u00e9g\u00fcgyi fenyeget\u00e9st jelent\n\n\u00a0\u00a0\u00a0\u00a0Al\u00e1h\u00fazta, minden Magyarorsz\u00e1g ter\u00fclet\u00e9re illeg\u00e1lisan bel\u00e9pni akar\u00f3, az ellen\u0151rz\u00e9st elker\u00fcl\u0151 bev\u00e1ndorl\u00f3 biol\u00f3giai, eg\u00e9szs\u00e9g\u00fcgyi fenyeget\u00e9st jelent Magyarorsz\u00e1g sz\u00e1m\u00e1ra, amit b\u00e1rmi \u00e1ron meg kell akad\u00e1lyozni.\n\u00a0\u00a0\u00a0\u00a0A migr\u00e1ci\u00f3s \u00e9s a koronav\u00edrus-j\u00e1rv\u00e1ny \u00f6sszek\u00f6t\u00e9s\u00e9vel nem szabad olyan k\u00e9pet teremteni, hogy minden migr\u00e1ns egy biol\u00f3giai bomba, de n\u00e9h\u00e1nyan val\u00f3ban azok, \u00e9s a baj az, hogy nem tudj\u00e1k, kik \u0151k - mondta.\n\u00a0\u00a0\u00a0\u00a0Ez\u00e9rt minden illeg\u00e1lisan bel\u00e9p\u0151re potenci\u00e1lis fert\u0151z\u0151k\u00e9nt kell tekinteni - jelentette ki.\n\u00a0\u00a0\u00a0\u00a0Hangs\u00falyozta, ez egy t\u00fal szigor\u00fa kijelent\u00e9s az \"emberi jogi harcosoknak\", akiket \u0151 \"liberny\u00e1koknak\" h\u00edv, de szerinte a magyaroknak az \u00f6nv\u00e9delem logik\u00e1j\u00e1val kell gondolkodniuk.\n\u00a0\u00a0\u00a0\u00a0Orb\u00e1n Viktor elmondta, azt k\u00e9rte a bel\u00fcgyminisztert\u0151l, hogy a rend\u0151r\u00f6k \u00e9s a katon\u00e1k, ahogy eddig is, f\u00e9rfiasan l\u00e9pjenek fel, \u00e9s \u00e1ll\u00edtsanak meg minden illeg\u00e1lis hat\u00e1r\u00e1tl\u00e9p\u00e9st, mert az m\u00e1r k\u00f6zeg\u00e9szs\u00e9g\u00fcgyi kock\u00e1zatot is jelent.\nA magyar k\u00f6nny\u0171zene t\u00e1mogat\u00e1s\u00e1r\u00f3l\n\n\u00a0\u00a0\u00a0\u00a0Kiemelte, a korm\u00e1ny a nemzeti kult\u00fara r\u00e9sz\u00e9nek tartja a magyar k\u00f6nny\u0171zen\u00e9t, ez\u00e9rt fontos az abban dolgoz\u00f3k megment\u00e9se.\n\u00a0\u00a0\u00a0\u00a0Ez egy hangyaboly, ha a kabinet rossz helyen ny\u00fal bele, akkor a rengeteg t\u00e1mogat\u00e1s ellen\u00e9re mindenki el\u00e9gedetlen lesz - mondta a minisztereln\u00f6k, aki ez\u00e9rt azt k\u00e9rte, \u00fagy seg\u00edts\u00e9k az \u00e1gazatot, hogy azok az emberek d\u00f6ntsenek a t\u00e1mogat\u00e1sokr\u00f3l, \"akik az \u0151 vil\u00e1gukb\u00f3l j\u00f6nnek\".\n\nMTI\n\n"}]