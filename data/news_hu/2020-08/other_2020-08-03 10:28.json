[{"date": "2020-08-03 10:28", "url": "https://koronavirus.gov.hu/cikkek/itm-tobb-mint-szazezer-uj-diplomast-hozott-nyelvvizsgamentesseg", "h1": "ITM: t\u00f6bb mint sz\u00e1zezer \u00faj diplom\u00e1st hozott a nyelvvizsgamentess\u00e9g", "body": "\nM\u00e1r t\u00f6bb mint sz\u00e1zezer \u00faj diplom\u00e1st hozott a nyelvvizsgamentess\u00e9g - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium az MTI-vel.\n\nA k\u00f6zlem\u00e9nyben eml\u00e9keztettek, a gazdas\u00e1gv\u00e9delmi akci\u00f3terv els\u0151 int\u00e9zked\u00e9sei k\u00f6z\u00f6tt szerepelt, hogy akik augusztus 31-ig z\u00e1r\u00f3vizsg\u00e1t tettek vagy tesznek, nyelvvizsga n\u00e9lk\u00fcl is megkaphatj\u00e1k diplom\u00e1jukat.\nA rendelkez\u00e9s a doktori k\u00e9pz\u00e9sek kiv\u00e9tel\u00e9vel minden k\u00e9pz\u00e9si form\u00e1ra - a kor\u00e1bbi f\u0151iskolai \u00e9s egyetemi k\u00e9pz\u00e9sekre, az alapk\u00e9pz\u00e9sekre, a mesterk\u00e9pz\u00e9sekre, az osztatlan k\u00e9pz\u00e9sekre \u00e9s a fels\u0151oktat\u00e1si szakk\u00e9pz\u00e9sekre is - vonatkozik, a finansz\u00edroz\u00e1si form\u00e1t\u00f3l f\u00fcggetlen\u00fcl.\nA lehet\u0151s\u00e9ggel azok is \u00e9lhetnek, akiknek ak\u00e1r t\u00f6bb nyelvvizsg\u00e1t, fels\u0151fok\u00fa vagy szakmai nyelvvizsg\u00e1t kellett volna tenni\u00fck a diplomaszerz\u00e9shez. Az int\u00e9zked\u00e9snek k\u00f6sz\u00f6nhet\u0151en mostan\u00e1ig t\u00f6bb mint sz\u00e1zezer diplom\u00e1t \u00e1ll\u00edtottak ki, 81 ezret m\u00e1r \u00e1t is vettek az \u00e9rintettek.\nA dokumentumok postai \u00faton hivatalos iratk\u00e9nt is kiadhat\u00f3k - k\u00f6z\u00f6lt\u00e9k.\nA k\u00f6zlem\u00e9nyben id\u00e9zt\u00e9k Schanda Tam\u00e1st, az ITM parlamenti \u00e9s strat\u00e9giai \u00e1llamtitk\u00e1r\u00e1t, aki kiemelte: szeretn\u00e9nk, hogy a magyar fiatalok a j\u00f6v\u0151 nyertesei legyenek, \u00e9s ennek a c\u00e9lnak az el\u00e9r\u00e9s\u00e9ben a koronav\u00edrus-j\u00e1rv\u00e1ny sem jelenthet akad\u00e1lyt. Hozz\u00e1tette: \u00e9ppen ez\u00e9rt, a gazdas\u00e1gv\u00e9delmi akci\u00f3terv egyik int\u00e9zked\u00e9sek\u00e9nt, kiadhat\u00f3v\u00e1 tett\u00e9k az eddig a nyelvvizsga hi\u00e1nya miatt beragadt diplom\u00e1kat.\n\"Azok a fiatalok, akik a z\u00e1r\u00f3vizsg\u00e1t m\u00e1r letett\u00e9k, rendelkeznek a megfelel\u0151 szakmai ismeretekkel, \u00edgy hat\u00e9konyan r\u00e9szt tudnak venni a gazdas\u00e1g tov\u00e1bbi er\u0151s\u00edt\u00e9s\u00e9ben - ami egy\u00fattal az \u0151 karrierj\u00fck \u00e9p\u00edt\u00e9s\u00e9t is seg\u00edtheti. Eddig mintegy 101 ezer diplom\u00e1t \u00e1ll\u00edtottak ki a fels\u0151oktat\u00e1si int\u00e9zm\u00e9nyek a korm\u00e1nyd\u00f6nt\u00e9snek k\u00f6sz\u00f6nhet\u0151en\" - \u00edrta.\n\u00a0\n\n\nMTI\n\n"}]