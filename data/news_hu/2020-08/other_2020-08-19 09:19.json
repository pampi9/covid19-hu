[{"date": "2020-08-19 09:19", "url": "https://koronavirus.gov.hu/cikkek/horvath-ildiko-szeptemberben-indulhat-fovarosi-korhazfelujitasi-program", "h1": "Horv\u00e1th Ildik\u00f3: szeptemberben indulhat a f\u0151v\u00e1rosi k\u00f3rh\u00e1zfel\u00faj\u00edt\u00e1si program", "body": "\nSzeptemberben indul a f\u0151v\u00e1rosi k\u00f3rh\u00e1zak 60 milli\u00e1rd forint \u00e9rt\u00e9k\u0171 fel\u00faj\u00edt\u00e1si programja - k\u00f6z\u00f6lte az eg\u00e9szs\u00e9g\u00fcgy\u00e9rt felel\u0151s \u00e1llamtitk\u00e1r az M1 aktu\u00e1lis csatorna szerdai m\u0171sor\u00e1ban.\n\nHorv\u00e1th Ildik\u00f3 hangs\u00falyozta: el\u0151sz\u00f6r a koronav\u00edrus-fert\u0151z\u00f6ttek kezel\u00e9s\u00e9t is ell\u00e1t\u00f3 int\u00e9zm\u00e9nyekben, \u00edgy a Szent L\u00e1szl\u00f3-, a Szent J\u00e1nos-k\u00f3rh\u00e1zban, illetve a Orsz\u00e1gos Kor\u00e1nyi Pulmonol\u00f3giai Int\u00e9zetben kezd\u0151dik meg a munka.\n\u00a0\u00a0\u00a0\u00a0Ennek c\u00e9lja, hogy m\u00e9g biztons\u00e1gosabb k\u00f6rnyezetet teremtsenek a betegeknek - tette hozz\u00e1.\n\n\u00a0\u00a0\u00a0\u00a0Arr\u00f3l, hogy az Eurostat adatai szerint Magyarorsz\u00e1gon 8 \u00e9v alatt t\u00f6bb mint k\u00e9tharmad\u00e1val n\u00f6vekedett az elv\u00e9gzett CT-vizsg\u00e1latok sz\u00e1ma, az \u00e1llamtitk\u00e1r k\u00f6z\u00f6lte: az elm\u00falt t\u00edz \u00e9vben jelent\u0151s fejleszt\u00e9sek t\u00f6rt\u00e9ntek a k\u00e9palkot\u00f3 diagnosztika ter\u00fclet\u00e9n: korszer\u0171, a betegeknek kisebb sug\u00e1rterhel\u00e9st jelent\u0151 CT- \u00e9s MRI-berendez\u00e9seket szereztek be.\n\u00a0\u00a0\u00a0\u00a0Megeml\u00edtette, hogy a 2010-es 768 ezerr\u0151l csaknem 1,3 milli\u00f3ra n\u0151tt az \u00e9vente elv\u00e9gzett CT-vizsg\u00e1latok sz\u00e1ma.\n\u00a0\u00a0\u00a0\u00a0A Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban Horv\u00e1th Ildik\u00f3 \u00fagy fogalmazott, hogy az elm\u00falt \u00e9vtized az \u00e9vi t\u00f6bb t\u00edzmilli\u00e1rd forintnyi beruh\u00e1z\u00e1s nyom\u00e1n forradalmi v\u00e1ltoz\u00e1st hozott a k\u00e9palkot\u00f3 diagnosztika ter\u00fclet\u00e9n.\n\u00a0\u00a0\u00a0\u00a0Az \u00e1llamtitk\u00e1r kit\u00e9rt arra is, hogy a betegs\u00e9gek megel\u0151z\u00e9se \u00e9rdek\u00e9ben sz\u00e1mos sz\u0171r\u0151programot ind\u00edtott az eg\u00e9szs\u00e9g\u00fcgyi korm\u00e1nyzat.\n\n\nMTI 2020. augusztus 19.\n\n"}]