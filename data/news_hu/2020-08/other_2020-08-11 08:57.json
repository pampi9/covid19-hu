[{"date": "2020-08-11 08:57", "url": "https://koronavirus.gov.hu/cikkek/reszletes-jarvanyugyi-intezkedesi-protokollt-kapnak-az-iskolak", "h1": "R\u00e9szletes j\u00e1rv\u00e1ny\u00fcgyi int\u00e9zked\u00e9si protokollt kapnak az iskol\u00e1k", "body": "\nA korm\u00e1ny \u00e9s a pedag\u00f3gusok tov\u00e1bbra is arra k\u00e9sz\u00fclnek, hogy hagyom\u00e1nyos rendben kezd\u0151dhet meg szeptemberben az \u00faj tan\u00e9v, de folyamatos az egyeztet\u00e9s a lehets\u00e9ges forgat\u00f3k\u00f6nyvekr\u0151l. A szakminiszt\u00e9rium a Magyar Nemzettel azt k\u00f6z\u00f6lte, hogy r\u00e9szletes j\u00e1rv\u00e1ny\u00fcgyi int\u00e9zked\u00e9si protokollt k\u00e9sz\u00edtenek, amelyet hamarosan eljuttatnak az iskol\u00e1khoz.\n\nA lap keddi sz\u00e1m\u00e1ban arr\u00f3l \u00edr, hogy az Emberi Er\u0151forr\u00e1sok Miniszt\u00e9rium\u00e1t\u00f3l kapott inform\u00e1ci\u00f3k szerint a korm\u00e1ny \u00e9s az operat\u00edv t\u00f6rzs folyamatosan figyeli a j\u00e1rv\u00e1ny alakul\u00e1s\u00e1t, \u00e9s ha sz\u00fcks\u00e9ges, tov\u00e1bbi int\u00e9zked\u00e9seket hoz. \"A tapasztalatok alapj\u00e1n t\u00f6rt\u00e9nik a felk\u00e9sz\u00fcl\u00e9s a k\u00f6vetkez\u0151 tan\u00e9vre. A most zajl\u00f3 nemzeti konzult\u00e1ci\u00f3ban pedig arr\u00f3l is kik\u00e9rj\u00fck az emberek v\u00e9lem\u00e9ny\u00e9t, t\u00e1mogatj\u00e1k-e, hogy j\u00e1rv\u00e1ny eset\u00e9n ingyenes legyen az internet az iskol\u00e1s gyermeket nevel\u0151 csal\u00e1doknak, illetve a pedag\u00f3gusoknak\" - k\u00f6z\u00f6lt\u00e9k.\nA szakt\u00e1rca kiemelte: a j\u00e1rv\u00e1nyhelyzethez kapcsol\u00f3d\u00f3, a k\u00f6znevel\u00e9sre vonatkoz\u00f3 r\u00e9szletes int\u00e9zked\u00e9si protokollt a z\u00e1r\u00f3 szakmai egyeztet\u00e9seket k\u00f6vet\u0151en juttatj\u00e1k majd el a k\u00f6znevel\u00e9si \u00e1gazat \u00e9rintett szerepl\u0151ihez.\n\n"}]