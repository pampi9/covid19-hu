[{"date": "2020-08-15 09:46", "url": "https://koronavirus.gov.hu/cikkek/szijjarto-uj-protokoll-lep-eletbe-nemzetkozi-labdarugo-kupaszezon-kezdetevel", "h1": "Szijj\u00e1rt\u00f3: \u00faj protokoll l\u00e9p \u00e9letbe a nemzetk\u00f6zi labdar\u00fag\u00f3-kupaszezon kezdet\u00e9vel", "body": "\nA 2020/2021-es nemzetk\u00f6zi labdar\u00fag\u00f3-kupaszezon j\u00f6v\u0151 heti kezdet\u00e9vel \u00faj protokoll l\u00e9p \u00e9letbe a koronav\u00edrus-j\u00e1rv\u00e1ny miatt a k\u00fclf\u00f6ld\u00f6n p\u00e1ly\u00e1ra l\u00e9p\u0151 \u00e9s onnan hazat\u00e9r\u0151 magyar csapatok, valamint a Magyarorsz\u00e1gra l\u00e1togat\u00f3 k\u00fclf\u00f6ldi csapatok sz\u00e1m\u00e1ra a k\u00fclgazdas\u00e1gi \u00e9s k\u00fcl\u00fcgyminiszter szombati bejelent\u00e9se szerint.\n\nSzijj\u00e1rt\u00f3 P\u00e9ter a Facebook k\u00f6z\u00f6ss\u00e9gi port\u00e1lon azt \u00edrta, a z\u00f6ld besorol\u00e1s\u00fa orsz\u00e1gok eset\u00e9ben \"nincsen k\u00e9rd\u00e9s\".\nAmennyiben viszont egy magyar csapat s\u00e1rga vagy piros besorol\u00e1s\u00fa orsz\u00e1gb\u00f3l t\u00e9r haza, akkor a haza\u00e9rkez\u00e9s ut\u00e1n a j\u00e1t\u00e9kosoknak az edz\u0151nek \u00e9s a st\u00e1btagoknak k\u00e9t koronav\u00edrus-teszten kell \u00e1tesni\u00fck 24 \u00f3ra k\u00fcl\u00f6nbs\u00e9ggel. Az eredm\u00e9nyek meg\u00e9rkez\u00e9s\u00e9ig pedig csak az otthonuk \u00e9s az edz\u00e9shelysz\u00ednek k\u00f6z\u00f6tt k\u00f6zlekedhetnek.\nCs\u00fct\u00f6rt\u00f6ki idegenbeli tal\u00e1lkoz\u00f3 ut\u00e1n p\u00e9nteken \u00e9s szombaton meg lehet csin\u00e1lni a teszteket, az eredm\u00e9ny a vas\u00e1rnapi hazai bajnoki el\u0151tt megvan, \u00e9s addig edz\u00e9st sem kell kihagyni - fejtette ki.\nAmennyiben s\u00e1rga vagy piros besorol\u00e1s\u00fa orsz\u00e1gb\u00f3l \u00e9rkezik csapat Magyarorsz\u00e1gra, akkor azt \u00edrj\u00e1k el\u0151, hogy minden j\u00e1t\u00e9kosnak, edz\u0151nek \u00e9s st\u00e1btagnak rendelkeznie kell k\u00e9t, \u00f6t napn\u00e1l nem r\u00e9gebbi negat\u00edv teszttel, amelyek k\u00f6z\u00f6tt legal\u00e1bb 48 \u00f3r\u00e1nak kell eltelnie - k\u00f6z\u00f6lte.\n\"Ezzel a szab\u00e1lyoz\u00e1ssal mindent megtesz\u00fcnk a fert\u0151z\u00e9s behurcol\u00e1sa ellen, ugyanakkor biztos\u00edtjuk a magyar csapatok sz\u00e1m\u00e1ra a kisz\u00e1m\u00edthat\u00f3 felk\u00e9sz\u00fcl\u00e9st a nemzetk\u00f6zi kupaszezonra, amely rem\u00e9lj\u00fck, id\u00e9n (\u00e9s j\u00f6v\u0151re) hosszan fog tartani\" - \u00edrta Szijj\u00e1rt\u00f3 P\u00e9ter.\n\nMTI 2020. augusztus 15.\n\n"}]