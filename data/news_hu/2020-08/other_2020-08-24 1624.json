[{"date": "2020-08-24 16:24", "url": "https://koronavirus.gov.hu/cikkek/itm-jovo-hetfoig-lehet-jelentkezni-bertamogatasi-konstrukciokra", "h1": "ITM: j\u00f6v\u0151 h\u00e9tf\u0151ig lehet jelentkezni a b\u00e9rt\u00e1mogat\u00e1si konstrukci\u00f3kra", "body": "\nJ\u00f6v\u0151 h\u00e9tf\u0151ig lehet jelentkezni a b\u00e9rt\u00e1mogat\u00e1si konstrukci\u00f3kra - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra sajt\u00f3t\u00e1j\u00e9koztat\u00f3n h\u00e9tf\u0151n, Budapesten.\n\n\nGy\u00f6rgy L\u00e1szl\u00f3 k\u00f6z\u00f6lte: a munkahelyv\u00e9delmi b\u00e9rt\u00e1mogat\u00e1ssal a korm\u00e1ny t\u00f6bb mint 226 ezer munkav\u00e1llal\u00f3nak ny\u00fajtott t\u00e1mogat\u00e1st. A gazdas\u00e1g v\u00e9delme \u00e9s \u00fajraind\u00edt\u00e1sa sor\u00e1n a munkahelyek meger\u0151s\u00edt\u00e9s\u00e9re \u00e9s \u00faj munkahelyek teremt\u00e9s\u00e9re helyezik a hangs\u00falyt, a b\u00e9rt\u00e1mogat\u00e1si programok meghosszabb\u00edt\u00e1s\u00e1t nem tervezik - mondta.\n\u00a0\u00a0\u00a0\u00a0Az \u00e1llamtitk\u00e1r kiemelte, hogy tizedik hete folyamatosan cs\u00f6kken a regisztr\u00e1lt \u00e1ll\u00e1skeres\u0151k sz\u00e1ma, az elm\u00falt h\u00e9ten 2456-tal lett kevesebb. J\u00faliusban m\u00e1r t\u00f6bben dolgoztak, mint janu\u00e1rban, m\u00e9g mindig kevesebben, mint tavaly j\u00faliusban, de 730 ezerrel t\u00f6bben a t\u00edz \u00e9vvel ezel\u0151ttin\u00e9l - hangs\u00falyozta.\n\u00a0\u00a0\u00a0\u00a0A v\u00edrusj\u00e1rv\u00e1ny kit\u00f6r\u00e9se \u00f3ta t\u00f6bb mint 500 milli\u00e1rd forint beruh\u00e1z\u00e1s\u00f6szt\u00f6nz\u0151, munkahelyeket meger\u0151s\u00edt\u0151, \u00faj munkahelyeket teremt\u0151 t\u00e1mogat\u00e1sr\u00f3l d\u00f6nt\u00f6tt a korm\u00e1ny.\n\u00a0\u00a0\u00a0\u00a0Az eddigi int\u00e9zked\u00e9seknek k\u00f6sz\u00f6nhet\u0151en 912 734-en r\u00e9szes\u00fclhetnek munkaer\u0151piaci vagy k\u00e9pz\u00e9si t\u00e1mogat\u00e1sban. T\u00f6bb mint 120 ezer munk\u00e1t keres\u0151t t\u00e1mogatnak, a Di\u00e1khitel Pluszt m\u00e1r k\u00f6zel 18 ezer hallgat\u00f3 vette ig\u00e9nybe, a t\u00e1mogat\u00e1si programok t\u00f6bb mint f\u00e9lmilli\u00f3 \u00e1ll\u00e1shelyet v\u00e9denek meg, m\u00edg a beruh\u00e1z\u00e1st\u00e1mogat\u00f3, munkahelyteremt\u0151 programokkal t\u00f6bb mint 70 ezer munkahely l\u00e9trehoz\u00e1s\u00e1t tudj\u00e1k t\u00e1mogatni. A k\u00f6zfoglalkoztat\u00e1sban jelenleg 91 184-en vesznek r\u00e9szt, de sz\u00e1muk 200 ezerig b\u0151v\u00edthet\u0151 - k\u00f6z\u00f6lte.\n\u00a0\u00a0\u00a0\u00a0A munkahelyv\u00e9delmi b\u00e9rt\u00e1mogat\u00e1sban 204 514 munkav\u00e1llal\u00f3 vesz r\u00e9szt, 26-tal t\u00f6bb, mint egy h\u00e9ttel kor\u00e1bban, a t\u00e1mogat\u00e1st ig\u00e9nybe vev\u0151 v\u00e1llalkoz\u00e1sok sz\u00e1ma nem n\u0151tt sz\u00e1mottev\u0151en. Forr\u00e1s van, de ig\u00e9ny m\u00e1r nincs a programra a v\u00e1llalkoz\u00e1sok r\u00e9sz\u00e9r\u0151l - mondta Gy\u00f6rgy L\u00e1szl\u00f3. A kutat\u00f3-fejleszt\u0151-innovat\u00edv (kfi) munkak\u00f6r\u00f6kben k\u00e9relmet beny\u00fajt\u00f3 v\u00e1llalatok sz\u00e1ma egy h\u00e9t alatt kett\u0151vel, az ilyen munkak\u00f6r\u00f6kben dolgoz\u00f3, b\u00e9rt\u00e1mogat\u00e1sban r\u00e9szes\u00fcl\u0151k l\u00e9tsz\u00e1ma pedig 32-vel emelkedett.\n\u00a0\u00a0\u00a0\u00a0Felid\u00e9zte, hogy j\u00falius 26-t\u00f3l \u00e1talak\u00edtott\u00e1k a munkahelyteremt\u0151 b\u00e9rt\u00e1mogat\u00e1st, az\u00f3ta csak a tart\u00f3s munkan\u00e9lk\u00fclieket \u00e9s a 25 \u00e9v alattiakat t\u00e1mogatj\u00e1k. Az elm\u00falt k\u00f6zel egy h\u00f3napban napi 200-400 f\u0151s munkahelyteremt\u0151 b\u00e9rt\u00e1mogat\u00e1si ig\u00e9ny volt.\n\u00a0\u00a0\u00a0\u00a0A v\u00e1llalkoz\u00f3i inform\u00e1ci\u00f3s port\u00e1lon 2441 k\u00e9pz\u00e9s van, melyekb\u0151l 851 elsz\u00e1molhat\u00f3 a magyar, high-tech \u00e9s z\u00f6ld kkv-kat t\u00e1mogat\u00f3 programban, amire 100 milli\u00e1rd forintot sz\u00e1nnak - ismertette.\n\u00a0\u00a0\u00a0\u00a0Kiemelte, hogy a p\u00e9nz\u00fcgyi int\u00e9zm\u00e9nyek eddig 22 412 hitel- \u00e9s garanciak\u00e9relmet fogadtak be, sz\u00e1muk 1830-cal - 8 sz\u00e1zal\u00e9kkal - haladja meg az egy h\u00e9ttel ezel\u0151ttit, m\u00edg \u00e9rt\u00e9k\u00fck 134 milli\u00e1rd forinttal - 12 sz\u00e1zal\u00e9kkal - 1148 milli\u00e1rd forintra n\u0151tt az egy h\u00e9ttel ezel\u0151ttihez k\u00e9pest. A leszerz\u0151d\u00f6tt \u00e1llom\u00e1ny egy h\u00e9t alatt 102,4 milli\u00e1rd forinttal - 15 sz\u00e1zal\u00e9kkal - 668 milli\u00e1rd forintra emelkedett, gyorsabb \u00fctemben n\u00f6vekszik, mint a hitelig\u00e9nyek - mutatott r\u00e1 az \u00e1llamtitk\u00e1r.\n\u00a0\u00a0\u00a0\u00a0Gy\u00f6rgy L\u00e1szl\u00f3 hangs\u00falyozta: a magyar gazdas\u00e1gpolitika pragmatikus, t\u00e1mogatja a k\u00fclf\u00f6ldi m\u0171k\u00f6d\u0151t\u0151k\u00e9t, azokat, akik hossz\u00fa t\u00e1von sz\u00e1molnak Magyarorsz\u00e1ggal, \u00e9s otthonuknak tekintik. Ugyanakkor patri\u00f3ta is, c\u00e9lja az, hogy mindent, amit elfogyasztunk, itthon gy\u00e1rtsanak, ha versenyk\u00e9pesen el\u0151 lehet \u00e1ll\u00edtani, \u00e9s erre az EU t\u00e1mogat\u00e1si szab\u00e1lyai lehet\u0151s\u00e9get biztos\u00edtanak - tette hozz\u00e1.\n\u00a0\u00a0\u00a0\u00a0A Magyar multi programban k\u00f6zel 20 milli\u00e1rd forintot biztos\u00edtanak azon magyar tulajdon\u00fa v\u00e1llalkoz\u00e1sok sz\u00e1m\u00e1ra, amelyekben nagy a n\u00f6veked\u00e9si potenci\u00e1l. Az eg\u00e9szs\u00e9gipar fejleszt\u00e9s\u00e9t mintegy 85 milli\u00e1rd forinttal, a design- \u00e9s divatipari v\u00e1llalkoz\u00e1sokat 10 milli\u00e1rd forinttal t\u00e1mogatj\u00e1k. Az \u00e9lelmiszeripar t\u00e1mogat\u00e1s\u00e1ra folyamatban van egy besz\u00e1ll\u00edt\u00f3-fejleszt\u00e9si program kidolgoz\u00e1sa, annak \u00e9rdek\u00e9ben, hogy a magyar term\u00e9kek m\u00e9g ink\u00e1bb eljussanak a hazai boltokba. A z\u00f6ldgazdas\u00e1g fejleszt\u00e9s\u00e9re 17,3 milli\u00e1rd forintot sz\u00e1nnak - ismertette az \u00e1llamtitk\u00e1r.\n\u00a0\u00a0\u00a0\u00a0Besz\u00e1molt arr\u00f3l is, hogy j\u00f6v\u0151 h\u00e9tf\u0151n jelenik meg a kamar\u00e1kkal \u00e9s a v\u00e1llalkoz\u00f3i \u00e9rdekk\u00e9pviseletekkel egy\u00fctt k\u00e9sz\u00edtett v\u00e1llalati feh\u00e9r k\u00f6nyv, amelyben p\u00e9ld\u00e1kkal al\u00e1t\u00e1masztva ismertetik, hogy a koronav\u00edrus-v\u00e1ls\u00e1g m\u00e1sodik f\u00e1zis\u00e1ban milyen int\u00e9zked\u00e9seket hozhatnak a v\u00e1llalkoz\u00e1sok annak \u00e9rdek\u00e9ben, hogy m\u0171k\u00f6d\u00e9s\u00fcket folyamatosan fenntarthass\u00e1k.\n\u00a0\u00a0\u00a0\u00a0Hozz\u00e1tette, a v\u00e1llalkoz\u00e1sokat - ahogy tavasszal, a j\u00e1rv\u00e1ny kezdet\u00e9n - megk\u00e9rt\u00e9k, mondj\u00e1k el v\u00e9lem\u00e9ny\u00fcket az \u0151ket foglalkoztat\u00f3 k\u00e9rd\u00e9sekr\u0151l, a korm\u00e1nyzati int\u00e9zked\u00e9sekr\u0151l, v\u00e1rakoz\u00e1saikr\u00f3l, amire szeptember 4-ig van lehet\u0151s\u00e9g\u00fck a\n\u00a0https://kutatas.gvi.hu/index.php/688729?lang=hu\u00a0linken.\n\n\nMTI 2020. augusztus 24.\n\n"}]