[{"date": "2020-08-04 09:08", "url": "https://koronavirus.gov.hu/cikkek/itm-kozel-25-ezer-fovel-csokkent-az-allaskeresok-szama", "h1": "ITM: k\u00f6zel 25 ezer f\u0151vel cs\u00f6kkent az \u00e1ll\u00e1skeres\u0151k sz\u00e1ma", "body": "\nA j\u00fanius k\u00f6zepi m\u00e9lypontot k\u00f6vet\u0151en augusztus els\u0151 napjaira k\u00f6zel 25 ezerrel cs\u00f6kkent a regisztr\u00e1lt \u00e1ll\u00e1skeres\u0151k sz\u00e1ma Magyarorsz\u00e1gon, ami egy\u00e9rtelm\u0171en jelzi, hogy kedvez\u0151 fordulat megy v\u00e9gbe a munkaer\u0151piacon - mondta az Innov\u00e1ci\u00f3s \u00e9s Technol\u00f3giai Miniszt\u00e9rium\u00a0foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra keddi k\u00f6zlem\u00e9ny\u00e9ben.\n\n\u00a0Bod\u00f3 S\u00e1ndor k\u00f6z\u00f6lte: a Gazdas\u00e1gv\u00e9delmi akci\u00f3terv int\u00e9zked\u00e9seinek k\u00f6sz\u00f6nhet\u0151en ezzel m\u00e1r hetedik hete cs\u00f6kken a munka n\u00e9lk\u00fcl l\u00e9v\u0151k sz\u00e1ma.\n\u00a0\u00a0\u00a0\u00a0Az \u00e1llamtitk\u00e1r hangs\u00falyozta, hogy a foglalkoztat\u00e1si adatok is bizakod\u00e1sra adnak okot, hiszen a j\u00faniusi mutat\u00f3k m\u00e1jushoz k\u00e9pest m\u00e1r 58 ezres l\u00e9tsz\u00e1mn\u00f6veked\u00e9st jeleztek.\n\u00a0\u00a0\u00a0\u00a0A vesz\u00e9lyhelyzet miatt els\u0151k\u00e9nt \u00e9s legink\u00e1bb neh\u00e9z helyzetbe jutott \u00e1gazatok k\u00f6z\u00fcl a kereskedelemben, a turizmus-vend\u00e9gl\u00e1t\u00e1sban \u00e9s a feldolgoz\u00f3iparban is a t\u00f6bbsz\u00f6r\u00f6s\u00e9re emelkedett a bejelentett \u00faj \u00e1ll\u00e1shelyek sz\u00e1ma.\n\u00a0\u00a0\u00a0\u00a0Bod\u00f3 S\u00e1ndor hozz\u00e1tette, a gyors \u00e9s c\u00e9lzott korm\u00e1nyzati int\u00e9zked\u00e9seknek k\u00f6sz\u00f6nhet\u0151en \u00e9rdemben siker\u00fclt cs\u00f6kkenteni az \u00e1ll\u00e1skeres\u0151k sz\u00e1m\u00e1t, mik\u00f6zben az elhelyezkedettek\u00e9 a m\u00falt h\u00e9ten m\u00e1r a 20 ezret k\u00f6zel\u00edtette.\n\u00a0\u00a0\u00a0\u00a0A Gazdas\u00e1gv\u00e9delmi akci\u00f3terv int\u00e9zked\u00e9sei a 2010 ut\u00e1ni id\u0151szak eredm\u00e9nyeire \u00e9p\u00edtve nagym\u00e9rt\u00e9kben seg\u00edtik a magyar gazdas\u00e1g kil\u00e1bal\u00e1s\u00e1t a\u00a0koronav\u00edrus\u00a0okozta v\u00e1ls\u00e1gb\u00f3l. Magyarorsz\u00e1g tov\u00e1bbra is az Eur\u00f3pai Uni\u00f3 azon tag\u00e1llamai k\u00f6z\u00e9 tartozik, ahol az egyik legalacsonyabb a munkan\u00e9lk\u00fclis\u00e9g - tudatta.\n\u00a0\u00a0\u00a0\u00a0Az ITM \u00e1ltal gondozott b\u00e9rt\u00e1mogat\u00e1si programok \u00f6sszess\u00e9g\u00e9ben t\u00f6bb mint 260 ezer munkahely meg\u0151rz\u00e9s\u00e9t tett\u00e9k lehet\u0151v\u00e9. A b\u00e9rt\u00e1mogat\u00e1sok \u00e9s a tov\u00e1bbi akci\u00f3tervi l\u00e9p\u00e9sek (p\u00e9ld\u00e1ul hitellehet\u0151s\u00e9gek, ad\u00f3- \u00e9s j\u00e1rul\u00e9kkedvezm\u00e9nyek, k\u00e9pz\u00e9sek) eddig t\u00f6bb mint 1 milli\u00f3 munkav\u00e1llal\u00f3n seg\u00edtettek. A korm\u00e1ny v\u00e1ltozatlanul azon dolgozik, hogy a lehet\u0151 legt\u00f6bb munkahelyet megv\u00e9dje, \u00e9s amennyit a v\u00edrus m\u00e9gis t\u00f6nkretesz, annyi \u00fajat l\u00e9trehozzon - k\u00f6z\u00f6lte.\nMTI\n\n"}]