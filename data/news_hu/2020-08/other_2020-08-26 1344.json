[{"date": "2020-08-26 13:44", "url": "https://koronavirus.gov.hu/cikkek/szijjarto-magyar-kulpolitikanak-sok-feladata-jarvany-elleni-gazdasagi-es-egeszsegugyi", "h1": "Szijj\u00e1rt\u00f3: a magyar k\u00fclpolitik\u00e1nak sok a feladata a j\u00e1rv\u00e1ny elleni gazdas\u00e1gi \u00e9s eg\u00e9szs\u00e9g\u00fcgyi v\u00e9dekez\u00e9sben is", "body": "\n\u00a0A magyar k\u00fclpolitika els\u0151sz\u00e1m\u00fa feladata a magyar gazdas\u00e1gi \u00e9rdekek \u00e9rv\u00e9nyes\u00edt\u00e9se, a k\u00f6vetkez\u0151 id\u0151szakban arra kell t\u00f6rekedni, hogy min\u00e9l t\u00f6bb beruh\u00e1z\u00e1s val\u00f3suljon meg az orsz\u00e1gban - hangs\u00falyozta a k\u00fclgazdas\u00e1gi \u00e9s k\u00fcl\u00fcgyminiszter szerd\u00e1n Budapesten, a nagyk\u00f6veti \u00e9rtekezleten.\n\n\nSzijj\u00e1rt\u00f3\u00a0P\u00e9ter a Facebook-oldal\u00e1n \u00e9l\u0151ben k\u00f6zvet\u00edtett besz\u00e9d\u00e9ben azt mondta, hogy Magyarorsz\u00e1gnak teljesen egyedi versenyel\u0151nyt jelent, hogy a diplom\u00e1ci\u00e1t gazdas\u00e1gi f\u00f3kusz\u00fav\u00e1 alak\u00edtott\u00e1k, mert \u00edgy az orsz\u00e1gnak vil\u00e1gm\u00e9ret\u0171 h\u00e1l\u00f3zata van ahhoz, hogy sikeres legyen a glob\u00e1lis kapacit\u00e1s-\u00fajraeloszt\u00e1si versenyben.\n\u00a0\u00a0\u00a0\u00a0A koronav\u00edrus-j\u00e1rv\u00e1ny gazdas\u00e1gi k\u00f6vetkezm\u00e9nyek\u00e9nt a nagy nemzetk\u00f6zi v\u00e1llalatok visszafogt\u00e1k termel\u00e9si kapacit\u00e1sukat. Ezek a v\u00e1llalatok a v\u00e1ls\u00e1gb\u00f3l val\u00f3 kil\u00e1bal\u00e1s ut\u00e1n nem nyitnak automatikusan ugyanolyan \u00fctemben \u00fajra, mint ahogy bez\u00e1rtak, az \u00faj vil\u00e1ggazdas\u00e1gi helyzet ugyanis arra \u00f6szt\u00f6n\u00f6zi majd \u0151ket, hogy \u00fajrastruktur\u00e1lj\u00e1k \u00e9s olcs\u00f3bb\u00e1 tegy\u00e9k m\u0171k\u00f6d\u00e9s\u00fcket. Ez \u00f3ri\u00e1si lehet\u0151s\u00e9g a magyar gazdas\u00e1gnak - emelte ki.\n\u00a0\u00a0\u00a0\u00a0Kijelentette: a k\u00f6vetkez\u0151 id\u0151szakban min\u00e9l t\u00f6bb, a termel\u00e9s\u00e9t \u00e1tstruktur\u00e1l\u00f3 v\u00e1llalatot meg kell gy\u0151zni arr\u00f3l, hogy gazdas\u00e1gi teljes\u00edtm\u00e9ny\u00fcknek \u00e9s m\u0171k\u00f6d\u00e9s\u00fcknek Magyarorsz\u00e1gon van a legjobb helye. Ehhez minden rendelkez\u00e9s\u00e9re \u00e1ll az orsz\u00e1gnak - tette hozz\u00e1.\n\u00a0\u00a0\u00a0\u00a0A miniszter felh\u00edvta a figyelmet arra, hogy a versenybe nemcsak Magyarorsz\u00e1g nevez be, hanem nagyobb \u00e9s er\u0151sebb orsz\u00e1gok is, amelyek a gazdas\u00e1gi vet\u00e9lked\u00e9sben politikai eszk\u00f6z\u00f6ket is haszn\u00e1lnak majd. Szerinte ez bizony\u00edt\u00e9k arra, hogy amit tesz\u00fcnk, azt j\u00f3l tessz\u00fck, ez\u00e9rt a t\u00e1mad\u00e1sok \"ne t\u00e1ntor\u00edtsanak el minket eredeti c\u00e9ljainkt\u00f3l\".\n\u00a0\u00a0\u00a0\u00a0Szijj\u00e1rt\u00f3\u00a0P\u00e9ter hangs\u00falyozta, hogy a magyar k\u00fclpolitik\u00e1t tov\u00e1bbra is a k\u00f6lcs\u00f6n\u00f6s tiszteletre alapozz\u00e1k, a magyar k\u00fclpolitikai \u00e1ll\u00e1spontokat nem Br\u00fcsszelben, New Yorkban vagy Genfben, hanem Budapesten hozz\u00e1k meg.\n\u00a0\u00a0\u00a0\u00a0Sz\u00f3lt arr\u00f3l is, hogy a korm\u00e1ny tov\u00e1bbra is kiegyens\u00falyozott \u00e9s hazafias k\u00fclpolitik\u00e1t folytat, vagyis a gazdas\u00e1g dimenzi\u00f3v\u00e1lt\u00e1s\u00e1hoz sz\u00fcks\u00e9ges technol\u00f3giai beruh\u00e1z\u00e1sokat nemcsak nyugatr\u00f3l, hanem keletr\u0151l is be akarja vonzani az orsz\u00e1gba. Az EU \u00e9s a NATO tov\u00e1bbra is loj\u00e1lis sz\u00f6vets\u00e9gesk\u00e9nt sz\u00e1m\u00edthat Magyarorsz\u00e1gra, de a t\u00f6bbi tag\u00e1llamhoz hasonl\u00f3an a k\u00fclpolitikai l\u00e1t\u00f3sz\u00f6g\u00fcnket \"nem csak egy sz\u0171k mez\u0151re koncentr\u00e1ljuk\" - mondta.\n\u00a0\u00a0\u00a0\u00a0A miniszter elv\u00e1rja, hogy a nagyk\u00f6veti kar az eddigi karak\u00e1ns\u00e1ggal tegye a dolg\u00e1t, \u00e1lljon ki Magyarorsz\u00e1g\u00e9rt, a nemzet\u00e9rt \u00e9s a magyar emberek\u00e9rt. A nemzetk\u00f6zi szervezetekben tov\u00e1bbra is a nemzeti \u00e9rdekeket tartj\u00e1k szem el\u0151tt a d\u00f6nt\u00e9sn\u00e9l, \u00e9s v\u00e9t\u00f3zni fognak, ha valami azokkal ellent\u00e9tes.\n\u00a0\u00a0\u00a0\u00a0Szijj\u00e1rt\u00f3\u00a0P\u00e9ter tov\u00e1bb\u00e1 k\u00f6sz\u00f6netet mondott a k\u00fclszolg\u00e1latban dolgoz\u00f3knak a j\u00e1rv\u00e1ny els\u0151 szakasz\u00e1ban v\u00e9gzett emberfeletti, kiv\u00e1l\u00f3 munk\u00e1juk\u00e9rt, amellyel hozz\u00e1j\u00e1rultak a v\u00e9dekez\u00e9s sikeress\u00e9g\u00e9hez. Mint mondta, b\u00e9keid\u0151ben nem neh\u00e9z az eg\u00e9szs\u00e9g\u00fcgyi eszk\u00f6z\u00f6k beszerz\u00e9se, de vesz\u00e9lyhelyzetben, amikor az eg\u00e9sz vil\u00e1g maszkot, l\u00e9legeztet\u0151g\u00e9pet \u00e9s orvosi v\u00e9d\u0151ruh\u00e1t akar v\u00e1s\u00e1rolni, igazi kih\u00edv\u00e1s. A diplom\u00e1ciai kar sikerrel vette ezt a kih\u00edv\u00e1st, \u00edgy mindv\u00e9gig siker\u00fclt biztos\u00edtani a magyar eg\u00e9szs\u00e9g\u00fcgyi rendszer sikeres m\u0171k\u00f6d\u00e9s\u00e9hez sz\u00fcks\u00e9ges eszk\u00f6z\u00e1llom\u00e1nyt - emelte ki.\n\u00a0\u00a0\u00a0\u00a0Ismertette: a j\u00e1rv\u00e1ny elleni v\u00e9dekez\u00e9s els\u0151 f\u00e1zis\u00e1ban 185 rep\u00fcl\u0151g\u00e9p k\u00f6zlekedett Magyarorsz\u00e1g \u00e9s K\u00edna k\u00f6z\u00f6tt, \u00e9s 93 milli\u00f3 maszkot, 40 milli\u00f3 v\u00e9d\u0151ruh\u00e1t, 800 ezer gy\u00f3gyszert, valamint 15 ezer l\u00e9legeztet\u0151g\u00e9pet import\u00e1ltak.\n\u00a0\u00a0\u00a0\u00a0K\u00f6sz\u00f6netet mondott a nagyk\u00f6veti karnak a k\u00fclf\u00f6ld\u00f6n rekedt magyarok hazasz\u00e1ll\u00edt\u00e1sa \u00e9rdek\u00e9ben v\u00e9gzett munk\u00e1\u00e9rt is. Magyarorsz\u00e1g t\u00f6rt\u00e9net\u00e9nek legnagyobb hazat\u00e9r\u00e9si akci\u00f3j\u00e1t bonyol\u00edtott\u00e1k le r\u00e9szben saj\u00e1t hazasz\u00e1ll\u00edt\u00e1ssal, r\u00e9szben m\u00e1s eur\u00f3pai uni\u00f3s orsz\u00e1gokkal k\u00f6z\u00f6s egy\u00fcttm\u0171k\u00f6d\u00e9ssel - tette hozz\u00e1.\n\u00a0\u00a0\u00a0\u00a0Hangs\u00falyozta: az elismer\u00e9s az eddigi teljes\u00edtm\u00e9nynek sz\u00f3l, de azt az elv\u00e1r\u00e1st is jelenti, hogy a tov\u00e1bbiakban is legal\u00e1bb ilyen teljes\u00edtm\u00e9nyt kell ny\u00fajtani. Az eg\u00e9szs\u00e9g\u00fcgyi v\u00e9dekez\u00e9st a gazdas\u00e1gi v\u00e9dekez\u00e9s k\u00f6veti, amely \u00faj feladatokat jelent a diplom\u00e1ci\u00e1ban dolgoz\u00f3knak. A miniszter \u00e9ppen ez\u00e9rt nem enged\u00e9lyezte a nagyk\u00f6vets\u00e9gek ki\u00fcr\u00edt\u00e9s\u00e9t, a munkat\u00e1rsak hazat\u00e9r\u00e9s\u00e9t. Ez a munka k\u00fcl\u00f6nleges felel\u0151ss\u00e9g, amely nemcsak j\u00f3, hanem rossz id\u0151kben is feladatokat jelent - fogalmazott a miniszter.\n\u00a0\nMTI 2020. augusztus 26.\n\n"}]