[{"date": "2020-08-20 21:53", "url": "https://koronavirus.gov.hu/cikkek/pentektol-zold-besorolasu-norvegia", "h1": "P\u00e9ntekt\u0151l z\u00f6ld besorol\u00e1s\u00fa\u00a0Norv\u00e9gia", "body": "\nP\u00e9nteki hat\u00e1llyal v\u00e1ltoztatt\u00e1k s\u00e1rg\u00e1r\u00f3l z\u00f6ldre\u00a0Norv\u00e9gia koronav\u00edrus-fert\u0151z\u00e9s miatt meghat\u00e1rozott besorol\u00e1s\u00e1t. Az err\u0151l sz\u00f3l\u00f3 orsz\u00e1gos tisztif\u0151orvosi hat\u00e1rozat a Hivatalos \u00c9rtes\u00edt\u0151 cs\u00fct\u00f6rt\u00f6ki sz\u00e1m\u00e1ban jelent meg.\n\n\nGuly\u00e1s Gergely Minisztereln\u00f6ks\u00e9get vezet\u0151 miniszter a szerdai korm\u00e1nyinf\u00f3n jelentette be, hogy a korm\u00e1ny s\u00e1rg\u00e1b\u00f3l a z\u00f6ld z\u00f3n\u00e1ba sorolta \u00e1t\u00a0Norv\u00e9gi\u00e1t, amelynek mutat\u00f3i Eur\u00f3pa legjobbjai k\u00f6z\u00e9 tartoznak.\n\u00a0\u00a0\u00a0\u00a0A koronav\u00edrus k\u00fclf\u00f6ldr\u0151l t\u00f6rt\u00e9n\u0151 behurcol\u00e1s\u00e1nak vesz\u00e9lye miatt elrendelt beutaz\u00e1si korl\u00e1toz\u00e1sok j\u00falius 15-\u00e9n l\u00e9ptek hat\u00e1lyba. A j\u00e1rv\u00e1ny\u00fcgyi k\u00e9sz\u00fclts\u00e9gi id\u0151szak utaz\u00e1si korl\u00e1toz\u00e1sair\u00f3l sz\u00f3l\u00f3 korm\u00e1nyrendelet a koronav\u00edrus-j\u00e1rv\u00e1ny s\u00falyoss\u00e1ga szempontj\u00e1b\u00f3l h\u00e1rom - v\u00f6r\u00f6s, s\u00e1rga \u00e9s z\u00f6ld - kateg\u00f3ri\u00e1ba sorolja az \u00e1llamokat, \u00e9s ennek megfelel\u0151en rendelkezik az onnan \u00e9rkez\u0151k hat\u00e1r\u00e1tl\u00e9p\u00e9s\u00e9nek korl\u00e1toz\u00e1s\u00e1r\u00f3l.\n\u00a0\u00a0\u00a0\u00a0Azok az orsz\u00e1gok, amelyeknek a Covid-19 betegs\u00e9ggel val\u00f3 aktu\u00e1lis fert\u0151z\u00f6tts\u00e9gi m\u00e9rt\u00e9ke s\u00falyos, piros jelz\u00e9st kaptak. \u00a0\u00a0\u00a0\u00a0Azon orsz\u00e1gok, amelyek aktu\u00e1lis fert\u0151z\u00f6tts\u00e9gi m\u00e9rt\u00e9ke kev\u00e9sb\u00e9 s\u00falyos, s\u00e1rga jelz\u00e9st kaptak.\u00a0\u00a0\u00a0\u00a0Azokat az orsz\u00e1gokat, amelyek sem s\u00e1rga, sem piros jelz\u00e9st nem kaptak, z\u00f6ld kateg\u00f3ri\u00e1ba sorolt\u00e1k. A z\u00f6ld kateg\u00f3ria eset\u00e9ben a fert\u0151z\u00f6tts\u00e9g \u00e9s a kock\u00e1zat is alacsony, a bel\u00e9p\u00e9s v\u00e1llalhat\u00f3.\n\u00a0\u00a0\u00a0\u00a0K\u00fcl\u00f6n szab\u00e1lyok vonatkoznak a magyar \u00e1llampolg\u00e1rokra \u00e9s hozz\u00e1tartoz\u00f3ikra, illetve a nem magyarokra. Magyar \u00e1llampolg\u00e1r z\u00f6ld jelz\u00e9s\u0171 orsz\u00e1gb\u00f3l kontroll n\u00e9lk\u00fcl l\u00e9phet be; s\u00e1rga vagy piros jelz\u00e9s\u0171 orsz\u00e1gb\u00f3l bel\u00e9pve a hat\u00e1ron eg\u00e9szs\u00e9g\u00fcgyi ellen\u0151rz\u00e9s al\u00e1 vetik \u00e9s 14 napos karant\u00e9nba kell vonulnia. Ez al\u00f3l kiv\u00e9telt az jelent, ha a megel\u0151z\u0151 5 napban 48 \u00f3ra id\u0151elt\u00e9r\u00e9ssel k\u00e9t negat\u00edv koronav\u00edrustesztet tud hitelt \u00e9rdeml\u0151en felmutatni.\n\u00a0\u00a0\u00a0\u00a0A s\u00e1rga jelz\u00e9s\u0171 orsz\u00e1gb\u00f3l \u00e9rkez\u0151 magyar \u00e1llampolg\u00e1r az els\u0151 koronav\u00edrustesztet k\u00f6vet\u0151en szabadulhat a karant\u00e9nb\u00f3l, m\u00edg v\u00f6r\u00f6s jelz\u00e9s\u0171 orsz\u00e1g eset\u00e9ben k\u00e9t negat\u00edv tesztre van ehhez sz\u00fcks\u00e9g.\n\u00a0\u00a0\u00a0\u00a0Nem magyar \u00e1llampolg\u00e1rok eset\u00e9n s\u00e1rga jelz\u00e9s\u0171 orsz\u00e1g \u00e1llampolg\u00e1rai ugyanolyan felt\u00e9telekkel l\u00e9phetnek be, mint a magyar \u00e1llampolg\u00e1rok, v\u00f6r\u00f6s jelz\u00e9s\u0171 orsz\u00e1gb\u00f3l t\u00f6rt\u00e9n\u0151 bel\u00e9p\u00e9sre viszont nincs lehet\u0151s\u00e9g.\n\u00a0\u00a0\u00a0\u00a0A koronavirus.gov.hu-n kor\u00e1bban azt \u00edrt\u00e1k: az orsz\u00e1gok besorol\u00e1s\u00e1t hetente fel\u00fclvizsg\u00e1lj\u00e1k, a korm\u00e1ny, illetve az orsz\u00e1gos tisztif\u0151orvos a j\u00e1rv\u00e1ny\u00fcgyi helyzetnek megfelel\u0151en m\u00f3dos\u00edtja.\nMTI\n\n"}]