[{"date": "2020-08-21 10:01", "url": "https://koronavirus.gov.hu/cikkek/orban-jarvany-miatt-szukseg-lesz-ujabb-tilto-intezkedesekre", "h1": "Orb\u00e1n: a j\u00e1rv\u00e1ny miatt sz\u00fcks\u00e9g lesz \u00fajabb tilt\u00f3 int\u00e9zked\u00e9sekre", "body": "\nA legnagyobb vesz\u00e9ly tov\u00e1bbra is a koronav\u00edrus-fert\u0151z\u00e9s behurcol\u00e1sa, ez\u00e9rt sz\u00fcks\u00e9g lesz \u00fajabb tilt\u00f3 int\u00e9zked\u00e9sekre - mondta Orb\u00e1n Viktor korm\u00e1nyf\u0151 a Kossuth R\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\n\nA minisztereln\u00f6k elmondta: a magyar \u00e1llapotokhoz k\u00e9pest a legt\u00f6bb orsz\u00e1gban romlik a koronav\u00edrus-helyzet, ez\u00e9rt az a kor\u00e1bbi \u00e1ll\u00edt\u00e1sa, hogy Magyarorsz\u00e1g sz\u00e1m\u00e1ra a legnagyobb vesz\u00e9lyt a fert\u0151z\u00e9s behurcol\u00e1sa jelenti, \"nemcsak, hogy \u00e9rv\u00e9nyes, de \u00e9rv\u00e9nyesebb, mint kor\u00e1bban volt\".\n\u00a0\u00a0\u00a0\u00a0A korm\u00e1nyf\u0151 besz\u00e9lt arr\u00f3l is, hogy Magyarorsz\u00e1gon tavasszal emberek t\u00edzezreinek az \u00e9let\u00e9t siker\u00fclt megmenteni a bevezetett int\u00e9zked\u00e9sekkel, vagyis \"van egy tud\u00e1sunk\" arr\u00f3l, hogyan kell v\u00e9dekezni a fert\u0151z\u00e9s ellen; els\u0151sorban ezekre a tapasztalatokra kell \u00e9p\u00edteni majd \u0151sszel.\n\u00a0\u00a0\u00a0\u00a0Sz\u00f3lt arr\u00f3l is, hogy a fert\u0151z\u00e9sek sz\u00e1ma nem l\u00e9nyegtelen, de a legfontosabb, hogy az emberek ne haljanak bele a v\u00edrusba. A betegs\u00e9gb\u0151l meg lehet gy\u00f3gyulni. Biztos nem kellemes, megk\u00ednozza az embert a koronav\u00edrus-fert\u0151z\u00e9s, de nagyon sokan\u00a0\u00a0fel\u00e9p\u00fclnek - fogalmazott. Felh\u00edvta a figyelmet arra, hogy a v\u00edrussal szemben a legkiszolg\u00e1ltatottabbak az id\u0151sek, ez\u00e9rt minden figyelmet az \u0151 v\u00e9delm\u00fckre kell ford\u00edtani.\n\u00a0\u00a0\u00a0\u00a0Hangs\u00falyozta: fel kell l\u00e9pni a v\u00edrus behurcol\u00e1sa ellen. Felid\u00e9zte: ny\u00e1ron bevezett\u00e9k az egyes orsz\u00e1gok fert\u0151z\u00e9s szerinti oszt\u00e1lyoz\u00e1s\u00e1t, de szeptember 1-j\u00e9t\u0151l nem lehet fenntartani ezt a rendszert \u00e9s szigor\u00edt\u00e1sok j\u00f6nnek.\u00a0\"Nem mondom, hogy satu, de ahhoz k\u00f6zeli \u00e1llapot fog be\u00e1llni\" - jelentette ki.\n\u00a0\u00a0\u00a0\u00a0A korm\u00e1nyf\u0151 hangs\u00falyozta: nem sz\u00f3lhat bele a magyar emberek szem\u00e9lyes \u00e9letvezet\u00e9s\u00e9be, szok\u00e1saiba, nyaral\u00e1si terveikbe, de kell\u0151 \u00f3vatoss\u00e1ggal \u00e9s tisztelettel arra k\u00e9r mindenkit, hogy \"d\u00e9li ir\u00e1nyba szeptember ut\u00e1nra ne foglaljon, szervezzen, ne k\u00e9pzeljen el mag\u00e1nak nyaral\u00e1sokat, mert az bele fog \u00fctk\u00f6zni a hat\u00e1rv\u00e9delmi int\u00e9zked\u00e9sekbe\".\n\n\u00a0\u00a0\u00a0\u00a0A k\u00e9rd\u00e9sre, hogy az eg\u00e9szs\u00e9g\u00fcgy felk\u00e9sz\u00fclt-e arra, ha n\u0151ni fog a koronav\u00edrus-fert\u0151z\u00f6ttek sz\u00e1ma, a korm\u00e1nyf\u0151 elmondta: m\u00e1rcius k\u00f6zep\u00e9n komoly, a v\u00e9dekez\u00e9shez sz\u00fcks\u00e9ges eszk\u00f6zparkot alak\u00edtottak ki, amit majd \u0151sszel tudnak haszn\u00e1lni.Mindenki aludjon nyugodtan, minden eszk\u00f6z rendelkez\u00e9sre \u00e1ll - fogalmazott.\n\u00a0\u00a0\u00a0\u00a0Hozz\u00e1tette: Palkovics L\u00e1szl\u00f3 innov\u00e1ci\u00f3s \u00e9s technol\u00f3giai miniszter K\u00e1sler Mikl\u00f3ssal, az emberi er\u0151forr\u00e1sok miniszter\u00e9vel \"megalkotta a koncepci\u00f3t, hogyan lehet saj\u00e1t termel\u00e9si kapacit\u00e1sokat, ipari k\u00e9pess\u00e9geket ki\u00e9p\u00edteni, hogy ne kelljen legk\u00f6zelebb beszerezn\u00fcnk, hanem min\u00e9l t\u00f6bb dolgot saj\u00e1t magunk tudjunk gy\u00e1rtani\".\n\u00a0\u00a0\u00a0\u00a0Megjegyezte: l\u00e9legeztet\u0151g\u00e9p-gy\u00e1rt\u00e1sban Magyarorsz\u00e1g a vil\u00e1g \u00e9lvonal\u00e1ba tartozik, \u00e9s elj\u00f6n majd az id\u0151, amikor minden l\u00e9legeztet\u0151g\u00e9pet itthon gy\u00e1rtanak.\n\u00a0\u00a0\u00a0\u00a0\"Magyarorsz\u00e1gnak j\u00f3 oka van arra, hogy sokkal kiegyens\u00falyozottabb lelki\u00e1llapotban v\u00e1rjuk a v\u00edrus m\u00e1sodik hull\u00e1m\u00e1t, mint tett\u00fck m\u00e1rciusban\" - jelentette ki a korm\u00e1nyf\u0151.\n\nOrb\u00e1n Viktor sz\u00f3lt arr\u00f3l, hogy minden seg\u00edts\u00e9get megkapott a fert\u0151z\u00e9s els\u0151 szakasz\u00e1ban a hazai szakemberekt\u0151l.\n\u00a0\u00a0\u00a0\u00a0\"Az orsz\u00e1g \u00e9s a nemzetszolg\u00e1lat kult\u00far\u00e1ja ebben a vil\u00e1gban, az eg\u00e9szs\u00e9g\u00fcggyel foglalkoz\u00f3 tudom\u00e1nyos \u00e9s orvosi vil\u00e1gban rendk\u00edv\u00fcl er\u0151s. Ez szerintem a sikeres v\u00e9dekez\u00e9s egyik el\u0151felt\u00e9tele\" - mondta. \u00a0\u00a0\u00a0\u00a0Hozz\u00e1tette: tavasszal \u00fagy l\u00e1tt\u00e1k, am\u00edg nincs vakcina, addig ez a bizonytalan helyzet nem fog v\u00e1ltozni.\n\u00a0\u00a0\u00a0\u00a0Ma m\u00e1r a vil\u00e1g k\u00f6zelebb van a vakcina felfedez\u00e9s\u00e9hez, j\u00f3 rem\u00e9ny van arra, hogy valamilyen v\u00e9delmet ny\u00fajt\u00f3 vakcina t\u00f6megesen is el\u00e9rhet\u0151 lesz, ez\u00e9rt Magyarorsz\u00e1g \"minden ir\u00e1nyban kiny\u00fajtotta a cs\u00e1pjait, ahogy tette azt tavasszal\" - k\u00f6z\u00f6lte a minisztereln\u00f6k. \u00a0\u00a0\u00a0\u00a0\n\nA korm\u00e1nyf\u0151 a m\u0171sorban kiemelte: b\u00e1r a v\u00e1rtn\u00e1l sikeresebbnek l\u00e1tta az \u00e1t\u00e1ll\u00e1st a digit\u00e1lis oktat\u00e1sra tavasszal, de nem szabad azt hinni, hogy annak nincsenek \u00e1rnyoldalai.\n\u00a0\u00a0\u00a0\u00a0A minisztereln\u00f6k szerint t\u00edz sz\u00e1zal\u00e9k felett van azoknak a di\u00e1koknak az ar\u00e1nya, akik \"egyszer\u0171en elt\u0171ntek a rendszerb\u0151l\", nem kapcsol\u00f3dtak be, nem vettek r\u00e9szt vagy csak id\u0151nk\u00e9nt vettek r\u00e9szt a digit\u00e1lis oktat\u00e1sban.\n\u00a0\u00a0\u00a0\u00a0\"Most, amikor szeptemberben \u00fajraindul az iskola, val\u00f3sz\u00edn\u0171leg nagyobb lesz a tud\u00e1sbeli k\u00fcl\u00f6nbs\u00e9g egy-egy oszt\u00e1lyon bel\u00fcl, mint a j\u00e1rv\u00e1ny kit\u00f6r\u00e9se el\u0151tt volt\" - jelentette ki. Megjegyezte: a pedag\u00f3gusok sz\u00e1m\u00e1ra komoly szakmai kih\u00edv\u00e1s lesz ism\u00e9t egys\u00e9ges oszt\u00e1lymunk\u00e1t kialak\u00edtani, de hiszi, hogy meg tudnak vele birk\u00f3zni. \u00a0\u00a0\u00a0\u00a0\n\"Ne tekints\u00fcnk \u00fagy a digit\u00e1lis oktat\u00e1sra, mint a boh\u00f3ctr\u00e9f\u00e1ra, hogy van m\u00e1sik: ha nem m\u0171k\u00f6dik a rendes, el\u0151vessz\u00fck a m\u00e1sikat \u00e9s ugyanolyan j\u00f3, mint az el\u0151z\u0151 volt\" - fogalmazott.\n\u00a0\u00a0\u00a0\u00a0A korm\u00e1nyf\u0151 szerint itt \u00e9s most a nevel\u00e9si, pedag\u00f3giai c\u00e9lokat legink\u00e1bb a szem\u00e9lyes tal\u00e1lkoz\u00e1son alapul\u00f3 oktat\u00e1si rendszer tudja szolg\u00e1lni, a digit\u00e1lis oktat\u00e1s \"csak tartal\u00e9k\". Hozz\u00e1tette: ez\u00e9rt mindent meg kell tenni annak \u00e9rdek\u00e9ben, hogy elker\u00fclj\u00e9k a szok\u00e1sos rendt\u0151l elt\u00e9r\u0151 m\u00f3don foly\u00f3 oktat\u00e1st, \u00e9s megv\u00e9dj\u00e9k a hagyom\u00e1nyos, iskolai jelenl\u00e9ten alapul\u00f3 tan\u00edt\u00e1st.\n\n\n\u00a0\u00a0\u00a0\u00a0A minisztereln\u00f6k elmondta: cs\u00fct\u00f6rt\u00f6k d\u00e9lut\u00e1n gazdas\u00e1gpolitikai megbesz\u00e9l\u00e9st tartott az \u00f6sszes \u00e9rintett miniszterrel \u00e9s szak\u00e9rt\u0151vel, ahol megrendel\u00e9st adott le a teljes magyar gazdas\u00e1gpolitikai szak\u00e9rt\u0151i g\u00e1rd\u00e1nak.\n\u00a0\u00a0\u00a0\u00a0Azt k\u00e9rte, hogy az \u00f6sszes, az elm\u00falt hetekben miniszteri\u00e1lis \u00e9s szakmai m\u0171helyben k\u00e9sz\u00fclt javaslatot \"f\u00e9s\u00fclj\u00e9k egybe, \u00e9s szeptember k\u00f6zep\u00e9re legyen logikus, sok-sok tucatnyi int\u00e9zked\u00e9st is tartalmaz\u00f3 n\u00f6veked\u00e9si terv\u00fcnk\".\n\u00a0\u00a0\u00a0\u00a0Hozz\u00e1tette: sz\u00e1m\u00edt\u00e1sai szerint szeptember k\u00f6zep\u00e9re \"minden sz\u00fcks\u00e9ges politikai \u00e9s korm\u00e1nyzati d\u00f6nt\u00e9shozatali f\u00f3rumon \u00e1tmegy\" az a k\u00e9t \u00e9vre sz\u00f3l\u00f3 terv, amely szerint a 2020-as \u00e9v negyedik negyed\u00e9v\u00e9t, 2021-et \u00e9s 2022-t ir\u00e1ny\u00edtja majd a korm\u00e1ny.\n\n\u00a0\u00a0\u00a0\u00a0A korm\u00e1nyf\u0151 kit\u00e9rt arra, hogy az eddigi gazdas\u00e1gpolitika \"vez\u00e9rfonala\" a munkahelyek megv\u00e9d\u00e9se volt.\n\u00a0\u00a0\u00a0\u00a0\"Err\u0151l nem h\u00e1tr\u00e1lunk le, ezt a c\u00e9lt nem adjuk fel\" - jelentette ki.\n\u00a0\u00a0\u00a0\u00a0Eml\u00e9keztetett: a v\u00e9dekez\u00e9s r\u00e9szek\u00e9nt hitelfizet\u00e9si morat\u00f3riumot vezettek be, \u00e9s ez sok sz\u00e1zezer csal\u00e1d sz\u00e1m\u00e1ra lehet\u0151v\u00e9 tette, hogy a hitelt\u00f6rleszt\u00e9s helyett p\u00e9nz\u00fcgyi helyzet\u00e9nek stabiliz\u00e1l\u00e1s\u00e1ra ford\u00edtsa p\u00e9nzeszk\u00f6zeiket.\n\u00a0\u00a0\u00a0\u00a0A v\u00e1llalkoz\u00f3k is meg tudt\u00e1k tartani\u00a0\u00a0alkalmazottaikat, mert \"kimenek\u00fcltek\" a bankok szor\u00edt\u00e1s\u00e1b\u00f3l. Majd bevezett\u00e9k a munkahelyv\u00e9delmi terveket, megind\u00edtottak \"\u00faj munkahelyek l\u00e9trehoz\u00e1s\u00e1val kecsegtet\u0151 fejleszt\u00e9si terveket is\" - mondta.\n\n\u00a0\u00a0\u00a0\u00a0A v\u00e9dekez\u00e9s megvolt, a munkahelyeket siker\u00fclt megv\u00e9deni, t\u00f6bb munkahely van ma, mint volt janu\u00e1rban - mondta, megjegyezve, hogy a v\u00e9dekez\u00e9sben is van m\u00e9g teend\u0151, hiszen m\u00e9g nincs annyi munkahely, mint volt tavaly j\u00faniusban.\n\u00a0\u00a0\u00a0\u00a0Ugyanakkor a n\u00f6veked\u00e9si tervet is j\u00f3l el\u0151k\u00e9sz\u00edtett\u00e9k, hiszen a v\u00e9dekez\u00e9s egy r\u00e9sz\u00e9re sz\u00e1nt \u00f6sszegb\u0151l a j\u00f6vend\u0151 beruh\u00e1z\u00e1sokat finansz\u00edrozt\u00e1k. A magyar befektet\u0151k 2021-ben m\u00e1r meg fogj\u00e1k ind\u00edtani a 100 milli\u00e1rdos nagys\u00e1grendben ig\u00e9nybe vett t\u00e1mogat\u00e1sok seg\u00edts\u00e9g\u00e9vel l\u00e9trehozott befektet\u00e9seiket - tette hozz\u00e1.\n\nMTI 2020. augusztus 21.\n\n"}]