[{"date": "2020-08-01 08:32", "url": "https://koronavirus.gov.hu/cikkek/21-fovel-emelkedett-beazonositott-fertozottek-szama-es-elhunyt-egy-50-eves-kronikus-beteg", "h1": "21 f\u0151vel emelkedett a beazonos\u00edtott fert\u0151z\u00f6ttek sz\u00e1ma \u00e9s elhunyt egy 50 \u00e9ves kr\u00f3nikus beteg", "body": "\n21 \u00fajabb magyar \u00e1llampolg\u00e1rn\u00e1l mutatt\u00e1k ki az \u00faj koronav\u00edrus-fert\u0151z\u00e9st (COVID-19), ezzel 4526 f\u0151re n\u0151tt a haz\u00e1nkban beazonos\u00edtott fert\u0151z\u00f6ttek sz\u00e1ma. Elhunyt egy 50 \u00e9ves kr\u00f3nikus beteg f\u00e9rfi, \u00edgy az elhunytak sz\u00e1ma 597 f\u0151re emelkedett, 3364-en pedig m\u00e1r meggy\u00f3gyultak. Az akt\u00edv fert\u0151z\u00f6ttek sz\u00e1ma 565 f\u0151. Az akt\u00edv fert\u0151z\u00f6ttek 35%-a, az elhunytak 60%-a, a gy\u00f3gyultak 45%-a budapesti. 73 koronav\u00edrusos beteget \u00e1polnak k\u00f3rh\u00e1zban, k\u00f6z\u00fcl\u00fck 6-an vannak l\u00e9legeztet\u0151g\u00e9pen.\n\nA j\u00e1rv\u00e1ny tov\u00e1bbra is jelen van \u00e9s t\u00f6bb orsz\u00e1gban er\u0151sen terjed, ez\u00e9rt a j\u00e1rv\u00e1ny\u00fcgyi k\u00e9sz\u00fclts\u00e9g tov\u00e1bbra is \u00e9rv\u00e9nyben van. Az a c\u00e9l, hogy a v\u00edrust a hat\u00e1ron k\u00edv\u00fcl tartsuk \u00e9s a tov\u00e1bbi szigor\u00edt\u00e1sokat, korl\u00e1toz\u00e1sokat elker\u00fclj\u00fck. Ez\u00e9rt l\u00e9ptek \u00e9letbe a beutaz\u00e1si korl\u00e1toz\u00e1sok, amelyek c\u00e9lja, hogy megakad\u00e1lyozzuk a fert\u0151z\u00e9s k\u00fclf\u00f6ldr\u0151l t\u00f6rt\u00e9n\u0151 behurcol\u00e1s\u00e1t \u00e9s a j\u00e1rv\u00e1ny magyarorsz\u00e1gi fell\u00e1ngol\u00e1s\u00e1t.\u00a0A s\u00e1rga \u00e9s piros besorol\u00e1s\u00fa orsz\u00e1gokb\u00f3l hazat\u00e9r\u0151knek, valamint mindazoknak, akikn\u00e9l a j\u00e1rv\u00e1ny\u00fcgyi kontaktkutat\u00e1s sor\u00e1n elrendelik, hat\u00f3s\u00e1gi h\u00e1zi karant\u00e9nban kell maradniuk. A beutaz\u00e1si korl\u00e1toz\u00e1sok bevezet\u00e9se \u00f3ta a hat\u00f3s\u00e1gi h\u00e1zi karant\u00e9nban l\u00e9v\u0151k sz\u00e1ma emelkedett, jelenleg 7782 embern\u00e9l van \u00e9rv\u00e9nyben.\u00a0Az Operat\u00edv T\u00f6rzs a hat\u00f3s\u00e1gi h\u00e1zi karant\u00e9n betart\u00e1s\u00e1nak fokozott ellen\u0151rz\u00e9s\u00e9re k\u00e9rte fel a rend\u0151rs\u00e9get. Ha valaki az orsz\u00e1gba visszat\u00e9rve mentes\u00fclni szeretne a hat\u00f3s\u00e1gi h\u00e1zi karant\u00e9n al\u00f3l, akkor azt negat\u00edv PCR-teszt eset\u00e9n teheti meg, amelyet a mai napt\u00f3l a saj\u00e1t k\u00f6lts\u00e9g\u00e9n kell elv\u00e9geztetnie. Az err\u0151l sz\u00f3l\u00f3 t\u00e1j\u00e9koztat\u00f3nkat itt olvashatja: https://koronavirus.gov.hu/cikkek/infografikan-az-orszagba-valo-belepes-es-hatosagi-hazi-karanten-alol-valo-mentesites\nAz \u00e1ltal\u00e1nos szab\u00e1lyok v\u00e1ltozatlanok: tov\u00e1bbra is viselni kell a maszkot az \u00fczletekben, a t\u00f6megk\u00f6zleked\u00e9sben\u00a0\u00e9s tov\u00e1bbra sem tarthat\u00f3 500 f\u0151 feletti zen\u00e9s, t\u00e1ncos rendezv\u00e9ny.\n\n"}]