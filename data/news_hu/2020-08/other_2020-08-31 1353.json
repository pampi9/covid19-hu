[{"date": "2020-08-31 13:53", "url": "https://koronavirus.gov.hu/cikkek/palkovics-merfoldko-magyarorszagi-szakkepzes-torteneteben-szeptemberben-indulo-tanev", "h1": "Palkovics: m\u00e9rf\u00f6ldk\u0151 a magyarorsz\u00e1gi szakk\u00e9pz\u00e9s t\u00f6rt\u00e9net\u00e9ben a szeptemberben indul\u00f3 tan\u00e9v", "body": "\nM\u00e9rf\u00f6ldk\u0151 a magyarorsz\u00e1gi szakk\u00e9pz\u00e9s t\u00f6rt\u00e9net\u00e9ben a 2020/21-es tan\u00e9v, \u00e1talakul a szakk\u00e9pz\u00e9s int\u00e9zm\u00e9nyi szerkezete, strukt\u00fara- \u00e9s szeml\u00e9letv\u00e1lt\u00e1s kezd\u0151dik az oktat\u00e1sban - hangs\u00falyozta\u00a0Palkovics\u00a0L\u00e1szl\u00f3 innov\u00e1ci\u00f3s \u00e9s technol\u00f3giai miniszter h\u00e9tf\u0151n, az online megtartott orsz\u00e1gos szakk\u00e9pz\u00e9si tan\u00e9vnyit\u00f3n. Felh\u00edvta a figyelmet ugyanakkor arra is, hogy a v\u00edrus k\u00f6vetkez\u0151 szakasza a k\u00fcsz\u00f6b\u00f6n \u00e1ll, a szakk\u00e9pz\u00e9snek is a j\u00e1rv\u00e1nyhelyzetre felk\u00e9sz\u00fclten, fokozott j\u00e1rv\u00e1ny\u00fcgyi \u00f3vint\u00e9zked\u00e9sek mellett kell v\u00e1rnia tan\u00e9vet.\n\nA miniszter kit\u00e9rt arra, hogy a koronav\u00edrus-j\u00e1rv\u00e1ny okozta neh\u00e9zs\u00e9gek nem hagyt\u00e1k \u00e9rintetlen\u00fcl a szakk\u00e9pz\u00e9st sem, de az els\u0151 pr\u00f3bat\u00e9telt sikeresen ki\u00e1llta a rendszer. Felh\u00edvta a figyelmet ugyanakkor arra is, hogy a v\u00edrus k\u00f6vetkez\u0151 szakasza a k\u00fcsz\u00f6b\u00f6n \u00e1ll, a szakk\u00e9pz\u00e9snek is a j\u00e1rv\u00e1nyhelyzetre felk\u00e9sz\u00fclten, fokozott j\u00e1rv\u00e1ny\u00fcgyi \u00f3vint\u00e9zked\u00e9sek mellett kell v\u00e1rnia tan\u00e9vet.Az eg\u00e9szs\u00e9g\u00fcgyi v\u00e9dekez\u00e9s mellett gondoskodni kell a gazdas\u00e1g m\u0171k\u00f6d\u0151k\u00e9pess\u00e9g\u00e9nek fenntart\u00e1s\u00e1r\u00f3l, az iskolai oktat\u00f3-nevel\u0151 munka \u00fajraind\u00edt\u00e1sa a szakk\u00e9pz\u00e9sben is n\u00e9lk\u00fcl\u00f6zhetetlen ahhoz, hogy hosszabb t\u00e1von a 2010 ut\u00e1ni id\u0151szakban megszokott \u00fctemben b\u0151v\u00fclhessen a gazdas\u00e1g - fejtette ki\u00a0Palkovics\u00a0L\u00e1szl\u00f3.\nElmondta: a di\u00e1kok a most indul\u00f3 tan\u00e9vt\u0151l m\u00e1r egy rugalmasabb, a gazdas\u00e1g ig\u00e9nyeit folyamatosan \u00e9s hat\u00e9konyabban figyelembe vev\u0151 rendszerben tanulhatnak, \u00edgy biztosak lehetnek benne, hogy arra a tud\u00e1sra, amelyet a k\u00f6vetkez\u0151 \u00e9vekben szereznek, val\u00f3di ig\u00e9ny van a munka vil\u00e1g\u00e1ban.\n\u00a0\u00a0\u00a0\u00a0A szakk\u00e9pz\u00e9s nemcsak n\u00e1lunk, de az eg\u00e9sz vil\u00e1gon strat\u00e9giai jelent\u0151s\u00e9g\u0171, ma m\u00e1r nem lehet a gazdas\u00e1gi ig\u00e9nyek figyelembe v\u00e9tele n\u00e9lk\u00fcl szakk\u00e9pz\u00e9st folytatni - fejtette ki a miniszter.\n\u00a0\u00a0\u00a0\u00a0Palkovics\u00a0L\u00e1szl\u00f3 kiemelte az oktat\u00f3k b\u00e9r\u00e9nek rendez\u00e9s\u00e9t is, mint mondta, az \u00e1gazatban dolgoz\u00f3 mintegy 32 ezer szakember \u00e1tlagosan 30 sz\u00e1zal\u00e9kos b\u00e9remel\u00e9st kapott, ami \u00e1tlagosan t\u00f6bb mint 80 ezer forintos b\u00e9rn\u00f6vekm\u00e9nyt jelentett.\n\u00a0\u00a0\u00a0\u00a0A korm\u00e1ny \u00e9ves szinten mintegy 35 milli\u00e1rd forintot biztos\u00edt az oktat\u00f3k b\u00e9remel\u00e9s\u00e9hez, kor\u00e1bban ilyen m\u00e9rt\u00e9k\u0171, \u00e9s egyben min\u0151s\u00edt\u00e9shez k\u00f6t\u00f6tt b\u00e9remel\u00e9sre m\u00e9g nem volt p\u00e9lda - h\u00edvta fel a figyelmet.\n\u00a0\u00a0\u00a0\u00a0A miniszter jelezte, hogy a most kezd\u0151d\u0151 tan\u00e9vben \u00fcltetik \u00e1t a gyakorlatba az eddigi el\u0151k\u00e9sz\u00edt\u0151 int\u00e9zked\u00e9seket. Ehhez olyan eszk\u00f6z- \u00e9s infrastrukt\u00fara-fejleszt\u00e9sek t\u00e1rsulnak, amelyek a gyakorlati megval\u00f3s\u00edt\u00e1s technikai felt\u00e9teleit a kor\u00e1bbin\u00e1l hat\u00e9konyabban biztos\u00edtj\u00e1k majd - fogalmazott.\n\u00a0\u00a0\u00a0\u00a0Felid\u00e9zte, hogy 2018-t\u00f3l mintegy 18,6 milli\u00e1rd forintot biztos\u00edtott a korm\u00e1ny a szakk\u00e9pz\u00e9si centrumok fel\u00faj\u00edt\u00e1si munk\u00e1ira \u00e9s egyes int\u00e9zm\u00e9nyek fejleszt\u00e9s\u00e9re. Tavaly pedig \u00e1tfog\u00f3 program indult, hogy a di\u00e1kok az infrastrukt\u00fara szempontj\u00e1b\u00f3l is 21. sz\u00e1zadi k\u00f6r\u00fclm\u00e9nyek k\u00f6z\u00f6tt tanulhassanak.\n\u00a0\u00a0\u00a0\u00a0Az eddigi eredm\u00e9nyek azt mutatj\u00e1k, hogy ezek a beruh\u00e1z\u00e1sok megt\u00e9r\u00fclnek - hangs\u00falyozta\u00a0Palkovics\u00a0L\u00e1szl\u00f3. Tavaly t\u00edz \u00e9v ut\u00e1n el\u0151sz\u00f6r t\u00f6bben jelentkeztek szakk\u00e9pz\u00e9sbe, mint gimn\u00e1ziumba, id\u00e9n pedig tov\u00e1bb n\u0151tt a szakk\u00e9pz\u00e9s n\u00e9pszer\u0171s\u00e9ge. A nyolcadik oszt\u00e1lyos tanul\u00f3k kevesebb mint 36 sz\u00e1zal\u00e9ka gimn\u00e1ziumba, ugyanakkor t\u00f6bb mint 42 sz\u00e1zal\u00e9ka technikumba, \u00e9s t\u00f6bb mint 20 sz\u00e1zal\u00e9ka szakk\u00e9pz\u0151 iskol\u00e1ba nyert felv\u00e9telt. Id\u00e9n mintegy 32 ezer oktat\u00f3 v\u00e1rja a t\u00f6bb mint 50 ezer \u00fajonnan bel\u00e9p\u0151 tanul\u00f3t a szakk\u00e9pz\u00e9sben - ismertette.\n\u00a0\nMTI\n\n"}]