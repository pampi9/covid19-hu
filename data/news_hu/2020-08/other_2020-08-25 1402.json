[{"date": "2020-08-25 14:02", "url": "https://koronavirus.gov.hu/cikkek/szijjarto-tobb-mint-143-ezer-munkahelyet-vedtek-meg-beruhazo-vallalkozasok", "h1": "Szijj\u00e1rt\u00f3: t\u00f6bb mint 143 ezer munkahelyet v\u00e9dtek meg a beruh\u00e1z\u00f3 v\u00e1llalkoz\u00e1sok", "body": "\nA koronav\u00edrus-j\u00e1rv\u00e1ny id\u0151szak\u00e1ban 806 v\u00e1llalkoz\u00e1s k\u00f6telezte el mag\u00e1t beruh\u00e1z\u00e1sok mellett, 377 milli\u00e1rd forint \u00e9rt\u00e9kben, amivel t\u00f6bb mint 143 ezer munkahelyet v\u00e9dtek meg - k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter kedden Ny\u00edradonyban, a Paulik Kft. telephely\u00e9n, ahol beruh\u00e1z\u00e1st\u00e1mogat\u00e1si okiratot adott \u00e1t.\n\n\nA korm\u00e1ny mindehhez 169 milli\u00e1rd forint t\u00e1mogat\u00e1st biztos\u00edtott - tette hozz\u00e1 Szijj\u00e1rt\u00f3 P\u00e9ter megjegyezve, hogy a 806 v\u00e1llalatb\u00f3l 620 magyar v\u00e1llalkoz\u00e1s.\n\u00a0\u00a0\u00a0\u00a0Szijj\u00e1rt\u00f3 P\u00e9ter szerint a magyar gazdas\u00e1g sikere a magyar embereken m\u00falik, min\u00e9l t\u00f6bb v\u00e1llalkoz\u00e1s sikeres, ann\u00e1l sikeresebb Magyarorsz\u00e1g. A korm\u00e1ny seg\u00e9lyek helyett a munkahelyeket megtartani k\u00e9sz, beruh\u00e1z\u00f3, fejleszt\u0151 v\u00e1llalkoz\u00e1sokat t\u00e1mogatja - f\u0171zte hozz\u00e1.\n\u00a0\u00a0\u00a0\u00a0A t\u00e1rcavezet\u0151 elmondta, hogy a ny\u00edradonyi Paulik Kft. a versenyk\u00e9pess\u00e9g-n\u00f6vel\u0151 programban a 227,6 milli\u00f3 forintos beruh\u00e1z\u00e1s\u00e1hoz 114 milli\u00f3 forint t\u00e1mogat\u00e1st kapott, ezzel 110 dolgoz\u00f3 munkahely\u00e9t siker\u00fclt megv\u00e9deni, \u00e9s a fejleszt\u00e9s eredm\u00e9nyek\u00e9nt a j\u00f6v\u0151ben b\u0151v\u00edthetik is a dolgoz\u00f3i l\u00e9tsz\u00e1mot.\n\u00a0\u00a0\u00a0\u00a0Hozz\u00e1tette: a Paulik Kft.-hez hasonl\u00f3 hazai fafeldolgoz\u00f3 v\u00e1llalkoz\u00e1sok orsz\u00e1gosan 13 ezer embert foglalkoztatnak, \u00e9s tavaly 320 milli\u00e1rd forint \u00e9rt\u00e9k\u0171 term\u00e9ket \u00e1ll\u00edtottak el\u0151.\n\u00a0\u00a0\u00a0\u00a0Szijj\u00e1rt\u00f3 P\u00e9ter v\u00e9g\u00fcl kit\u00e9rt arra, hogy Hajd\u00fa-Bihar megy\u00e9ben 35 v\u00e1llalkoz\u00e1s beruh\u00e1z\u00e1s\u00e1t t\u00e1mogatja a korm\u00e1ny a gazdas\u00e1gv\u00e9delmi int\u00e9zked\u00e9seivel, amivel n\u00e9gyezer munkahelyet v\u00e9denek meg. A 17 milli\u00e1rdos megyei fejleszt\u00e9sekhez a korm\u00e1ny 8 milli\u00e1rd forint t\u00e1mogat\u00e1st biztos\u00edt - f\u0171zte hozz\u00e1 a k\u00fclgazdas\u00e1gi \u00e9s k\u00fcl\u00fcgyminiszter Ny\u00edradonyban.\n\u00a0\u00a0\u00a0\u00a0Magyarorsz\u00e1gnak er\u0151s v\u00e1llalatokra, j\u00f3 szakemberekre van sz\u00fcks\u00e9ge, \u00e9s a ny\u00edradonyi Paulik Kft. ilyen v\u00e1llalkoz\u00e1s - mondta k\u00f6sz\u00f6nt\u0151j\u00e9ben a t\u00e9rs\u00e9g fideszes orsz\u00e1ggy\u0171l\u00e9si k\u00e9pvisel\u0151je.\n\u00a0\u00a0\u00a0\u00a0Tas\u00f3 L\u00e1szl\u00f3 fontosnak nevezte a technol\u00f3giai fejleszt\u00e9seket, azt, hogy a v\u00e1llalkoz\u00e1sok \"meg tudj\u00e1k ragadni a t\u00e1mogat\u00e1sokat\", fejlesztenek, beruh\u00e1znak \u00e9s megtartj\u00e1k a j\u00f3l k\u00e9pzett munkaer\u0151t.\n\u00a0\u00a0\u00a0\u00a0Paulik Zsolt \u00fcgyvezet\u0151 kiemelte: faipari v\u00e1llalkoz\u00e1suk \u00e9vi 500 ezer raklapot, m\u00e1s f\u0171r\u00e9sz\u00e1rut is gy\u00e1rt \u00e9s faipari mell\u00e9kterm\u00e9ket dolgoz fel, tavalyi belf\u00f6ldi \u00e1rbev\u00e9tel\u00fck 2,2 milli\u00e1rd, exportbev\u00e9tel\u00fck 150 milli\u00f3 forint volt.\n\u00a0\u00a0\u00a0\u00a0Ahhoz, hogy 110 dolgoz\u00f3jukat meg tudj\u00e1k tartani, esetleg b\u0151v\u00edts\u00e9k a l\u00e9tsz\u00e1mot, versenyk\u00e9pes technol\u00f3gi\u00e1ra van sz\u00fcks\u00e9g\u00fck. A mostani beruh\u00e1z\u00e1ssal k\u00e9t \u00faj szegecsel\u0151 robot beszerz\u00e9s\u00e9re ny\u00edlik lehet\u0151s\u00e9g, amit az ipari lapok el\u0151\u00e1ll\u00edt\u00e1s\u00e1n\u00e1l fognak haszn\u00e1lni - magyar\u00e1zta az \u00fcgyvezet\u0151, aki a 114 milli\u00f3 forintos korm\u00e1nyzati t\u00e1mogat\u00e1sr\u00f3l sz\u00f3l\u00f3 okiratot Szijj\u00e1rt\u00f3 P\u00e9tert\u0151l vette \u00e1t.\n\n\nMTI 2020. augusztus 25.\n\n"}]