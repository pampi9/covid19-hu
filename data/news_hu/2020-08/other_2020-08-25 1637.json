[{"date": "2020-08-25 16:37", "url": "https://koronavirus.gov.hu/cikkek/kasler-lehetseges-neveles-oktatas-hagyomanyos-kezdese-szeptember-1-jen", "h1": "K\u00e1sler: lehets\u00e9ges a nevel\u00e9s-oktat\u00e1s hagyom\u00e1nyos kezd\u00e9se szeptember 1-j\u00e9n", "body": "\nLehets\u00e9gesnek tartja az emberi er\u0151forr\u00e1sok minisztere a j\u00e1rv\u00e1ny\u00fcgyi adatok alapj\u00e1n, hogy Magyarorsz\u00e1gon szeptember 1-j\u00e9n a hagyom\u00e1nyos form\u00e1ban kezd\u0151dj\u00f6n meg a nevel\u00e9s-oktat\u00e1s.\n\n\n\u00a0K\u00e1sler Mikl\u00f3s keddi budapesti sajt\u00f3t\u00e1j\u00e9koztat\u00f3j\u00e1n r\u00e1mutatott ugyanakkor: a k\u00f6rnyez\u0151 orsz\u00e1gok besorol\u00e1sa l\u00e1that\u00f3an v\u00e1ltozik, a j\u00e1rv\u00e1ny terjed\u00e9se nehezen kisz\u00e1m\u00edthat\u00f3, ez\u00e9rt a k\u00f6znevel\u00e9snek is fel kell k\u00e9sz\u00fclnie a v\u00e9dekez\u00e9sre \u00e9s a megel\u0151z\u00e9sre. Az Emberi Er\u0151forr\u00e1sok Miniszt\u00e9riuma a Nemzeti N\u00e9peg\u00e9szs\u00e9g\u00fcgyi K\u00f6zponttal \u00e9s az operat\u00edv t\u00f6rzzsel egy\u00fcttm\u0171k\u00f6dve r\u00e9szletes, nyolcoldalas aj\u00e1nl\u00e1st, protokollt dolgozott ki, amelyet minden k\u00f6znevel\u00e9si int\u00e9zm\u00e9ny vezet\u0151j\u00e9hez eljuttatott. A javaslatok \u00e9rintik a t\u00e1vols\u00e1gtart\u00e1st, a fert\u0151tlen\u00edt\u00e9st vagy az iskol\u00e1ba \u00e9rkez\u00e9s m\u00f3dj\u00e1t is. Aj\u00e1nl\u00e1sok vannak p\u00e9ld\u00e1ul arra, mik\u00e9nt lehet elker\u00fclni az iskol\u00e1ba \u00e9rkez\u00e9skor a torl\u00f3d\u00e1st, \u00edgy p\u00e9ld\u00e1ul az, hogy t\u00f6bb ajt\u00f3n lehessen bel\u00e9pni az int\u00e9zm\u00e9nybe. A javaslatok k\u00f6z\u00f6tt vannak a tantermek nagys\u00e1g\u00e1ra, a k\u00f6z\u00f6ss\u00e9gi termek haszn\u00e1lat\u00e1ra, az iskolakezd\u00e9sre, az \u00e9tkeztet\u00e9s megfelel\u0151 k\u00f6r\u00fclm\u00e9nyeinek kialak\u00edt\u00e1s\u00e1ra vonatkoz\u00f3k - k\u00f6z\u00f6lte a miniszter. Sz\u00f3lt arr\u00f3l is, hogy k\u00e9zfert\u0151tlen\u00edt\u00e9sre lehet\u0151s\u00e9g lesz az iskola kapuj\u00e1n\u00e1l \u00e9s minden egyes k\u00f6z\u00f6ss\u00e9gi helyis\u00e9gben.\n\u00a0\u00a0\u00a0\u00a0Ismertette: minden iskol\u00e1ban - meghat\u00e1rozott fert\u0151tlen\u00edt\u0151szerrel - nagytakar\u00edt\u00e1st v\u00e9geznek a tan\u00e9v kezdet\u00e9n, \u00e9s ezt minden nap meg kell ism\u00e9telni.\n\u00a0\u00a0\u00a0\u00a0Hangs\u00falyozta: minden iskola az adotts\u00e1gainak megfelel\u0151en v\u00e1laszthatja ki azokat az elj\u00e1r\u00e1sokat, szab\u00e1lyokat, amelyek biztos\u00edtani tudj\u00e1k a j\u00e1rv\u00e1ny megel\u0151z\u00e9s\u00e9t \u00e9s esetenk\u00e9nti el\u0151fordul\u00e1sn\u00e1l a gyermekek ell\u00e1t\u00e1s\u00e1t.\n\u00a0\u00a0\u00a0\u00a0A k\u00f6znevel\u00e9si int\u00e9zm\u00e9nyek vezet\u0151inek a felel\u0151ss\u00e9ge saj\u00e1t elj\u00e1r\u00e1srendj\u00fck \u00f6ssze\u00e1ll\u00edt\u00e1sa, amihez a k\u00f6znevel\u00e9si \u00e1llamtitk\u00e1rs\u00e1g, a h\u00e1tint\u00e9zm\u00e9nyek, a n\u00e9peg\u00e9szs\u00e9g\u00fcgyi k\u00f6zpont minden seg\u00edts\u00e9get megadnak. Az iskol\u00e1kat felsz\u00f3l\u00edtott\u00e1k, hogy ismertess\u00e9k a j\u00e1rv\u00e1nnyal \u00f6sszef\u00fcgg\u0151 teend\u0151ket a gyermekekkel \u00e9s a sz\u00fcl\u0151kkel - k\u00f6z\u00f6lte K\u00e1sler Mikl\u00f3s.\n\u00a0\u00a0\u00a0\u00a0Kit\u00e9rt arra is, hogy megt\u00f6rt\u00e9ntek az el\u0151k\u00e9sz\u00fcletek a tan\u00e9vkezd\u00e9shez: j\u00falius 25-\u00e9ig 1500-f\u00e9le tank\u00f6nyvet legy\u00e1rtott az Alf\u00f6ldi Nyomda, \u00e9s \u00f6tsz\u00e1z di\u00e1k seg\u00edts\u00e9g\u00e9vel \u00f6ssze\u00e1ll\u00edtott\u00e1k a kisz\u00e1ll\u00edtand\u00f3 csomagokat. Augusztus 3-\u00e1t\u00f3l 28-\u00e1ig t\u00f6bb mint n\u00e9gyezer iskol\u00e1ba t\u00f6bb mint 13 milli\u00f3 455 ezer tank\u00f6nyv jut el, ami n\u00e9gysz\u00e1zezerrel t\u00f6bb, mint tavaly. Jelezte: augusztus 26-\u00e1ig a tank\u00f6nyvek 99,5 sz\u00e1zal\u00e9ka meg\u00e9rkezik a megrendel\u0151kh\u00f6z; 227 iskola k\u00e9rte, hogy hozz\u00e1juk az utols\u00f3 napokban \u00e9rkezzenek meg a k\u00f6nyvek.\n\u00a0\u00a0\u00a0\u00a0Hozz\u00e1tette: a K\u00f6nyvt\u00e1rell\u00e1t\u00f3 az iskol\u00e1k p\u00f3trendel\u00e9seit szeptember 15-\u00e9ig fogadja, ezeknek a rendel\u00e9seknek a teljes\u00edt\u00e9se szeptember utols\u00f3 het\u00e9t\u0151l v\u00e1rhat\u00f3.\n\u00a0\u00a0\u00a0\u00a0A miniszter felh\u00edvta a figyelmet: ez az els\u0151 olyan \u00e9v, amikor minden di\u00e1k ingyenesen kapja a tank\u00f6nyveket, \u00e9s ez vonatkozik a saj\u00e1tos nevel\u00e9si ig\u00e9ny\u0171 tanul\u00f3k fejleszt\u0151 taneszk\u00f6zeire is.\n\n\nMTI 2020. augusztus 25.\n\n"}]