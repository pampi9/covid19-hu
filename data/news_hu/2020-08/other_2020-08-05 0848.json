[{"date": "2020-08-05 08:48", "url": "https://koronavirus.gov.hu/cikkek/sikeresek-celzott-gazdasagvedelmi-intezkedesek", "h1": "Sikeresek a c\u00e9lzott gazdas\u00e1gv\u00e9delmi int\u00e9zked\u00e9sek", "body": "\nNemcsak a j\u00e1rv\u00e1ny\u00fcgyi v\u00e9dekez\u00e9sben el\u00e9rt eredm\u00e9nyei alapj\u00e1n tartozik Magyarorsz\u00e1g a vil\u00e1g \u00e9lvonal\u00e1ba, hanem a koronav\u00edrus k\u00e1ros gazdas\u00e1gi hat\u00e1saival szemben is kiv\u00e1l\u00f3an teljes\u00edtett. A banki ad\u00f3sok mellett mintegy egymilli\u00f3 munkav\u00e1llal\u00f3t, sz\u00e1z\u00f6tvenezer kisv\u00e1llalkoz\u00e1st, hatvanezer kisgyermekes csal\u00e1dot, t\u00f6bb sz\u00e1zezer v\u00e1llalkoz\u00e1st \u00e9s t\u00f6bb mint t\u00edzezer a hallgat\u00f3t seg\u00edtettek a korm\u00e1ny koronav\u00edrus-v\u00e1ls\u00e1gban meghozott gazdas\u00e1gv\u00e9delmi int\u00e9zked\u00e9sei - t\u00e1j\u00e9koztatta az MTI-t T\u00e1llai Andr\u00e1s, a P\u00e9nz\u00fcgyminiszt\u00e9rium parlamenti \u00e1llamtitk\u00e1ra.\n\nAmellett, hogy a gazdas\u00e1gv\u00e9delmi int\u00e9zked\u00e9sek c\u00edmzettjei k\u00f6z\u00f6tt - a gazdas\u00e1gi szerepl\u0151kt\u0151l kezdve a csal\u00e1dokon kereszt\u00fcl a hallgat\u00f3kig - szinte mindenki szerepel, a korm\u00e1ny akci\u00f3terve hozz\u00e1j\u00e1rult ahhoz is, hogy meg\u00e1lljon a magyar gazdas\u00e1g \u00e1prilisban \u00e9s m\u00e1jusban tapasztalt zsugorod\u00e1sa, \u00e9s az elm\u00falt h\u00f3napokban lassan kezdjen visszat\u00e9rni arra a n\u00f6veked\u00e9si p\u00e1ly\u00e1ra, ahol kor\u00e1bban volt - fejtette ki.\n\u00a0\u00a0\u00a0\u00a0Nemzetk\u00f6zi szinten is jelent\u0151s \u00f6sszegnek sz\u00e1m\u00edt az a 9200-9500 milli\u00e1rd forint, amely az int\u00e9zked\u00e9sek forr\u00e1s\u00e1ul szolg\u00e1l - hangs\u00falyozta az \u00e1llamtitk\u00e1r. Az int\u00e9zked\u00e9sek k\u00f6z\u00fcl kiemelte a vil\u00e1gszerte p\u00e9lda\u00e9rt\u00e9k\u0171 hitelmorat\u00f3riumot, amely k\u00f6zel k\u00e9tezermilli\u00e1rd forintot hagyhat t\u00f6bb sz\u00e1zezer banki ad\u00f3sn\u00e1l. Hozz\u00e1tette: a kedvezm\u00e9nyezettek k\u00f6z\u00f6tt szerepelnek a nyugd\u00edjasok \u00e9s a kisgyermekesek is. Az id\u0151skor\u00faakat \u00e9rinti lelkileg \u00e9s fizikailag legs\u00falyosabban a j\u00e1rv\u00e1ny, ez\u00e9rt d\u00f6nt\u00f6tt \u00fagy a korm\u00e1ny, hogy vissza\u00e1ll\u00edtja a 13. havi nyugd\u00edjat. Mintegy 60 ezer sz\u00fcl\u0151t seg\u00edthet a kisgyermekes csal\u00e1doknak sz\u00f3l\u00f3 kedvezm\u00e9ny, amely a vesz\u00e9lyhelyzet alatt lej\u00e1r\u00f3 gyes-, gyet- \u00e9s gyed-jogosults\u00e1gokat hosszabb\u00edtja meg .\n\u00a0\u00a0\u00a0\u00a0T\u00e1llai Andr\u00e1s kit\u00e9rt az ad\u00f3\u00fcgyi int\u00e9zked\u00e9sekre, amelyek nemcsak azonnali seg\u00edts\u00e9get jelentettek a v\u00e1llalkoz\u00e1soknak a vesz\u00e9lyhelyzet idej\u00e9n, hanem jelent\u0151sen hozz\u00e1j\u00e1rultak a gazdas\u00e1gi k\u00e1rok m\u00e9rs\u00e9kl\u00e9s\u00e9hez is. Eml\u00e9keztetett: a korm\u00e1ny a j\u00e1rv\u00e1nyhelyzetre tekintettel d\u00f6nt\u00f6tt arr\u00f3l, hogy m\u00e1r j\u00falius 1-t\u0151l 15,5 sz\u00e1zal\u00e9kra cs\u00f6kken a szoci\u00e1lis hozz\u00e1j\u00e1rul\u00e1si ad\u00f3. A k\u00e9t sz\u00e1zal\u00e9kpontos m\u00e9rs\u00e9kl\u00e9s id\u00e9n \u00e9v v\u00e9g\u00e9ig 160 milli\u00e1rd forintot hagy a munk\u00e1ltat\u00f3kn\u00e1l. Az ad\u00f3cs\u00f6kkent\u00e9s a kkv-kat is \u00e9rinti, j\u00f6v\u0151re ugyanis a kisv\u00e1llalati ad\u00f3 kulcsa egy sz\u00e1zal\u00e9kponttal cs\u00f6kken, 12 sz\u00e1zal\u00e9kr\u00f3l 11 sz\u00e1zal\u00e9kra.\n\u00a0\u00a0\u00a0\u00a0A bajba jutott \u00e1gazatok azonnali \u00e9s k\u00f6zvetlen seg\u00edts\u00e9get kaptak. Az ad\u00f3kedvezm\u00e9nyek (a kat\u00e1sok n\u00e9gyhavi ad\u00f3elenged\u00e9se, illetve a v\u00e1llalkoz\u00e1sok n\u00e9gyhavi j\u00e1rul\u00e9kkedvezm\u00e9nye) \u00f6sszess\u00e9g\u00e9ben t\u00f6bb mint 360 ezer ember munk\u00e1j\u00e1nak, v\u00e1llalkoz\u00e1s\u00e1nak megtart\u00e1s\u00e1t seg\u00edtett\u00e9k - emelte ki az \u00e1llamtitk\u00e1r.\n\u00a0\u00a0\u00a0\u00a0Az ad\u00f3adminisztr\u00e1ci\u00f3 is cs\u00f6kkent: nagy k\u00f6nnyebbs\u00e9get jelent a v\u00e1llalkoz\u00e1soknak, hogy az \u00e9ves besz\u00e1mol\u00f3t \u00e9s a t\u00e1rsas\u00e1gi ad\u00f3bevall\u00e1st el\u00e9g n\u00e9gy h\u00f3nappal k\u00e9s\u0151bb, szeptember 30-ig beny\u00fajtani. A v\u00e1llalkoz\u00e1sok likvidit\u00e1s\u00e1t seg\u00edti, hogy az ad\u00f3hivatal gyorsabb \u00e1fakiutal\u00e1sokra \u00e1llt \u00e1t. Az Eur\u00f3pai Uni\u00f3ban is egyed\u00fcl\u00e1ll\u00f3 magyar fizet\u00e9s-k\u00f6nny\u00edt\u00e9si rendszert m\u00e9g tov\u00e1bb b\u0151v\u00edtette a korm\u00e1ny k\u00e9t vesz\u00e9lyhelyzetre specializ\u00e1lt esetk\u00f6rrel - sorolta a legjelent\u0151sebb k\u00f6nny\u00edt\u00e9seket.\n\u00a0\u00a0\u00a0\u00a0T\u00e1llai Andr\u00e1s eml\u00e9keztetett, hogy a koronav\u00edrus-j\u00e1rv\u00e1nynak legink\u00e1bb kitett turisztikai \u00e1gazatot sz\u00e1mos ad\u00f3int\u00e9zked\u00e9s is seg\u00edtette. Ezek k\u00f6z\u00fcl kiemelte a turizmusfejleszt\u00e9si hozz\u00e1j\u00e1rul\u00e1s al\u00f3li mentes\u00edt\u00e9sen k\u00edv\u00fcl a Sz\u00e9p-k\u00e1rtya k\u00f6zterh\u00e9nek csaknem a fel\u00e9re, 32,5 sz\u00e1zal\u00e9kr\u00f3l 15 sz\u00e1zal\u00e9kra cs\u00f6kkent\u00e9s\u00e9t, valamint a k\u00e1rty\u00e1ra utalhat\u00f3 \u00f6sszeg megdupl\u00e1z\u00f3d\u00e1s\u00e1t.\u00a0\u00a0\u00a0\u00a0\n\u00a0\u00a0\u00a0\u00a0A fejleszt\u00e9sek t\u00e1mogat\u00e1sa kiemelt korm\u00e1nyzati feladat, ez\u00e9rt is d\u00f6nt\u00f6tt a korm\u00e1ny arr\u00f3l, hogy teljes ad\u00f3mentess\u00e9g j\u00e1r a c\u00e9geknek \u00e9s az egy\u00e9ni v\u00e1llalkoz\u00f3knak is az \u00fajra befektetett profitra - mondta. A beruh\u00e1z\u00e1sokat nemcsak az ad\u00f3rendszeren kereszt\u00fcl \u00f6szt\u00f6nzi a korm\u00e1ny, hanem k\u00f6zvetlen\u00fcl is, a korm\u00e1ny k\u00f6lts\u00e9gvet\u00e9si keretb\u0151l eddig m\u00e1r 500 milli\u00e1rd forint beruh\u00e1z\u00e1s\u00f6szt\u00f6nz\u00e9st hagyott j\u00f3v\u00e1 - tette hozz\u00e1.\n\u00a0\u00a0\u00a0\u00a0T\u00e1llai Andr\u00e1s szerint az egyik legnagyobb eredm\u00e9nye a gyors \u00e9s c\u00e9lzott gazdas\u00e1gv\u00e9delmi int\u00e9zked\u00e9seknek az, hogy \u00e9rdemben siker\u00fclt cs\u00f6kkenteni az \u00e1ll\u00e1skeres\u0151k sz\u00e1m\u00e1t, \u00e9s Magyarorsz\u00e1g tov\u00e1bbra is az Eur\u00f3pai Uni\u00f3 azon tag\u00e1llamai k\u00f6z\u00e9 tartozik, ahol az egyik legalacsonyabb a munkan\u00e9lk\u00fclis\u00e9g. Megjegyezte, hogy a b\u00e9rt\u00e1mogat\u00e1si programok, a gazdas\u00e1gv\u00e9delmi akci\u00f3terv \u00e1ltal biztos\u00edtott \u00fajfajta hitellehet\u0151s\u00e9gek, a k\u00e9pz\u00e9sek illetve az ad\u00f3k\u00f6nny\u00edt\u00e9sek \u00f6sszess\u00e9g\u00e9ben t\u00f6bb mint egymilli\u00f3 munkav\u00e1llal\u00f3n seg\u00edtettek.\n\u00a0\nMTI\n\n"}]