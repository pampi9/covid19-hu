[{"date": "2020-08-30 10:11", "url": "https://koronavirus.gov.hu/cikkek/pm-cegek-fele-mar-beadta-adobevallasat", "h1": "PM: a c\u00e9gek fele m\u00e1r beadta ad\u00f3bevall\u00e1s\u00e1t", "body": "\nA t\u00e1rsas\u00e1gi ad\u00f3bevall\u00e1sok csaknem fele m\u00e1r be\u00e9rkezett az ad\u00f3hivatalhoz, b\u00e1r a koronav\u00edrus-j\u00e1rv\u00e1ny legnagyobb ad\u00f3k\u00f6nny\u00edt\u00e9se miatt t\u00f6bb mint 150 ezer c\u00e9gnek m\u00e9g mindig van egy h\u00f3napja erre - t\u00e1j\u00e9koztatta az MTI-t\u00a0Izer\u00a0Norbert a P\u00e9nz\u00fcgyminiszt\u00e9rium ad\u00f3\u00fcgyek\u00e9rt felel\u0151s \u00e1llamtitk\u00e1ra.\n\n\u00a0\u00a0\u00a0A besz\u00e1mol\u00f3 \u00e9s az ahhoz kapcsol\u00f3d\u00f3 \u00e9ves bevall\u00e1sok beny\u00fajt\u00e1s\u00e1ra \u00e9s az ad\u00f3 megfizet\u00e9s\u00e9re nyitva \u00e1ll\u00f3 hat\u00e1rid\u0151t a korm\u00e1ny n\u00e9gy h\u00f3nappal meghosszabb\u00edtotta - eml\u00e9keztetett az \u00e1llamtitk\u00e1r.\n\u00a0\u00a0\u00a0\u00a0A korm\u00e1ny j\u00e1rv\u00e1ny\u00fcgyi d\u00f6nt\u00e9sei k\u00f6z\u00fcl az ad\u00f3k\u00f6nny\u00edt\u00e9seken \u00e9s a hitelt\u00f6rleszt\u00e9si morat\u00f3riumon t\u00fal az \u00e9ves besz\u00e1mol\u00f3k halaszt\u00e1sa \u00e9rinti a legt\u00f6bbeket. A v\u00e1ltoz\u00e1s a 600 ezer c\u00e9g \u00e9s szervezet mellett a k\u00f6nyvel\u0151knek \u00e9s a k\u00f6nyvvizsg\u00e1l\u00f3knak is nagy seg\u00edts\u00e9get jelentett id\u00e9n tavasszal - hangs\u00falyozta\u00a0Izer\u00a0Norbert, hozz\u00e1t\u00e9ve, hogy az \u00e9ves besz\u00e1mol\u00f3k elk\u00e9sz\u00edt\u00e9se, elfogad\u00e1sa, a k\u00f6nyvel\u00e9si, ad\u00f3z\u00e1si szakemberekkel t\u00f6rt\u00e9n\u0151 egyeztet\u00e9se nemcsak adminisztr\u00e1ci\u00f3s terhet, de eg\u00e9szs\u00e9g\u00fcgyi kock\u00e1zatot is jelentett volna a koronav\u00edrus-j\u00e1rv\u00e1ny els\u0151 szakasz\u00e1ban.\n\u00a0\u00a0\u00a0\u00a0Az \u00e1llamtitk\u00e1r nyomat\u00e9kos\u00edtotta, hogy a besz\u00e1mol\u00f3t \u00e9s a bevall\u00e1sokat elegend\u0151 szeptember 30-ig elk\u00e9sz\u00edteni \u00e9s megk\u00fcldeni, \u00e9s az ad\u00f3t megfizetni is eddig az id\u0151pontig kell.\n\u00a0\u00a0\u00a0\u00a0Augusztus v\u00e9g\u00e9ig m\u00e1r 171 ezer t\u00e1rsas\u00e1gi ad\u00f3bevall\u00e1s \u00e9rkezett be az ad\u00f3hivatalhoz. Az adatokb\u00f3l kiolvashat\u00f3, hogy a c\u00e9gek t\u00f6bbs\u00e9ge egyre ad\u00f3tudatosabb - jelentette ki\u00a0Izer\u00a0Norbert.\n\u00a0\u00a0\u00a0\u00a0Jellemz\u0151en azok a c\u00e9gek ny\u00fajtott\u00e1k be kor\u00e1bban a bevall\u00e1st, akiknek visszaj\u00e1rt a t\u00e1rsas\u00e1gi ad\u00f3. Sokan bek\u00fcldt\u00e9k a bevall\u00e1sukat, de az ad\u00f3fizet\u00e9ssel kiv\u00e1rj\u00e1k a szeptember 30-\u00e1t.Sz\u00e1m\u00edt\u00e1saik szerint mintegy 100 milli\u00e1rd forint marad szeptember 30-ig a c\u00e9gekn\u00e9l, ami jelent\u0151s anyagi megtakar\u00edt\u00e1s, illetve likvidit\u00e1si k\u00f6nnyebbs\u00e9g, hiszen, ezt \u00f6sszeget m\u00e1r m\u00e1jus 31-ig be kellett volna fizetni - r\u00e9szletezte az \u00e1llamtitk\u00e1r.\n\u00a0\u00a0\u00a0\u00a0Kit\u00e9rt arra is, hogy a besz\u00e1mol\u00f3 k\u00e9sz\u00edt\u00e9s hat\u00e1ridej\u00e9nek meghosszabb\u00edt\u00e1sa nemcsak a v\u00e1llalkoz\u00e1sokra, hanem az egy\u00e9b szervezetekre (alap\u00edtv\u00e1nyok, egyes\u00fcletek, t\u00e1rsash\u00e1zak, lak\u00e1ssz\u00f6vetkezetekre), valamint a k\u00f6lts\u00e9gvet\u00e9si szervezetekre is vonatkozik.\n\u00a0\u00a0\u00a0\u00a0A besz\u00e1mol\u00f3 mellett az \u00f6tf\u00e9le bevall\u00e1st \u00e9s a transzfer\u00e1r-dokument\u00e1ci\u00f3t is el\u00e9g szeptember v\u00e9g\u00e9n beny\u00fajtani. A hat\u00e1rid\u0151 halaszt\u00e1s term\u00e9szetesen az \u00f6t ad\u00f3fajta k\u00e9s\u0151bbi megfizet\u00e9s\u00e9re is vonatkozik. Vagyis a c\u00e9geknek a t\u00e1rsas\u00e1gi ad\u00f3t, a kisv\u00e1llalati ad\u00f3t, az innov\u00e1ci\u00f3s j\u00e1rul\u00e9kot, az energiaell\u00e1t\u00f3k j\u00f6vedelemad\u00f3j\u00e1t \u00e9s a helyi ipar\u0171z\u00e9si ad\u00f3t szeptember 30-ig kell befizetni az \u00e1llamkassz\u00e1ba - id\u00e9zte fel az \u00e1llamtitk\u00e1r.\n\u00a0\u00a0\u00a0\u00a0Megjegyezte, hogy a kedvez\u0151 szab\u00e1lyok az elt\u00e9r\u0151 \u00fczleti \u00e9ves ad\u00f3z\u00f3kra is vonatkoznak akkor, ha a besz\u00e1mol\u00f3 k\u00f6zz\u00e9t\u00e9teli k\u00f6telezetts\u00e9g\u00fck \u00e1prilis 22. \u00e9s szeptember 30. k\u00f6z\u00f6tt esed\u00e9kes.\nMTI\n\n"}]