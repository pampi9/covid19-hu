[{"date": "2020-08-21 09:20", "url": "https://koronavirus.gov.hu/cikkek/itm-augusztus-vege-utan-lehet-online-modon-nyelvvizsgazni", "h1": "ITM: augusztus v\u00e9ge ut\u00e1n is lehet online m\u00f3don nyelvvizsg\u00e1zni", "body": "\nA j\u00e1rv\u00e1ny\u00fcgyi vesz\u00e9lyhelyzet idej\u00e9n bevezetett lehet\u0151s\u00e9g n\u00e9pszer\u0171nek bizonyult, m\u00e1just\u00f3l augusztus k\u00f6zep\u00e9ig mintegy h\u00e9tezer online nyelvvizsg\u00e1t tettek, k\u00f6zel \u00f6tezret sikeresen. A napokban megjelent korm\u00e1nyrendelet \u00e9rtelm\u00e9ben az erre alkalmas \u00e9s megfelel\u0151en felk\u00e9sz\u00fclt vizsgak\u00f6zpontok \u00fajabb hat\u00e1rid\u0151 meghat\u00e1roz\u00e1sa n\u00e9lk\u00fcl, a tov\u00e1bbiakban is szervezhetnek online nyelvvizsg\u00e1t - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) p\u00e9nteken az MTI-vel.\n\n\u00a0\nA k\u00f6zlem\u00e9ny szerint m\u00e1jus elej\u00e9n h\u00e1rom vizsgak\u00f6zpont kis l\u00e9tsz\u00e1mokon pr\u00f3b\u00e1lta ki az \u00fajfajta vizsg\u00e1ztat\u00e1si m\u00f3dot, amely ir\u00e1nt a kezdetekt\u0151l komoly \u00e9rdekl\u0151d\u00e9s volt. A j\u00e1rv\u00e1ny\u00fcgyi vesz\u00e9lyhelyzet idej\u00e9re eg\u00e9szs\u00e9gv\u00e9delmi okokb\u00f3l megnyitott lehet\u0151s\u00e9get a vesz\u00e9lyhelyzet megsz\u0171n\u00e9s\u00e9vel \u00f6sszef\u00fcgg\u0151 \u00e1tmeneti rendelkez\u00e9sek augusztus v\u00e9g\u00e9ig hosszabb\u00edtott\u00e1k meg. Az \u00fajabb d\u00f6nt\u00e9s m\u00e1r hat\u00e1rid\u0151 r\u00f6gz\u00edt\u00e9se n\u00e9lk\u00fcl teremti meg az online vizsg\u00e1ztat\u00e1s jogszab\u00e1lyi felt\u00e9teleit a tov\u00e1bbiakra is - \u00edrt\u00e1k.\n\u00a0\u00a0\u00a0\u00a0Ismertett\u00e9k: az online nyelvvizsg\u00e1ztat\u00e1skor alapvet\u0151 elv\u00e1r\u00e1s a vizsg\u00e1z\u00f3 azonos\u00edt\u00e1s\u00e1nak megfelel\u0151 biztos\u00edt\u00e1sa, a vizsg\u00e1z\u00f3 \u00e9s a vizsgak\u00f6zpont k\u00f6z\u00f6tti informatikai kapcsolat folyamatos fenn\u00e1ll\u00e1sa. A vizsgak\u00f6zpontoknak egy\u00e9rtelm\u0171en ki kell z\u00e1rniuk annak lehet\u0151s\u00e9g\u00e9t, hogy a vizsg\u00e1z\u00f3 m\u00e1s embert\u0151l sz\u00e1rmaz\u00f3, meg nem engedett seg\u00edts\u00e9get vegyen ig\u00e9nybe.\n\u00a0\u00a0\u00a0\u00a0A m\u00f3dos\u00edt\u00e1snak k\u00f6sz\u00f6nhet\u0151en a vizsg\u00e1z\u00f3k akkredit\u00e1lt vizsgahelysz\u00edn helyett, elektronikus \u00faton b\u00e1rhol, ak\u00e1r otthon is letehetik a nyelvvizsg\u00e1t. A k\u00e9nyelmes \u00e9s korszer\u0171 megold\u00e1s \u0151szt\u0151l nem csup\u00e1n vesz\u00e9lyhelyzeti int\u00e9zked\u00e9sk\u00e9nt alkalmazhat\u00f3, be\u00e9p\u00fcl a szolg\u00e1ltat\u00e1s ny\u00fajt\u00e1s\u00e1ra felk\u00e9sz\u00fclt vizsgak\u00f6zpontok \u00e1ltal\u00e1nos gyakorlat\u00e1ba - olvashat\u00f3 a k\u00f6zlem\u00e9nyben.\n\n\nMTI 2020. augusztus 21.\n\n"}]