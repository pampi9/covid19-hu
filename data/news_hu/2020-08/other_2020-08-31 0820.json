[{"date": "2020-08-31 08:20", "url": "https://koronavirus.gov.hu/cikkek/178-fovel-emelkedett-beazonositott-fertozottek-szama-es-elhunyt-egy-idos-beteg", "h1": "178 f\u0151vel emelkedett a beazonos\u00edtott fert\u0151z\u00f6ttek sz\u00e1ma \u00e9s elhunyt egy id\u0151s beteg", "body": "\n178 \u00fajabb magyar \u00e1llampolg\u00e1rn\u00e1l mutatt\u00e1k ki az \u00faj koronav\u00edrus-fert\u0151z\u00e9st (COVID-19), ezzel 6139 f\u0151re n\u0151tt a haz\u00e1nkban beazonos\u00edtott fert\u0151z\u00f6ttek sz\u00e1ma. Elhunyt egy 68 \u00e9ves id\u0151s beteg, az elhunytak sz\u00e1ma \u00edgy 615 f\u0151re emelkedett, 3761-en pedig m\u00e1r meggy\u00f3gyultak. Az akt\u00edv fert\u0151z\u00f6ttek sz\u00e1ma 1763 f\u0151. Az akt\u00edv fert\u0151z\u00f6ttek 42%-a, az elhunytak 60%-a, a gy\u00f3gyultak 42%-a budapesti. 103 koronav\u00edrusos beteget \u00e1polnak k\u00f3rh\u00e1zban, k\u00f6z\u00fcl\u00fck 7-en vannak l\u00e9legeztet\u0151g\u00e9pen.\n\nAhogy az \u00faj fert\u0151z\u00e9sek adatai is figyelmeztetnek, a j\u00e1rv\u00e1ny nem \u00e9rt v\u00e9get, az akt\u00edv fert\u0151z\u00f6ttek sz\u00e1ma ism\u00e9t emelkedik, ez\u00e9rt nagyon fontos tov\u00e1bbra is a fegyelmezetts\u00e9g, a beutaz\u00e1si korl\u00e1toz\u00e1sok \u00e9s az \u00e1ltal\u00e1nos higi\u00e9n\u00e9s szab\u00e1lyok betart\u00e1sa. Eur\u00f3p\u00e1ban a j\u00e1rv\u00e1ny m\u00e1sodik hull\u00e1ma elkezd\u0151d\u00f6tt, ez\u00e9rt szeptember 1-j\u00e9t\u0151l ism\u00e9t szigorodnak a k\u00fclf\u00f6ldr\u0151l val\u00f3 beutaz\u00e1s felt\u00e9t\u00e9telei, alapszab\u00e1ly szerint k\u00fclf\u00f6ldi \u00e1llampolg\u00e1rok nem l\u00e9phetnek Magyarorsz\u00e1g ter\u00fclet\u00e9re, a k\u00fclf\u00f6ldr\u0151l hazat\u00e9r\u0151 magyar \u00e1llampolg\u00e1roknak pedig k\u00f6telez\u0151 a 14 napos hat\u00f3s\u00e1gi h\u00e1zi karant\u00e9n. A k\u00f6zelg\u0151 iskolakezd\u00e9s kapcs\u00e1n kiemelten fontos a sz\u00fcl\u0151k \u00e9s a pedag\u00f3gusok felel\u0151ss\u00e9ge;\u00a0t\u00fcnetes, beteg gyermeket most nem szabad iskol\u00e1ba, \u00f3vod\u00e1ba engedni.\nTov\u00e1bbra is ker\u00fclj\u00fck azokat a helyeket, ahol z\u00e1rt t\u00e9rben sokan vannak, lehet\u0151leg tartsuk a szoci\u00e1lis t\u00e1vols\u00e1got, gyakran \u00e9s alaposan mossunk kezet, a maszkot viselj\u00fck az \u00fczletekben \u00e9s a t\u00f6megk\u00f6zleked\u00e9si eszk\u00f6z\u00f6k\u00f6n. Az egy\u00fctt sz\u00f3rakoz\u00f3 fiatalokat k\u00e9rj\u00fck, hogy ne igyanak k\u00f6z\u00f6s \u00fcvegb\u0151l, \u00e9s\u00a0\u0151k is tarts\u00e1k az \u00e1ltal\u00e1nos \u00f3vint\u00e9zked\u00e9seket. Akin\u00e9l k\u00fclf\u00f6ldi tart\u00f3zkod\u00e1s vagy egy\u00e9b ok miatt\u00a0hat\u00f3s\u00e1gi h\u00e1zi karant\u00e9nt rendeltek el, az szigor\u00faan tartsa be. B\u00e1rki, akinek t\u00fcnetei vannak, az ne menjen k\u00f6z\u00f6ss\u00e9gbe, bar\u00e1ti, csal\u00e1di \u00e9s egy\u00e9b tal\u00e1lkoz\u00f3kra, hanem maradjon otthon \u00e9s telefonon \u00e9rtes\u00edtse h\u00e1ziorvos\u00e1t.\u00a0 Ha mindezeket betartjuk, akkor el tudjuk ker\u00fclni a fert\u0151z\u00e9s terjed\u00e9s\u00e9t \u00e9s a tov\u00e1bbi korl\u00e1toz\u00f3 int\u00e9zked\u00e9sek bevezet\u00e9s\u00e9t.\n\n"}]