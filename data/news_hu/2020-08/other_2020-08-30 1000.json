[{"date": "2020-08-30 10:00", "url": "https://koronavirus.gov.hu/cikkek/kasler-az-iskolakban-nagyon-komolyan-kell-venni-jarvanyugyi-eljarasokat", "h1": "K\u00e1sler: az iskol\u00e1kban nagyon komolyan kell venni a j\u00e1rv\u00e1ny\u00fcgyi elj\u00e1r\u00e1sokat", "body": "\nAz iskol\u00e1kban a tan\u00e9vkezd\u00e9s hagyom\u00e1nyos m\u00f3don indulhat \"azzal a t\u00f6bblettel, hogy a j\u00e1rv\u00e1ny\u00fcgyi elj\u00e1r\u00e1sokat nagyon komolyan kell venni\" - hangs\u00falyozta az emberi er\u0151forr\u00e1sok minisztere a Kossuth r\u00e1di\u00f3 Vas\u00e1rnapi \u00fajs\u00e1g c\u00edm\u0171 m\u0171sor\u00e1ban.\n\nK\u00e1sler Mikl\u00f3s k\u00f6z\u00f6lte, a Nemzeti N\u00e9peg\u00e9szs\u00e9g\u00fcgyi K\u00f6zpont (NKK) nyolc oldalon \u00f6sszegezte k\u00f6znevel\u00e9si int\u00e9zm\u00e9nyek r\u00e9sz\u00e9re a j\u00e1rv\u00e1ny kialakul\u00e1s\u00e1nak megel\u0151z\u00e9s\u00e9re \u00e9s az esetenk\u00e9nt m\u00e9gis kialakul\u00f3 fert\u0151z\u00e9sek meg\u00e1ll\u00edt\u00e1s\u00e1ra vonatkoz\u00f3 javaslatokat. Azokb\u00f3l minden iskola ki tudja v\u00e1lasztani az adott int\u00e9zm\u00e9nyhez \"passzol\u00f3\" elj\u00e1r\u00e1srendet, ami h\u00e1rom dolog egy\u00fcttes teljes\u00edt\u00e9s\u00e9t ig\u00e9nyli - tette hozz\u00e1. \u00a0\u00a0\u00a0\u00a0A miniszter ezek k\u00f6z\u00f6tt eml\u00edtette \"a v\u00edrusnak a leveg\u0151n \u00e9s a fel\u00fcleteken kereszt\u00fcli terjed\u00e9s\u00e9nek megakad\u00e1lyoz\u00e1s\u00e1t\". Ennek - mint elmondta - minden lehet\u0151s\u00e9g\u00e9t felsorolt\u00e1k, azok teljes\u00edt\u00e9se lehets\u00e9ges. \"Ehhez minden szakmai \u00e9s anyagi t\u00e1mogat\u00e1st a korm\u00e1nyzat megad\" - hangoztatta.\n\u00a0\u00a0\u00a0\u00a0\u00dagy fogalmazott: \"a tan\u00e9vkezd\u00e9s ennek megfelel\u0151en hagyom\u00e1nyosan indulhat, azzal a t\u00f6bblettel, hogy ezeket a j\u00e1rv\u00e1ny\u00fcgyi elj\u00e1r\u00e1sokat nagyon komolyan kell venni\". Egy\u00fattal figyelmeztetett arra, ker\u00fclni kell a di\u00e1kok nagy l\u00e9tsz\u00e1m\u00fa csoportosul\u00e1s\u00e1t, meg kell tartani a m\u00e1sf\u00e9l-k\u00e9tm\u00e9teres t\u00e1vols\u00e1got, sz\u00e1jmaszkot kell viselni \u00e9s nagyon gyakran kezet kell mosni. \u00a0\u00a0\u00a0\u00a0K\u00e1sler Mikl\u00f3s azt val\u00f3sz\u00edn\u0171s\u00edtette, hogy el\u0151fordulhatnak fert\u0151z\u00e9sek az iskol\u00e1kban egy-egy vagy n\u00e9h\u00e1ny oszt\u00e1lyban. Szerinte azonban rendk\u00edv\u00fcl csek\u00e9ly annak a val\u00f3sz\u00edn\u0171s\u00e9ge, hogy egy-egy iskola minden oszt\u00e1ly\u00e1ban egyszerre alakuljanak ki fert\u0151z\u00e9sek.\n\u00a0\u00a0\u00a0\u00a0K\u00f6zl\u00e9se szerint ha a t\u00f6bb mint h\u00e1romezer magyar k\u00f6znevel\u00e9si int\u00e9zm\u00e9ny k\u00f6z\u00fcl n\u00e9h\u00e1nyban megjelenik a fert\u0151z\u00e9s, akkor egy-egy oszt\u00e1ly, kiterjedtebb esetsz\u00e1mok eset\u00e9n pedig t\u00f6bb oszt\u00e1ly vagy az eg\u00e9sz iskola \u00e1t\u00e1ll digit\u00e1lis oktat\u00e1sra. \u00a0\u00a0\u00a0\u00a0Arr\u00f3l, hogy t\u00f6bb mint t\u00edzezer, a h\u00e1tr\u00e1nyos helyzet\u0171 fiatalok oktat\u00e1s\u00e1t v\u00e9gz\u0151 pedag\u00f3gus kap egyszeri brutt\u00f3 500 ezer forintos t\u00e1mogat\u00e1st, a miniszter elmondta: \u0151k a t\u00f6bbiekhez k\u00e9pest l\u00e9nyegesen nagyobb lelki \u00e9s testi terhel\u00e9snek vannak kit\u00e9ve, illetve a j\u00e1rv\u00e1ny idej\u00e9n folyamatosan foglalkoztak a h\u00e1tr\u00e1nyos \u00e9s halmozottan h\u00e1tr\u00e1nyos helyzet\u0171 fiatalokkal.\n\u00a0\u00a0\u00a0\u00a0Ez\u00e9rt d\u00f6nt\u00f6tt \u00fagy a korm\u00e1ny, hogy kijel\u00f6li azt a n\u00e9gysz\u00e1z h\u00e1tr\u00e1nyos helyzet\u0171 telep\u00fcl\u00e9st, ahol a pedag\u00f3gusok megkapj\u00e1k a brutt\u00f3 500 ezer forintos kieg\u00e9sz\u00edt\u0151 j\u00f6vedelmet - k\u00f6z\u00f6lte, azt is lesz\u00f6gezve, hogy az \u00e9rintettek p\u00e1ly\u00e1zat n\u00e9lk\u00fcl kapj\u00e1k meg az \u00f6sszeget. Az ellenz\u00e9ki sajt\u00f3ban megjelent, ezzel ellent\u00e9tes inform\u00e1ci\u00f3kra K\u00e1sler Mikl\u00f3s szerint nincs m\u00e1s magyar\u00e1zat, minthogy \"fesz\u00fclts\u00e9get akarnak gerjeszteni a pedag\u00f3gusok k\u00f6z\u00f6tt.\n\u00a0\u00a0\u00a0\u00a0A minisztert k\u00e9rdezt\u00e9k a 2021 \u00e9s 2030 k\u00f6z\u00f6tti id\u0151szakra vonatkoz\u00f3 k\u00f6znevel\u00e9si strat\u00e9gi\u00e1r\u00f3l is, amelynek c\u00e9lja t\u00f6bbek k\u00f6z\u00f6tt a tehets\u00e9ggondoz\u00e1s, az oktat\u00e1s sz\u00ednvonal\u00e1nak er\u0151s\u00edt\u00e9se \u00e9s a pedag\u00f3gusok megbecs\u00fclts\u00e9g\u00e9nek er\u0151s\u00edt\u00e9se.\n\u00a0\u00a0\u00a0\u00a0K\u00e1sler Mikl\u00f3s \u00f6sszegz\u00e9se szerint 2030-ban a strat\u00e9gia eredm\u00e9nyek\u00e9ppen az oktat\u00e1s \u00e9s a nevel\u00e9s egyens\u00faly\u00e1t szeretn\u00e9k l\u00e1tni, amit korszer\u0171 m\u00f3dszereket haszn\u00e1l\u00f3, felk\u00e9sz\u00fclt \u00e9s megbecs\u00fclt pedag\u00f3gusok val\u00f3s\u00edtanak meg modern infrastrukt\u00fara seg\u00edts\u00e9g\u00e9vel. Megjegyezte, hogy a korm\u00e1ny 2010 \u00f3ta 796 milli\u00e1rd forinttal t\u00f6bbet ford\u00edtott a k\u00f6znevel\u00e9sre, hiszen \"az ifj\u00fas\u00e1g a magyar nemzet j\u00f6v\u0151je\".\nMTI\n\n"}]