[{"date": "2020-08-15 16:04", "url": "https://koronavirus.gov.hu/cikkek/palkovics-erositeni-kell-magyar-tulajdonu-vallalkozasokat", "h1": "Palkovics: er\u0151s\u00edteni kell a magyar tulajdon\u00fa v\u00e1llalkoz\u00e1sokat", "body": "\nSz\u00fcks\u00e9g van arra, hogy a koronav\u00edrus-j\u00e1rv\u00e1ny miatt a tavasszal le\u00e1ll\u00f3 gazdas\u00e1g \u00fajb\u00f3l magasabb fokozatba kapcsoljon, ehhez pedig meg kell er\u0151s\u00edteni a magyar tulajdon\u00fa v\u00e1llalkoz\u00e1sokat, ez\u00e1ltal Magyarorsz\u00e1g meger\u0151s\u00f6dve ker\u00fclhet ki a v\u00edrus okozta v\u00e1ls\u00e1gb\u00f3l - jelentette ki az innov\u00e1ci\u00f3s \u00e9s technol\u00f3giai miniszter szombaton Lentiben.\n\nPalkovics L\u00e1szl\u00f3 a v\u00e1ros fel\u00faj\u00edtott inkub\u00e1torh\u00e1z\u00e1nak avat\u00e1s\u00e1n azt mondta, hogy a korm\u00e1ny a most z\u00e1rul\u00f3 eur\u00f3pai uni\u00f3s elsz\u00e1mol\u00e1si id\u0151szakban is a gazdas\u00e1g fejleszt\u00e9s\u00e9t tartotta els\u0151dlegesnek, \u00e9s ez hasonl\u00f3an alakul a k\u00f6vetkez\u0151 h\u00e9t \u00e9vben is.\nA 2021 \u00e9s 2027 k\u00f6z\u00f6tti k\u00f6lts\u00e9gvet\u00e9si ciklusban a rendelkez\u00e9sre \u00e1ll\u00f3 52 milli\u00e1rd eur\u00f3 uni\u00f3s forr\u00e1s 33 sz\u00e1zal\u00e9k\u00e1t a gazdas\u00e1gfejleszt\u00e9sre, f\u0151k\u00e9nt a kis- \u00e9s k\u00f6zepes v\u00e1llalkoz\u00e1sok meger\u0151s\u00edt\u00e9s\u00e9re sz\u00e1nja Magyarorsz\u00e1g - k\u00f6z\u00f6lte a miniszter.\nFelid\u00e9zte, hogy tavaly 5 sz\u00e1zal\u00e9kos gazdas\u00e1gi n\u00f6veked\u00e9st \u00e9rt el az orsz\u00e1g, \u00e9s az idei els\u0151 negyed\u00e9vben is 2 sz\u00e1zal\u00e9k volt a b\u0151v\u00fcl\u00e9s, a j\u00faniusi m\u00e9lypont ut\u00e1n pedig ism\u00e9t n\u00f6vekszik a foglalkoztatotts\u00e1g. \u00a0\u00a0\u00a0\u00a0A v\u00e1ls\u00e1g \u00e1ltal egyik legink\u00e1bb \u00e9rintett \u00e1gazat, a turizmus tavaly 11 sz\u00e1zal\u00e9kkal r\u00e9szesedett a GDP-b\u0151l, ez\u00e9rt is kiemelt ter\u00fclet, de sz\u00fcks\u00e9ges, hogy t\u00f6bbl\u00e1b\u00fav\u00e1 v\u00e1ljon a magyar gazdas\u00e1g - mondta.\nA magyar tulajdon\u00fa v\u00e1llalkoz\u00e1sokra kell \u00e9p\u00edten\u00fcnk, mert ezek bizonyosan Magyarorsz\u00e1gon k\u00e9pzelik el a j\u00f6v\u0151j\u00fcket, de a korm\u00e1ny \u00e9s az Eur\u00f3pai Uni\u00f3 partners\u00e9gi meg\u00e1llapod\u00e1sa is c\u00e9lk\u00e9nt fogalmazta meg a kkv-k meger\u0151s\u00edt\u00e9s\u00e9t. Ennek egyik eleme az inkub\u00e1ci\u00f3s szolg\u00e1ltat\u00e1sok terjeszt\u00e9se, vagyis a Lentiben fel\u00faj\u00edtotthoz hasonl\u00f3 inkub\u00e1torh\u00e1zak fejleszt\u00e9s\u00e9n kereszt\u00fcl a v\u00e1llalkoz\u00f3i hajland\u00f3s\u00e1g, az \u00f6nfoglalkoztat\u00e1s \u00e9s az innovat\u00edv v\u00e1llalkoz\u00f3i szeml\u00e9letm\u00f3d er\u0151s\u00edt\u00e9se - fogalmazott Palkovics L\u00e1szl\u00f3.\nMTI\n\n"}]