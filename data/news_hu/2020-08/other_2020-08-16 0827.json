[{"date": "2020-08-16 08:27", "url": "https://koronavirus.gov.hu/cikkek/izer-norbert-148-milliard-forintnyi-adora-kertek-konnyitest-koronavirus-valsagban", "h1": "Izer Norbert: 148 milli\u00e1rd forintnyi ad\u00f3ra k\u00e9rtek k\u00f6nny\u00edt\u00e9st a koronav\u00edrus-v\u00e1ls\u00e1gban", "body": "\nA koronav\u00edrus-j\u00e1rv\u00e1ny miatt bajba jutottaknak \u00e9rdemes fizet\u00e9sk\u00f6nny\u00edt\u00e9si k\u00e9relemmel fordulni az ad\u00f3hivatalhoz, a hat\u00f3s\u00e1g az esetek 80 sz\u00e1zal\u00e9k\u00e1ban hagyja j\u00f3v\u00e1 a k\u00e9relmeket - t\u00e1j\u00e9koztatta az MTI-t Izer Norbert, a P\u00e9nz\u00fcgyminiszt\u00e9rium ad\u00f3\u00fcgyek\u00e9rt felel\u0151s \u00e1llamtitk\u00e1ra.\n\n\nA koronav\u00edrus-v\u00e1ls\u00e1gra v\u00e1laszul sz\u00e1mos ad\u00f3\u00fcgyi int\u00e9zked\u00e9st hozott a korm\u00e1ny, amelyek legt\u00f6bbje, csak az \u00fcgyf\u00e9lcentrikus ad\u00f3hivatal k\u00f6zrem\u0171k\u00f6d\u00e9s\u00e9vel lehetett \u00e9s lehet eredm\u00e9nyes - jelentette ki az \u00e1llamtitk\u00e1r.\n\u00a0\u00a0\u00a0\u00a0Szerinte a gyors\u00edtott \u00e1fakiutal\u00e1sok mellett k\u00f6zvetlen seg\u00edts\u00e9get jelentett az ad\u00f3z\u00f3knak az Eur\u00f3pai Uni\u00f3ban is egyed\u00fcl\u00e1ll\u00f3 magyar fizet\u00e9s-k\u00f6nny\u00edt\u00e9si rendszer tov\u00e1bbi b\u0151v\u00edt\u00e9se is.\u00a0\u00a0\n\u00a0\u00a0\u00a0\u00a0M\u00e1rcius 11. \u00e9s augusztus 8. k\u00f6z\u00f6tt 71 907 m\u00e9lt\u00e1nyoss\u00e1gi k\u00e9relem \u00e9rkezett az ad\u00f3hivatalhoz.\n\u00a0\u00a0\u00a0\u00a0Mintegy hatezer volt ebb\u0151l a koronav\u00edrusra specializ\u00e1lt k\u00e9relem, amelyben m\u00e9g a vesz\u00e9lyhelyzet id\u0151szak\u00e1ban, illetve az azt k\u00f6vet\u0151 30 napban a c\u00e9gek r\u00e9sz\u00e9re biztos\u00edtott, a fizetend\u0151 ad\u00f3 cs\u00f6kkent\u00e9s\u00e9t lehet\u0151v\u00e9 tev\u0151 kedvezm\u00e9ny ig\u00e9nybev\u00e9tel\u00e9re adtak be - r\u00e9szletezte az \u00e1llamtitk\u00e1r, megjegyezve, hogy az \u00e9rintetteknek eddig 574 milli\u00f3 forintnyi ad\u00f3t engedett el az ad\u00f3hivatal.\n\u00a0\u00a0\u00a0\u00a0Hangs\u00falyozta, hogy a korm\u00e1ny egyik legfontosabb elv\u00e1r\u00e1sa a Nemzeti Ad\u00f3- \u00e9s V\u00e1mhivatallal szemben tov\u00e1bbra is az, hogy a j\u00e1rv\u00e1ny hat\u00e1sait figyelembe v\u00e9ve m\u00e9lt\u00e1nyosan j\u00e1rjon el ad\u00f3\u00fcgyekben.\n\u00a0\u00a0\u00a0\u00a0Megjegyezte, hogy erre tov\u00e1bbra is sz\u00fcks\u00e9g van, b\u00e1r a gazdas\u00e1g teljes\u00edtm\u00e9nye a m\u00e1sodik negyed\u00e9ves m\u00e9lypontot k\u00f6vet\u0151en m\u00e1r a kil\u00e1bal\u00e1s jeleit mutatja, ahhoz, hogy a gazdas\u00e1g miel\u0151bb visszat\u00e9rjen a v\u00e1ls\u00e1g el\u0151tti p\u00e1ly\u00e1ra, \u00e9s az uni\u00f3s \u00e1tlagot jelent\u0151sen meghalad\u00f3 n\u00f6veked\u00e9st \u00e9rjen el, n\u00e9lk\u00fcl\u00f6zhetetlen a m\u00e9lt\u00e1nyoss\u00e1g a v\u00e1llalkoz\u00e1sok ad\u00f3\u00fcgyeinek elb\u00edr\u00e1l\u00e1s\u00e1ban.\n\u00a0\u00a0\u00a0\u00a0Ez\u00e9rt a Covid-19 k\u00e1ros hat\u00e1saira tov\u00e1bbra is hivatkozhatnak a csal\u00e1dok, a lakoss\u00e1g \u00e9s a v\u00e1llalkoz\u00e1sok is, azt az ad\u00f3hivatal az elj\u00e1r\u00e1sokban figyelembe veszi - sz\u00f6gezte le Izer Norbert.\n\u00a0\u00a0\u00a0\u00a0A m\u00e9lt\u00e1nyoss\u00e1gi k\u00e9relmek a FAG01 \u00e9s a FAM01 \u0171rlapokon ny\u00fajthat\u00f3k be. Annak, akinek a j\u00e1rv\u00e1ny hat\u00e1s\u00e1ra fizet\u00e9si neh\u00e9zs\u00e9ge keletkezett, \u00e9rdemes a k\u00e9relemben beikszelnie azt is a k\u00e9relem indokai k\u00f6z\u00f6tt - javasolta az \u00e1llamtitk\u00e1r.\n\u00a0\u00a0\u00a0\u00a0Az Eur\u00f3pai Uni\u00f3ban is p\u00e9lda\u00e9rt\u00e9k\u0171 ad\u00f3fizet\u00e9si k\u00f6nny\u00edt\u00e9sek, azon t\u00fal, hogy megoldhatj\u00e1k a c\u00e9gek \u00e1tmeneti fizet\u00e9si neh\u00e9zs\u00e9geit, el\u0151seg\u00edthetik a munkahelyek megtart\u00e1s\u00e1t, \u00e9s \u00edgy jelent\u0151sen hozz\u00e1j\u00e1rulhatnak a magyar gazdas\u00e1g n\u00f6veked\u00e9s\u00e9hez is - hangs\u00falyozta Izer Norbert.\n\n\nMTI 2020. augusztus 16.\n\n"}]