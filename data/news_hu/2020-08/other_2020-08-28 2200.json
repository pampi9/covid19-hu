[{"date": "2020-08-28 22:00", "url": "https://koronavirus.gov.hu/cikkek/tavalyinal-jobb-eredmenyt-ert-el-belfoldi-turizmus-juliusban-es-augusztusban", "h1": "A tavalyin\u00e1l is jobb eredm\u00e9nyt \u00e9rt el a belf\u00f6ldi turizmus j\u00faliusban \u00e9s augusztusban", "body": "\nA belf\u00f6ldi\u00a0turizmus\u00a0nemcsak megk\u00f6zel\u00edtette, de meg is haladta a tavalyi sz\u00e1mokat, \u00e9s az el\u0151foglal\u00e1sok alapj\u00e1n \u0151sszel is kiemelked\u0151 lehet a forgalom a hazai sz\u00e1ll\u00e1shelyeken - mondta el Guller Zolt\u00e1n, a Magyar Turisztikai \u00dcgyn\u00f6ks\u00e9g\u00a0vez\u00e9rigazgat\u00f3ja legfrissebb podcastj\u00e1ban.\n\nJ\u00faliusban 1,2 milli\u00f3 belf\u00f6ldi vend\u00e9g pihent a hazai sz\u00e1ll\u00e1shelyeken, 160 ezerrel t\u00f6bb, mint tavaly j\u00faliusban, \u00e9s augusztusban is hasonl\u00f3 adatokat v\u00e1rnak - fejtette ki. Hangs\u00falyozta, hogy soha ennyi magyar turista nem \u00fcd\u00fclt m\u00e9g belf\u00f6ld\u00f6n j\u00falius-augusztusban.\n\u00a0\u00a0\u00a0\u00a0A legn\u00e9pszer\u0171bb \u00fatic\u00e9l a Balaton, a teljes orsz\u00e1gos ny\u00e1ri vend\u00e9gforgalom 40 sz\u00e1zal\u00e9ka itt realiz\u00e1l\u00f3dott. A m\u00e1sodik legl\u00e1togatottabb c\u00e9lpont a M\u00e1tra-B\u00fckk turisztikai t\u00e9rs\u00e9g, majd ezt k\u00f6veti Debrecen, Hajd\u00faszoboszl\u00f3 \u00e9s a Tisza-t\u00f3 k\u00f6rny\u00e9ke - jelezte az MT\u00dc vez\u00e9rigazgat\u00f3ja.\n\u00a0\u00a0\u00a0\u00a0Guller Zolt\u00e1n elmondta, nagyon kedvez\u0151ek a szeptemberi el\u0151foglal\u00e1si adatok is, amelyek szerint szinte minden h\u00e9tv\u00e9g\u00e9n csaknem telth\u00e1zzal \u00fczemelnek majd a vid\u00e9ki sz\u00e1ll\u00e1shelyek, \u00e9s ez a tendencia v\u00e1rhat\u00f3an okt\u00f3ber k\u00f6zep\u00e9ig folytat\u00f3dik.\n\u00a0\u00a0\u00a0\u00a0Kiemelte, hogy az MT\u00dc a napokban elind\u00edtotta \u00faj kamp\u00e1ny\u00e1t annak \u00e9rdek\u00e9ben, hogy felh\u00edvja a figyelmet az \u0151szi-t\u00e9li-tavaszi turisztikai-kultur\u00e1lis-gasztron\u00f3miai lehet\u0151s\u00e9gekre.\n\u00a0\u00a0\u00a0\u00a0Hozz\u00e1tette ugyanakkor, hogy a f\u0151v\u00e1rosi sz\u00e1ll\u00e1shelyek a javul\u00f3 sz\u00e1mok ellen\u00e9re m\u00e9g mindig alacsony t\u00f6lt\u00f6tts\u00e9ggel \u00fczemelnek. Mint mondta, Budapesten a\u00a0turizmus\u00a0bev\u00e9teleinek 96 sz\u00e1zal\u00e9k\u00e1t a k\u00fclf\u00f6ldi vend\u00e9gek adj\u00e1k, az idei ny\u00e1r vend\u00e9gforgalma pedig jelent\u0151sen alacsonyabb a tavalyin\u00e1l.\n\u00a0\u00a0\u00a0\u00a0A vez\u00e9rigazgat\u00f3 kit\u00e9rt arra, hogy min\u00e9l gyorsabban pr\u00f3b\u00e1lnak seg\u00edteni az \u00e1gazat szerepl\u0151inek. Felid\u00e9zte, hogy mintegy 14 ezer mag\u00e1nsz\u00e1ll\u00e1shely kapott fejleszt\u00e9sekre \u00f6sszesen t\u00f6bb mint 40 milli\u00e1rd forintot. Az idegenvezet\u0151knek ki\u00edrt p\u00e1ly\u00e1zatra 155-en jelentkeztek, hat kiv\u00e9tellel mindenki nyert, a p\u00e9nzt szeptemberben foly\u00f3s\u00edtj\u00e1k.\n\u00a0\u00a0\u00a0\u00a0Guller Zolt\u00e1n kiemelte azt is, hogy \u00fajabb p\u00e1ly\u00e1zati felh\u00edv\u00e1s jelent meg a szabadv\u00edzi strandok fel\u00faj\u00edt\u00e1s\u00e1ra, a 3 milli\u00e1rd forintos keret\u00f6sszegb\u0151l \u00fajabb 80 strand \u00fajulhat meg a k\u00f6vetkez\u0151 szezonra.\nMTI\n\n"}]