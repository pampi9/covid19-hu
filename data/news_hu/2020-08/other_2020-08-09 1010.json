[{"date": "2020-08-09 10:10", "url": "https://koronavirus.gov.hu/cikkek/izer-norbert-juniusban-191-ezer-ember-munkajat-biztositotta-koronavirus-jarvany-sujtotta", "h1": "Izer Norbert: j\u00faniusban 191 ezer ember munk\u00e1j\u00e1t biztos\u00edtotta a koronav\u00edrus-j\u00e1rv\u00e1ny s\u00fajtotta \u00e1gazatok ad\u00f3kedvezm\u00e9nye", "body": "\nA gazdas\u00e1gi kil\u00e1bal\u00e1s m\u00e1r megkezd\u0151d\u00f6tt, err\u0151l tan\u00faskodik a j\u00e1rv\u00e1nynak legjobban kitett \u00e1gazatokra vonatkoz\u00f3 ad\u00f3kedvezm\u00e9nyek felhaszn\u00e1l\u00e1sa is. M\u00edg \u00e1prilisban 169 ezer, addig j\u00faniusban 191 ezer fogalalkoztatott ut\u00e1n \u00e9rv\u00e9nyes\u00edtettek ilyen ad\u00f3kedvezm\u00e9nyt - t\u00e1j\u00e9koztatta az MTI-t Izer Norbert, a P\u00e9nz\u00fcgyminiszt\u00e9rium ad\u00f3\u00fcgyek\u00e9rt felel\u0151s \u00e1llamtitk\u00e1ra.\n\nA gazdas\u00e1gi kil\u00e1bal\u00e1sban jelent\u0151s szerepet j\u00e1tszottak a korm\u00e1ny rendk\u00edv\u00fcli gyorsas\u00e1ggal meghozott gazdas\u00e1gv\u00e9delmi int\u00e9zked\u00e9sei - jelentette ki Izer Norbert.\nAz ad\u00f3hivatali adatok alapj\u00e1n ezek k\u00f6z\u00fcl az egyik legeredm\u00e9nyesebb a koronav\u00edrus-j\u00e1rv\u00e1nynak kitett \u00e1gazatok dolgoz\u00f3inak munk\u00e1j\u00e1t megv\u00e9d\u0151 n\u00e9gyhavi j\u00e1rul\u00e9kkedvezm\u00e9ny volt - tette hozz\u00e1.\nEml\u00e9keztetett arra, hogy a glob\u00e1lis koronav\u00edrus-j\u00e1rv\u00e1ny miatt kialakult kr\u00edzishelyzetnek legink\u00e1bb kitett \u00e1gazatok (p\u00e9ld\u00e1ul a turizmus, a vend\u00e9gl\u00e1t\u00e1s, a mez\u0151gazdas\u00e1g) azonnali seg\u00edts\u00e9get kaptak a korm\u00e1nyt\u00f3l, ennek k\u00f6sz\u00f6nhet\u0151en a munkav\u00e1llal\u00f3 b\u00e9re ut\u00e1n csak szem\u00e9lyi j\u00f6vedelemad\u00f3t, \u00e9s maximum 7710 forint eg\u00e9szs\u00e9gbiztos\u00edt\u00e1si j\u00e1rul\u00e9kot kellett fizetnie a v\u00e1llalkoz\u00e1snak.\nEz a gyakorlatban azt jelentette, hogy egy szakmunk\u00e1s minim\u00e1lb\u00e9rt keres\u0151 munkav\u00e1llal\u00f3 eset\u00e9ben mintegy 71 ezer forintr\u00f3l mondott le havonta az \u00e1llamkassza az\u00e9rt, hogy az \u00e9rintett v\u00e1llalkoz\u00e1sok meg\u0151rizhess\u00e9k a dolgoz\u00f3ik \u00e1ll\u00e1s\u00e1t - hangs\u00falyozta az \u00e1llamtitk\u00e1r. Mint mondta: ezzel a v\u00e1llalkoz\u00e1soknak jelent\u0151sen olcs\u00f3bb lett a foglalkoztat\u00e1s, \u00e9s a munkav\u00e1llal\u00f3k is j\u00f3l j\u00e1rtak, hiszen n\u0151tt a nett\u00f3 j\u00f6vedelm\u00fck. A beny\u00fajtott bevall\u00e1sok adatai alapj\u00e1n t\u00f6bb mint 21 milli\u00e1rd forinttal maradt t\u00f6bb a koronav\u00edrus-j\u00e1rv\u00e1nynak kitett \u00e1gazatok dolgoz\u00f3in\u00e1l. A kisv\u00e1llalati ad\u00f3 (kiva) hat\u00e1lya al\u00e1 tartoz\u00f3 c\u00e9geknek is j\u00e1rt a kedvezm\u00e9ny - h\u00fazta al\u00e1 Izer Norbert. A kiv\u00e1s v\u00e1llalkoz\u00e1sokn\u00e1l \u00f6sszess\u00e9g\u00e9ben t\u00f6bb mint 1,1 milli\u00e1rd forintot hagyott a n\u00e9gy h\u00f3napra sz\u00f3l\u00f3 ad\u00f3kedvezm\u00e9ny. Az els\u0151 negyed\u00e9vhez k\u00e9pest a m\u00e1sodik negyed\u00e9vben n\u00e9gysz\u00e1zzal t\u00f6bb (\u00f6sszesen 3143) kiv\u00e1s c\u00e9g vette ig\u00e9nybe ezt a fajta - a j\u00e1rv\u00e1ny \u00e1ltal legink\u00e1bb s\u00fajtott \u00e1gazatoknak j\u00e1r\u00f3 - ad\u00f3\u00fcgyi k\u00f6nny\u00edt\u00e9st - r\u00e9szletezte az \u00e1llamtitk\u00e1r.\nAz int\u00e9zked\u00e9s teh\u00e1t el\u00e9rte c\u00e9lj\u00e1t, hiszen m\u00e9g a j\u00e1rv\u00e1ny negat\u00edv gazdas\u00e1gi hat\u00e1saival legink\u00e1bb s\u00fajtott \u00e1gazatokban is siker\u00fclt meg\u0151rizni, s\u0151t h\u00f3napr\u00f3l h\u00f3napra b\u0151v\u00edteni a munkahelyeket - jelentette ki az \u00e1llamtitk\u00e1r.\nA gyors \u00e9s hat\u00e9kony gazdas\u00e1gv\u00e9delmi int\u00e9zked\u00e9sek egyik legnagyobb eredm\u00e9nye, hogy \u00e9rdemben siker\u00fclt cs\u00f6kkenteni az \u00e1ll\u00e1skeres\u0151k sz\u00e1m\u00e1t, \u00e9s Magyarorsz\u00e1g tov\u00e1bbra is az Eur\u00f3pai Uni\u00f3 azon tag\u00e1llamai k\u00f6z\u00e9 tartozik, ahol az egyik legalacsonyabb a munkan\u00e9lk\u00fclis\u00e9g - mondta.\nMegjegyezte, hogy a b\u00e9rt\u00e1mogat\u00e1si programok, a gazdas\u00e1gv\u00e9delmi akci\u00f3terv \u00e1ltal biztos\u00edtott \u00fajfajta hitellehet\u0151s\u00e9gek, k\u00e9pz\u00e9sek, illetve az ad\u00f3k\u00f6nny\u00edt\u00e9sek \u00f6sszess\u00e9g\u00e9ben t\u00f6bb mint egymilli\u00f3 munkav\u00e1llal\u00f3n seg\u00edtettek.\n\nMTI 2020. augusztus 9.\n\n"}]