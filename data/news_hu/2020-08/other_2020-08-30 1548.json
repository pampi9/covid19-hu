[{"date": "2020-08-30 15:48", "url": "https://koronavirus.gov.hu/cikkek/muller-cecilia-tovabbra-be-kell-tartani-higienes-szabalyokat-virus-terjedesenek", "h1": "M\u00fcller Cec\u00edlia: tov\u00e1bbra is be kell tartani a higi\u00e9n\u00e9s szab\u00e1lyokat a v\u00edrus terjed\u00e9s\u00e9nek megakad\u00e1lyoz\u00e1s\u00e1hoz", "body": "\nEgy hete folyamatosan emelkedik a koronav\u00edrus-fert\u0151z\u00f6ttek sz\u00e1ma, de az elhunytak sz\u00e1ma szinte v\u00e1ltozatlan, csak egy-egy esetet regisztr\u00e1lnak - k\u00f6z\u00f6lte az orsz\u00e1gos tisztif\u0151orvos vas\u00e1rnap az MTI-nek telefonon nyilatkozva.\n\nM\u00fcller Cec\u00edlia az alacsony hal\u00e1loz\u00e1si ar\u00e1nyt azzal magyar\u00e1zta, hogy most legink\u00e1bb a fiatalok k\u00f6r\u00e9ben terjed a v\u00edrus, ez\u00e9rt a betegs\u00e9g lefoly\u00e1sa jellemz\u0151en enyhe.\n\u00a0\u00a0\u00a0\u00a0A megbeteged\u00e9sek sz\u00e1ma az eg\u00e9sz vil\u00e1gon emelkedik, a j\u00e1rv\u00e1ny m\u00e1sodik hull\u00e1m\u00e1nak idej\u00e9t \u00e9lj\u00fck - jelentette ki.\n\u00a0\u00a0\u00a0\u00a0Mint mondta: Magyarorsz\u00e1gon a legfrissebb adatok szerint 292 \u00faj fert\u0151z\u00f6ttet regisztr\u00e1ltak. Az esetsz\u00e1mok f\u0151k\u00e9nt a k\u00fclf\u00f6ldr\u0151l val\u00f3 behurcol\u00e1s \u00e9s a k\u00f6z\u00f6ss\u00e9gi terjed\u00e9s miatt emelkednek, ez\u00e9rt szeptember elseje ut\u00e1n meg kell akad\u00e1lyozni a behurcol\u00e1st, \u00e9s fontos, hogy csak eg\u00e9szs\u00e9ges ember menjen k\u00f6z\u00f6ss\u00e9gbe - emelte ki.\n\u00a0\u00a0\u00a0\u00a0Hangs\u00falyozta azt is, hogy megn\u0151tt az egy\u00e9ni felel\u0151ss\u00e9g a j\u00e1rv\u00e1ny elleni v\u00e9dekez\u00e9sben. Tov\u00e1bbra is be kell tartani az alapvet\u0151 higi\u00e9n\u00e9s szab\u00e1lyokat, mert azok fontosak a v\u00edrus terjed\u00e9s\u00e9nek megakad\u00e1lyoz\u00e1s\u00e1hoz. A maszkvisel\u00e9s az \u00fczletekben \u00e9s a k\u00f6z\u00f6ss\u00e9gi k\u00f6zleked\u00e9sben k\u00f6telez\u0151, de mindenhol javasolt, ahol nem tarthat\u00f3 a m\u00e1sf\u00e9l m\u00e9teres t\u00e1vols\u00e1g - mondta M\u00fcller Cec\u00edlia.\n\n"}]