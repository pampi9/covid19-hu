[{"date": "2020-08-27 14:32", "url": "https://koronavirus.gov.hu/cikkek/gyakorlatozott-jarvanyugyi-bevetesi-egyseg", "h1": "Gyakorlatozott a j\u00e1rv\u00e1ny\u00fcgyi bevet\u00e9si egys\u00e9g", "body": "\n\u00a0Egy fikt\u00edv j\u00e1rv\u00e1ny\u00fcgyi esem\u00e9ny kezel\u00e9s\u00e9t mutatta be a j\u00e1rv\u00e1ny\u00fcgyi bevet\u00e9si egys\u00e9g cs\u00fct\u00f6rt\u00f6k\u00f6n Budapesten.\n\n\nLakatos Tibor rend\u0151r ezredes, az operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151je a gyakorlat el\u0151tt tartott sajt\u00f3t\u00e1j\u00e9koztat\u00f3n elmondta, a korm\u00e1ny egy olyan gyorsreag\u00e1l\u00e1s\u00fa, azonnal bevethet\u0151 egys\u00e9get hozott l\u00e9tre, amely a vesz\u00e9lyhelyzet elm\u00falt\u00e1val is hat\u00e9konyan fel tud l\u00e9pni a j\u00e1rv\u00e1ny\u00fcgyi v\u00e9dekez\u00e9sben, az esetleges fert\u0151z\u00e9si g\u00f3cpontok lokaliz\u00e1l\u00e1s\u00e1ban.Tov\u00e1bbi feladata m\u00e9g, hogy \u00f6sszehangolja az t\u00e1rsszervezetek: a rend\u0151rs\u00e9g, a ment\u0151szolg\u00e1lat, a katasztr\u00f3fav\u00e9delem \u00e9s a honv\u00e9ds\u00e9g munk\u00e1j\u00e1t - ismertette.\n\u00a0Kiemelte, a j\u00e1rv\u00e1nyvesz\u00e9ly nem m\u00falt el, a v\u00edrus tov\u00e1bbra is jelen van, \u00e9s fontos felk\u00e9sz\u00fclni azokra az esem\u00e9nyekre, amikor p\u00e9ld\u00e1ul valahol t\u00f6meges megbeteged\u00e9sek t\u00f6rt\u00e9nnek.\nA j\u00e1rv\u00e1ny\u00fcgyi bevet\u00e9si egys\u00e9g vezet\u0151je, Szab\u00f3 Enik\u0151 helyettes orsz\u00e1gos tisztif\u0151orvos egy fikt\u00edv t\u00f6rt\u00e9netet ismertetve elmondta, magyar turist\u00e1kkal egy aut\u00f3busz indult G\u00f6r\u00f6gorsz\u00e1gb\u00f3l, azonban n\u00e9h\u00e1ny utasn\u00e1l felmer\u00fclt a koronav\u00edrus-fert\u0151z\u00e9s gyan\u00faja. A sof\u0151r ezt jelezte az utaz\u00e1si iroda fel\u00e9, amely \u00e9rtes\u00edtette a j\u00e1rv\u00e1ny\u00fcgyi hat\u00f3s\u00e1got, az pedig az operat\u00edv t\u00f6rzset.\n\n\u00a0\u00a0A t\u00f6rt\u00e9net szerint az a d\u00f6nt\u00e9s sz\u00fcletett, hogy a hat\u00e1r\u00e1tl\u00e9p\u00e9s ut\u00e1n az aut\u00f3busz a legk\u00f6zelebbi eg\u00e9szs\u00e9g\u00fcgyi int\u00e9zm\u00e9nybe menjen, ahol a betegell\u00e1t\u00e1s \u00e9s a kontaktszem\u00e9lyek vizsg\u00e1lata megt\u00f6rt\u00e9nik.A k\u00f3rh\u00e1zba \u00e9rkez\u00e9s el\u0151tt azonban m\u00e1r \u00e9rtes\u00edtett\u00e9k a ment\u0151szolg\u00e1latot, amely k\u00e9t ment\u0151aut\u00f3val v\u00e1rta a hat\u00e1ron az aut\u00f3buszt, hogy felm\u00e9rj\u00e9k az utasok eg\u00e9szs\u00e9gi \u00e1llapot\u00e1t. M\u00e9g ott kider\u00fclt, hogy k\u00e9t embernek h\u0151emelked\u00e9se, l\u00e1za van, ez\u00e9rt \u0151ket k\u00fcl\u00f6n sz\u00e1ll\u00edtj\u00e1k k\u00f3rh\u00e1zba. A t\u00f6bbi utas az aut\u00f3buszban maradt, \u0151ket \u00edgy vitt\u00e9k k\u00f3rh\u00e1zba.\n\n\u00a0A gyakorlat r\u00e9sze volt, hogy Szab\u00f3 Enik\u0151 a t\u00f6rt\u00e9net ismertet\u00e9se ut\u00e1n minden jelen l\u00e9v\u0151 egys\u00e9g vezet\u0151j\u00e9nek meghat\u00e1rozta a feladatait, \u00e9s azok elv\u00e9gz\u00e9se ut\u00e1n jelent\u00e9st k\u00e9rt t\u0151l\u00fck.\nA gyakorlaton a sajt\u00f3 munkat\u00e1rsai minden mozzanatot r\u00f6gz\u00edthettek, a ment\u0151aut\u00f3k be\u00e9rkez\u00e9s\u00e9t\u0151l, a fert\u0151z\u00e9sgyan\u00fas emberek ell\u00e1t\u00e1s\u00e1n kereszt\u00fcl, a t\u00fcnetet nem produk\u00e1l\u00f3 t\u00f6bbi utas ell\u00e1t\u00e1s\u00e1n \u00e1t, a honv\u00e9ds\u00e9gi fert\u0151tlen\u00edt\u00e9sig.\nA m\u00e1sf\u00e9l \u00f3r\u00e1s gyakorlatot az \u00c9szak-K\u00f6z\u00e9p-budai Centrum \u00daj Szent J\u00e1nos K\u00f3rh\u00e1z \u00e9s Szakrendel\u0151 K\u00fatv\u00f6lgyi t\u00f6mbj\u00e9ben tartott\u00e1k.\n\nMTI\n\n"}]