[{"date": "2020-08-28 20:21", "url": "https://koronavirus.gov.hu/cikkek/kormanyinfo-visszaternek-az-elso-hullam-idejen-alkalmazott-hatarvedelmi-szabalyok", "h1": "Korm\u00e1nyinf\u00f3: visszat\u00e9rnek az els\u0151 hull\u00e1m idej\u00e9n alkalmazott hat\u00e1rv\u00e9delmi szab\u00e1lyok ", "body": "\nA koronav\u00edrusj\u00e1rv\u00e1ny-helyzet alakul\u00e1sa miatt a j\u00e1rv\u00e1ny els\u0151 hull\u00e1ma idej\u00e9n alkalmazott hat\u00e1rv\u00e9delmi szab\u00e1lyokhoz val\u00f3 visszat\u00e9r\u00e9sr\u0151l d\u00f6nt\u00f6tt a korm\u00e1ny. F\u0151 szab\u00e1ly szerint szeptembert\u0151l k\u00fclf\u00f6ldi \u00e1llampolg\u00e1rok nem l\u00e9phetnek Magyarorsz\u00e1g ter\u00fclet\u00e9re, csak indokolt kiv\u00e9telekkel, a biztons\u00e1gi szab\u00e1lyok megtart\u00e1sa mellett - jelentette be\u00a0Guly\u00e1s\u00a0Gergely Minisztereln\u00f6ks\u00e9get vezet\u0151 miniszter p\u00e9nteki budapesti sajt\u00f3t\u00e1j\u00e9koztat\u00f3j\u00e1n.\n\nSzeptembert\u0151l k\u00fclf\u00f6ldi \u00e1llampolg\u00e1rok nem l\u00e9phetnek Magyarorsz\u00e1g ter\u00fclet\u00e9re \n\u00cdgy f\u0151 szab\u00e1ly szerint szeptember 1-j\u00e9t\u0151l k\u00fclf\u00f6ldi \u00e1llampolg\u00e1rok nem l\u00e9phetnek Magyarorsz\u00e1g ter\u00fclet\u00e9re, csak indokolt kiv\u00e9telekkel, a biztons\u00e1gi szab\u00e1lyok megtart\u00e1sa mellett. A k\u00fclf\u00f6ldr\u0151l hazat\u00e9r\u0151 magyaroknak pedig 14 napig - vagy mindaddig, am\u00edg k\u00e9t nap k\u00fcl\u00f6nbs\u00e9ggel k\u00e9t negat\u00edv tesztet nem tudnak bemutatni - karant\u00e9nba kell vonulniuk - ismertette, jelezve, hogy a fert\u0151z\u00e9sek t\u00f6bbs\u00e9g\u00e9ben k\u00fclf\u00f6ldi eredet\u0171ek.\nA v\u00edrus vesz\u00e9lyezteti a munkahelyeket \u00e9s a nyugodt iskolakezd\u00e9st is\n\n\u00a0\u00a0\u00a0\u00a0A v\u00edrus vesz\u00e9lyezteti a gazdas\u00e1got, a munkahelyeket \u00e9s a nyugodt iskolakezd\u00e9st is - hangs\u00falyozta\u00a0Guly\u00e1s\u00a0Gergely, kiemelve: egyszerre kell gondoskodni a legink\u00e1bb vesz\u00e9lyeztetett id\u0151sek biztons\u00e1g\u00e1r\u00f3l, biztons\u00e1gban kell tudni az iskolakezd\u00e9sre k\u00e9sz\u00fcl\u0151 gyermekeket \u00e9s a gazdas\u00e1g zavartalan m\u0171k\u00f6d\u00e9s\u00e9t - hangoztatta.\nEur\u00f3p\u00e1ban a j\u00e1rv\u00e1ny m\u00e1sodik hull\u00e1ma elkezd\u0151d\u00f6tt\n\n\u00a0\u00a0\u00a0\u00a0A miniszter azt mondta, Eur\u00f3p\u00e1ban a j\u00e1rv\u00e1ny m\u00e1sodik hull\u00e1ma elkezd\u0151d\u00f6tt, a napi fert\u0151z\u00e9si adatok sok szempontb\u00f3l m\u00e1rcius v\u00e9g\u00e9re, \u00e1prilisra eml\u00e9keztetnek. Magyarorsz\u00e1gon is n\u0151tt a fert\u0151z\u00f6ttek sz\u00e1ma, de az orsz\u00e1g m\u00e9g \u00edgy is jobban \u00e1ll - tette hozz\u00e1.\n\nA behurcol\u00e1s most a legnagyobb vesz\u00e9ly\n\n\u00a0\u00a0\u00a0\u00a0Kiemelte: azt tudt\u00e1k meg\u00e1llap\u00edtani, hogy miut\u00e1n a behurcol\u00e1s a legnagyobb vesz\u00e9ly, ha z\u00e1rj\u00e1k a hat\u00e1rokat, az itthoni szab\u00e1lyok betart\u00e1s\u00e1val - k\u00f6zt\u00fck a maszkvisel\u00e9s, a t\u00e1vols\u00e1gtart\u00e1s, \u00e9s k\u00e9zmos\u00e1s - akkor kord\u00e1ban tarthat\u00f3 a v\u00edrus. Ez mindannyiunk \u00e9rdeke, k\u00fcl\u00f6n\u00f6s tekintettel arra, hogy szeptember 1-\u00e9n megkezd\u0151dik az iskola \u00e9s rem\u00e9nyeik szerint a magyar gazdas\u00e1g is norm\u00e1lis keretek k\u00f6z\u00f6tt tud tov\u00e1bb m\u0171k\u00f6dni.\u00a0\u00a0\n\u00a0\u00a0Guly\u00e1s Gergely kifejtette: kiv\u00e9telt a r\u00e9szletszab\u00e1lyok szerint - a kor\u00e1bbiakkal megegyez\u0151en - a katonai konvojok, a kapcsolt v\u00e1llalkoz\u00e1sok k\u00f6z\u00f6tti \u00fczleti c\u00e9l\u00fa utaz\u00e1sok jelentenek. Lehet\u0151s\u00e9g lesz tov\u00e1bb\u00e1 a korl\u00e1tozott s\u00e1vban t\u00f6rt\u00e9n\u0151 hat\u00e1r\u00e1tl\u00e9p\u00e9sre, illetve a humanit\u00e1rius folyos\u00f3n val\u00f3 \u00e1tutaz\u00e1s a j\u00f6v\u0151ben is biztos\u00edtott lesz a kor\u00e1bbi szab\u00e1lyoknak megfelel\u0151en. A sportesem\u00e9nyekre k\u00fcl\u00f6n szigor\u00fa szab\u00e1lyok vonatkoznak majd, \u00e9s emellett diplom\u00e1ciai \u00e9s hivatalos utakra lesz m\u00f3d. Az egyedi m\u00e9lt\u00e1nyl\u00e1st ig\u00e9nyl\u0151 esetekben az orsz\u00e1gos rend\u0151rf\u0151kapit\u00e1ny adhat mentess\u00e9get - ismertette a miniszter.\nA tov\u00e1bbi r\u00e9szletekr\u0151l, a felk\u00e9sz\u00fcl\u00e9sr\u0151l szombat reggel 7 \u00f3rakor a hat\u00e1rellen\u0151rz\u00e9si akci\u00f3csoport \u00fcl\u00e9s\u00e9n t\u00e1rgyalnak, amelyen r\u00e9szt vesz Orb\u00e1n Viktor minisztereln\u00f6k is, a honv\u00e9delmi \u00e9s a bel\u00fcgyminiszter mellett.\n\u00a0 Guly\u00e1s Gergely azt is elmondta: t\u00e1rgyalnak a hitelfizet\u00e9si morat\u00f3rium meghosszabb\u00edt\u00e1sr\u00f3l, nincs m\u00e9g d\u00f6nt\u00e9s, de napirenden van a k\u00e9rd\u00e9s.\n\u00a0\u00a0\u00a0\u00a0A korm\u00e1ny d\u00f6nt\u00f6tt arr\u00f3l is, hogy K\u00e1rp\u00e1talj\u00e1ra 50 l\u00e9legeztet\u0151g\u00e9pet juttatnak el, ezzel valamennyi k\u00e1rp\u00e1taljai eg\u00e9szs\u00e9g\u00fcgyi int\u00e9zm\u00e9nybe jut ilyen eszk\u00f6z - ismertette.\nGuly\u00e1s Gergely saj\u00e1t szem\u00e9ly\u00e9vel \u00f6sszef\u00fcgg\u00e9sben elmondta: k\u00e9t negat\u00edv tesz ut\u00e1n - amelynek k\u00f6lts\u00e9g\u00e9t megt\u00e9r\u00edtette - a tiszti f\u0151orvos d\u00f6nt\u00e9se alapj\u00e1n r\u00e9szt vett a p\u00e9nteki korm\u00e1ny\u00fcl\u00e9sen.\n\u00a0\u00a0\u00a0\u00a0A most kezd\u0151d\u0151 iskolai tan\u00e9vr\u0151l\n\n\u00a0\u00a0\u00a0\u00a0A miniszter k\u00e9rd\u00e9sre az iskolai tan\u00e9vnyit\u00f3kr\u00f3l elmondta: az Emmi aj\u00e1nl\u00e1st tett k\u00f6zz\u00e9, nem tiltj\u00e1k meg, de nem is javasolj\u00e1k a nagyobb tan\u00e9vnyit\u00f3k megtart\u00e1s\u00e1t.\n\u00a0\u00a0\u00a0\u00a0Az\u00e9rt dolgoznak, hogy az iskol\u00e1kat ne kelljen bez\u00e1rni, arr\u00f3l is hat\u00e1rozott a kabinet, hogy hat\u00f3s\u00e1gi d\u00f6nt\u00e9ssel lesz lehet\u0151s\u00e9g, - k\u00fcl\u00f6n-k\u00fcl\u00f6n iskol\u00e1nk\u00e9nt m\u00e9rlegelve -\u00a0\u00a0a bez\u00e1r\u00e1sra. R\u00e1mutatott: nem v\u00e1rt m\u00f3don j\u00f3l vizsg\u00e1zott a digit\u00e1lis oktat\u00e1si rendszer, de mindenkinek az az \u00e9rdeke, hogy rendes menetrend szerint m\u0171k\u00f6dhessenek az iskol\u00e1k.\n\u00a0\u00a0\u00a0\u00a0Az \u0151szre halasztott oszt\u00e1lykir\u00e1ndul\u00e1sokr\u00f3l azt mondta: belf\u00f6ld\u00f6n erre van lehet\u0151s\u00e9g, minden esetben k\u00fcl\u00f6n m\u00e9rlegel\u00e9s alapj\u00e1n.\n\u00a0\u00a0\u00a0\u00a0A belf\u00f6ldi turizmust tov\u00e1bbra is b\u00e1tor\u00edtj\u00e1k, \u00e9s az\u00e9rt hoznak ilyen szigor\u00fa int\u00e9zked\u00e9seket, ami n\u00e9h\u00e1ny kiv\u00e9tellel teljes hat\u00e1rz\u00e1rt jelent, hogy az \u00e9let norm\u00e1lis keretek k\u00f6z\u00f6tt tudjon folyni az orsz\u00e1g hat\u00e1rain bel\u00fcl - mutatott r\u00e1.\nAz oktat\u00e1sr\u00f3l megjegyezte: aj\u00e1nl\u00e1sokat fogalmazott meg az iskol\u00e1knak a szakminiszt\u00e9rium, anyagi akad\u00e1lya pedig nem lehet az \u00f3vint\u00e9zked\u00e9seknek.\nA nemzeti konzult\u00e1ci\u00f3 augusztus 31-ig m\u00e9g kit\u00f6lthet\u0151\nA nemzeti konzult\u00e1ci\u00f3 adatait szeptember k\u00f6zep\u00e9ig \u00e9rt\u00e9kelik, \u00e9s ez lehet\u0151s\u00e9get ad az \u00faj d\u00f6nt\u00e9sek meghozatal\u00e1ra - jelezte a t\u00e1rcavezet\u0151.\n\u00a0\u00a0\u00a0 Arr\u00f3l, hogy napirenden van-e a 65 \u00e9v felettiek sz\u00e1m\u00e1ra a v\u00e1s\u00e1rl\u00e1si s\u00e1v ism\u00e9telt bevezet\u00e9se azt mondta: egyel\u0151re nincs, a most elfogadott szab\u00e1lyok egy h\u00f3napig mindenk\u00e9ppen hat\u00e1lyban lesznek.\n\nA tesztel\u00e9sr\u0151l \u00e9s az eg\u00e9szs\u00e9g\u00fcgyr\u0151l\n\n\u00a0\u00a0\u00a0\u00a0Arr\u00f3l is besz\u00e9lt, hogy a WHO-szab\u00e1lyok alapj\u00e1n v\u00e9gzik a koronav\u00edrus-teszteket. Hozz\u00e1tette: nem kev\u00e9s tesztet v\u00e9geztek, az eddigi gyakorlat bev\u00e1lt, \u00e9s ez k\u00f6vetik a j\u00f6v\u0151ben is. Szemben a tavaszi helyzettel, a magyar eg\u00e9szs\u00e9g\u00fcgy felk\u00e9sz\u00fclt a j\u00e1rv\u00e1ny jelentette kih\u00edv\u00e1s kezel\u00e9s\u00e9re, most biztos\u00edtottak ehhez a felt\u00e9telek - mutatott r\u00e1. Hozz\u00e1tette: fontos a maszkvisel\u00e9s szigor\u00fa ellen\u0151rz\u00e9se.\u00a0K\u00e9rd\u00e9sre k\u00f6z\u00f6lte: szeptember 1-j\u00e9t\u0151l csak magyarorsz\u00e1gi tesztet fogadnak el, csak ezt vehetik biztosnak.\n\u00a0\u00a0\u00a0\u00a0Guly\u00e1s\u00a0Gergely nemmel v\u00e1laszolt arra a k\u00e9rd\u00e9sre, hogy a j\u00e1rv\u00e1nyhelyzet miatt az eg\u00e9szs\u00e9g\u00fcgyi ell\u00e1t\u00e1st \u00e9rint\u0151 szigor\u00edt\u00e1sok napirenden vannak-e. Nyolcezer \u00e1gy \u00e1ll rendelkez\u00e9sre, ha kell, holnap - jegyezte meg.\n\u00a0\u00a0\u00a0\u00a0A Magyarorsz\u00e1gon tanul\u00f3 k\u00fclf\u00f6ldi di\u00e1kokra vonatkoz\u00f3 k\u00e9rd\u00e9sre azt felelte: fels\u0151oktat\u00e1si hallgat\u00f3i jog l\u00e9tes\u00edt\u00e9s\u00e9hez negat\u00edv tesztre lesz sz\u00fcks\u00e9g.\n\u00a0 Tov\u00e1bbi k\u00e9rd\u00e9sre meger\u0151s\u00edtette: a korm\u00e1ny augusztus 1-t\u0151l nem v\u00e1llalja \u00e1t a koronav\u00edrus-teszt k\u00f6lts\u00e9geit, tov\u00e1bbra is ez a szab\u00e1lyoz\u00e1s marad \u00e9letben. Ha valaki szabad akarat\u00e1b\u00f3l utazik k\u00fclf\u00f6ldre, akkor a teszt k\u00f6lts\u00e9geit nem az ad\u00f3fizet\u0151k \u00e1llj\u00e1k. Ha valaki kontaktkutat\u00e1s miatt ker\u00fclt karant\u00e9nba, \u00e9s k\u00e9t nap ut\u00e1n van k\u00e9t negat\u00edv tesztje, akkor \"szabadulhat\" a karant\u00e9nb\u00f3l. Ebben az esetben tov\u00e1bbra is megt\u00e9r\u00edtik a k\u00f6lts\u00e9geket - jelezte.\nElhagyni az orsz\u00e1got lehet, de a hazat\u00e9r\u00e9s ut\u00e1n nagyon szigor\u00fa szab\u00e1lyok \u00e9rv\u00e9nyesek - r\u00f6gz\u00edtette. A sz\u00ednk\u00f3dokat illet\u0151en jelezte: k\u00e9t sz\u00ednk\u00f3d van, Magyarorsz\u00e1g z\u00f6ld, minden m\u00e1s v\u00f6r\u00f6s.\n\u00a0\u00a0\u00a0\u00a0A l\u00e9legeztet\u0151g\u00e9pek beszerz\u00e9s\u00e9vel, a k\u00e9sz\u00fcl\u00e9kek \u00e1r\u00e1ban tapasztalhat\u00f3 k\u00fcl\u00f6nbs\u00e9gekkel kapcsolatos k\u00e9rd\u00e9sekre a miniszter azt v\u00e1laszolta: a vil\u00e1gj\u00e1rv\u00e1nyban a l\u00e9legeztet\u0151g\u00e9p-piac \"turbulens\" volt, \u00e9s mindenki \u00f6r\u00fclt, ha tudott venni, az \u00e1rak pedig nem piaciak voltak. Magyarorsz\u00e1g mindenhol rendelt k\u00e9sz\u00fcl\u00e9ket, ahol lehetett, egy\u00e9b esetben nem j\u00e1rt volna el kell\u0151 gondoss\u00e1ggal. A g\u00e9pek piack\u00e9pess\u00e9ge pedig nem cs\u00f6kkent, \u00edgy eladhat\u00f3k, amelyekre nincs sz\u00fcks\u00e9g - k\u00f6z\u00f6lte. Tudom\u00e1sa szerint egy\u00e9bk\u00e9nt a k\u00fcl\u00fcgyminiszt\u00e9rium m\u00e1r folytat ilyen t\u00e1rgyal\u00e1sokat.\nA futball szuperkupa d\u00f6nt\u0151r\u0151l t\u00e1rgyalnak az UEFA-val\n\n\u00a0\u00a0\u00a0\u00a0A futball szuperkupa d\u00f6nt\u0151 megrendez\u00e9s\u00e9r\u0151l elmondta: m\u00e9g nincs elfogadott menetrend, nem lehet tudni, hogy n\u00e9gy h\u00e9t m\u00falva milyen lesz a j\u00e1rv\u00e1nyhelyzet, h\u00e1nyan \u00e9s milyen k\u00f6r\u00fclm\u00e9nyek k\u00f6z\u00f6tt tudj\u00e1k megn\u00e9zni a meccset. Az UEFA 3-3 ezer jegyet biztos\u00edt a k\u00e9t k\u00fclf\u00f6ldi csapat szurkol\u00f3inak. Ha a jelenlegi tervek szerint tudj\u00e1k megrendezni a m\u00e9rk\u0151z\u00e9st, akkor meg\u00e9rkezhetnek a rep\u00fcl\u0151t\u00e9rre k\u00e9t negat\u00edv teszttel, onnan a stadionba viszik \u0151ket \u00e9s vissza a rep\u00fcl\u0151t\u00e9rre. Emellett testh\u0151m\u00e9rs\u00e9klet-m\u00e9r\u00e9st is v\u00e9gezn\u00e9nek. Az UEFA-val is t\u00e1rgyalnak - jelezte.\nMTI\n\n"}]