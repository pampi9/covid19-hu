[{"date": "2020-08-30 21:31", "url": "https://koronavirus.gov.hu/cikkek/teljes-belso-hataron-visszaallitja-kormany-hatarellenorzest-szeptember-elsejetol", "h1": "A teljes bels\u0151 hat\u00e1ron vissza\u00e1ll\u00edtja a korm\u00e1ny a hat\u00e1rellen\u0151rz\u00e9st szeptember elsej\u00e9t\u0151l", "body": "\nA teljes bels\u0151 hat\u00e1ron ideiglenesen vissza\u00e1ll\u00edtja a hat\u00e1rellen\u0151rz\u00e9st szeptember elsej\u00e9t\u0151l a korm\u00e1ny a Magyar K\u00f6zl\u00f6nyben vas\u00e1rnap megjelent korm\u00e1nyrendelet \u00e9rtelm\u00e9ben.\n\nA k\u00fclf\u00f6ldr\u0151l \u00e9rkez\u0151 magyar \u00e1llampolg\u00e1rok, illetve \u00e1llampolg\u00e1rs\u00e1ggal nem rendelkez\u0151 csal\u00e1dtagjaik szem\u00e9lyforgalmi bel\u00e9ptet\u00e9skor eg\u00e9szs\u00e9g\u00fcgyi vizsg\u00e1laton eshetnek \u00e1t. Ha ez a fert\u0151z\u00e9s gyan\u00faj\u00e1t \u00e1llap\u00edtja meg, akkor a bel\u00e9p\u0151k kijel\u00f6lt karant\u00e9nba, vagy ha az nem jelent j\u00e1rv\u00e1ny\u00fcgyi kock\u00e1zatot, hat\u00f3s\u00e1gi h\u00e1zi karant\u00e9nba ker\u00fclnek. Ha a vizsg\u00e1lat nem \u00e1llap\u00edtja meg a fert\u0151z\u00e9s gyan\u00faj\u00e1t, a bel\u00e9p\u0151k a j\u00e1rv\u00e1ny\u00fcgyi hat\u00f3s\u00e1g \u00e1ltal kijel\u00f6lt karant\u00e9nba, vagy hat\u00f3s\u00e1gi h\u00e1zi karant\u00e9nba ker\u00fclnek 14 napra. Ez al\u00f3l felment\u00e9st k\u00e9t, legal\u00e1bb 48 \u00f3ra k\u00fcl\u00f6nbs\u00e9ggel elv\u00e9gzett molekul\u00e1ris biol\u00f3giai vizsg\u00e1lat (PCR-teszt) adhat.\n\u00a0\u00a0\u00a0\u00a0Kontaktkutat\u00e1sos fert\u0151z\u00e9s gyan\u00faja eset\u00e9n az els\u0151 vizsg\u00e1latot att\u00f3l a napt\u00f3l sz\u00e1m\u00edtott negyedik napon lehet megkezdeni, amikor a kontaktszem\u00e9ly a fert\u0151z\u00f6ttel \u00e9rintkezett. \u00a0\u00a0\u00a0\u00a0A rendelet szerint a mag\u00e1n\u00fatlev\u00e9llel, valamint egy\u00e9b \u00fati okm\u00e1nnyal v\u00e9grehajtott nem hivatalos c\u00e9l\u00fa hat\u00e1r\u00e1tl\u00e9p\u00e9sn\u00e9l a magyar \u00e1llampolg\u00e1rral azonos meg\u00edt\u00e9l\u00e9s al\u00e1 esnek azok \u00e9s csal\u00e1dtagjaik, akik Magyarorsz\u00e1gon \u00e1lland\u00f3 tart\u00f3zkod\u00e1sra jogosultak, valamint azok, aki rendelkeznek az idegenrend\u00e9szeti hat\u00f3s\u00e1g 90 napot meghalad\u00f3 idej\u0171 magyarorsz\u00e1gi tart\u00f3zkod\u00e1sra kiadott enged\u00e9ly\u00e9vel, illetve a magyarorsz\u00e1gi sportszervezetek versenyz\u0151i, sportszakemberei \u00e9s deleg\u00e1ltjai, ha k\u00fclf\u00f6ldi nemzetk\u00f6zi sportesem\u00e9nyen val\u00f3 r\u00e9szv\u00e9telt k\u00f6vet\u0151en l\u00e9pnek be az orsz\u00e1gba. \u00a0\u00a0\u00a0\u00a0\nA rendelet hat\u00e1lya nem terjed ki a teherforgalomban \u00e9s a hivatalos \u00fatlev\u00e9llel t\u00f6rt\u00e9n\u0151 hat\u00e1r\u00e1tl\u00e9p\u00e9sre, valamint azokra, akik a bel\u00e9p\u00e9skor hitelt \u00e9rdeml\u0151en igazolj\u00e1k, hogy a megel\u0151z\u0151 hat h\u00f3napban \u00e1testek koronav\u00edrus-fert\u0151z\u00e9sen. \u00a0\u00a0\u00a0\u00a0\nA rendelet szerint a nem magyar \u00e1llampolg\u00e1rok szem\u00e9lyforgalomban Magyarorsz\u00e1g ter\u00fclet\u00e9re nem l\u00e9phetnek be. Ez al\u00f3l felment\u00e9st csak a rend\u0151rs\u00e9g adhat, p\u00e9ld\u00e1ul a magyarorsz\u00e1gi b\u00edr\u00f3s\u00e1gi vagy hat\u00f3s\u00e1gi elj\u00e1r\u00e1sban val\u00f3 r\u00e9szv\u00e9tel, megh\u00edv\u00f3lev\u00e9llel igazolt \u00fczleti c\u00e9l\u00fa tev\u00e9kenys\u00e9g vagy egy\u00e9b munkav\u00e9gz\u00e9s, beutal\u00f3val igazolt eg\u00e9szs\u00e9g\u00fcgyi ell\u00e1t\u00e1s ig\u00e9nybev\u00e9tele, tanulm\u00e1nyi vagy vizsgak\u00f6telezetts\u00e9g teljes\u00edt\u00e9se, a fuvarfeladat kiindul\u00f3pontj\u00e1ra t\u00f6rt\u00e9n\u0151 eljut\u00e1s vagy onnan hazat\u00e9r\u00e9s szem\u00e9lyforgalomban, csal\u00e1di esem\u00e9nyeken - h\u00e1zass\u00e1gk\u00f6t\u00e9s, keresztel\u0151, temet\u00e9s - val\u00f3 r\u00e9szv\u00e9tel, hozz\u00e1tartoz\u00f3 gondoz\u00e1sa, \u00e1pol\u00e1sa, kiemelt jelent\u0151s\u00e9g\u0171, nemzetk\u00f6zi sport-, kultur\u00e1lis, illetve egyh\u00e1zi rendezv\u00e9nyen t\u00f6rt\u00e9n\u0151 r\u00e9szv\u00e9tel vagy m\u00e1s m\u00e9lt\u00e1nyolhat\u00f3 ok eset\u00e9n. A k\u00e9relem elektronikus \u00faton magyarul \u00e9s angolul ny\u00fajthat\u00f3 be, beadhatja t\u00f6rv\u00e9nyes k\u00e9pvisel\u0151 vagy meghatalmazott is - \u00edrt\u00e1k. \u00a0\u00a0\u00a0\u00a0\nA szomsz\u00e9dos \u00e1llamok polg\u00e1rai \u00e9s az ott \u00e9l\u0151 magyar \u00e1llampolg\u00e1rok Magyarorsz\u00e1g ter\u00fclet\u00e9re legfeljebb 24 \u00f3r\u00e1ra az \u00e1llamhat\u00e1rt\u00f3l sz\u00e1m\u00edtott 30 kilom\u00e9teres t\u00e1vols\u00e1gon bel\u00fclre bel\u00e9phetnek, de ezt a s\u00e1vot nem hagyhatj\u00e1k el. Szint\u00e9n bel\u00e9phetnek az ebben a 30 kilom\u00e9teres s\u00e1vban \u00e9l\u0151 magyarok is, ha 24 \u00f3r\u00e1n\u00e1l kevesebbet tart\u00f3zkodtak a szomsz\u00e9dos \u00e1llam hat\u00e1r\u00e1t\u00f3l sz\u00e1m\u00edtott 30 kilom\u00e9teres s\u00e1vban. \u00a0\u00a0\u00a0\u00a0A k\u00f6zl\u00f6nyben megjelent bel\u00fcgyminiszteri rendelet szerint az \u00fczleti c\u00e9llal \u00e9rkez\u0151k b\u00e1rmely \u00e1llam ter\u00fclet\u00e9r\u0151l bel\u00e9phetnek Magyarorsz\u00e1gra. \u00a0\u00a0\u00a0\u00a0\nA k\u00fclf\u00f6ldiek tranzit\u00e1thalad\u00e1sa bel\u00e9p\u00e9skor eg\u00e9szs\u00e9g\u00fcgyi vizsg\u00e1latot k\u00f6vet\u0151en enged\u00e9lyezett, ha fert\u0151z\u00e9s gyan\u00faja nem mer\u00fcl fel, a bel\u00e9p\u0151 rendelkezik a schengeni hat\u00e1rellen\u0151rz\u00e9si k\u00f3dexben el\u0151\u00edrt beutaz\u00e1si felt\u00e9telekkel, igazolja utaz\u00e1s\u00e1nak c\u00e9lj\u00e1t, c\u00e9lorsz\u00e1g\u00e1t, \u00e9s a c\u00e9lorsz\u00e1ghoz utaz\u00e1s \u00fatvonal\u00e1n fekv\u0151 szomsz\u00e9dos \u00e1llamba a bel\u00e9p\u00e9se biztos\u00edtott. A tranzitforgalom csak meghat\u00e1rozott \u00fatvonalon lehets\u00e9ges, csak bizonyos pihen\u0151k\u00f6n meg\u00e1llva, \u00e9s legfeljebb 24 \u00f3r\u00e1ig - k\u00f6z\u00f6lt\u00e9k. \u00a0\u00a0\u00a0\u00a0\nK\u00fclf\u00f6ldi nemzetk\u00f6zi sportesem\u00e9nyen val\u00f3 r\u00e9szv\u00e9tel\u00e9t k\u00f6vet\u0151en a magyarorsz\u00e1gi sportszervezet versenyz\u0151je, sportszakembere, vagy a magyarorsz\u00e1gi sportszervezet \u00e1ltali deleg\u00e1lt sz\u00e1m\u00e1ra a hat\u00f3s\u00e1gi h\u00e1zi karant\u00e9n helyek\u00e9nt a sportszervezet \u00e1ltal sporttev\u00e9kenys\u00e9g v\u00e9gz\u00e9s\u00e9re haszn\u00e1lt ingatlan ter\u00fclet\u00e9t is ki kell jel\u00f6lni. \u00cdgy a sportol\u00f3 a hat\u00f3s\u00e1gi h\u00e1zi karant\u00e9n ideje alatt a lak\u00f3helye vagy tart\u00f3zkod\u00e1si helye \u00e9s a sporttev\u00e9kenys\u00e9g v\u00e9gz\u00e9s\u00e9re haszn\u00e1lt ingatlan k\u00f6z\u00f6tt mozoghat, az edz\u00e9sen r\u00e9szt vehet. \u00a0\u00a0\u00a0\u00a0A magyarorsz\u00e1gi nemzetk\u00f6zi sportrendezv\u00e9nyre \u00e9rkez\u0151 nem magyar r\u00e9sztvev\u0151k - a n\u00e9z\u0151k kiv\u00e9tel\u00e9vel - akkor l\u00e9phetnek be Magyarorsz\u00e1gra, ha a megel\u0151z\u0151 5 napban legal\u00e1bb 48 \u00f3r\u00e1s k\u00fcl\u00f6nbs\u00e9ggel v\u00e9gzett k\u00e9t negat\u00edv PCR-teszt eredm\u00e9ny\u00e9t magyar vagy angol okirattal igazolj\u00e1k. Ett\u0151l elt\u00e9r\u0151en az Eur\u00f3pai Labdar\u00fag\u00f3 Sz\u00f6vets\u00e9g protokollj\u00e1ra figyelemmel a r\u00e9sztvev\u0151k egy h\u00e1rom napn\u00e1l nem r\u00e9gebbi negat\u00edv PCR-teszttel is bel\u00e9phetnek az orsz\u00e1gba. \u00a0\u00a0\u00a0\u00a0K\u00f6z\u00f6lt\u00e9k: a korm\u00e1ny a kiemelt sportrendezv\u00e9nyekn\u00e9l k\u00f6vetend\u0151 j\u00e1rv\u00e1ny\u00fcgyi el\u0151\u00edr\u00e1sokra k\u00fcl\u00f6n rendeletet dolgozhat ki. \u00a0\u00a0\u00a0\u00a0Katonai konvojok is bel\u00e9phetnek Magyarorsz\u00e1g ter\u00fclet\u00e9re, \u00e9s az orsz\u00e1gon \u00e1t is haladhatnak, ha a csapatmozg\u00e1s sor\u00e1n kiz\u00e1r\u00f3lag technikai eszk\u00f6z, felszerel\u00e9s \u00e9s az \u00e1llom\u00e1ny mozgat\u00e1sa t\u00f6rt\u00e9nik, valamint a szomsz\u00e9dos orsz\u00e1gok r\u00e9sz\u00e9r\u0151l biztos\u00edtott a hat\u00e1r\u00e1tl\u00e9p\u00e9s. \u00a0\u00a0\u00a0\u00a0\nA k\u00f6zl\u00f6nyben megjelent az is, hogy a Magyar Honv\u00e9ds\u00e9g k\u00f6zrem\u0171k\u00f6dik az eg\u00e9szs\u00e9g\u00fcgyi v\u00e1ls\u00e1ghelyzet alatt a hat\u00e1rellen\u0151rz\u00e9si \u00e9s a hat\u00e1rv\u00e9delmi feladatokban, a j\u00e1r\u0151r\u00f6z\u00e9sben, az operat\u00edv t\u00f6rzs felk\u00e9r\u00e9s\u00e9re egyes l\u00e9tes\u00edtm\u00e9nyek fert\u0151tlen\u00edt\u00e9s\u00e9ben, sz\u00fcks\u00e9g eset\u00e9n tranzit\u00e1thalad\u00e1ssal \u00f6sszef\u00fcgg\u0151 k\u00eds\u00e9r\u00e9si feladatokban vagy \u0151rz\u00e9s-v\u00e9delmi feladatokban.\nA Magyar K\u00f6zl\u00f6nyben megjelent korm\u00e1nyrendeletet itt olvashatja.\n\u00a0\nMTI\n\n"}]