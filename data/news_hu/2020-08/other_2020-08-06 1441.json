[{"date": "2020-08-06 14:41", "url": "https://koronavirus.gov.hu/cikkek/magyarorszag-kedvezo-jarvanyugyi-helyzetet-rendkivuli-mertekben-veszelyezteti-migracio", "h1": "Magyarorsz\u00e1g kedvez\u0151 j\u00e1rv\u00e1ny\u00fcgyi helyzet\u00e9t rendk\u00edv\u00fcli m\u00e9rt\u00e9kben vesz\u00e9lyezteti a migr\u00e1ci\u00f3", "body": "\nA tavaszi visszaes\u00e9st k\u00f6vet\u0151en jelent\u0151sen emelkedett a migr\u00e1ci\u00f3s nyom\u00e1s a magyar-szerb hat\u00e1ron - jelentette ki az orsz\u00e1gos rend\u0151rf\u0151kapit\u00e1ny-helyettes cs\u00fct\u00f6rt\u00f6k\u00f6n R\u00f6szk\u00e9n, sajt\u00f3t\u00e1j\u00e9koztat\u00f3n.\n\nHalmosi Zsolt azt mondta, az Eur\u00f3pai Uni\u00f3 (EU) egyetlen, jelent\u0151s migr\u00e1ci\u00f3s nyom\u00e1st\u00f3l \u00e9rintett k\u00fcls\u0151 hat\u00e1ra a magyar-szerb hat\u00e1rszakasz. Az elm\u00falt h\u00f3napokban az EU k\u00fcls\u0151 hat\u00e1rain elfogott illeg\u00e1lis migr\u00e1nsok fele a nyugat-balk\u00e1ni \u00fatvonalon, a magyar-szerb hat\u00e1rszakaszon pr\u00f3b\u00e1lkozott.\n\u00a0\u00a0\u00a0\u00a0Id\u00e9n Magyarorsz\u00e1g k\u00fcls\u0151 hat\u00e1rain 18 ezer ember k\u00eds\u00e9relte meg illeg\u00e1lisan a bel\u00e9p\u00e9st. Ez napi \u00e1tlagban 82 k\u00eds\u00e9rletet jelent, k\u00f6z\u00fcl\u00fck naponta \u00e1tlagosan 30 hat\u00e1rs\u00e9rt\u0151vel szemben kellett int\u00e9zkedni\u00fck a rend\u0151r\u00f6knek \u00e9s katon\u00e1knak - tudatta az Orsz\u00e1gos Rend\u0151r-f\u0151kapit\u00e1nys\u00e1g (ORFK) vez\u00e9r\u0151rnagya.\n\u00a0\u00a0\u00a0\u00a0Ismertette: janu\u00e1rban \u00e9s febru\u00e1rban a kor\u00e1bbi id\u0151szakhoz k\u00e9pest emelkedett a migr\u00e1ci\u00f3s nyom\u00e1s, majd a j\u00e1rv\u00e1ny miatt hozott int\u00e9zked\u00e9sek, els\u0151sorban a nyugat-balk\u00e1ni orsz\u00e1gok befogad\u00f3\u00e1llom\u00e1sainak lez\u00e1r\u00e1sa miatt m\u00e1rciust\u00f3l m\u00e1jus k\u00f6zep\u00e9ig visszaesett a pr\u00f3b\u00e1lkoz\u00e1sok sz\u00e1ma.\n\u00a0\u00a0\u00a0\u00a0Ez azzal is j\u00e1rt, hogy a t\u00e9rs\u00e9gben feltorl\u00f3dtak a migr\u00e1nsok, Szerbi\u00e1ban mintegy 9 ezren, a t\u00f6r\u00f6kt\u0151l a magyar hat\u00e1rig pedig mintegy 60 ezren v\u00e1rnak arra, hogy az Eur\u00f3pai Uni\u00f3 ter\u00fclet\u00e9re l\u00e9pjenek.\n\u00a0\u00a0\u00a0\u00a0Ezt a helyzetet - tette hozz\u00e1 - az embercsemp\u00e9szcsoportok is igyekeznek kihaszn\u00e1lni, egyben p\u00f3tolni a tavasszal kiesett bev\u00e9telt. \u00a0\u00a0\u00a0\u00a0Rendk\u00edv\u00fcl intenz\u00edven szervezik a szerbiai t\u00e1borokb\u00f3l az illeg\u00e1lis migr\u00e1nsok \u00e1tjuttat\u00e1s\u00e1t az EU ter\u00fclet\u00e9re. Id\u00e9n a magyar hat\u00f3s\u00e1gok 207 embercsemp\u00e9szt fogtak el, ez 2015 \u00f3ta a legmagasabb sz\u00e1m az \u00e9v azonos id\u0151szak\u00e1ban - k\u00f6z\u00f6lte.\n\n\u00a0\u00a0\u00a0\u00a0Az orsz\u00e1gos rend\u0151rf\u0151kapit\u00e1ny-helyettes elmondta: a magyar-szerb hat\u00e1ron ebben az \u00e9vben 16 alagutat vagy alag\u00fatkezdem\u00e9nyt tal\u00e1ltak a j\u00e1r\u0151r\u00f6k.\n\u00a0\u00a0\u00a0\u00a0Ez\u00e9rt d\u00f6nt\u00e9s sz\u00fcletett az ideiglenes biztons\u00e1gi hat\u00e1rz\u00e1r k\u00fcls\u0151 vonal\u00e1nak meger\u0151s\u00edt\u00e9s\u00e9r\u0151l, a ker\u00edt\u00e9s al\u00e1 olyan t\u00e9rh\u00e1l\u00f3t \u00e9p\u00edtenek be, amely megakad\u00e1lyozza, hogy egyszer\u0171 eszk\u00f6z\u00f6kkel gyorsan alagutat \u00e1shassanak a hat\u00e1r al\u00e1. Emellett dr\u00f3nokat \u00e9s olyan technikai eszk\u00f6z\u00f6ket haszn\u00e1lnak, melyekkel el\u0151re jelezhet\u0151, hogy nagyobb csoportok k\u00f6zelednek a hat\u00e1rhoz.\n\u00a0\u00a0\u00a0\u00a0Halmosi Zsolt a szerd\u00e1ra virrad\u00f3ra R\u00f6szke t\u00e9rs\u00e9g\u00e9ben t\u00f6rt\u00e9nteket ismertetve azt mondta: egy t\u00edz kilom\u00e9teres hat\u00e1rszakaszon csaknem egy id\u0151ben t\u00f6bb nagy csoport pr\u00f3b\u00e1lt meg illeg\u00e1lisan magyar ter\u00fcletre l\u00e9pni. A kor\u00e1bbiakkal ellent\u00e9tben a migr\u00e1nsok er\u0151szakosan, a rend\u0151ri int\u00e9zked\u00e9ssel ny\u00edltan szembeszeg\u00fclve l\u00e9ptek f\u00f6l. A j\u00e1r\u0151r\u00f6k megakad\u00e1lyozt\u00e1k a hat\u00e1rs\u00e9rt\u00e9st, egy a ker\u00edt\u00e9sre felkapaszkod\u00f3 f\u00e9rfit pedig elfogtak, ellene b\u00fcntet\u0151elj\u00e1r\u00e1s indult.\n\u00a0\u00a0\u00a0\u00a0Halmosi Zsolt kit\u00e9rt arra, hogy az EU b\u00edr\u00f3s\u00e1g\u00e1nak d\u00f6nt\u00e9se k\u00f6vetkezt\u00e9ben Magyarorsz\u00e1g bez\u00e1rta a tranzitz\u00f3n\u00e1kat. 330 embert sz\u00e1ll\u00edtottak \u00e1t ny\u00edlt befogad\u00f3\u00e1llom\u00e1sra, t\u00f6bbs\u00e9g\u00fck azonban nem v\u00e1rta meg menek\u00fclt\u00fcgyi elj\u00e1r\u00e1sa befejez\u00e9s\u00e9t, k\u00f6z\u00fcl\u00fck m\u00e1r csak tizenhatan tart\u00f3zkodnak ott.\n\n\u00a0\u00a0\u00a0\u00a0M\u00fcller Cec\u00edlia orsz\u00e1gos tisztif\u0151orvos a sajt\u00f3t\u00e1j\u00e9koztat\u00f3n hangs\u00falyozta, hogy Magyarorsz\u00e1g k\u00f6zeg\u00e9szs\u00e9g\u00fcgyi \u00e9s j\u00e1rv\u00e1ny\u00fcgyi helyzete kiv\u00e1l\u00f3, \u00e9s ezt rendk\u00edv\u00fcli m\u00e9rt\u00e9kben vesz\u00e9lyezteti az ellen\u0151rizetlen migr\u00e1ci\u00f3.\n\u00a0\u00a0\u00a0\u00a0A szakember eml\u00e9keztetett arra: a tranzitz\u00f3n\u00e1kban a mened\u00e9kk\u00e9relmet beny\u00fajt\u00f3k sz\u0171r\u0151vizsg\u00e1latokon estek \u00e1t.\n\u00a0\u00a0\u00a0\u00a0Eg\u00e9szs\u00e9g\u00fcgyi kock\u00e1zatot hordoz, ha valaki ellen\u0151rizetlen\u00fcl, ismeretlen helyr\u0151l \u00e9rkezve l\u00e9p Magyarorsz\u00e1gra - tette hozz\u00e1.\n\u00a0\u00a0\u00a0\u00a0Az illeg\u00e1lis migr\u00e1nsok jellemz\u0151en olyan ter\u00fcletekr\u0151l \u00e9rkeznek, amelyek k\u00f6zeg\u00e9szs\u00e9g\u00fcgyi helyzete l\u00e9nyegesen rosszabb a magyarn\u00e1l, t\u00f6bb olyan betegs\u00e9get hordozhatnak, amelyek Magyarorsz\u00e1gon soha vagy r\u00e9gen nem fordultak el\u0151 - mondta az orsz\u00e1gos tisztif\u0151orvos, p\u00e9ldak\u00e9nt eml\u00edtve a t\u00edfuszt, a fert\u0151z\u0151 m\u00e1jgyullad\u00e1s bizonyos form\u00e1it vagy a tr\u00f3pusi betegs\u00e9geket.\n\u00a0\u00a0\u00a0\u00a0A migr\u00e1nsokat kibocs\u00e1t\u00f3 orsz\u00e1gok a koronav\u00edrus-j\u00e1rv\u00e1ny szempontj\u00e1b\u00f3l piros besorol\u00e1s\u00fanak min\u0151s\u00fclnek. A lakoss\u00e1g v\u00e9delm\u00e9ben hozott korl\u00e1toz\u00f3 int\u00e9zked\u00e9sek biztos\u00edtj\u00e1k, hogy ezekb\u0151l az orsz\u00e1gokb\u00f3l m\u00e9g a magyar \u00e1llampolg\u00e1rok is ellen\u0151rz\u00f6tt form\u00e1ban t\u00e9rhessenek haza. Az illeg\u00e1lis migr\u00e1nsok megtagadj\u00e1k az egy\u00fcttm\u0171k\u00f6d\u00e9st a hat\u00f3s\u00e1gokkal, \u00edgy az eg\u00e9szs\u00e9g\u00fcgyi szervekkel is, eg\u00e9szs\u00e9gi \u00e1llapotuk ismeretlen, nem tudhat\u00f3, hordozz\u00e1k-e a koronav\u00edrust vagy ak\u00e1r mutatnak-e t\u00fcneteket. Bel\u00e9p\u00e9s\u00fck Magyarorsz\u00e1gra j\u00e1rv\u00e1nyg\u00f3cok kialakul\u00e1s\u00e1hoz vezethetne - tudatta M\u00fcller Cec\u00edlia.\n\u00a0\u00a0\u00a0\u00a0K\u00e9rd\u00e9sre v\u00e1laszolva a tisztif\u0151orvos elmondta: P\u00e1p\u00e1n szerda \u00e9jf\u00e9lig 22 igazolt koronav\u00edrus-fert\u0151z\u00f6ttet tal\u00e1ltak. A g\u00f3c kialakul\u00e1s\u00e1t az okozta, hogy t\u00fcneteket mutat\u00f3 ember ment k\u00f6z\u00f6ss\u00e9ge, ahogy az kor\u00e1bban Mez\u0151k\u00f6vesden vagy Sopronk\u00f6vesden is t\u00f6rt\u00e9nt. Jelenleg is tart a kontaktuskutat\u00e1s, a karant\u00e9nban l\u00e9v\u0151k sz\u0171r\u00e9se.\n\n\nMTI\n\n"}]