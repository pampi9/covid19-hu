[{"date": "2020-08-19 22:06", "url": "https://koronavirus.gov.hu/cikkek/kormanyinfo-szeptember-elseje-utan-senki-ne-szervezzen-kulfoldi-utazast", "h1": "Korm\u00e1nyinf\u00f3: szeptember elseje ut\u00e1n senki ne szervezzen k\u00fclf\u00f6ldi utaz\u00e1st!", "body": "\nSzeptember elsej\u00e9t\u0151l a jelenlegin\u00e9l szigor\u00fabb szab\u00e1lyt kell alkalmazni a k\u00fclf\u00f6ldi utaz\u00e1sokra a koronav\u00edrus-j\u00e1rv\u00e1ny miatt, ezekre a j\u00f6v\u0151 heti korm\u00e1ny\u00fcl\u00e9sen tesz javaslatot az operat\u00edv t\u00f6rzs - jelentette be Guly\u00e1s Gergely Minisztereln\u00f6ks\u00e9get vezet\u0151 miniszter a szerdai Korm\u00e1nyinf\u00f3n.\n\nSzeptember elseje ut\u00e1nra k\u00fclf\u00f6ldi nyaral\u00e1st senki ne szervezzen, k\u00fcl\u00f6n\u00f6sen a d\u00e9li orsz\u00e1gokba - fogalmazott a miniszter, azt hangs\u00falyozva: az oktat\u00e1s \u00fajraind\u00edt\u00e1sa elengedhetetlen az orsz\u00e1g m\u0171k\u00f6d\u0151k\u00e9pess\u00e9g\u00e9nek fenntart\u00e1s\u00e1hoz, m\u00e1rpedig ehhez arra van sz\u00fcks\u00e9g, hogy ne n\u0151j\u00f6n a fert\u0151z\u00f6ttek sz\u00e1ma.\nEur\u00f3pa legt\u00f6bb \u00e1llam\u00e1ban romlik a j\u00e1rv\u00e1ny\u00fcgyi helyzet\n\n\u00a0\u00a0\u00a0\u00a0Arr\u00f3l besz\u00e9lt: Eur\u00f3pa legt\u00f6bb \u00e1llam\u00e1ban romlik, csak n\u00e9h\u00e1ny orsz\u00e1gban stagn\u00e1l a j\u00e1rv\u00e1ny\u00fcgyi helyzet, m\u00e1rpedig ezek a trendek n\u00e9h\u00e1ny hetes k\u00e9s\u00e9ssel vannak hat\u00e1ssal a magyarorsz\u00e1gi mutat\u00f3kra, \u00edgy az utaz\u00e1si korl\u00e1toz\u00e1sok enyh\u00edt\u00e9s\u00e9r\u0151l nem lehet sz\u00f3. Hozz\u00e1tette: a korm\u00e1ny s\u00e1rg\u00e1b\u00f3l a z\u00f6ld z\u00f3n\u00e1ba sorolta Norv\u00e9gi\u00e1t, amelynek mutat\u00f3i Eur\u00f3pa legjobbjai k\u00f6z\u00e9 tartoznak.\n\u00a0 Guly\u00e1s Gergely k\u00e9rd\u00e9sekre v\u00e1laszolva kifejtette, a jelenlegi eur\u00f3pai fert\u0151z\u00f6tts\u00e9gi adatokb\u00f3l \u00fagy t\u0171nik, hogy a korm\u00e1nynak szigor\u00fabb j\u00e1rv\u00e1ny\u00fcgyi int\u00e9zked\u00e9seket kell bevezetnie egy h\u00e9t m\u00falva, ez\u00e9rt szeptember 1-je ut\u00e1nig tart\u00f3 k\u00fclf\u00f6ldi nyaral\u00e1st nem lehet felel\u0151ss\u00e9ggel tervezni. Hangs\u00falyozta, meg\u00e9rtik, ha az el\u0151re lefoglalt k\u00fclf\u00f6ldi utaz\u00e1sok lemond\u00e1sa neh\u00e9zs\u00e9geket okozhat, ugyanakkor a kabinetnek tekintettel kell lennie a teljes t\u00e1rsadalom eg\u00e9szs\u00e9g\u00e9re, a j\u00e1rv\u00e1ny elleni v\u00e9dekez\u00e9s megfelel\u0151 felt\u00e9teleire, amikor meghozza az utaz\u00e1si szab\u00e1lyokat. Magyarorsz\u00e1gra a magyar \u00e1llampolg\u00e1rok mindig hazat\u00e9rhetnek - tette hozz\u00e1.\nM\u0171k\u00f6dik a j\u00e1rv\u00e1ny\u00fcgyi bevet\u00e9si egys\u00e9g \n\n\u00a0\u00a0\u00a0\u00a0Szentkir\u00e1lyi Alexandra korm\u00e1nysz\u00f3viv\u0151 jelezte: fel\u00e1llt \u00e9s megkezdte munk\u00e1j\u00e1t a j\u00e1rv\u00e1ny\u00fcgyi bevet\u00e9si egys\u00e9g, a korm\u00e1ny meghallgatta a bel\u00fcgyminiszter besz\u00e1mol\u00f3j\u00e1t err\u0151l. Az egys\u00e9g feladata, hogy a fert\u0151z\u00e9si g\u00f3cpontok lokaliz\u00e1l\u00e1s\u00e1val megakad\u00e1lyozza a koronav\u00edrus-j\u00e1rv\u00e1ny tov\u00e1bbterjed\u00e9s\u00e9t. Az egys\u00e9get a helyettes orsz\u00e1gos tisztif\u0151orvos vezeti. Az egys\u00e9g feladata \u00f6sszehangolni az egy\u00fcttm\u0171k\u00f6d\u0151 szervezetek munk\u00e1j\u00e1t, hogy a lehet\u0151 leghat\u00e9konyabban haszn\u00e1lj\u00e1k fel az er\u0151forr\u00e1sokat. Az egys\u00e9g jogosult indokolt esetben a helysz\u00ednen korl\u00e1toz\u00f3 int\u00e9zked\u00e9seket elrendelni - magyar\u00e1zta.\n\nRendes oktat\u00e1si rendben kezd\u0151dik a tan\u00e9v\n\n\u00a0\u00a0\u00a0\u00a0Hangs\u00falyozta, a koronav\u00edrus-j\u00e1rv\u00e1ny els\u0151 hull\u00e1m\u00e1ban az\u00e9rt volt sz\u00fcks\u00e9g szigor\u00fa korl\u00e1toz\u00e1sokra, hogy id\u0151t nyerjenek az eg\u00e9szs\u00e9g\u00fcgy sz\u00e1m\u00e1ra, m\u00e1ra azonban m\u00e1r felk\u00e9sz\u00fclt az eg\u00e9szs\u00e9g\u00fcgy, ez\u00e9rt szeretn\u00e9k rendes oktat\u00e1si rendben elkezdeni \u00e9s befejezni a k\u00f6vetkez\u0151 tan\u00e9vet.\nHa lesz hat\u00e1sos vakcina, akkor Magyarorsz\u00e1g abb\u00f3l azonnal v\u00e1s\u00e1rol\n\n\u00a0\u00a0\u00a0\u00a0Guly\u00e1s Gergely k\u00f6z\u00f6lte, ha megjelenik egy orvosilag igazoltan hat\u00e1sos koronav\u00edrus elleni vakcina, akkor Magyarorsz\u00e1g abb\u00f3l azonnal v\u00e1s\u00e1rol, \u00e9s nem tudja elk\u00e9pzelni, hogy legyen olyan beteg, aki anyagi helyzete miatt ne jutna hozz\u00e1.\n\u00a0\u00a0\u00a0\u00a0Hozz\u00e1tette: a kabinet nem szeretne v\u00e1ltoztatni a tesztel\u00e9s eddig bev\u00e1lt gyakorlat\u00e1n.\n\nNapi szinten k\u00f6vethet\u0151 a szabad k\u00f3rh\u00e1zi \u00e1gyak alakul\u00e1sa\n\n\u00a0\u00a0\u00a0\u00a0A miniszter azt mondta: az operat\u00edv t\u00f6rzs napi szinten k\u00f6vetheti nyomon a szabad k\u00f3rh\u00e1zi \u00e1gyak alakul\u00e1s\u00e1t az elektronikus eg\u00e9szs\u00e9g\u00fcgyi szolg\u00e1ltat\u00e1si t\u00e9rnek k\u00f6sz\u00f6nhet\u0151en. Ez alapj\u00e1n kedden 7812 k\u00f3rh\u00e1zi \u00e1gy \u00e1llt rendelkez\u00e9sre a koronav\u00edrusgyan\u00fas betegeknek - mondta.\n\u00a0\u00a0\u00a0\u00a0Megjegyezte: egyel\u0151re a sport\u00e1gi szaksz\u00f6vets\u00e9gek kell\u0151 felel\u0151ss\u00e9ggel meg tudj\u00e1k \u00edt\u00e9lni, hogy a hazai bajnoks\u00e1gokban milyen esem\u00e9nyek tarthat\u00f3k meg.\nNem cs\u00f6kken a foglalkoztatottak sz\u00e1ma\nA korm\u00e1ny azt rem\u00e9li, hogy minden h\u00f3nap foglalkoztatotts\u00e1gi mutat\u00f3ja el\u00e9ri az egy \u00e9vvel kor\u00e1bbit. A gazdas\u00e1g-\u00fajraind\u00edt\u00e1s \u00e9s a munkahelyteremt\u00e9s fontoss\u00e1g\u00e1t kiemelve arr\u00f3l besz\u00e9lt: az idei \u00e9v els\u0151 fel\u00e9ben az Eur\u00f3pai Uni\u00f3 minden \u00e1llam\u00e1ban gazdas\u00e1gi visszaes\u00e9st mutattak ki, de a magyar visszaes\u00e9s kisebb az uni\u00f3s \u00e1tlagn\u00e1l, \u00e9s v\u00e1rakoz\u00e1sok szerint er\u0151s\u00f6dni fog ez a trend.\n\u00a0\u00a0\u00a0\u00a0Hozz\u00e1tette: j\u00faliusban 4 milli\u00f3 460 ezren dolgoztak Magyarorsz\u00e1gon, ez 2600 emberrel t\u00f6bb a janu\u00e1rin\u00e1l, \u00e1m n\u00e9h\u00e1ny t\u00edzezerrel elmarad az egy \u00e9vvel kor\u00e1bbi adatt\u00f3l, ugyanakkor j\u00fanius 15. \u00f3ta a regisztr\u00e1lt \u00e1ll\u00e1skeres\u0151k sz\u00e1ma folyamatosan cs\u00f6kken.\n\u00a0\u00a0\u00a0\u00a0A Minisztereln\u00f6ks\u00e9get vezet\u0151 miniszter elmondta: a gazdas\u00e1g\u00e9l\u00e9nk\u00edt\u00e9sre a korm\u00e1ny 1756 milli\u00e1rd forintot helyezett ki m\u00e1r, \u00e9s ennek is k\u00f6sz\u00f6nhet\u0151en a foglalkoztat\u00e1si adatok ter\u00e9n Magyarorsz\u00e1g \"kifejezetten j\u00f3l \u00e1ll\".\n\nMTI\n\n"}]