[{"date": "2020-08-28 09:02", "url": "https://koronavirus.gov.hu/cikkek/itm-hatekonyan-tamogatjak-vedekezest-kutatas-fejlesztesi-projektek", "h1": "ITM: hat\u00e9konyan t\u00e1mogatj\u00e1k a v\u00e9dekez\u00e9st a kutat\u00e1s-fejleszt\u00e9si projektek", "body": "\nAz Innov\u00e1ci\u00f3s \u00e9s Technol\u00f3giai Miniszt\u00e9rium\u00a0a koronav\u00edrus elleni v\u00e9dekez\u00e9s r\u00e9szek\u00e9nt 25 kutat\u00e1s-fejleszt\u00e9si projekt t\u00e1mogat\u00e1s\u00e1t biztos\u00edtja, amelyek a magyar kutat\u00f3i \u00e9lvonal szaktud\u00e1s\u00e1ra \u00e9p\u00edtve m\u00e9rs\u00e9klik a j\u00e1rv\u00e1ny eg\u00e9szs\u00e9g\u00fcgyi \u00e9s gazdas\u00e1gi kock\u00e1zatait - k\u00f6z\u00f6lte a szakt\u00e1rca az MTI-vel.\n\nK\u00f6zlem\u00e9ny\u00fckben azt \u00edrt\u00e1k, hogy a fejleszt\u0151k k\u00e9pvisel\u0151i Palkovics L\u00e1szl\u00f3 innov\u00e1ci\u00f3s \u00e9s technol\u00f3giai miniszter vezet\u00e9s\u00e9vel cs\u00fct\u00f6rt\u00f6k\u00f6n online \u00fcl\u00e9sen tekintett\u00e9k \u00e1t az el\u00e9rt eredm\u00e9nyeket. A besz\u00e1mol\u00f3k alapj\u00e1n a kapcsol\u00f3d\u00f3 feladatokra els\u0151 k\u00f6rben tavasszal elk\u00fcl\u00f6n\u00edtett 3 milli\u00e1rd forintb\u00f3l t\u00e1mogatott projektek megval\u00f3s\u00edt\u00e1sa a tervek szerint halad.\n\u00a0\u00a0\u00a0\u00a0A v\u00e9dekez\u00e9s els\u0151 szakasz\u00e1ban Magyarorsz\u00e1g gyorsan \u00e9s hat\u00e9konyan reag\u00e1lt a kialakul\u00f3 j\u00e1rv\u00e1nyhelyzetre. A magyar tud\u00f3s t\u00e1rsadalom k\u00f6r\u00e9ben rendelkez\u00e9sre \u00e1ll\u00f3 ismeretanyag \u00e9s tud\u00e1sb\u00e1zis, a l\u00e9trej\u00f6tt kutat\u00f3i, egyetemi \u00e9s v\u00e1llalati egy\u00fcttm\u0171k\u00f6d\u00e9sek a korm\u00e1nyzati t\u00e1mogat\u00e1snak k\u00f6sz\u00f6nhet\u0151en m\u00e1rcius \u00f3ta seg\u00edtik Magyarorsz\u00e1got a koronav\u00edrussal szembeni eredm\u00e9nyes megk\u00fczd\u00e9sben - h\u00fazt\u00e1k al\u00e1.\n\u00a0\u00a0\u00a0\u00a0Ismertett\u00e9k: az ITM \u00e1ltal koordin\u00e1lt projektek k\u00f6z\u00f6tt megtal\u00e1lhat\u00f3k a v\u00edrus terjed\u00e9s\u00e9t vizsg\u00e1l\u00f3, az operat\u00edv t\u00f6rzs d\u00f6nt\u00e9seit megalapoz\u00f3 m\u00e9r\u00e9sek, a v\u00e9dekez\u00e9st seg\u00edt\u0151 eszk\u00f6zfejleszt\u00e9sek, a betegek fel\u00e9p\u00fcl\u00e9s\u00e9t t\u00e1mogat\u00f3 kutat\u00e1sok, fejleszt\u00e9sek is.\n\u00a0\u00a0\u00a0\u00a0T\u00f6bb projektn\u00e9l a ter\u00e1pi\u00e1s m\u00f3dszerek sz\u00e9lesk\u00f6r\u0171 felhaszn\u00e1l\u00e1s\u00e1t megel\u0151z\u0151 klinikai vizsg\u00e1latok zajlanak. A gy\u00f3gyultak v\u00e9rplazm\u00e1j\u00e1nak felhaszn\u00e1l\u00e1sa m\u00e1ra a sikeres kezel\u00e9sek r\u00e9sz\u00e9v\u00e9 v\u00e1lt. A szakemberek munk\u00e1j\u00e1nak eredm\u00e9nyek\u00e9nt hamarosan megindulhat a hazai fejleszt\u00e9s\u0171 \u00e9s szervizel\u00e9s\u0171, klinikailag tesztelt l\u00e9legeztet\u0151-eszk\u00f6z\u00f6k magyarorsz\u00e1gi sorozatgy\u00e1rt\u00e1sa is.\n\u00a0\u00a0\u00a0\u00a0A d\u00f6nt\u00e9shozatalt t\u00e1mogat\u00f3 projektcsapatok elemz\u00e9sekkel, el\u0151rejelz\u00e9sekkel seg\u00edtik, hogy a magyar emberek a j\u00e1rv\u00e1ny\u00fcgyi k\u00e9sz\u00fclts\u00e9gben biztos\u00edthat\u00f3 legnagyobb szabads\u00e1g mellett, de biztons\u00e1gos keretek k\u00f6z\u00f6tt \u00e9lhess\u00e9k mindennapjaikat.\n\u00a0\u00a0\u00a0\u00a0Az innov\u00e1ci\u00f3s t\u00e1rca a k\u00f6zelj\u00f6v\u0151ben teszi k\u00f6zz\u00e9 a v\u00e1llalati Feh\u00e9r K\u00f6nyvet, amely tudom\u00e1nyos-szakmai megalapozotts\u00e1ggal, nemzetk\u00f6zi esettanulm\u00e1nyokat ismertetve tesz gyakorlati v\u00e9dekez\u00e9si, munkaszervez\u00e9si javaslatokat a hazai c\u00e9gek sz\u00e1m\u00e1ra az \u0151szi-t\u00e9li id\u0151szakra - tett\u00e9k hozz\u00e1.\n\u00a0\u00a0\u00a0\u00a0Palkovics L\u00e1szl\u00f3 innov\u00e1ci\u00f3s \u00e9s technol\u00f3giai miniszter a k\u00f6zlem\u00e9ny szerint elmondta: \"a Nemzeti Kutat\u00e1si, Fejleszt\u00e9si \u00e9s Innov\u00e1ci\u00f3s Alapb\u00f3l a k\u00f6zelm\u00faltban meghirdetett felh\u00edv\u00e1s 7 milli\u00e1rd forintos keret\u00f6sszeggel t\u00e1mogatja a n\u00e9peg\u00e9szs\u00e9g\u00fcgyi szempontb\u00f3l jelent\u0151s kock\u00e1zat\u00fa megbeteged\u00e9sek korai diagn\u00f3zis\u00e1t \u00e9s ter\u00e1pi\u00e1j\u00e1t seg\u00edt\u0151 kutat\u00e1s-fejleszt\u00e9si projekteket\". Eml\u00e9keztetett arra is, hogy eg\u00e9szs\u00e9ggazdas\u00e1gi beruh\u00e1z\u00e1sokra tov\u00e1bbi k\u00e9t p\u00e1ly\u00e1zatban \u00f6sszesen 85 milli\u00e1rd forintot biztos\u00edt a korm\u00e1ny.\n\u00a0\nMTI\n\n"}]