[{"date": "2020-08-25 19:40", "url": "https://koronavirus.gov.hu/cikkek/emmi-sikeres-volt-az-egeszsegugyi-felho-koltoztetese", "h1": "Emmi: sikeres volt az eg\u00e9szs\u00e9g\u00fcgyi felh\u0151 k\u00f6lt\u00f6ztet\u00e9se", "body": "\nSikeres volt az eg\u00e9szs\u00e9g\u00fcgyi felh\u0151 k\u00f6lt\u00f6ztet\u00e9se - k\u00f6z\u00f6lte az Emberi Er\u0151forr\u00e1sok Miniszt\u00e9riuma (Emmi) kedden az MTI-vel.\n\n\nA k\u00f6zlem\u00e9ny szerint az augusztusi hossz\u00fa h\u00e9tv\u00e9g\u00e9n volt a hazai eg\u00e9szs\u00e9g\u00fcgy legnagyobb szab\u00e1s\u00fa infrastrukt\u00farak\u00f6lt\u00f6ztet\u00e9se: az eg\u00e9szs\u00e9g\u00fcgyi felh\u0151ben az elm\u00falt h\u00e1rom \u00e9vben \u00f6sszegy\u0171lt t\u00f6bb mint 140 milli\u00f3 dokumentum \u00e9s az Elektronikus Eg\u00e9szs\u00e9g\u00fcgyi Szolg\u00e1ltat\u00e1si T\u00e9r (EESZT) teljes infrastrukt\u00far\u00e1ja ker\u00fclt \u00e1t egy m\u00e9g magasabb v\u00e9delmi szintet biztos\u00edt\u00f3 \u00faj t\u00e1rhelyre, a Korm\u00e1nyzati Adatk\u00f6zpontba. Ezalatt az EESZT nem volt el\u00e9rhet\u0151, de ez a betegell\u00e1t\u00e1s menet\u00e9t nem befoly\u00e1solta, mert \"a medikai rendszerek\" \u00e9s a gy\u00f3gyszerkiv\u00e1lt\u00e1s EESZT-kapcsolat n\u00e9lk\u00fcl is m\u0171k\u00f6dtek. A k\u00f6lt\u00f6z\u00e9s j\u00f3l siker\u00fclt, az \u00faj szerverek fennakad\u00e1s n\u00e9lk\u00fcl kezelt\u00e9k az \u00fajraind\u00edt\u00e1st k\u00f6vet\u0151 megn\u00f6vekedett terhel\u00e9st - \u00edrt\u00e1k.\n\u00a0\u00a0\u00a0\u00a0\"Ez a fejleszt\u00e9s t\u00e1mogatja az eg\u00e9szs\u00e9g\u00fcgyi int\u00e9zm\u00e9nyek munk\u00e1j\u00e1t, seg\u00edti a betegell\u00e1t\u00e1s sz\u00ednvonal\u00e1nak jav\u00edt\u00e1s\u00e1t, \u00e9s k\u00f6zvetve a koronav\u00edrus-j\u00e1rv\u00e1ny elleni eg\u00e9szs\u00e9g\u00fcgyi v\u00e9dekez\u00e9st is\" - hangs\u00falyozt\u00e1k.\n\u00a0\u00a0\u00a0\u00a0Az Emmi kit\u00e9rt arra: a k\u00f6lt\u00f6z\u00e9st az is indokolta, hogy egyre n\u00e9pszer\u0171bbek lettek a hazai digit\u00e1lis eg\u00e9szs\u00e9g\u00fcgyi szolg\u00e1ltat\u00e1sok. A koronav\u00edrus-j\u00e1rv\u00e1ny els\u0151 hull\u00e1ma alatt tapasztalhat\u00f3 volt, hogy a kor\u00e1bbi h\u00f3napokhoz k\u00e9pest meghatszoroz\u00f3dott az online eg\u00e9szs\u00e9g\u00fcgyi \u00fcgyint\u00e9z\u00e9st v\u00e1laszt\u00f3k sz\u00e1ma. Ma m\u00e1r naponta t\u00f6bb mint 13 ezren jelentkeznek be a digit\u00e1lis eg\u00e9szs\u00e9g\u00fcgyi t\u00e9rbe, \u00e9s t\u00f6bb mint 240 ezer eg\u00e9szs\u00e9g\u00fcgyi dokumentum ker\u00fcl fel. Emellett az eg\u00e9szs\u00e9g\u00fcgyi felh\u0151 \u00fajabb szolg\u00e1ltat\u00e1sokkal b\u0151v\u00fcl a j\u00f6v\u0151ben, \u00e9s ezek a fejleszt\u00e9sek hat\u00e9konyabb informatikai h\u00e1tteret ig\u00e9nyelnek - \u00edrt\u00e1k.\n\u00a0\u00a0\u00a0\u00a0Az \u00c1llami Eg\u00e9szs\u00e9g\u00fcgyi Ell\u00e1t\u00f3 K\u00f6zpont \u00e1ltal \u00fczemeltetett EESZT egy olyan, felh\u0151alap\u00fa technol\u00f3gi\u00e1t haszn\u00e1l\u00f3 kommunik\u00e1ci\u00f3s fel\u00fclet, amely Magyarorsz\u00e1g eg\u00e9sz ter\u00fclet\u00e9n \u00f6sszekapcsolja egym\u00e1ssal az \u00e1llami \u00e9s a mag\u00e1n eg\u00e9szs\u00e9g\u00fcgyi ell\u00e1t\u00f3kat - a k\u00f3rh\u00e1zi-, a j\u00e1r\u00f3beteg- \u00e9s a h\u00e1ziorvosi ell\u00e1t\u00e1st -, a gy\u00f3gyszert\u00e1rakat \u00e9s a lakoss\u00e1got. Az \u00edgy megosztott betegadatok pedig el\u0151seg\u00edtik a gyorsabb, pontosabb diagn\u00f3zist \u00e9s a c\u00e9lzottabb ter\u00e1pi\u00e1t.\n\u00a0\u00a0\u00a0\u00a0Az \u00fcgyf\u00e9lkapus bejelentkez\u00e9st k\u00f6vet\u0151en az EESZT-ben b\u00e1rki nyomon k\u00f6vetheti az eg\u00e9szs\u00e9g\u00fcgyi ell\u00e1t\u00e1sa sor\u00e1n keletkezett dokumentumokat, egyebek k\u00f6z\u00f6tt a sz\u00e1m\u00e1ra fel\u00edrt recepteket, de az eeszt.gov.hu oldalon azt is megn\u00e9zheti, hogy meg\u00e9rkezett-e a laboreredm\u00e9nye, \u00edgy nem kell visszamennie a lelet\u00e9rt abba az int\u00e9zm\u00e9nybe, ahol a vizsg\u00e1latot elv\u00e9gezt\u00e9k - olvashat\u00f3 az Emmi k\u00f6zlem\u00e9ny\u00e9ben.\n\n\nMTI 2020. augusztus 25.\n\n"}]