[{"date": "2020-08-05 22:02", "url": "https://koronavirus.gov.hu/cikkek/mar-1-millio-367-ezer-322-en-kuldtek-vissza-nemzeti-konzultacios-iveket", "h1": "M\u00e1r 1 milli\u00f3 367 ezer 322-en k\u00fcldt\u00e9k vissza a nemzeti konzult\u00e1ci\u00f3s \u00edveket", "body": "\nM\u00e1r 1 milli\u00f3 367 ezer 322-en k\u00fcldt\u00e9k vissza a nemzeti konzult\u00e1ci\u00f3s \u00edveket, illetve v\u00e1laszoltak az online fel\u00fcleten - mondta el Farkas \u00d6rs, a Korm\u00e1nyzati T\u00e1j\u00e9koztat\u00e1si K\u00f6zpont\u00a0sz\u00f3viv\u0151je szerd\u00e1n Budapesten \u00fajs\u00e1g\u00edr\u00f3knak.\n\nA sz\u00f3viv\u0151 eml\u00e9keztetett: a koronav\u00edrus-j\u00e1rv\u00e1ny nagyban befoly\u00e1solja a h\u00e9tk\u00f6znapokat, vil\u00e1gszerte egyre n\u0151 a fert\u0151z\u00f6ttek sz\u00e1ma, \u00e9s a pand\u00e9mi\u00e1nak v\u00e1rhat\u00f3an lesz m\u00e1sodik hull\u00e1ma.\n\u00a0\u00a0\u00a0\u00a0Kifejtette: Magyarorsz\u00e1g a j\u00e1rv\u00e1ny els\u0151 szakasz\u00e1ban sikeresen v\u00e9dekezett, mert a korm\u00e1ny id\u0151ben hozta meg a sz\u00fcks\u00e9ges int\u00e9zked\u00e9seket, a lakoss\u00e1g pedig fegyelmezett volt \u00e9s egy\u00fcttm\u0171k\u00f6d\u0151. Ennek k\u00f6sz\u00f6nhet\u0151, hogy siker\u00fclt elker\u00fclni a t\u00f6meges fert\u0151z\u00e9st \u00e9s a sok ezer hal\u00e1los \u00e1ldozatot. A j\u00e1rv\u00e1ny gazdas\u00e1gi hat\u00e1sainak kiv\u00e9d\u00e9se is siker\u00fclt, a korm\u00e1ny egymilli\u00f3 munkahelyet megv\u00e9dett \u00e9s a magyar munkan\u00e9lk\u00fclis\u00e9gi adatok a legjobbak k\u00f6z\u00e9 tartoznak Eur\u00f3p\u00e1ban.\n\n\u00a0\u00a0\u00a0\u00a0 A nemzeti konzult\u00e1ci\u00f3 a gazdas\u00e1gi szuverenit\u00e1s meg\u0151rz\u00e9s\u00e9r\u0151l \u00e9s a j\u00e1rv\u00e1ny elleni hat\u00e9kony v\u00e9dekez\u00e9sr\u0151l sz\u00f3l - mondta Farkas \u00d6rs. Hozz\u00e1tette: egyr\u00e9szt olyan k\u00e9rd\u00e9sekben k\u00e9rik ki az emberek v\u00e9lem\u00e9ny\u00e9t, mint p\u00e9ld\u00e1ul a maszkvisel\u00e9s, a hat\u00e1rok lez\u00e1r\u00e1sa, a v\u00e1s\u00e1rl\u00e1si id\u0151s\u00e1v vagy az ingyenes parkol\u00e1s. M\u00e1sr\u00e9szt a m\u00e1sodik Soros-tervr\u0151l, amely \"g\u00fazsba k\u00f6ti\" az abban r\u00e9szt vev\u0151 orsz\u00e1gokat.\n\u00a0\u00a0\u00a0\u00a0Kiemelte: minden magyar csal\u00e1d h\u00e9tk\u00f6znapjait \u00e9rint\u0151 k\u00e9rd\u00e9sekr\u0151l van sz\u00f3, ez\u00e9rt k\u00e9ri a korm\u00e1ny, hogy aki eddig nem tette, mondja el v\u00e9lem\u00e9ny\u00e9t a h\u00e1tral\u00e9v\u0151 t\u00edz napban. Eml\u00e9keztetett. hogy a konzult\u00e1ci\u00f3s \u00edvek lead\u00e1s\u00e1nak hat\u00e1rideje augusztus 15-e. Az eddig visszak\u00fcld\u00f6tt nemzeti konzult\u00e1ci\u00f3s \u00edvek, illetve az online fel\u00fcleten adott v\u00e1laszok sz\u00e1ma \u00f6sszesen 1 milli\u00f3 367 ezer 322 - ismertette a sz\u00f3viv\u0151.\n\u00a0\u00a0\u00a0\u00a0Hozz\u00e1tette: a baloldal ez\u00fattal sem vesz r\u00e9szt az \u00f6sszefog\u00e1sban, \u00f6sszegy\u0171jti az \u00edveket, akad\u00e1lyozza a v\u00e9dekez\u00e9st, de ez - mint mondta - nem meglep\u0151, nekik tov\u00e1bbra sem az emberek \u00e9rdeke, hanem a bev\u00e1ndorl\u00e1s \u00e9s m\u00e1sodik Soros-terv sz\u00e1m\u00edt, a magyar szuverenit\u00e1s ellen dolgoznak.\n\u00a0\u00a0\u00a0\u00a0A Korm\u00e1nyzati T\u00e1j\u00e9koztat\u00e1si K\u00f6zpont sz\u00f3viv\u0151je besz\u00e9lt arr\u00f3l is, hogy mik\u00f6zben er\u0151s\u00f6dik a migr\u00e1ci\u00f3, n\u00f6vekszik a magyar hat\u00e1rhoz \u00e9rkez\u0151 migr\u00e1nsok sz\u00e1ma, a bev\u00e1ndorl\u00e1sp\u00e1rti baloldal azon dolgozik, hogy a migr\u00e1nsok akad\u00e1lytalanul \u00e9rkezhessenek Magyarorsz\u00e1gra.\n\nMTI\n\n"}]