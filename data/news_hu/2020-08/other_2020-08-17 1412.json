[{"date": "2020-08-17 14:12", "url": "https://koronavirus.gov.hu/cikkek/gazdasagvedelmi-akcioterv-rovid-tavon-eredmenyes-volt", "h1": "A gazdas\u00e1gv\u00e9delmi akci\u00f3terv r\u00f6vid t\u00e1von eredm\u00e9nyes volt", "body": "\nA gazdas\u00e1gv\u00e9delmi akci\u00f3terv r\u00f6vid t\u00e1von eredm\u00e9nyes volt, hiszen kilenc hete folyamatosan cs\u00f6kken a regisztr\u00e1lt \u00e1ll\u00e1skeres\u0151k sz\u00e1ma, a foglalkoztatottak sz\u00e1ma pedig j\u00faniusban el\u00e9rte a janu\u00e1ri \u00e9rt\u00e9ket - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) gazdas\u00e1gstart\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra sajt\u00f3t\u00e1j\u00e9koztat\u00f3n h\u00e9tf\u0151n, Budapesten.\n\n\nGy\u00f6rgy\u00a0L\u00e1szl\u00f3 hozz\u00e1tette, a korm\u00e1ny eredm\u00e9nyesen l\u00e9pett fel a munkahelyek meg\u0151rz\u00e9s\u00e9\u00e9rt is, amit az is mutat, hogy m\u00e1jusban, a foglalkoztat\u00e1s m\u00e9lypontj\u00e1n, Magyarorsz\u00e1g\u00e9 volt a negyedik legalacsonyabb munkan\u00e9lk\u00fclis\u00e9gi r\u00e1ta az Eur\u00f3pai Uni\u00f3ban.\n\u00a0\u00a0\u00a0\u00a0A gazdas\u00e1gv\u00e9delmi akci\u00f3terv els\u0151 \u00e9s m\u00e1sodik f\u00e1zis\u00e1ban hozott int\u00e9zked\u00e9sekkel a korm\u00e1nyzat csaknem 920 ezer munkav\u00e1llal\u00f3t t\u00e1mogat valamilyen form\u00e1ban munkahely\u00e9nek meg\u0151rz\u00e9s\u00e9ben. Munkahelyv\u00e9delmi b\u00e9rt\u00e1mogat\u00e1sban 204 488, kutat\u00e1s-fejleszt\u00e9si b\u00e9rt\u00e1mogat\u00e1sban 21 835 dolgoz\u00f3 r\u00e9szes\u00fcl. A k\u00f6zfoglalkoztat\u00e1sban 200 ezer ember foglalkoztat\u00e1s\u00e1ra van keret, jelenleg ebben a form\u00e1ban 91 184 embernek adnak munk\u00e1t - ismertette az \u00e1llamtitk\u00e1r.\n\u00a0\u00a0\u00a0\u00a0A m\u00e1sodik negyed\u00e9ves GDP-adatr\u00f3l megjegyezte, a mutat\u00f3 azt jelzi, hogy Magyarorsz\u00e1g tov\u00e1bbra is az uni\u00f3 jobban teljes\u00edt\u0151 orsz\u00e1gai k\u00f6z\u00e9 tartozik.\n\u00a0\u00a0\u00a0\u00a02013 \u00e9s 2019 k\u00f6z\u00f6tt az uni\u00f3ban a magyar gazdas\u00e1g n\u00f6veked\u00e9si \u00fcteme a top \u00f6tben volt - mondta, hozz\u00e1t\u00e9ve: a korm\u00e1ny azon dolgozik, hogy a n\u00f6veked\u00e9si \u00fctem a k\u00f6vetkez\u0151 h\u00e9t \u00e9vben is 2 sz\u00e1zal\u00e9kponttal haladja meg az uni\u00f3 \u00e1tlag\u00e1t.\n\u00a0\u00a0\u00a0\u00a0Gy\u00f6rgy\u00a0L\u00e1szl\u00f3 szerint a munka \u00e9s tud\u00e1s alap\u00fa magyar gazdas\u00e1g b\u0151v\u00edt\u00e9s\u00e9ben fontos m\u00e9rf\u00f6ldk\u0151nek sz\u00e1m\u00edt a szak- \u00e9s feln\u0151ttk\u00e9pz\u00e9si di\u00e1khitel bevezet\u00e9se, amely azt c\u00e9lozza, hogy a szak- \u00e9s a feln\u0151ttk\u00e9pz\u00e9sben tanul\u00f3k ugyanolyan felt\u00e9telekkel jussanak k\u00e9pz\u00e9si hitelhez, mint a fels\u0151oktat\u00e1sban tanul\u00f3k. Ez az int\u00e9zked\u00e9s az\u00e9rt fontos, mert a 21. sz\u00e1zadban gyorsan v\u00e1ltoznak a munkav\u00e1llal\u00f3k k\u00e9pz\u00e9s\u00e9re vonatkoz\u00f3 munkaad\u00f3i ig\u00e9nyek - tette hozz\u00e1.\n\u00a0\u00a0\u00a0\u00a0A k\u00e9pz\u00e9sek finansz\u00edroz\u00e1s\u00e1ra a feln\u0151ttk\u00e9pz\u00e9si \u00e9s szakk\u00e9pz\u00e9si di\u00e1khitel 500 ezer forintig ig\u00e9nyelhet\u0151, nulla sz\u00e1zal\u00e9kos kamattal. A meg\u00e9lhet\u00e9si kiad\u00e1sok fedez\u00e9s\u00e9re pedig havonta legfeljebb 150 ezer forint szabadfelhaszn\u00e1l\u00e1s\u00fa k\u00e9pz\u00e9si hitel \u00e9rhet\u0151 el, 1,99 sz\u00e1zal\u00e9kos kamat mellett.\n\u00a0\u00a0\u00a0\u00a0Az \u00e1llamtitk\u00e1r sz\u00f3lt arr\u00f3l is, hogy augusztus v\u00e9g\u00e9n megjelenik meg a V\u00e1llalati feh\u00e9rk\u00f6nyv, amelynek c\u00e9lja, hogy felk\u00e9sz\u00edtse a magyar v\u00e1llalkoz\u00e1sokat a koronav\u00edrus-v\u00e1ls\u00e1g m\u00e1sodik hull\u00e1m\u00e1ra. A k\u00f6tetben egyebek mellett a munkav\u00e1llal\u00f3k eg\u00e9szs\u00e9g\u00e9nek v\u00e9delm\u00e9t szolg\u00e1l\u00f3 int\u00e9zked\u00e9seket mutatnak be.\n\n\nMTI 2020. augusztus 17.\n\n"}]