[{"date": "2020-08-27 09:26", "url": "https://koronavirus.gov.hu/cikkek/idosotthonok-142-koronavirussal-fertozott-gondozott-hunyt-el-kozuluk-55-en-pesti-uton", "h1": "Id\u0151sotthonok - 142 koronav\u00edrussal fert\u0151z\u00f6tt gondozott hunyt el, k\u00f6z\u00fcl\u00fck 55-en a Pesti \u00faton", "body": "\nA\u00a0 j\u00e1rv\u00e1ny kezdete \u00f3ta 142 az id\u0151sotthonban koronav\u00edrussal fert\u0151z\u00f6tt elhunytak sz\u00e1ma. Ez azt jelenti, hogy nagyj\u00e1b\u00f3l minden negyedik elhunyt id\u0151sotthon lak\u00f3ja. A legfert\u0151z\u00f6ttebb id\u0151sotthon tov\u00e1bbra is a F\u0151v\u00e1rosi \u00d6nkorm\u00e1nyzat \u00e1ltal fenntartott Pesti \u00fati id\u0151sotthon, ahol 55 id\u0151s ember halt meg, \u00e9s \u00f6sszesen 313 lak\u00f3n\u00e1l igazoltak a koronav\u00edrus-fert\u0151z\u00e9st. Az Operat\u00edv T\u00f6rzs \u00e9s a j\u00e1rv\u00e1ny\u00fcgyi hat\u00f3s\u00e1g tov\u00e1bbra is kiemelt figyelemmel k\u00eds\u00e9ri az id\u0151sotthonok j\u00e1rv\u00e1ny\u00fcgyi helyzet\u00e9t. A fenntart\u00f3k felel\u0151ss\u00e9ge tov\u00e1bbra is fokozott a v\u00e9dekez\u00e9s megszervez\u00e9s\u00e9ben \u00e9s a j\u00e1rv\u00e1ny\u00fcgyi szab\u00e1lyok betart\u00e1s\u00e1ban. A korm\u00e1ny \u00e1ltal ind\u00edtott nemzeti konzult\u00e1ci\u00f3nak is az egyik fontos t\u00e9m\u00e1ja az id\u0151sotthonok v\u00e9delm\u00e9nek tov\u00e1bbi er\u0151s\u00edt\u00e9se.\n\nAz orsz\u00e1gban \u00f6sszesen eddig 38 id\u0151sotthonban igazoltak koronav\u00edrus-fert\u0151z\u00e9st,14 budapesti \u00e9s 24 vid\u00e9ki int\u00e9zm\u00e9nyben. \u00d6sszesen 923 id\u0151sotthon lak\u00f3n\u00e1l \u00e9s 148 dolgoz\u00f3n\u00e1l mutatt\u00e1k ki a koronav\u00edrust, 142 id\u0151s gondozott hunyt el \u00e9s 875-en m\u00e1r meggy\u00f3gyultak.\nA f\u0151v\u00e1rosban 14 id\u0151sotthonban jelent meg a\u00a0 fert\u0151z\u00e9s, ebb\u0151l 8 id\u0151sotthon a F\u0151v\u00e1rosi\u00a0 \u00d6nkorm\u00e1nyzat fenntart\u00e1s\u00e1ban m\u0171k\u00f6dik, a t\u00f6bbi\u00a0 civil vagy egyh\u00e1zi fenntart\u00e1s\u00fa. A 142 elhunytb\u00f3l 99 f\u0151 Budapesten tal\u00e1lhat\u00f3 id\u0151sotthonban hunyt el, k\u00f6z\u00fcl\u00fck 87 f\u0151 F\u0151v\u00e1rosi \u00d6nkorm\u00e1nyzat \u00e1ltal fenntartott id\u0151sotthonban 43-an vid\u00e9ki id\u0151sotthonokban.\nA\u00a0 legt\u00f6bb elhunyt \u00e9s fert\u0151z\u00f6tt gondozott tov\u00e1bbra is a Pesti \u00fati id\u0151sotthonban van. Ott 55-en haltak meg, 313 a fert\u0151z\u00f6tt gondozottak \u00e9s 26 a fert\u0151z\u00f6tt dolgoz\u00f3k sz\u00e1ma. A szint\u00e9n f\u0151v\u00e1rosi V\u00e1zsonyi Vilmos Id\u0151sek Otthon\u00e1ban 18-an hunytak el, 71 a fert\u0151z\u00f6tt gondozottak \u00e9s 13 a fert\u0151z\u00f6tt dolgoz\u00f3k sz\u00e1ma. A f\u0151v\u00e1rosi fenntart\u00e1s\u00fa Kamarerdei \u00fati otthonban 11-en hunytak el, 51 a fert\u0151z\u00f6tt a gondozottak \u00e9s 13 a fert\u0151z\u00f6tt dolgoz\u00f3k sz\u00e1ma. A vid\u00e9ki int\u00e9zm\u00e9nyek k\u00f6z\u00fcl a legt\u00f6bb elhunyt \u2013 8 f\u0151 - a mez\u0151szilasi id\u0151sotthonban van, 7 f\u0151 a sereg\u00e9lyesi, \u00e9s 4 f\u0151 a borsodn\u00e1dasdi int\u00e9zm\u00e9nyben.\n\n"}]