[{"date": "2020-08-28 09:37", "url": "https://koronavirus.gov.hu/cikkek/fokozott-szulok-es-tanarok-felelossege-jarvany-miatt-tunetes-gyereket-ne-engedjunk-kozossegbe", "h1": "Fokozott a sz\u00fcl\u0151k \u00e9s a tan\u00e1rok felel\u0151ss\u00e9ge a j\u00e1rv\u00e1ny miatt \u2013 T\u00fcnetes gyereket ne engedj\u00fcnk k\u00f6z\u00f6ss\u00e9gbe!", "body": "\nA k\u00f6zelg\u0151 tan\u00e9vkezd\u00e9s miatt fontos tudatos\u00edtani, hogy most a j\u00e1rv\u00e1nyhelyzet miatt fokozott a sz\u00fcl\u0151k \u00e9s a tan\u00e1rok felel\u0151ss\u00e9ge. A pedag\u00f3gusoknak a szok\u00e1sokn\u00e1l is nagyobb figyelemmel kell lenni mind a saj\u00e1t, mind a gyermekek, a di\u00e1kok eg\u00e9szs\u00e9gi \u00e1llapot\u00e1ra,\u00a0 \u00e9s koronav\u00edrus-fert\u0151z\u00e9sre utal\u00f3 t\u00fcneteire. Ha egy sz\u00fcl\u0151, gondvisel\u0151, vagy egy tan\u00e1r, \u00f3vodapedag\u00f3gus a fert\u0151z\u00e9s t\u00fcneteit \u00e9szleli egy gyermeken, di\u00e1kon akkor gondoskodni kell annak miel\u0151bbi elk\u00fcl\u00f6n\u00edt\u00e9s\u00e9r\u0151l. A legfontosabb, hogy t\u00fcnetes, beteg gyermeket a sz\u00fcl\u0151knek most nem szabad iskol\u00e1ba, \u00f3vod\u00e1ba engedni, mert azzal az eg\u00e9sz k\u00f6z\u00f6ss\u00e9g eg\u00e9szs\u00e9g\u00e9t, \u00e9s az iskola, \u00f3voda zavartalan m\u0171k\u00f6d\u00e9s\u00e9t vesz\u00e9lyezteti.\u00a0Fert\u0151z\u00e9sgyan\u00fas gyermeknek otthon kell maradnia, \u00e9s a sz\u00fcl\u0151nek telefonon kell \u00e9rtes\u00edteni a gyermekorvost vagy h\u00e1ziorvost.\n\nA korm\u00e1ny hagyom\u00e1nyos m\u0171k\u00f6d\u00e9si rend szerinti tan\u00e9vet tervez, szeretn\u00e9nk elker\u00fclni az iskol\u00e1k \u00e9s az \u00f3vod\u00e1k \u00a0m\u0171k\u00f6d\u00e9s\u00e9t korl\u00e1toz\u00f3 int\u00e9zked\u00e9seket, hiszen ez mindannyiunk \u00e9rdeke, a gyermekek\u00e9, a pedag\u00f3gusok\u00e9, a sz\u00fcl\u0151k\u00e9 \u00e9s a munk\u00e1ltat\u00f3k\u00e9 is. Hangs\u00falyozzuk, hogy a sz\u00fcl\u0151i \u00e9s tan\u00e1ri egy\u00e9ni felel\u0151ss\u00e9g most m\u00e9g nagyobb abban, hogy ne vesz\u00e9lyeztess\u00fck egym\u00e1s eg\u00e9szs\u00e9g\u00e9t, az iskol\u00e1k m\u0171k\u00f6d\u00e9s\u00e9t \u00e9s a sz\u00fcl\u0151k munkav\u00e9gz\u00e9s\u00e9t.\nA sz\u00fcl\u0151knek, tan\u00e1roknak fontos tiszt\u00e1ban lenni a koronav\u00edrus-fert\u0151z\u00e9s t\u00fcneteivel, amelyek k\u00f6z\u00fcl a leggyakoribban a l\u00e1z, a f\u00e1radts\u00e1g \u00e9s a sz\u00e1raz k\u00f6h\u00f6g\u00e9s. Egyes betegekn\u00e9l jelentkezhet\u00a0izomf\u00e1jdalom, orrdugul\u00e1s, orrfoly\u00e1s, torokf\u00e1j\u00e1s, hasmen\u00e9s, l\u00e9gszomj. Emellett az \u00faj koronav\u00edrus-fert\u0151z\u00e9s egyik jellegzetes t\u00fcnete az \u00edz- \u00e9s a szagl\u00e1s\u00e9rz\u00e9kel\u00e9s zavara, vagy elveszt\u00e9se, amely sokszor az egyetlen t\u00fcnet. Ha valaki a\u00a0felsorolt t\u00fcneteket \u00e9szleli a gyermek\u00e9n, tan\u00edtv\u00e1ny\u00e1n, akkor k\u00e9rj\u00fck, hogy ne engedje a gyermeket k\u00f6z\u00f6ss\u00e9gbe. A legenyh\u00e9bb t\u00fcneteinek jelentkez\u00e9se eset\u00e9n se engedje k\u00f6z\u00f6ss\u00e9gbe a gyermeket!\nA sz\u00fcl\u0151ket arra is k\u00e9rj\u00fck, hogy a m\u00e1r nagyobb - fels\u0151s, k\u00f6z\u00e9piskol\u00e1s \u2013 gyermekeikben is tudatos\u00edts\u00e1k a j\u00e1rv\u00e1ny vesz\u00e9ly\u00e9t, a koronav\u00edrus t\u00fcneteit, hogy azok megjelen\u00e9se eset\u00e9n, \u0151k is jelezni tudj\u00e1k azt\u00a0sz\u00fcleiknek,\u00a0tan\u00e1raiknak.\nA pedag\u00f3gusokat \u00e9s iskolai, \u00f3vodai dolgoz\u00f3kat is arra k\u00e9rj\u00fck, hogy amennyiben a fenti t\u00fcnetek b\u00e1rmelyik\u00e9t \u00a0\u00e9szlelik magukon ne menjenek k\u00f6z\u00f6ss\u00e9gbe, jelezz\u00e9k azt az int\u00e9zm\u00e9ny vezet\u00e9s\u00e9nek, az oszt\u00e1lyf\u0151n\u00f6knek \u00a0\u00e9s vegy\u00e9k fel a kapcsolatot telefonon h\u00e1ziorvosukkal.\nTov\u00e1bbra is fontos, hogy a gyermekek \u00e9s di\u00e1kok tiszt\u00e1ban legyenek a gyakori \u00e9s alapos k\u00e9zmos\u00e1s fontoss\u00e1g\u00e1val.\nTov\u00e1bbra is alapelv, hogy az a sz\u00fcl\u0151, akinek a gyermeke koronav\u00edrus-fert\u0151z\u00e9s t\u00fcneteit mutatja, az telefonon h\u00edvja fel a h\u00e1ziorvost, vagy gyermekorvost, \u00e9s ne vigye a rendel\u0151be a gyermeket. Amennyiben az orvos v\u00e9lem\u00e9nye szerint a gyermekn\u00e9l fenn\u00e1ll a fert\u0151z\u00e9s gyan\u00faja, akkor az orvosnak a Nemzeti N\u00e9peg\u00e9szs\u00e9g\u00fcgyi K\u00f6zpont \u00e1ltal kiadott elj\u00e1r\u00e1srend alapj\u00e1n kell elj\u00e1rnia \u00e9s kezdem\u00e9nyeznie kell a laborat\u00f3riumi vizsg\u00e1latot. Ennek eredm\u00e9nye hat\u00e1rozza meg a tov\u00e1bbi int\u00e9zked\u00e9seket.\nHa egy di\u00e1kn\u00e1l az iskol\u00e1ban, tan\u00edt\u00e1s k\u00f6zben\u00a0 jelentkezn\u00e9nek t\u00fcnetek, akkor gondoskodni kell miel\u0151bbi elk\u00fcl\u00f6n\u00edt\u00e9s\u00e9r\u0151l, az iskolaorvos \u00e9s a sz\u00fcl\u0151 \u00e9rtes\u00edt\u00e9s\u00e9r\u0151l.\nMint ismert, az iskol\u00e1k \u00e9s \u00f3vod\u00e1k a j\u00e1rv\u00e1ny\u00fcgyi k\u00e9szenl\u00e9t idej\u00e9n alkalmazand\u00f3 szab\u00e1lyokr\u00f3l k\u00fcl\u00f6n \u00fatmutat\u00f3t kaptak. Ha egy iskol\u00e1ban, \u00f3vod\u00e1ban megjelenik a koronav\u00edrus, akkor a j\u00e1rv\u00e1ny\u00fcgyi hat\u00f3s\u00e1g a m\u00e1r megszokott elj\u00e1r\u00e1srend szerint elv\u00e9gzi a kontaktkutat\u00e1st \u00e9s megteszi a sz\u00fcks\u00e9ges int\u00e9zked\u00e9seket. Ha egy int\u00e9zm\u00e9nyben \u00a0felmer\u00fcl a csoportos megbeteged\u00e9s\u00a0 vesz\u00e9lye, akkor az Operat\u00edv T\u00f6rzs J\u00e1rv\u00e1ny\u00fcgyi Bevet\u00e9si Egys\u00e9g\u00e9nek bevon\u00e1s\u00e1val d\u00f6ntenek a \u00a0beavatkoz\u00e1sokr\u00f3l.\n\n"}]