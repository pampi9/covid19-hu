[{"date": "2020-08-18 09:36", "url": "https://koronavirus.gov.hu/cikkek/elkeszult-es-koznevelesi-intezmenyek-megkaptak-kovetkezo-tanevre-vonatkozo-jarvanyugyi", "h1": "Elk\u00e9sz\u00fclt \u00e9s a k\u00f6znevel\u00e9si int\u00e9zm\u00e9nyek megkapt\u00e1k a k\u00f6vetkez\u0151 tan\u00e9vre vonatkoz\u00f3 j\u00e1rv\u00e1ny\u00fcgyi protokollt", "body": "\nA j\u00e1rv\u00e1ny\u00fcgyi adatok nyomon k\u00f6vet\u00e9se alapj\u00e1n l\u00e1that\u00f3, hogy Magyarorsz\u00e1g jelenleg biztons\u00e1gos, ez\u00e9rt szeptember elsej\u00e9n a hagyom\u00e1nyos nevel\u00e9s-oktat\u00e1s megkezd\u00e9se indokolt. Ugyanakkor a k\u00f6znevel\u00e9snek is fel kell k\u00e9sz\u00fclnie a v\u00e9dekez\u00e9sre \u00e9s a megel\u0151z\u00e9sre, tov\u00e1bb\u00e1 ki kell dolgoznia olyan elj\u00e1r\u00e1srendet, amely lehet\u0151v\u00e9 teszi, hogy sz\u00fcks\u00e9g eset\u00e9n c\u00e9lzott beavatkoz\u00e1sokkal beazonos\u00edthat\u00f3k \u00e9s fokozottabban t\u00e1mogathat\u00f3k legyenek a vesz\u00e9lyeztetett int\u00e9zm\u00e9nyek.\n\nAz Emberi Er\u0151forr\u00e1sok Miniszt\u00e9riuma az Operat\u00edv T\u00f6rzzsel, a Bel\u00fcgyminiszt\u00e9riummal \u00e9s a Nemzeti N\u00e9peg\u00e9szs\u00e9g\u00fcgyi K\u00f6zponttal egy\u00fcttm\u0171k\u00f6dve \u00f6ssze\u00e1ll\u00edtotta \u00e9s az Oktat\u00e1si Hivatal seg\u00edts\u00e9g\u00e9vel valamennyi \u00f3voda, iskola r\u00e9sz\u00e9re eljuttatta a 2020/2021. tan\u00e9v kezd\u00e9s\u00e9re \u00e9s lebonyol\u00edt\u00e1s\u00e1ra vonatkoz\u00f3 r\u00e9szletes int\u00e9zked\u00e9si tervet. Az int\u00e9zked\u00e9si terv mintegy 11 t\u00e9mak\u00f6rben \u00e9s 70 pontban hat\u00e1rozza meg az \u00f3vod\u00e1k, iskol\u00e1k teend\u0151it. A protokoll kit\u00e9r t\u00f6bbek k\u00f6z\u00f6tt a tan\u00e9v el\u0151tti fert\u0151tlen\u00edt\u00e9sre \u00e9s takar\u00edt\u00e1sra, a k\u00e9zmos\u00e1s, t\u00e1vols\u00e1gtart\u00e1s, maszkvisel\u00e9s iskol\u00e1n bel\u00fcli szab\u00e1lyaira, a rendezv\u00e9nyek megszervez\u00e9s\u00e9re, az \u00e9tkeztet\u00e9sre, valamint az eg\u00e9szs\u00e9g\u00fcgyi szempontb\u00f3l biztons\u00e1gos k\u00f6rnyezet kialak\u00edt\u00e1s\u00e1ra. K\u00fcl\u00f6n fejezet foglalkozik a koll\u00e9giumi elhelyez\u00e9sre vonatkoz\u00f3 speci\u00e1lis szab\u00e1lyokkal, amelyekkel kapcsolatban fontos kiemelni, hogy k\u00fclf\u00f6ldr\u0151l hazat\u00e9r\u0151 koll\u00e9giumi tanul\u00f3 eset\u00e9ben az \u00e9rintettek tesztel\u00e9s\u00e9t az \u00e1llam t\u00e9r\u00edt\u00e9smentesen biztos\u00edtja.\nA protokoll r\u00e9szletes \u00fatmutat\u00e1st ad a tan\u00e9vkezd\u00e9shez sz\u00fcks\u00e9ges takar\u00edt\u00e1sra \u00e9s fert\u0151tlen\u00edt\u00e9sre. Annak \u00e9rdek\u00e9ben, hogy a fenntart\u00f3k ezt megfelel\u0151 szinten el tudj\u00e1k v\u00e9gezni, a sz\u00fcks\u00e9ges fert\u0151tlen\u00edt\u0151szereket az \u00c1llami Eg\u00e9szs\u00e9g\u00fcgyi Ell\u00e1t\u00f3k\u00f6zpont az Operat\u00edv T\u00f6rzs d\u00f6nt\u00e9se alapj\u00e1n minden int\u00e9zm\u00e9ny sz\u00e1m\u00e1ra biztos\u00edtani fogja.\nAz int\u00e9zked\u00e9si terv \u00e9rtelm\u00e9ben, ha valamelyik k\u00f6znevel\u00e9si int\u00e9zm\u00e9nyt k\u00f6zvetlen\u00fcl \u00e9rint\u0151 megbeteged\u00e9s t\u00f6rt\u00e9nik, az Emberi Er\u0151forr\u00e1sok Miniszt\u00e9riuma \u00e9s a Nemzeti N\u00e9peg\u00e9szs\u00e9g\u00fcgyi K\u00f6zpont a ter\u00fcleti n\u00e9peg\u00e9szs\u00e9g\u00fcgyi hat\u00f3s\u00e1ggal k\u00f6z\u00f6sen megvizsg\u00e1lja, hogy milyen int\u00e9zked\u00e9st sz\u00fcks\u00e9ges az adott int\u00e9zm\u00e9nyben meghozni. Egyedi, int\u00e9zm\u00e9nyre vonatkoz\u00f3 d\u00f6nt\u00e9st az Operat\u00edv T\u00f6rzs hoz meg, amelynek egyik form\u00e1ja lehet a tantermen k\u00edv\u00fcli, digit\u00e1lis munkarend elrendel\u00e9se. A tov\u00e1bbi n\u00e9peg\u00e9szs\u00e9g\u00fcgyi d\u00f6nt\u00e9seket a Nemzeti N\u00e9peg\u00e9szs\u00e9g\u00fcgyi K\u00f6zpont \u00e9s az \u00e9rintett szervezetek hozz\u00e1k meg \u00e9s hajtj\u00e1k v\u00e9gre. A most kiadott protokoll m\u00f3dos\u00edt\u00e1sig vagy visszavon\u00e1sig marad \u00e9rv\u00e9nyben, bevezet\u00e9s\u00e9r\u0151l \u00e9s alkalmaz\u00e1s\u00e1r\u00f3l az int\u00e9zm\u00e9nyvezet\u0151 k\u00f6teles gondoskodni, a fenntart\u00f3 feladata pedig a megval\u00f3s\u00edt\u00e1st ellen\u0151rizni.\nA protokoll m\u00f3dos\u00edt\u00e1s\u00e1ra a j\u00e1rv\u00e1ny\u00fcgyi helyzet alakul\u00e1s\u00e1t\u00f3l f\u00fcgg\u0151en, a tapasztalatok figyelembev\u00e9tel\u00e9vel ker\u00fclhet sor, amelyr\u0151l az int\u00e9zm\u00e9nyek r\u00e9szletes t\u00e1j\u00e9koztat\u00e1st kapnak.\n(EMMI)\n\n"}]