[{"date": "2020-08-17 14:07", "url": "https://koronavirus.gov.hu/cikkek/itm-egyseges-eljarasrend-szerint-keszulnek-tanevkezdesre-felsooktatasi-intezmenyek", "h1": "ITM: egys\u00e9ges elj\u00e1r\u00e1srend szerint k\u00e9sz\u00fclnek a tan\u00e9vkezd\u00e9sre a fels\u0151oktat\u00e1si int\u00e9zm\u00e9nyek", "body": "\nElj\u00e1r\u00e1srenddel seg\u00edti a fels\u0151oktat\u00e1si int\u00e9zm\u00e9nyeket a tan\u00e9vkezd\u00e9sre felk\u00e9sz\u00fcl\u00e9sben az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) a fels\u0151oktat\u00e1sban dolgoz\u00f3k \u00e9s hallgat\u00f3k v\u00e9delm\u00e9\u00e9rt, a fels\u0151oktat\u00e1si k\u00e9pz\u00e9s folyamatoss\u00e1g\u00e1nak \u00e9s az int\u00e9zm\u00e9nyi m\u0171k\u00f6d\u00e9s stabilit\u00e1s\u00e1nak garant\u00e1l\u00e1s\u00e1\u00e9rt \u00e9s a koronav\u00edrus-j\u00e1rv\u00e1ny terjed\u00e9s\u00e9nek megel\u0151z\u00e9s\u00e9\u00e9rt.\n\n\nA miniszt\u00e9rium h\u00e9tf\u0151n, az MTI-hez eljuttatott k\u00f6zlem\u00e9ny\u00e9ben azt \u00edrta: az operat\u00edv t\u00f6rzs aj\u00e1nl\u00e1sai alapj\u00e1n dolgozt\u00e1k ki a fels\u0151oktat\u00e1si int\u00e9zm\u00e9nyek l\u00e1togat\u00e1s\u00e1ra vonatkoz\u00f3 javaslatokat \u00e9s a k\u00fclf\u00f6ldi hallgat\u00f3k beutaz\u00e1si elj\u00e1r\u00e1srendj\u00e9t. Az egys\u00e9ges ir\u00e1nymutat\u00e1s szerint minden fels\u0151oktat\u00e1si int\u00e9zm\u00e9nynek a j\u00e1rv\u00e1ny\u00fcgyi k\u00e9sz\u00fclts\u00e9get kezel\u0151, folyamatosan aktualiz\u00e1lt \u00e9s a fenntart\u00f3val is egyeztetett int\u00e9zked\u00e9si tervvel kell rendelkeznie.\n\u00a0\u00a0\u00a0\u00a0A szakt\u00e1rca aj\u00e1nl\u00e1sa alapj\u00e1n a fels\u0151oktat\u00e1si int\u00e9zm\u00e9ny \u00e9p\u00fcleteit, rendezv\u00e9nyeit, tan\u00f3r\u00e1it kiz\u00e1r\u00f3lag eg\u00e9szs\u00e9ges, koronav\u00edrusos megbeteged\u00e9s t\u00fcneteit nem mutat\u00f3 emberek l\u00e1togathatj\u00e1k. A t\u00fcnetmentes dolgoz\u00f3k \u00e9s hallgat\u00f3k eset\u00e9ben is elengedhetetlen az eg\u00e9szs\u00e9g\u00fcgyi szab\u00e1lyok - gyakori, szappanos k\u00e9zmos\u00e1s \u00e9s k\u00e9zfert\u0151tlen\u00edt\u00e9s - marad\u00e9ktalan betart\u00e1sa. A jelenl\u00e9ti tan\u00f3r\u00e1kat lehet\u0151s\u00e9g szerint \u00fagy kell megszervezni, hogy a 1,5 m\u00e9teres v\u00e9d\u0151t\u00e1vols\u00e1g betarthat\u00f3 legyen. Amennyiben ez nem lehets\u00e9ges, k\u00f6telez\u0151 a maszk visel\u00e9se - ismertett\u00e9k.\n\u00a0\u00a0\u00a0\u00a0Tudatt\u00e1k, hogy a koll\u00e9giumokba, di\u00e1kotthonokba bek\u00f6lt\u00f6z\u00e9s el\u0151tt ki kell t\u00f6lteni egy k\u00e9rd\u0151\u00edvet, \u00e9s testh\u0151m\u00e9rs\u00e9kletet kell m\u00e9rni. Ezt naponta el kell v\u00e9gezni, \u00e9s a t\u00fcneteket mutat\u00f3 tanul\u00f3kat azonnal el kell k\u00fcl\u00f6n\u00edteni. A szob\u00e1k beoszt\u00e1sa sor\u00e1n t\u00f6rekedni kell arra, hogy egy-egy koll\u00e9giumi szob\u00e1ban azonos csoportokban tanul\u00f3, azonos tantermi \u00f3r\u00e1kat l\u00e1togat\u00f3 hallgat\u00f3k lakjanak.\n\u00a0\u00a0\u00a0\u00a0A elj\u00e1r\u00e1srend javasolja tov\u00e1bb\u00e1 az online beiratkoz\u00e1s lehet\u0151s\u00e9g\u00e9nek biztos\u00edt\u00e1s\u00e1t, \u00e9s tartalmazza a tan\u00e9vnyit\u00f3k, egy\u00e9b rendezv\u00e9nyek megtart\u00e1s\u00e1ra vonatkoz\u00f3 aj\u00e1nl\u00e1sokat is. Az egyetemi g\u00f3lyat\u00e1borok megrendez\u00e9se eset\u00e9n a j\u00e1rv\u00e1ny\u00fcgyi szab\u00e1lyok fokozott betart\u00e1sa sz\u00fcks\u00e9ges, a r\u00e9sztvev\u0151k sz\u00e1ma pedig nem haladhatja meg az \u00f6tsz\u00e1zat. A javaslat szerint a t\u00e1borok t\u00f6bb turnusban is megszervezhet\u0151k - \u00edrt\u00e1k.\n\u00a0\u00a0\u00a0\u00a0Kit\u00e9rtek arra is: az aktu\u00e1lis orsz\u00e1gbesorol\u00e1sok alapj\u00e1n k\u00fcl\u00f6n aj\u00e1nl\u00e1s k\u00e9sz\u00fclt a k\u00fclf\u00f6ldi hallgat\u00f3k beutaz\u00e1si elj\u00e1r\u00e1srendj\u00e9re. Eszerint a fels\u0151oktat\u00e1si int\u00e9zm\u00e9ny a k\u00fclf\u00f6ldr\u0151l t\u00f6rt\u00e9n\u0151 beutaz\u00e1shoz igazol\u00e1st \u00e1ll\u00edt ki a nem magyar \u00e1llampolg\u00e1rs\u00e1g\u00fa hallgat\u00f3nak, aki az orsz\u00e1gba l\u00e9p\u00e9st k\u00f6vet\u0151en 24 \u00f3r\u00e1n bel\u00fcl k\u00f6teles felvenni a kapcsolatot fels\u0151oktat\u00e1si int\u00e9zm\u00e9ny\u00e9vel, \u00e9s k\u00f6teles megjelenni az igazol\u00e1son megadott sz\u00e1ll\u00e1shelyen - olvashat\u00f3 a k\u00f6zlem\u00e9nyben.\n\n\nMTI 2020. augusztus 17.\n\n"}]