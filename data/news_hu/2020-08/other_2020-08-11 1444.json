[{"date": "2020-08-11 14:44", "url": "https://koronavirus.gov.hu/cikkek/normal-menetrend-szerint-tervezi-kormany-tanevet-szeptember-1-jen-hagyomanyosan-indulhat-az", "h1": "Norm\u00e1l menetrend szerint tervezi a korm\u00e1ny a tan\u00e9vet, szeptember 1-j\u00e9n hagyom\u00e1nyosan indulhat az iskola", "body": "\nA norm\u00e1lis, megszokott menetrend szerint tervezi a korm\u00e1ny a tan\u00e9vet. A hamarosan megjelen\u0151 rendelet szerint a tan\u00e9v hagyom\u00e1nyosan indulhat\u00a0\u00a0szeptember 1-j\u00e9n. A koronav\u00edrus-j\u00e1rv\u00e1ny\u00a0\u00a0hazai alakul\u00e1sa eddig kedvez\u0151, jelenleg nem indokolt a digit\u00e1lis oktat\u00e1ssal helyettes\u00edteni a hagyom\u00e1nyos oktat\u00e1st. Ugyanakkor sok orsz\u00e1gban jelent\u0151sen n\u0151 a fert\u0151z\u00e9sek sz\u00e1ma \u00e9s a hazai adatok is \u00f3vatoss\u00e1gra intenek. Ez\u00e9rt a korm\u00e1ny, az Operat\u00edv T\u00f6rzs \u00e9s a j\u00e1rv\u00e1ny\u00fcgyi hat\u00f3s\u00e1g folyamatosan \u00e9rt\u00e9keli a helyzetet \u00e9s sz\u00fcks\u00e9g eset\u00e9n tov\u00e1bbi int\u00e9zked\u00e9sekr\u0151l d\u00f6nt. Az iskol\u00e1k protokollt fognak kapni a j\u00e1rv\u00e1ny elleni v\u00e9dekez\u00e9st seg\u00edt\u0151 teend\u0151kr\u0151l. Tov\u00e1bbra is alapfontoss\u00e1g\u00fa, hogy beteg, a koronav\u00edrus t\u00fcneteit mutat\u00f3 gyermeket ne engedjenek a sz\u00fcl\u0151k k\u00f6z\u00f6ss\u00e9gbe. Felel\u0151s sz\u00fcl\u0151i magatart\u00e1ssal, az alapvet\u0151 \u00f3vint\u00e9zked\u00e9sek betart\u00e1s\u00e1val elker\u00fclhet\u0151 az iskol\u00e1kat \u00e9rint\u0151 korl\u00e1toz\u00e1sok bevezet\u00e9se.\n\nMindemellett a vesz\u00e9lyhelyzet idej\u00e9n elrendelt \u00e9s sikeresen m\u0171k\u00f6d\u0151 tantermen k\u00edv\u00fcli, digit\u00e1lis munkarendben gy\u0171jt\u00f6tt tapasztalatokat \u00e9s eredm\u00e9nyeket az EMMI, az iskol\u00e1k \u00e9s a pedag\u00f3gusok is elemzik, \u00e9s szakmai egyeztet\u00e9seket k\u00f6vet\u0151en a hagyom\u00e1nyos iskolarend keret\u00e9ben is alkalmazz\u00e1k. A korm\u00e1ny emellett felk\u00e9sz\u00fcl a j\u00e1rv\u00e1ny esetleges m\u00e1sodik hull\u00e1m\u00e1ra \u00e9s ehhez a nemzeti konzult\u00e1ci\u00f3 keret\u00e9ben augusztus 31-ig v\u00e1rja a magyar emberek v\u00e9lem\u00e9ny\u00e9t arr\u00f3l, hogy t\u00e1mogatj\u00e1k-e azt, hogy j\u00e1rv\u00e1ny idej\u00e9n az iskol\u00e1s gyermeket nevel\u0151 csal\u00e1dok \u00e9s tan\u00e1rok sz\u00e1m\u00e1ra ingyenes legyen-e az internet.\nA 2020/2021. tan\u00e9vben a tan\u00edt\u00e1si \u00e9v els\u0151 tan\u00edt\u00e1si napja 2020. szeptember 1. (kedd) \u00e9s utols\u00f3 tan\u00edt\u00e1si napja 2021. j\u00fanius 15. Az els\u0151 f\u00e9l\u00e9v 2021. janu\u00e1r 22-ig tart.\u00a0\u00a0Az \u0151szi sz\u00fcnet el\u0151tti utols\u00f3 tan\u00edt\u00e1si nap 2020. okt\u00f3ber 22. (cs\u00fct\u00f6rt\u00f6k), a sz\u00fcnet ut\u00e1ni els\u0151 tan\u00edt\u00e1si nap. 2020. november 2. (h\u00e9tf\u0151). A t\u00e9li sz\u00fcnet el\u0151tti utols\u00f3 tan\u00edt\u00e1si nap 2020. december 18. (p\u00e9ntek), a sz\u00fcnet ut\u00e1ni els\u0151 tan\u00edt\u00e1si nap 2021. janu\u00e1r 4. (h\u00e9tf\u0151).\u00a0\u00a0A tavaszi sz\u00fcnet el\u0151tti utols\u00f3 tan\u00edt\u00e1si nap 2021. m\u00e1rcius 31. (szerda), a sz\u00fcnet ut\u00e1ni els\u0151 tan\u00edt\u00e1si nap 2021. \u00e1prilis 7. (szerda).\nAz \u00faj tan\u00e9vben tervezettek t\u00e9mahetek: A \"P\u00c9NZ7\" p\u00e9nz\u00fcgyi \u00e9s v\u00e1llalkoz\u00f3i t\u00e9mah\u00e9t 2021. m\u00e1rcius 1-5. k\u00f6z\u00f6tt, a Digit\u00e1lis T\u00e9mah\u00e9t 2021. m\u00e1rcius 22-26. k\u00f6z\u00f6tt, a Fenntarthat\u00f3s\u00e1gi T\u00e9mah\u00e9t 2021. \u00e1prilis 19-23. k\u00f6z\u00f6tt, az eg\u00e9szs\u00e9gtudatos gondolkod\u00e1s \u00e9s iskolai mozg\u00e1stev\u00e9kenys\u00e9gek t\u00e9manap 2020. szeptember 25. (Magyar Di\u00e1ksport Napja).\nA rendelet r\u00e9szletesen tartalmazza az idei okt\u00f3ber-novemberi \u00e9s a j\u00f6v\u0151 \u00e9v m\u00e1jus-j\u00faniusi \u00edr\u00e1sbeli \u00e9retts\u00e9gi vizsg\u00e1k id\u0151pontj\u00e1t is. Az \u0151szi \u00e9retts\u00e9gi vizsg\u00e1k okt\u00f3ber 16-\u00e1n, a tavasziak m\u00e1jus 3-\u00e1n kezd\u0151dnek.\n(EMMI)\n\n"}]