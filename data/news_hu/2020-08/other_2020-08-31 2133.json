[{"date": "2020-08-31 21:33", "url": "https://koronavirus.gov.hu/cikkek/szijjarto-lengyelek-es-szlovakok-belephetnek-az-orszagba-negativ-teszttel", "h1": "Szijj\u00e1rt\u00f3: A lengyelek \u00e9s a szlov\u00e1kok is bel\u00e9phetnek az orsz\u00e1gba negat\u00edv teszttel", "body": "\nA lengyelek \u00e9s a szlov\u00e1kok is bel\u00e9phetnek szeptember elseje ut\u00e1n Magyarorsz\u00e1gra negat\u00edv koronav\u00edrusteszttel. A\u00a0\"cseh p\u00e9ld\u00e1t\" kiterjesztik az eg\u00e9sz V4-re. \u00cdgy a magyarorsz\u00e1gi sz\u00e1ll\u00e1sukat kor\u00e1bban lefoglal\u00f3 csehek, lengyelek \u00e9s szlov\u00e1kok egy\u00a0negat\u00edv teszttel bej\u00f6hetnek Magyarorsz\u00e1gra - k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter\u00a0Facebook-oldal\u00e1n.\n\nSzijj\u00e1rt\u00f3 P\u00e9ter kiemelte: a visegr\u00e1di orsz\u00e1gok (Csehorsz\u00e1g, Szlov\u00e1kia, Lengyelorsz\u00e1g, Magyarorsz\u00e1g) kifejezetten sikeresen - \u00e9s egym\u00e1ssal szoros egy\u00fcttm\u0171k\u00f6d\u00e9sben - v\u00e9dekeztek a koronav\u00edrus els\u0151 hull\u00e1m\u00e1val szemben. H\u00e9tf\u0151n t\u00f6bbsz\u00f6r egyeztettek szem\u00e9lyesen Bledben, majd telefonon az \u00e9jf\u00e9lt\u0151l \u00e9letbe l\u00e9p\u0151 \u00fajabb, a v\u00e9dekez\u00e9st szolg\u00e1l\u00f3 magyar int\u00e9zked\u00e9sekr\u0151l.\n\u00a0\u00a0\u00a0\u00a0Mindezek alapj\u00e1n az a d\u00f6nt\u00e9s sz\u00fcletett, hogy a \"cseh p\u00e9ld\u00e1t\" kiterjesztik az eg\u00e9sz V4-re. \u00cdgy a magyarorsz\u00e1gi sz\u00e1ll\u00e1sukat kor\u00e1bban lefoglal\u00f3 csehek, lengyelek \u00e9s szlov\u00e1kok egy - \u00f6t napn\u00e1l nem r\u00e9gebbi - negat\u00edv teszttel bej\u00f6hetnek Magyarorsz\u00e1gra, m\u00edg a visegr\u00e1di orsz\u00e1gokban kor\u00e1bban sz\u00e1ll\u00e1st foglal\u00f3 magyaroknak is el\u00e9g lesz egy negat\u00edv teszt a haza\u00e9rkez\u00e9st k\u00f6vet\u0151en - \u00edrta a miniszter.\n\u00a0\u00a0\u00a0\u00a0Kor\u00e1bban k\u00f6z\u00f6lte Szijj\u00e1rt\u00f3 P\u00e9ter, hogy Bledben Andrej Babis cseh minisztereln\u00f6k azt k\u00e9rte Orb\u00e1n Viktor minisztereln\u00f6kt\u0151l, hogy azok a cseh \u00e1llampolg\u00e1rok, akik szeptemberre m\u00e1r lefoglalt\u00e1k magyarorsz\u00e1gi sz\u00e1ll\u00e1sukat, tov\u00e1bbra is beutazhassanak Magyarorsz\u00e1gra. Az \u00faj szab\u00e1lyoz\u00e1s kit\u00e1rgyal\u00e1sa sor\u00e1n a biztons\u00e1gi garanci\u00e1kat megkapt\u00e1k, \u00edgy \u00f6t napn\u00e1l nem r\u00e9gebbi negat\u00edv teszteredm\u00e9ny eset\u00e9n keddt\u0151l is beengedik azokat a cseh \u00e1llampolg\u00e1rokat, akik m\u00e1r kor\u00e1bban sz\u00e1ll\u00e1st foglaltak maguknak Magyarorsz\u00e1gon - tette hozz\u00e1.\n\u00a0\u00a0\u00a0\u00a0Kedden, szeptember elsej\u00e9n l\u00e9pnek hat\u00e1lyba a koronav\u00edrus-j\u00e1rv\u00e1ny miatt elrendelt szigor\u00edtott hat\u00e1rv\u00e9delmi int\u00e9zked\u00e9sek Magyarorsz\u00e1gon. Ideiglenesen a teljes bels\u0151 hat\u00e1ron vissza\u00e1ll a hat\u00e1rellen\u0151rz\u00e9s.\nA Korm\u00e1ny 419/2020. (IX. 1.) Korm. rendelete a magyar \u00e1llampolg\u00e1rok a\u00a0Cseh K\u00f6zt\u00e1rsas\u00e1g, a\u00a0Lengyel K\u00f6zt\u00e1rsas\u00e1g \u00e9s a\u00a0Szlov\u00e1k K\u00f6zt\u00e1rsas\u00e1g ter\u00fclet\u00e9r\u0151l val\u00f3 beutaz\u00e1s\u00e1r\u00f3l, valamint a\u00a0Cseh K\u00f6zt\u00e1rsas\u00e1g, a\u00a0Lengyel K\u00f6zt\u00e1rsas\u00e1g \u00e9s a\u00a0Szlov\u00e1k K\u00f6zt\u00e1rsas\u00e1g \u00e1llampolg\u00e1rainak beutaz\u00e1s\u00e1r\u00f3l (Magyar K\u00f6zl\u00f6ny, 198. sz\u00e1m): l\u00e1sd itt.\nMTI\n\n"}]