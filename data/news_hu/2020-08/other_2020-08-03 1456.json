[{"date": "2020-08-03 14:56", "url": "https://koronavirus.gov.hu/cikkek/kormanyhivatal-az-idosek-szakapolasa-sulyosan-hianyos-pesti-uti-idosotthonban", "h1": "Korm\u00e1nyhivatal: az id\u0151sek szak\u00e1pol\u00e1sa is s\u00falyosan hi\u00e1nyos a Pesti \u00fati id\u0151sotthonban", "body": "\nBudapest F\u0151v\u00e1ros Korm\u00e1nyhivatala lez\u00e1rta a gondozottak szakell\u00e1t\u00e1s\u00e1t vizsg\u00e1l\u00f3 rendk\u00edv\u00fcli ellen\u0151rz\u00e9st a Pesti \u00fati id\u0151sotthonban, ahol eddig 55 id\u0151s ember halt meg, 313 gondozott, \u00e9s 26 dolgoz\u00f3 fert\u0151z\u0151d\u00f6tt meg. A korm\u00e1nyhivatal meg\u00e1llap\u00edt\u00e1sa szerint az orvosi jelenl\u00e9t hi\u00e1nyoss\u00e1ga mellett s\u00falyosan hi\u00e1nyos a gondozottak \u00e1pol\u00e1sa is, a t\u00f6rv\u00e9nyben el\u0151\u00edrt \u00e1pol\u00f3i-gondoz\u00f3i l\u00e9tsz\u00e1m kevesebb, mint fele \u00e1ll rendelkez\u00e9sre. A lak\u00f3k nem megfelel\u0151 gondoz\u00e1sa is nagyban hozz\u00e1j\u00e1rulhatott az id\u0151sotthonban kialakult t\u00f6meges hal\u00e1lesetekhez \u00e9s fert\u0151z\u00e9shez.\n\n\nAz id\u0151s gondozottak v\u00e9delme \u00e9s megfelel\u0151 eg\u00e9szs\u00e9g\u00fcgyi ell\u00e1t\u00e1sa \u00e9rdek\u00e9ben a folyamatos orvosi fel\u00fcgyelet mellett fontos a megfelel\u0151 l\u00e9tsz\u00e1mban \u00e9s k\u00e9pzetts\u00e9ggel biztos\u00edtott szak\u00e1pol\u00e1s is. A most z\u00e1rult \u00faj ellen\u0151rz\u00e9s c\u00e9lja kifejezetten a szak\u00e1pol\u00e1s helyzet\u00e9nek, szem\u00e9lyi felt\u00e9teleinek \u00e9s m\u0171k\u00f6d\u00e9s\u00e9nek vizsg\u00e1lata volt. Az ellen\u0151rz\u00e9sen azt vizsg\u00e1ljuk, hogy az id\u0151sotthonban rendelkez\u00e9sre \u00e1ll-e a t\u00f6rv\u00e9nyben el\u0151\u00edrt megfelel\u0151 l\u00e9tsz\u00e1m\u00fa, v\u00e9gzetts\u00e9g\u0171 \u00e9s munkak\u00e9pes szem\u00e9lyzet, \u00e9s megfelel\u0151-e a gondozottak ell\u00e1t\u00e1sa.\nAz ellen\u0151rz\u00e9sen meg\u00e1llap\u00edtottuk, hogy a t\u00f6rv\u00e9nyben el\u0151\u00edrt \u00e9s a gondozottak megfelel\u0151 ell\u00e1t\u00e1s\u00e1hoz sz\u00fcks\u00e9ges \u00e1pol\u00f3-gondoz\u00f3 l\u00e9tsz\u00e1m s\u00falyosan hi\u00e1nyos, az elv\u00e1rt 109 f\u0151 helyett \u00f6sszesen csak 60 \u00e1pol\u00f3-gondoz\u00f3 dolgozik a f\u00e9lezer f\u0151s int\u00e9zm\u00e9nyben. A korm\u00e1nyhivatal ez\u00e9rt hat\u00e1rozatban k\u00f6telezte a fenntart\u00f3 F\u0151v\u00e1rosi \u00d6nkorm\u00e1nyzatot, hogy 90 napon bel\u00fcl gondoskodjon az ell\u00e1tottak \u00e9let\u00e9t, testi \u00e9ps\u00e9g\u00e9t, eg\u00e9szs\u00e9g\u00e9t s\u00falyosan vesz\u00e9lyeztet\u0151 \u00e1pol\u00f3i-gondoz\u00f3i l\u00e9tsz\u00e1mhi\u00e1ny megsz\u00fcntet\u00e9s\u00e9r\u0151l, valamint a megfelel\u0151 ell\u00e1t\u00e1s hi\u00e1nya miatt - ellenkez\u0151 d\u00f6nt\u00e9sig - \u00faj ell\u00e1tott nem vehet\u0151 fel az int\u00e9zm\u00e9nybe.\n\nA korm\u00e1nyhivatal emellett k\u00f6telezte az int\u00e9zm\u00e9ny vezet\u0151j\u00e9t, hogy a t\u00f6rv\u00e9nyeknek megfelel\u0151en gondoskodjon a dolgoz\u00f3k nyilv\u00e1ntart\u00e1s\u00e1r\u00f3l \u00e9s az \u00e1pol\u00e1si folyamatokat teljes k\u00f6r\u0171en dokument\u00e1lja.\n\nAz ellen\u0151rz\u00e9seinken szerzett tapasztalatokat \u00e9s hi\u00e1nyoss\u00e1gokat a fenntart\u00f3 F\u0151v\u00e1rosi \u00d6nkorm\u00e1nyzattal is megosztottuk. Az err\u0151l sz\u00f3l\u00f3 hivatalos feljegyz\u00e9st az orsz\u00e1gos tisztif\u0151orvoshoz is eljuttattuk. Meg\u00e1llap\u00edt\u00e1sainkat a Kar\u00e1csony Gergely vezette F\u0151v\u00e1rosi \u00d6nkorm\u00e1nyzatnak is lehet\u0151s\u00e9ge volt hivatalosan v\u00e9lem\u00e9nyezni.\n\nKiad\u00f3: Budapest F\u0151v\u00e1ros Korm\u00e1nyhivatala\n\u00a0\n\n"}]