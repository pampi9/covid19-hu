[{"date": "2020-08-26 10:44", "url": "https://koronavirus.gov.hu/cikkek/no-az-aktiv-fertozottek-szama", "h1": "N\u0151 az akt\u00edv fert\u0151z\u00f6ttek sz\u00e1ma ", "body": "\nTov\u00e1bbra is nagyon fontos a fegyelmezetts\u00e9g, az \u00e9bers\u00e9g, az \u00e1ltal\u00e1nos higi\u00e9n\u00e9s szab\u00e1lyok betart\u00e1sa. Erre figyelmeztet az is, hogy hatodik hete n\u0151 az akt\u00edv fert\u0151z\u00f6ttek sz\u00e1ma.\n\n\nAz akt\u00edv fert\u0151z\u00f6ttek sz\u00e1ma m\u00e1jus elej\u00e9n tet\u0151z\u00f6tt, akkor meghaladta a 2 ezer f\u0151t, majd\u00a0 j\u00falius k\u00f6zep\u00e9re 500 f\u0151 al\u00e1 cs\u00f6kkent, majd az\u00f3ta ism\u00e9t fokozatosan emelkedik, ma el\u00e9ri a 940 f\u0151t. \u00a0\nA j\u00e1rv\u00e1ny nem \u00e9rt v\u00e9get, ez\u00e9rt nagyon fontos tov\u00e1bbra is a fegyelmezetts\u00e9g, a beutaz\u00e1si korl\u00e1toz\u00e1sok \u00e9s az \u00e1ltal\u00e1nos higi\u00e9n\u00e9s szab\u00e1lyok betart\u00e1sa. Tov\u00e1bbra is ker\u00fclj\u00fck azokat a helyeket, ahol z\u00e1rt t\u00e9rben sokan vannak, lehet\u0151leg tartsuk a szoci\u00e1lis t\u00e1vols\u00e1got, gyakran \u00e9s alaposan mossunk kezet, a maszkot viselj\u00fck az \u00fczletekben \u00e9s a t\u00f6megk\u00f6zleked\u00e9si eszk\u00f6z\u00f6k\u00f6n. Az egy\u00fctt sz\u00f3rakoz\u00f3 fiatalokat k\u00e9rj\u00fck, hogy ne igyanak k\u00f6z\u00f6s \u00fcvegb\u0151l, \u00e9s\u00a0\u0151k is tarts\u00e1k az \u00e1ltal\u00e1nos \u00f3vint\u00e9zked\u00e9seket. Akin\u00e9l k\u00fclf\u00f6ldi tart\u00f3zkod\u00e1s vagy egy\u00e9b ok miatt\u00a0hat\u00f3s\u00e1gi h\u00e1zi karant\u00e9nt rendeltek el, az szigor\u00faan tartsa be. B\u00e1rki, akinek t\u00fcnetei vannak, az ne menjen k\u00f6z\u00f6ss\u00e9gbe, bar\u00e1ti, csal\u00e1di \u00e9s egy\u00e9b tal\u00e1lkoz\u00f3kra, hanem maradjon otthon \u00e9s telefonon \u00e9rtes\u00edtse h\u00e1ziorvos\u00e1t.\u00a0Ha mindezeket betartjuk, akkor el tudjuk ker\u00fclni a fert\u0151z\u00e9s tov\u00e1bbterjed\u00e9s\u00e9t \u00e9s a tov\u00e1bbi korl\u00e1toz\u00f3 int\u00e9zked\u00e9sek bevezet\u00e9s\u00e9t.\nFontos tov\u00e1bbra is odafigyelni a koronav\u00edrus t\u00fcneteire, amelyek k\u00f6z\u00fcl a legismertebbek a l\u00e1z, a f\u00e1radts\u00e1g \u00e9s a sz\u00e1raz k\u00f6h\u00f6g\u00e9s. Egyes betegekn\u00e9l jelentkezhet\u00a0izomf\u00e1jdalom, orrdugul\u00e1s, orrfoly\u00e1s, torokf\u00e1j\u00e1s, hasmen\u00e9s, l\u00e9gszomj. Emellett az \u00faj koronav\u00edrus fert\u0151z\u00e9s egyik jellegzetes t\u00fcnete az \u00edz- \u00e9s a szagl\u00e1s\u00e9rz\u00e9kel\u00e9s zavara, vagy elveszt\u00e9se, amely sokszor az egyetlen t\u00fcnet. Ha valaki a\u00a0felsorolt t\u00fcneteket \u00e9szleli mag\u00e1n, akkor k\u00e9rj\u00fck, hogy maradjon otthon, ne menjen k\u00f6z\u00f6ss\u00e9gbe. H\u00e1ziorvos\u00e1t ne szem\u00e9lyesen keresse fel, hanem\u00a0telefonon h\u00edvja fel. Ha a h\u00e1ziorvos\u00a0telefonos kik\u00e9rdez\u00e9se alapj\u00e1n felmer\u00fcl a koronav\u00edrus fert\u0151z\u00e9s gyan\u00faja, de a t\u00fcnetek alapj\u00e1n a beteg nem ig\u00e9nyel k\u00f3rh\u00e1zi kezel\u00e9st,\u00a0akkor otthoni karant\u00e9nba ker\u00fcl. Ha a t\u00fcnetek s\u00falyosak (pl. neh\u00e9zl\u00e9gz\u00e9s, t\u00fcd\u0151gyullad\u00e1s), akkor a h\u00e1ziorvos int\u00e9zkedik a beteg k\u00f3rh\u00e1zi elhelyez\u00e9s\u00e9r\u0151l.\u00a0\n\u00a0\n\n"}]