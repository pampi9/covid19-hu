[{"date": "2020-08-29 14:37", "url": "https://koronavirus.gov.hu/cikkek/novak-katalin-mozgas-segit-egeszsegunk-megorzeseben", "h1": "Nov\u00e1k Katalin: a mozg\u00e1s seg\u00edt eg\u00e9szs\u00e9g\u00fcnk meg\u0151rz\u00e9s\u00e9ben", "body": "\nA mozg\u00e1s fontoss\u00e1g\u00e1ra h\u00edvta fel a figyelmet az Emberi Er\u0151forr\u00e1sok Miniszt\u00e9rium\u00e1nak csal\u00e1d- \u00e9s ifj\u00fas\u00e1g\u00fcgy\u00e9rt felel\u0151s \u00e1llamtitk\u00e1ra szombaton Badacsonyban, ahol maga is rajthoz \u00e1llt a D\u0171l\u0151re Futunk elnevez\u00e9s\u0171 j\u00f3t\u00e9konys\u00e1gi fut\u00f3versenyen.\n\nNov\u00e1k Katalin a rajt el\u0151tt azt mondta: fontos, hogy mozogjunk, mert seg\u00edt eg\u00e9szs\u00e9g\u00fcnk meg\u0151rz\u00e9s\u00e9ben. Hozz\u00e1tette: futni a j\u00e1rv\u00e1nyhelyzetben is mindig lehet, m\u00e9g a kij\u00e1r\u00e1si korl\u00e1toz\u00e1sok idej\u00e9n is megengedett volt. Egy erd\u0151be vagy n\u00e9ptelen helyre b\u00e1rmikor el lehet menni, nem is kell sokat utazni, \u00e9s ak\u00e1rmikor lehet futni - emelte ki.\n\u00dagy fogalmazott: a fut\u00e1s alapvet\u0151en egy\u00e9ni sport, a legt\u00f6bb ember \u00e1ltal\u00e1ban mag\u00e1nyosan fut, de egy j\u00f3t\u00e9konys\u00e1gi fut\u00f3versenyen r\u00e9sztvev\u0151k egy olyan j\u00f3 \u00fcgy mell\u00e9 is \u00e1llhatnak, mint Badacsonyban a tapolcai ment\u0151\u00e1llom\u00e1s t\u00e1mogat\u00e1sa.\nLaposa Zs\u00f3fia szervez\u0151 elmondta: \u00f6t\u00f6dik alkalommal tartj\u00e1k meg rendezv\u00e9ny\u00fcket, melynek bev\u00e9tel\u00e9vel az Orsz\u00e1gos Ment\u0151szolg\u00e1lat tapolcai ment\u0151\u00e1llom\u00e1s\u00e1t t\u00e1mogatj\u00e1k. K\u00f6z\u00f6lte: k\u00e9tmilli\u00f3 forint m\u00e1r biztosan \u00f6sszegy\u0171lt a nevez\u00e9si d\u00edjakb\u00f3l, de ez m\u00e9g n\u00f6vekedhet a fut\u00f3k felaj\u00e1nl\u00e1saival.\nA 12 kilom\u00e9teres t\u00e1vot egy\u00e9niben \u00e9s v\u00e1lt\u00f3ban is teljes\u00edthetik a fut\u00f3k, akiknek sz\u00e1m\u00e1t a koronav\u00edrus-j\u00e1rv\u00e1ny miatt 500 indul\u00f3ban maxim\u00e1lt\u00e1k, \u00e9s sz\u00e1zas csoportokban rajtoltatt\u00e1k \u0151ket. Rajthoz \u00e1llt Nov\u00e1k Katalin mellett Csat\u00f3 G\u00e1bor, az Orsz\u00e1gos Ment\u0151szolg\u00e1lat f\u0151igazgat\u00f3ja \u00e9s Gy\u0151rfi P\u00e1l sz\u00f3viv\u0151 is.\n\nMTI\n\n"}]