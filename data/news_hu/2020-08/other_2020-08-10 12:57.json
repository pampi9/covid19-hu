[{"date": "2020-08-10 12:57", "url": "https://koronavirus.gov.hu/cikkek/enyhen-novekszik-koronavirus-orokitoanyag-mennyisege-szennyvizben", "h1": "Enyh\u00e9n n\u00f6vekszik a koronav\u00edrus \u00f6r\u00f6k\u00edt\u0151anyag mennyis\u00e9ge a szennyv\u00edzben", "body": "\nA Nemzeti N\u00e9peg\u00e9szs\u00e9g\u00fcgyi K\u00f6zpont (NNK) \u00e1ltal v\u00e9gzett szennyv\u00edzvizsg\u00e1latok a 32. h\u00e9ten Budapesten \u00e9s Debrecenben is enyh\u00e9n n\u00f6veked\u0151 tendenci\u00e1t mutattak ki a SARS-CoV-2 v\u00edrus \u00f6r\u00f6k\u00edt\u0151anyag\u00e1nak mennyis\u00e9g\u00e9ben. A nemzetk\u00f6zi tapasztalatok szerint a szennyv\u00edzben kimutathat\u00f3 koncentr\u00e1ci\u00f3n\u00f6veked\u00e9s 4-10 nappal el\u0151zi meg a t\u00fcnetes megbeteged\u00e9sek sz\u00e1m\u00e1nak n\u00f6veked\u00e9s\u00e9t. A szennyv\u00edzvizsg\u00e1latok \u00e1ltal el\u0151rejelzett k\u00f6z\u00f6ss\u00e9gi terjed\u00e9s felgyorsul\u00e1sa megel\u0151zhet\u0151 a tov\u00e1bbra is \u00e9rv\u00e9nyben l\u00e9v\u0151 j\u00e1rv\u00e1ny\u00fcgyi megel\u0151z\u0151 szab\u00e1lyok betart\u00e1s\u00e1val.\n\n\nAz NNK m\u00e1jus \u00f3ta v\u00e9gez szennyv\u00edzvizsg\u00e1latokat az \u00faj koronav\u00edrus \u00f6r\u00f6k\u00edt\u0151anyag\u00e1nak kimutat\u00e1s\u00e1ra. A vizsg\u00e1latok Budapesten kezd\u0151dtek, jelenleg heti mintav\u00e9tel t\u00f6rt\u00e9nik a Budapestet ell\u00e1t\u00f3 h\u00e1rom szennyv\u00edztelepen, a megyesz\u00e9khelyeken, \u00e9s n\u00e9h\u00e1ny vid\u00e9ki v\u00e1rosban. A t\u00f6bbi mintav\u00e9teli helysz\u00ednen jelenleg m\u00e9g alacsony szinten stagn\u00e1l a v\u00edrus \u00f6r\u00f6k\u00edt\u0151anyag mennyis\u00e9ge a szennyv\u00edzben. A v\u00edrus \u00f6r\u00f6k\u00edt\u0151anyag\u00e1t nem csak a t\u00fcnetekkel rendelkez\u0151, hanem a t\u00fcnetmentes fert\u0151z\u00f6ttek, illetve az \u00fajonnan fert\u0151z\u0151d\u00f6tt, t\u00fcneteket m\u00e9g nem mutat\u00f3 betegek is \u00fcr\u00edtik. A szennyv\u00edzben \u00e9szlelhet\u0151 v\u00edrus \u00f6r\u00f6k\u00edt\u0151anyag mennyis\u00e9ge az adott szennyv\u00edztiszt\u00edt\u00f3 telep \u00e1ltal ell\u00e1tott lakoss\u00e1g fert\u0151z\u00f6tts\u00e9g\u00e9vel van \u00f6sszef\u00fcgg\u00e9sben.\n\nAz elm\u00falt id\u0151szakban t\u00f6bb olyan csal\u00e1di \u00e9s k\u00f6z\u00f6ss\u00e9gi halmoz\u00f3d\u00e1s, helyi COVID-19 j\u00e1rv\u00e1ny is kialakult, amelyek a jelenleg is \u00e9rv\u00e9nyben l\u00e9v\u0151 j\u00e1rv\u00e1ny\u00fcgyi szab\u00e1lyok betart\u00e1s\u00e1val megel\u0151zhet\u0151 lett volna. Nagyon fontos elker\u00fclni az \u00faj koronav\u00edrus-g\u00f3cpontok kialakul\u00e1s\u00e1t, amelyeknek jelent\u0151s r\u00e9sz\u00e9t az emberek felel\u0151ss\u00e9gteljes magatart\u00e1sa megakad\u00e1lyozhatja. A j\u00e1rv\u00e1ny els\u0151 hull\u00e1m\u00e1nak sikeres kezel\u00e9se miatt relat\u00edve alacsony a magyarorsz\u00e1gi megbeteged\u00e9sek sz\u00e1ma, ugyanakkor a v\u00edrus jelen van az orsz\u00e1gban. Egy-egy fert\u0151z\u00f6tt szem\u00e9ly miatt kialakult lokaliz\u00e1lt j\u00e1rv\u00e1nyg\u00f3cb\u00f3l tov\u00e1bb terjedhet a fert\u0151z\u00e9s, \u00e9s k\u00f6z\u00f6ss\u00e9gi ter\u00fcleti j\u00e1rv\u00e1nyok alakulhatnak ki.\n\nA legfontosabb, hogy csak a magukat eg\u00e9szs\u00e9gesnek tart\u00f3, t\u00fcneteket nem mutat\u00f3 egy\u00e9nek \u00e1lljanak munk\u00e1ba, menjenek k\u00f6z\u00f6ss\u00e9gbe, k\u00fcl\u00f6n\u00f6sen tekintettel az eg\u00e9szs\u00e9g\u00fcgyi, szoci\u00e1lis \u00e9s oktat\u00e1si int\u00e9zm\u00e9nyek dolgoz\u00f3ira. Ker\u00fclj\u00fck a zs\u00fafolt helyeket, helyzeteket! K\u00fcl\u00f6n\u00f6s tekintettel a z\u00e1rt t\u00e9rben szervezett rendezv\u00e9nyekre!\n\nTov\u00e1bbra is sz\u00fcks\u00e9ges a higi\u00e9n\u00e9s szab\u00e1lyok betart\u00e1sa, az arc \u00e9rint\u00e9s\u00e9nek elker\u00fcl\u00e9se, az alapos szappanos k\u00e9zmos\u00e1s vagy alkoholos k\u00e9zfert\u0151tlen\u00edt\u00e9s, a k\u00f6h\u00f6g\u00e9si etikett betart\u00e1sa, a fel\u00fcletek rendszeres alapos fert\u0151tlen\u00edt\u00e9se \u00e9s a szell\u0151ztet\u00e9s, amellyel a jelenlegi alacsony j\u00e1rv\u00e1ny\u00fcgyi kock\u00e1zat hat\u00e9konyan tov\u00e1bb cs\u00f6kkenthet\u0151.\n\nhttps://www.nnk.gov.hu/index.php/koronavirus-tajekoztato/777-enyhen-novekszik-a-koronavirus-orokitoanyag-mennyisege-a-szennyvizben\n\n"}]