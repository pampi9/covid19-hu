[{"date": "2020-08-07 12:43", "url": "https://koronavirus.gov.hu/cikkek/felkeszult-jarvanyugyi-bevetesi-egyseg", "h1": "Felk\u00e9sz\u00fclt a j\u00e1rv\u00e1ny\u00fcgyi bevet\u00e9si egys\u00e9g", "body": "\nA j\u00e1rv\u00e1ny\u00fcgyi bevet\u00e9si egys\u00e9g els\u0151dleges feladata a fert\u0151z\u00e9si g\u00f3cpontok lokaliz\u00e1l\u00e1sa \u00e9s a v\u00edrus tov\u00e1bbterjed\u00e9s\u00e9nek megakad\u00e1lyoz\u00e1sa - hangzott el az egys\u00e9g p\u00e9nteki budapesti, sajt\u00f3t\u00e1j\u00e9koztat\u00f3val egybek\u00f6t\u00f6tt bemutat\u00f3j\u00e1n.\n\n\u00a0\n\nKiss R\u00f3bert rend\u0151r alezredes, az operat\u00edv t\u00f6rzs \u00fcgyeleti k\u00f6zpontj\u00e1nak munkat\u00e1rsa hangs\u00falyozta: Magyarorsz\u00e1g ugyan sikeresen v\u00e9dekezett a j\u00e1rv\u00e1ny els\u0151 szakasz\u00e1ban, \u00e1m a j\u00e1rv\u00e1nyvesz\u00e9ly nem m\u00falt el. A vesz\u00e9lyhelyzet megsz\u00fcntet\u00e9se ut\u00e1n l\u00e9trehozt\u00e1k a j\u00e1rv\u00e1ny\u00fcgyi bevet\u00e9si egys\u00e9get. Elmondta: az egys\u00e9g feladata az egy\u00fcttm\u0171k\u00f6d\u0151 szervezetek - a honv\u00e9ds\u00e9g, a katasztr\u00f3fav\u00e9delem, a tisztiorvosi szolg\u00e1lat \u00e9s a ment\u0151szolg\u00e1lat - munk\u00e1j\u00e1nak koordin\u00e1l\u00e1sa \u00e9s az er\u0151forr\u00e1sok hat\u00e9kony felhaszn\u00e1l\u00e1s\u00e1nak biztos\u00edt\u00e1sa.\nMunk\u00e1jukat az \u00fcgyeleti k\u00f6zpont \u00e1ltal m\u0171k\u00f6dtetett \u00e9rtes\u00edt\u00e9si \u00e9s jelent\u0151rendszer seg\u00edti. Az egys\u00e9g jogosult korl\u00e1toz\u00f3 int\u00e9zked\u00e9sek elrendel\u00e9s\u00e9re - tette hozz\u00e1.\n\nJackovics P\u00e9ter, az Orsz\u00e1gos Katasztr\u00f3fav\u00e9delmi F\u0151igazgat\u00f3s\u00e1g oszt\u00e1lyvezet\u0151je k\u00f6z\u00f6lte: els\u0151dleges feladatuk a ter\u00fcleti v\u00e9delmi bizotts\u00e1gok munk\u00e1j\u00e1nak \u00f6sszehangol\u00e1sa. Az egys\u00e9g rendelkez\u00e9s\u00e9re \u00e1ll a katasztr\u00f3fav\u00e9delem \u00e1ltal m\u0171k\u00f6dtetett mobil labor is.\n\nP\u00e1pai Gy\u00f6rgy, az Orsz\u00e1gos Ment\u0151szolg\u00e1lat orvosigazgat\u00f3ja arr\u00f3l sz\u00e1molt be, hogy a j\u00e1rv\u00e1ny kezdete \u00f3ta r\u00e9szt vesznek a hat\u00e1r\u00e1tkel\u0151helyeken a beutaz\u00f3k sz\u0171r\u00e9s\u00e9ben, \u00e9s t\u00f6bb mint 60 ezer mintav\u00e9telt hajtottak v\u00e9gre a lakoss\u00e1g k\u00f6r\u00e9ben. Emellett r\u00e9szt vesznek a fert\u0151z\u00e9sgyan\u00fas betegek ell\u00e1t\u00e1s\u00e1ban, sz\u00e1ll\u00edt\u00e1s\u00e1ban.Hal\u00e1chy Enik\u0151, az \u00c1llami Eg\u00e9szs\u00e9g\u00fcgyi Ell\u00e1t\u00f3 K\u00f6zpont (\u00c1EEK)f\u0151oszt\u00e1lyvezet\u0151je kiemelte: feladatuk, hogy biztos\u00edts\u00e1k a sz\u00fcks\u00e9ges v\u00e9d\u0151felszerel\u00e9seket az eg\u00e9szs\u00e9g\u00fcgyi dolgoz\u00f3k, a rendv\u00e9delmi \u00e9s honv\u00e9delmi szervek, valamint az id\u0151sotthonok r\u00e9sz\u00e9re.\nSzab\u00f3 P\u00e1l, az Orsz\u00e1gos K\u00f3rh\u00e1z-f\u0151parancsnoki T\u00e1mogat\u00f3 T\u00f6rzs k\u00e9pvisel\u0151je eml\u00e9keztetett arra, hogy a vesz\u00e9lyhelyzet megsz\u00fcntet\u00e9se ut\u00e1n is 92 k\u00f3rh\u00e1zparancsnok seg\u00edti orsz\u00e1gszerte a j\u00e1rv\u00e1ny elleni v\u00e9dekez\u00e9st. Ezen fel\u00fcl \u00e1prilis v\u00e9g\u00e9t\u0151l 19, k\u00e9tsz\u00e1z gondozottn\u00e1l nagyobb l\u00e9tsz\u00e1m\u00fa id\u0151sotthonban kezdt\u00e9k meg a munk\u00e1t int\u00e9zm\u00e9nyparancsnokok. Feladatuk az eg\u00e9szs\u00e9g\u00fcgyi k\u00e9szletek meg\u00f3v\u00e1sa, a j\u00e1rv\u00e1ny\u00fcgyi el\u0151\u00edr\u00e1sok betart\u00e1s\u00e1nak ellen\u0151rz\u00e9se.\n\nMiklovich J\u00e1nos, a honv\u00e9ds\u00e9g vegyv\u00e9delmi z\u00e1szl\u00f3alj\u00e1nak parancsnoka felh\u00edvta a figyelmet arra, hogy a z\u00e1szl\u00f3alj olyan speci\u00e1lis alakulat, amelynek a vegyi, biol\u00f3giai \u00e9s nukle\u00e1ris fegyverek elleni v\u00e9dekez\u00e9s a feladata. Ez azt jelenti, hogy rendelkeznek minden olyan eszk\u00f6zzel, amely a j\u00e1rv\u00e1ny elleni v\u00e9dekez\u00e9sben is hat\u00e9konyan felhaszn\u00e1lhat\u00f3.A fert\u0151tlen\u00edt\u0151 csapatok b\u00e1rhol, b\u00e1rmikor bevethet\u0151k - mondta az ezredes.\u00a0A t\u00e1j\u00e9koztat\u00f3 ut\u00e1n az egys\u00e9g tagjai bemutatt\u00e1k a v\u00e9dekez\u00e9shez haszn\u00e1lt technikai eszk\u00f6z\u00f6ket.\n\n\n\n\nMTI 2020. augusztus 7.\n\n"}]