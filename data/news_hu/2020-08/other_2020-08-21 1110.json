[{"date": "2020-08-21 11:10", "url": "https://koronavirus.gov.hu/cikkek/volanbusz-az-allomasokon-ellenorzik-maszkviselesi-kotelezettseg-betartasat", "h1": "Vol\u00e1nbusz: az \u00e1llom\u00e1sokon is ellen\u0151rzik a maszkvisel\u00e9si k\u00f6telezetts\u00e9g betart\u00e1s\u00e1t", "body": "\nA nagyobb aut\u00f3busz-\u00e1llom\u00e1sokon is ellen\u0151rzi a rend\u0151rs\u00e9g a k\u00f6zeg\u00e9szs\u00e9g\u00fcgyi el\u0151\u00edr\u00e1sok - p\u00e9ld\u00e1ul a maszkvisel\u00e9si k\u00f6telezetts\u00e9g - betart\u00e1s\u00e1t a j\u00f6v\u0151 h\u00e9ten, mert az elm\u00falt id\u0151szakban egyre t\u00f6bben utaznak maszk n\u00e9lk\u00fcl - k\u00f6z\u00f6lte a Vol\u00e1nbusz Zrt. p\u00e9nteken az MTI-vel.\n\n\nA k\u00f6zlem\u00e9nyben eml\u00e9keztettek: a koronav\u00edrus-j\u00e1rv\u00e1ny terjed\u00e9s\u00e9nek megel\u0151z\u00e9s\u00e9\u00e9rt a k\u00f6z\u00f6ss\u00e9gi k\u00f6zleked\u00e9si eszk\u00f6z\u00f6k\u00f6n k\u00f6telez\u0151 a sz\u00e1j \u00e9s az orr eltakar\u00e1sa. Err\u0151l a t\u00e1rsas\u00e1g a honlapj\u00e1n, a k\u00f6z\u00f6ss\u00e9gi m\u00e9di\u00e1ban, valamint az \u00e1llom\u00e1sokon \u00e9s a buszokon is t\u00e1j\u00e9koztatja az utaz\u00f3kat.\n\u00a0\u00a0\u00a0\u00a0A Vol\u00e1nbusz a j\u00e1rv\u00e1ny\u00fcgyi k\u00e9sz\u00fclts\u00e9g ideje alatt is folyamatosan fert\u0151tlen\u00edti aut\u00f3buszait, l\u00e9tes\u00edtm\u00e9nyeit, valamint ell\u00e1tja munkat\u00e1rsait a sz\u00fcks\u00e9ges v\u00e9d\u0151- \u00e9s fert\u0151tlen\u00edt\u0151eszk\u00f6z\u00f6kkel. A vesz\u00e9lyhelyzet kihirdet\u00e9se \u00f3ta eltelt id\u0151szakban csaknem 125 ezer liter fel\u00fcletfert\u0151tlen\u00edt\u0151 szert, 60 ezer t\u00f6rl\u0151kend\u0151t, 320 ezer keszty\u0171t, 14 500 v\u00e9d\u0151szem\u00fcveget \u00e9s t\u00f6bb mint 1600 overallt biztos\u00edtott munkat\u00e1rsai sz\u00e1m\u00e1ra a fert\u0151tlen\u00edt\u00e9si feladatok elv\u00e9gz\u00e9s\u00e9hez.\n\u00a0\u00a0\u00a0\u00a0K\u00e9zfert\u0151tlen\u00edt\u0151b\u0151l, fert\u0151tlen\u00edt\u0151 hat\u00e1s\u00fa foly\u00e9kony szappanb\u00f3l k\u00fcl\u00f6nb\u00f6z\u0151 kiszerel\u00e9sekben t\u00f6bb mint 37 ezer litert helyezett ki munkav\u00e1llal\u00f3inak a t\u00e1rsas\u00e1g, a sz\u00e1jmaszkokb\u00f3l pedig eddig t\u00f6bb mint 293 ezret osztott ki - \u00edrt\u00e1k.\n\u00a0\u00a0\u00a0\u00a0A Vol\u00e1nbusz emellett 700 \u00e9rint\u00e9smentes k\u00e9zfert\u0151tlen\u00edt\u0151-adagol\u00f3t telep\u00edtett \u00e1llom\u00e1saira orsz\u00e1gszerte az utasok \u00e9s a munkat\u00e1rsak higi\u00e9n\u00e9s biztons\u00e1g\u00e1\u00e9rt, \u00e9s az aut\u00f3busz-\u00e1llom\u00e1sok \u00e9s a j\u00e1rm\u0171vek fokozott takar\u00edt\u00e1sa mellett \u00f3zonos fert\u0151tlen\u00edt\u00e9ssel b\u0151v\u00edtette eszk\u00f6zt\u00e1r\u00e1t a fert\u0151z\u00e9s terjed\u00e9se elleni v\u00e9dekez\u00e9sben.\n\u00a0\u00a0\u00a0\u00a0A j\u00faniusban beszerzett 58 \u00f3zongener\u00e1tor az orsz\u00e1g csaknem teljes ter\u00fclet\u00e9n gondoskodik a Vol\u00e1nbusz mintegy 6500 j\u00e1rm\u0171ve rendszeres fert\u0151tlen\u00edt\u00e9s\u00e9r\u0151l. Az \u00faj k\u00e9sz\u00fcl\u00e9kekkel naponta csaknem 350 aut\u00f3buszt kezelnek, 20 nap alatt a teljes j\u00e1rm\u0171\u00e1llom\u00e1ny sorra ker\u00fcl - tett\u00e9k hozz\u00e1.\n\u00a0\u00a0\u00a0\u00a0A t\u00e1rsas\u00e1g arra k\u00e9ri az aut\u00f3buszj\u00e1ratain utaz\u00f3kat, hogy tov\u00e1bbra is tarts\u00e1k be a k\u00f6telez\u0151 eg\u00e9szs\u00e9gv\u00e9delmi rendelkez\u00e9seket, l\u00e1z \u00e9s megh\u0171l\u00e9ses t\u00fcnetek eset\u00e9n ne vegy\u00e9k ig\u00e9nybe a k\u00f6z\u00f6ss\u00e9gi k\u00f6zleked\u00e9si eszk\u00f6z\u00f6ket, r\u00e9szes\u00edts\u00e9k el\u0151nyben az elektronikus jegy- \u00e9s b\u00e9rletv\u00e1lt\u00e1si lehet\u0151s\u00e9geket, valamint minden esetben viselj\u00e9k a j\u00e1ratokon a vonatkoz\u00f3 korm\u00e1nyrendeletben el\u0151\u00edrt, orrot \u00e9s sz\u00e1jat eltakar\u00f3 maszkot, s\u00e1lat vagy kend\u0151t, \u00e9s tarts\u00e1k be a k\u00f6zeg\u00e9szs\u00e9g\u00fcgyi el\u0151\u00edr\u00e1sokat.\n\n\nMTI 2020. augusztus 21.\n\n"}]