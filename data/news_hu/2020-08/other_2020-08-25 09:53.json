[{"date": "2020-08-25 09:53", "url": "https://koronavirus.gov.hu/cikkek/pm-jovore-mar-elindulhat-konszolidacio", "h1": "PM: j\u00f6v\u0151re m\u00e1r elindulhat a konszolid\u00e1ci\u00f3", "body": "\nAz id\u00e9n 7-9 sz\u00e1zal\u00e9k k\u00f6z\u00f6tt lehet a GDP-ar\u00e1nyos \u00e1llamh\u00e1ztart\u00e1si hi\u00e1ny - mondta Banai P\u00e9ter Ben\u0151, a P\u00e9nz\u00fcgyminiszt\u00e9rium \u00e1llamtitk\u00e1ra kedden a Kossuth r\u00e1di\u00f3, J\u00f3 reggel, Magyarorsz\u00e1g! c\u00edm\u0171 m\u0171sor\u00e1ban. K\u00f6z\u00f6lte: a j\u00f6v\u0151 \u00e9vben azonban m\u00e1r elindulhat a konszolid\u00e1ci\u00f3.\n\n\n\u00a0Az \u00e1llamtitk\u00e1r elmondta, tov\u00e1bbi gazdas\u00e1gv\u00e9delmi kiad\u00e1sokra lesz sz\u00fcks\u00e9g, \u00edgy az idei \u00e9vre a kor\u00e1bban el\u0151re jelzettn\u00e9l magasabb \u00e1llamh\u00e1ztart\u00e1si hi\u00e1nnyal sz\u00e1mol a korm\u00e1ny. Hangs\u00falyozta, hogy ez a folyamat nem magyar specifikum, az EU mind a 27 tag\u00e1llama visszaes\u00e9ssel \u00e9s az \u00e1llamh\u00e1ztart\u00e1si hi\u00e1ny n\u00f6veked\u00e9s\u00e9vel sz\u00e1mol 2020-ra. P\u00e9ldak\u00e9nt eml\u00edtette Csehorsz\u00e1got, ahol 9, \u00e9s Szlov\u00e1ki\u00e1t, ahol t\u00f6bb mint 8 sz\u00e1zal\u00e9kos deficit v\u00e1rhat\u00f3.\n\u00a0\u00a0\u00a0\u00a0Az \u00e1llamtitk\u00e1r becsl\u00e9sei szerint a m\u00e1sodik f\u00e9l\u00e9vben a gazdas\u00e1gi v\u00e9dekez\u00e9sre mintegy 500 milli\u00e1rd forintot ford\u00edtanak, az eg\u00e9szs\u00e9g\u00fcgyi v\u00e9dekez\u00e9sre az \u00e1llamtitk\u00e1r sz\u00e1m\u00edt\u00e1sai szerint ugyanakkor a kor\u00e1bbin\u00e1l kisebb \u00f6sszeg\u0171 kiad\u00e1s v\u00e1rhat\u00f3. Hiszen - mint mondta - minden v\u00e9d\u0151eszk\u00f6z megvan \u00e9s t\u00f6bb infrastruktur\u00e1lis fejleszt\u00e9s is t\u00f6rt\u00e9nt. Hangs\u00falyozta azonban, hogy a magyar helyzet f\u00fcgg att\u00f3l is, hogy mi t\u00f6rt\u00e9nik Eur\u00f3p\u00e1ban.\n\u00a0\u00a0\u00a0\u00a0A gazdas\u00e1g az els\u0151 f\u00e9l\u00e9vben visszaesett ugyan, de ez csek\u00e9lyebb m\u00e9rt\u00e9k\u0171 volt, mint az uni\u00f3s \u00e1tlag - mondta Banai P\u00e9ter Ben\u0151, hozz\u00e1t\u00e9ve, hogy a k\u00f6lts\u00e9gvet\u00e9snek kellett finansz\u00edrozni az eg\u00e9szs\u00e9g\u00fcgyi \u00e9s a gazdas\u00e1gi v\u00e9dekez\u00e9st is. Kijelentette: a j\u00f6v\u0151 \u00e9vben azonban m\u00e1r elindulhat a konszolid\u00e1ci\u00f3.\n\u00a0\u00a0\u00a0\u00a0Elmondta, egyel\u0151re bizonytalan, hogy hozz\u00e1 kell-e ny\u00falni a 2021-es k\u00f6lts\u00e9gvet\u00e9shez, ez f\u00fcgg a megbeteged\u00e9sek sz\u00e1m\u00e1t\u00f3l, az exportpiacok j\u00e1rv\u00e1ny\u00fcgyi helyzet\u00e9t\u0151l, ez\u00e9rt folyamatosan elemzik a k\u00f6r\u00fclm\u00e9nyeket. Hozz\u00e1tette, a korm\u00e1ny k\u00e9sz arra, hogy ezekre megfelel\u0151en reag\u00e1ljon.\n\u00a0\u00a0\u00a0\u00a0A j\u00f6v\u0151 \u00e9vi k\u00f6lts\u00e9gvet\u00e9sben 4 sz\u00e1zal\u00e9k feletti n\u00f6veked\u00e9ssel \u00e9s 3 sz\u00e1zal\u00e9k alatti hi\u00e1nnyal sz\u00e1mol a korm\u00e1ny.\n\u00a0\u00a0\u00a0\u00a0Az idei magasabb hi\u00e1nyr\u00f3l sz\u00f3lva megjegyezte: \"elszoktunk ezekt\u0151l a magas sz\u00e1mokt\u00f3l\", hiszen az elm\u00falt \u00e9vekben eddig rendre a 3 sz\u00e1zal\u00e9kos uni\u00f3s limit alatt volt a GDP-ar\u00e1nyos k\u00f6lts\u00e9gvet\u00e9si hi\u00e1ny. Emellett az uni\u00f3s orsz\u00e1gok k\u00f6z\u00f6tt Magyarorsz\u00e1g volt az egyetlen, amely 2011 \u00f3ta minden \u00e9vben, \u00e9vr\u0151l \u00e9vre cs\u00f6kkenteni tudta a GDP-ar\u00e1nyos \u00e1llamad\u00f3ss\u00e1got.\n\u00a0\u00a0\u00a0\u00a0Az \u00e1llamtitk\u00e1r kijelentette: most egy k\u00fcl\u00f6nleges helyzet van, sz\u00e1z \u00e9ve nem volt ilyen eg\u00e9szs\u00e9g\u00fcgyi j\u00e1rv\u00e1nyhelyzet \u00e9s t\u00edz \u00e9ve nem volt ilyen gazdas\u00e1gi v\u00e1ls\u00e1g, ez a gazdas\u00e1gi folyamatok minden aspektus\u00e1ra r\u00e1nyomja a b\u00e9lyeg\u00e9t.\n\u00a0\u00a0\u00a0\u00a0\u00dagy v\u00e9lekedett, hogy a j\u00e1rv\u00e1ny els\u0151 hull\u00e1ma ut\u00e1n elmondhat\u00f3, hogy a v\u00e9dekez\u00e9s Magyarorsz\u00e1gon sikeres volt - a nemzetk\u00f6zi adatok ezt mutatj\u00e1k.\n\n\nMTI 2020. augusztus 25.\n\n"}]