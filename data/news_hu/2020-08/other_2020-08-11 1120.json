[{"date": "2020-08-11 11:20", "url": "https://koronavirus.gov.hu/cikkek/legfontosabb-vedekezes-most-az-hogy-akinek-tunetei-vannak-ne-menjen-kozossegbe", "h1": "A legfontosabb v\u00e9dekez\u00e9s most az, hogy akinek t\u00fcnetei vannak, ne menjen k\u00f6z\u00f6ss\u00e9gbe!", "body": "\nAz elm\u00falt napokban diagnosztiz\u00e1lt \u00faj fert\u0151z\u00e9sek arra figyelmeztetnek, hogy a megel\u0151z\u00e9s legfontosabb m\u00f3dja most az, hogy akinek t\u00fcnetei vannak, az ne menjen k\u00f6z\u00f6ss\u00e9gbe. Az ut\u00f3bbi id\u0151ben el\u0151fordult \u00faj fert\u0151z\u00e9sek t\u00f6bbs\u00e9ge arra vezethet\u0151 vissza, hogy t\u00f6bben, akik ugyan \u00e9szlelt\u00e9k magukon a t\u00fcneteket, nem vett\u00e9k el\u00e9g komolyan, \u00e9s ennek ellen\u00e9re elmentek kisebb-nagyobb csal\u00e1di, bar\u00e1ti \u00f6sszej\u00f6vetelekre, ahol m\u00e1sokat is megfert\u0151ztek. A kock\u00e1zatos k\u00fclf\u00f6ldi utaz\u00e1sok ker\u00fcl\u00e9se, valamint az \u00fczletekben \u00e9s t\u00f6megk\u00f6zleked\u00e9sen el\u0151\u00edrt maszkhaszn\u00e1lat \u00e9s t\u00e1vols\u00e1gtart\u00e1s mellett teh\u00e1t az egyik leghat\u00e9konyabb v\u00e9dekez\u00e9si forma az, ha tov\u00e1bbra is \u00e9berek \u00e9s fegyelmezettek vagyunk, \u00e9s komolyan vessz\u00fck a koronav\u00edrusra utal\u00f3 jeleket\u00a0 f\u00fcggetlen\u00fcl att\u00f3l, hogy j\u00e1rtunk-e k\u00fclf\u00f6ld\u00f6n. Ha ezt betartjuk, akkor el tudjuk ker\u00fclni a fert\u0151z\u00e9s tov\u00e1bbterjed\u00e9s\u00e9t \u00e9s emiatt tov\u00e1bbi korl\u00e1toz\u00f3 int\u00e9zked\u00e9sek bevezet\u00e9s\u00e9t.\n\nFontos teh\u00e1t tov\u00e1bbra is odafigyelni a koronav\u00edrus t\u00fcneteire, amelyek k\u00f6z\u00fcl a legismertebbek a l\u00e1z, a f\u00e1radts\u00e1g \u00e9s a sz\u00e1raz k\u00f6h\u00f6g\u00e9s. Egyes betegekn\u00e9l jelentkezhet\u00a0izomf\u00e1jdalom, orrdugul\u00e1s, orrfoly\u00e1s, torokf\u00e1j\u00e1s, hasmen\u00e9s, l\u00e9gszomj. Emellett az \u00faj koronav\u00edrus fert\u0151z\u00e9s egyik jellegzetes t\u00fcnete az \u00edz- \u00e9s a szagl\u00e1s\u00e9rz\u00e9kel\u00e9s zavara, vagy elveszt\u00e9se, amely sokszor az egyetlen t\u00fcnet. Ha valaki a felsorolt t\u00fcneteket \u00e9szleli mag\u00e1n, k\u00e9rj\u00fck, hogy maradjon otthon, ne menjen k\u00f6z\u00f6ss\u00e9gbe. H\u00e1ziorvos\u00e1t ne szem\u00e9lyesen keresse fel, hanem\u00a0telefonon h\u00edvja fel. Ha a h\u00e1ziorvos\u00a0telefonos kik\u00e9rdez\u00e9se alapj\u00e1n felmer\u00fcl a koronav\u00edrus fert\u0151z\u00e9s gyan\u00faja, de a t\u00fcnetek alapj\u00e1n a beteg nem ig\u00e9nyel k\u00f3rh\u00e1zi kezel\u00e9st,\u00a0akkor otthoni karant\u00e9nba ker\u00fcl. Ha a t\u00fcnetek s\u00falyosak (pl. neh\u00e9zl\u00e9gz\u00e9s, t\u00fcd\u0151gyullad\u00e1s), akkor a h\u00e1ziorvos int\u00e9zkedik a beteg k\u00f3rh\u00e1zi elhelyez\u00e9s\u00e9r\u0151l.\u00a0\nA magyar emberek egy\u00fcttm\u0171k\u00f6d\u00e9s\u00e9nek k\u00f6sz\u00f6nhet\u0151en a v\u00e9dekez\u00e9s els\u0151 szakasz\u00e1ban j\u00f3l m\u0171k\u00f6d\u00f6tt ez az \u00e9bers\u00e9g, a fegyelem \u00e9s a m\u00e1sok\u00e9rt \u00e9rzett felel\u0151ss\u00e9g, \u00e9s ha ezt tov\u00e1bbra is betartjuk, akkor elker\u00fclhet\u0151, hogy \u00fajabb az \u00e9let\u00fcnket megnehez\u00edt\u0151 korl\u00e1toz\u00e1sokra ker\u00fclj\u00f6n sor.\n\u00a0Koronav\u00edrus Sajt\u00f3k\u00f6zpont\n\n"}]