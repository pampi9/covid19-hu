[{"date": "2020-08-05 22:45", "url": "https://koronavirus.gov.hu/cikkek/zold-helyett-sarga-besorolasu-lett-spanyolorszag", "h1": "Z\u00f6ld helyett s\u00e1rga besorol\u00e1s\u00fa lett Spanyolorsz\u00e1g", "body": "\nA koronav\u00edrus-fert\u0151z\u00e9s miatt z\u00f6ldb\u0151l s\u00e1rga besorol\u00e1s\u00fa lett Spanyolorsz\u00e1g - az err\u0151l sz\u00f3l\u00f3 orsz\u00e1gos tisztif\u0151orvosi hat\u00e1rozat a Hivatalos \u00c9rtes\u00edt\u0151 szerdai sz\u00e1m\u00e1ban jelent meg.\n\nA hat\u00e1rozat p\u00e9ntekt\u0151l hat\u00e1lyos. E szerint Spanyolorsz\u00e1gban a koronav\u00edrus-fert\u0151z\u00f6tts\u00e9g \u00e9s a kock\u00e1zat m\u00e1r nem alacsony, ez\u00e9rt z\u00f6ld helyett s\u00e1rga jelz\u00e9s\u0171 lett az eur\u00f3pai uni\u00f3s tag\u00e1llam.\n\u00a0\u00a0\u00a0\u00a0Az aktu\u00e1lis fert\u0151z\u00f6tts\u00e9gi m\u00e9rt\u00e9ke ugyanakkor kev\u00e9sb\u00e9 s\u00falyosnak tekinthet\u0151, ez indokolja az orsz\u00e1g s\u00e1rga besorol\u00e1s\u00e1t.\n\u00a0\u00a0\u00a0\u00a0A koronav\u00edrus k\u00fclf\u00f6ldr\u0151l t\u00f6rt\u00e9n\u0151 behurcol\u00e1s\u00e1nak vesz\u00e9lye miatt elrendelt beutaz\u00e1si korl\u00e1toz\u00e1sok j\u00falius 15-\u00e9n l\u00e9ptek hat\u00e1lyba. A j\u00e1rv\u00e1ny\u00fcgyi k\u00e9sz\u00fclts\u00e9gi id\u0151szak utaz\u00e1si korl\u00e1toz\u00e1sair\u00f3l sz\u00f3l\u00f3 korm\u00e1nyrendelet a koronav\u00edrus-j\u00e1rv\u00e1ny s\u00falyoss\u00e1ga szempontj\u00e1b\u00f3l h\u00e1rom - v\u00f6r\u00f6s, s\u00e1rga \u00e9s z\u00f6ld - kateg\u00f3ri\u00e1ba sorolja az \u00e1llamokat, \u00e9s ennek megfelel\u0151en rendelkezik az onnan \u00e9rkez\u0151k hat\u00e1r\u00e1tl\u00e9p\u00e9s\u00e9nek korl\u00e1toz\u00e1s\u00e1r\u00f3l.\n\u00a0\u00a0\u00a0\u00a0Azon orsz\u00e1gok, amelyek Covid-19 betegs\u00e9ggel val\u00f3 aktu\u00e1lis fert\u0151z\u00f6tts\u00e9gi m\u00e9rt\u00e9ke s\u00falyos, piros jelz\u00e9st kaptak. Ezek: Alb\u00e1n K\u00f6zt\u00e1rsas\u00e1g, Bosznia-Hercegovina, Feh\u00e9rorosz K\u00f6zt\u00e1rsas\u00e1g, Koszov\u00f3i K\u00f6zt\u00e1rsas\u00e1g, \u00c9szak-maced\u00f3n K\u00f6zt\u00e1rsas\u00e1g, Moldova, Montenegr\u00f3, Ukrajna, tov\u00e1bb\u00e1 a legt\u00f6bb \u00e1zsiai, amerikai \u00e9s az \u00f6sszes afrikai \u00e9s ausztr\u00e1liai orsz\u00e1g.\n\u00a0\u00a0\u00a0\u00a0Azon orsz\u00e1gok, amelyek aktu\u00e1lis fert\u0151z\u00f6tts\u00e9gi m\u00e9rt\u00e9ke kev\u00e9sb\u00e9 s\u00falyos, s\u00e1rga jelz\u00e9st kaptak. Eur\u00f3p\u00e1ban: Bulg\u00e1ria, Egyes\u00fclt Kir\u00e1lys\u00e1g, Norv\u00e9gia, Oroszorsz\u00e1gi F\u00f6der\u00e1ci\u00f3, Rom\u00e1nia, Szerb K\u00f6zt\u00e1rsas\u00e1g, Sv\u00e9d Kir\u00e1lys\u00e1g; \u00c1zsi\u00e1ban: Jap\u00e1n, K\u00ednai N\u00e9pk\u00f6zt\u00e1rsas\u00e1g; Amerik\u00e1ban: az Egyes\u00fclt \u00c1llamok \u00e9s Kanada.\n\u00a0\u00a0\u00a0\u00a0Azokat az orsz\u00e1gokat, amelyek sem s\u00e1rga, sem piros jelz\u00e9st nem kaptak, z\u00f6ld kateg\u00f3ri\u00e1ba sorolt\u00e1k. A z\u00f6ld kateg\u00f3ria eset\u00e9ben a fert\u0151z\u00f6tts\u00e9g \u00e9s a kock\u00e1zat is alacsony, a bel\u00e9p\u00e9s v\u00e1llalhat\u00f3.\n\u00a0\u00a0\u00a0\u00a0K\u00fcl\u00f6n szab\u00e1lyok vonatkoznak a magyar \u00e1llampolg\u00e1rokra \u00e9s hozz\u00e1tartoz\u00f3ikra, illetve a nem magyarokra. Magyar \u00e1llampolg\u00e1r z\u00f6ld jelz\u00e9s\u0171 orsz\u00e1gb\u00f3l kontroll n\u00e9lk\u00fcl l\u00e9phet be; s\u00e1rga vagy piros jelz\u00e9s\u0171 orsz\u00e1gb\u00f3l bel\u00e9pve a hat\u00e1ron eg\u00e9szs\u00e9g\u00fcgyi ellen\u0151rz\u00e9s al\u00e1 vetik \u00e9s 14 napos karant\u00e9nba kell vonulnia. Ez al\u00f3l kiv\u00e9telt az jelent, ha a megel\u0151z\u0151 5 napban 48 \u00f3ra id\u0151elt\u00e9r\u00e9ssel k\u00e9t negat\u00edv koronav\u00edrustesztet tud hitelt \u00e9rdeml\u0151en felmutatni. A s\u00e1rga jelz\u00e9s\u0171 orsz\u00e1gb\u00f3l \u00e9rkez\u0151 magyar \u00e1llampolg\u00e1r az els\u0151 koronav\u00edrustesztet k\u00f6vet\u0151en szabadulhat a karant\u00e9nb\u00f3l, m\u00edg v\u00f6r\u00f6s jelz\u00e9s\u0171 orsz\u00e1g eset\u00e9ben k\u00e9t negat\u00edv tesztre van ehhez sz\u00fcks\u00e9g.\n\u00a0\u00a0\u00a0\u00a0Nem magyar \u00e1llampolg\u00e1rok eset\u00e9n s\u00e1rga jelz\u00e9s\u0171 orsz\u00e1g \u00e1llampolg\u00e1rai ugyanolyan felt\u00e9telekkel l\u00e9phetnek be, mint a magyar \u00e1llampolg\u00e1rok, v\u00f6r\u00f6s jelz\u00e9s\u0171 orsz\u00e1gb\u00f3l t\u00f6rt\u00e9n\u0151 bel\u00e9p\u00e9sre viszont nincs lehet\u0151s\u00e9g.\n\u00a0\u00a0\u00a0\u00a0A koronavirus.gov.hu-n kor\u00e1bban azt \u00edrt\u00e1k: a besorol\u00e1s komplex szempontok alapj\u00e1n, az uni\u00f3s besorol\u00e1shoz igazodik, valamint az adott orsz\u00e1gok aktu\u00e1lis fert\u0151z\u00f6tts\u00e9gi viszonyai, j\u00e1rv\u00e1ny\u00fcgyi tendenci\u00e1i \u00e9s a Magyarorsz\u00e1gra val\u00f3 kock\u00e1zat\u00e1t veszi figyelembe. Az orsz\u00e1gok besorol\u00e1s\u00e1t hetente fel\u00fclvizsg\u00e1lj\u00e1k, a korm\u00e1ny, illetve az orsz\u00e1gos tisztif\u0151orvos a j\u00e1rv\u00e1ny\u00fcgyi helyzetnek megfelel\u0151en sz\u00fcks\u00e9g eset\u00e9n m\u00f3dos\u00edtja.\n\n"}]