[{"date": "2020-08-06 16:06", "url": "https://koronavirus.gov.hu/cikkek/kormanyinfo-fokozott-ovatossaggal-utazzon-mindenki-kulfoldre", "h1": "Korm\u00e1nyinf\u00f3: fokozott \u00f3vatoss\u00e1ggal utazzon mindenki k\u00fclf\u00f6ldre! ", "body": "\nFokozott \u00f3vatoss\u00e1gra k\u00e9ri a korm\u00e1ny a k\u00fclf\u00f6ldre utaz\u00f3kat - k\u00f6z\u00f6lte a Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6k\u00f6n Budapesten, sajt\u00f3t\u00e1j\u00e9koztat\u00f3n.\n\nAz orsz\u00e1g besorol\u00e1sokr\u00f3l\n\u00a0\u00a0\u00a0\u00a0Guly\u00e1s Gergely azt mondta, a z\u00f6ld besorol\u00e1s\u00fa orsz\u00e1gokba utaz\u00e1s is fokozott \u00f3vatoss\u00e1got ig\u00e9nyel, mindenki j\u00f3zans\u00e1g\u00e1t k\u00e9ri a korm\u00e1ny.\n\u00a0\u00a0\u00a0\u00a0Hangs\u00falyozta: nagyobb kock\u00e1zat n\u00e9lk\u00fcl lehet utazni a k\u00f6rnyez\u0151 orsz\u00e1gok k\u00f6z\u00fcl Szlov\u00e1ki\u00e1ba, Ausztri\u00e1ba, Szlov\u00e9ni\u00e1ba, Horv\u00e1torsz\u00e1gba. A t\u00f6bbi eur\u00f3pai orsz\u00e1gban - a balti \u00e1llamok \u00e9s Finnorsz\u00e1g kiv\u00e9tel\u00e9vel - l\u00e9nyegesen magasabb a fert\u0151z\u00f6tts\u00e9g, mint Magyarorsz\u00e1gon - tette hozz\u00e1.\n\u00a0\u00a0\u00a0\u00a0A z\u00f6ld jel\u00f6l\u00e9s\u0171 orsz\u00e1gokba is csak fokozott \u00f3vatoss\u00e1g mellett javasolja a korm\u00e1ny az utaz\u00e1st - mondta a miniszter.\nZ\u00f6ld helyett s\u00e1rga besorol\u00e1s\u00fa lett Spanyolorsz\u00e1g\n\n\u00a0\u00a0\u00a0\u00a0Eml\u00e9keztetett arra is, hogy Spanyolorsz\u00e1g z\u00f6ld helyett s\u00e1rga besorol\u00e1s\u00fa lett, mivel a koronav\u00edrus-fert\u0151z\u00f6tts\u00e9g \u00e9s a kock\u00e1zat m\u00e1r ott sem alacsony. Besz\u00e1molt arr\u00f3l, hogy a szerdai \u00fcl\u00e9s\u00e9n a korm\u00e1ny \u00fagy \u00e9rt\u00e9kelte, romlik a koronav\u00edrus-j\u00e1rv\u00e1ny miatti helyzet Eur\u00f3p\u00e1ban, van ahol \"el\u00e9g dr\u00e1mai sz\u00e1mok vannak\". Megjegyezte, hogy Spanyolorsz\u00e1g mellett m\u00e1s orsz\u00e1gok is sz\u00f3ba ker\u00fcltek az \u00e1tmin\u0151s\u00edt\u00e9skor, de azokn\u00e1l kev\u00e9sb\u00e9 radik\u00e1lis volt az emelked\u00e9s, ez\u00e9rt egyel\u0151re kiv\u00e1rnak.\nMagyarorsz\u00e1gon az eddigi szab\u00e1lyok bev\u00e1ltak\n\n\u00a0\u00a0\u00a0\u00a0Guly\u00e1s Gergely k\u00f6z\u00f6lte, Magyarorsz\u00e1gon az eddigi szab\u00e1lyok bev\u00e1ltak, hosszabb ideje 500 \u00e9s 600 k\u00f6z\u00f6tt stagn\u00e1l az akt\u00edv fert\u0151z\u00f6ttek sz\u00e1ma.\n\u00a0\u00a0\u00a0\u00a0Elmondta, Magyarorsz\u00e1gon az\u00e9rt volt eredm\u00e9nyes a j\u00e1rv\u00e1ny els\u0151 hull\u00e1ma elleni v\u00e9dekez\u00e9s, mert mindenki nem csup\u00e1n igyekezett betartani a k\u00f6telez\u0151 szab\u00e1lyokat, hanem j\u00f3zan \u00e9sszel m\u00e9rte fel a helyzetet \u00e9s annak megfelel\u0151en is viselkedett.\n\u00a0\u00a0\u00a0\u00a0K\u00f6z\u00f6lte, az augusztus 20-ai t\u0171zij\u00e1t\u00e9k a jelenlegi szab\u00e1lyok szerint megtarthat\u00f3 lenne, a korm\u00e1ny az\u00e9rt d\u00f6nt\u00f6tt \u00fagy, hogy m\u00e9gse legyenek nagyrendezv\u00e9nyek, mert most fokozott \u00f3vatoss\u00e1g sz\u00fcks\u00e9ges.\n\u00a0\u00a0\u00a0\u00a0Ez\u00e9rt \u00fcdv\u00f6zlik azt \u00e9s felel\u0151s d\u00f6nt\u00e9snek tartj\u00e1k, hogy volt, aki az \u00fcltetett koncertet is lemondta, holott azt a mostani szab\u00e1lyok alapj\u00e1n meg lehetne tartani - tette hozz\u00e1.\nA magyar gazdas\u00e1gr\u00f3l \u00e9s a\u00a0foglalkoztat\u00e1sr\u00f3l\nA miniszter kit\u00e9rt arra is, j\u00f3 rem\u00e9ny van, hogy Magyarorsz\u00e1g m\u00e9g az id\u00e9n el\u00e9ri a tavalyi foglalkoztat\u00e1si adatokat.\n\u00a0\u00a0\u00a0\u00a0Guly\u00e1s Gergely hozz\u00e1tette: \u0151sszel lehet t\u00f6bb adatra sz\u00e1m\u00edtani a magyar gazdas\u00e1g idei m\u0171k\u00f6d\u00e9s\u00e9r\u0151l.\n\u00a0\u00a0\u00a0\u00a0Megjegyezte, azzal senki nem tud semmit tenni a vil\u00e1gon, hogy volt egy m\u00e1sf\u00e9l h\u00f3napos le\u00e1ll\u00e1s, rendk\u00edv\u00fcl m\u00e9rs\u00e9kelt m\u0171k\u00f6d\u00e9s a gazdas\u00e1gban. Ismertet\u00e9se szerint ma Magyarorsz\u00e1gon 4 milli\u00f3 472 ezren dolgoznak; a legut\u00f3bbi foglalkoztat\u00e1si adat 4 milli\u00f3 457 ezer volt.\n\nK\u00f6nny\u0171zenei klubok \u00e9s a fesztiv\u00e1lszervez\u0151k t\u00e1mogat\u00e1s\u00e1r\u00f3l\n\n\u00a0\u00a0\u00a0\u00a0Szentkir\u00e1lyi Alexandra korm\u00e1nysz\u00f3viv\u0151 besz\u00e1molt arr\u00f3l, hogy a korm\u00e1ny \u00fajabb, 2 milli\u00e1rd 120 milli\u00f3 forintos csomagr\u00f3l d\u00f6nt\u00f6tt a k\u00f6nny\u0171zenei klubok \u00e9s a fesztiv\u00e1lszervez\u0151k t\u00e1mogat\u00e1s\u00e1ra.\n\u00a0\u00a0\u00a0\u00a0Vid\u00e9ken 80 k\u00f6nny\u0171zenei klub, j\u00e1tsz\u00f3hely kaphat maximum 9 milli\u00f3 forint t\u00e1mogat\u00e1st, amelyb\u0151l egyenk\u00e9nt t\u00edz-t\u00edz k\u00f6nny\u0171zenei esem\u00e9nyt szervezhetnek meg, vagyis 800 esem\u00e9ny val\u00f3sulhat meg 720 milli\u00f3 forint t\u00e1mogat\u00e1ssal.\n\u00a0\u00a0\u00a0\u00a0Emellett k\u00f6r\u00fclbel\u00fcl 20 nagyobb klub \u00e9s koncerthelysz\u00edn kaphat 30 milli\u00f3 forint t\u00e1mogat\u00e1st, amelyb\u0151l egyenk\u00e9nt szint\u00e9n t\u00edz-t\u00edz k\u00f6nny\u0171zenei esem\u00e9nyt val\u00f3s\u00edtanak meg, \u00edgy ez 200 koncertet jelent, \u00e9s erre 600 milli\u00f3 forint \u00e1ll rendelkez\u00e9sre - k\u00f6z\u00f6lte.\n\u00a0\u00a0\u00a0\u00a0Elmondta: a hat\u00e1ron t\u00fali zenei sz\u00ednpadokat is t\u00e1mogatn\u00e1k; 11 ilyen klubbal sz\u00e1molnak, amelyek ugyancsak maximum 9 milli\u00f3 forintb\u00f3l egyenk\u00e9nt 11-11 k\u00f6nny\u0171zenei esem\u00e9nyt rendezhetn\u00e9nek, \u00edgy \u00f6sszesen 120 rendezv\u00e9nyre 100 milli\u00f3 forint \u00e1ll majd rendelkez\u00e9sre.\n\u00a0\u00a0\u00a0\u00a0Szentkir\u00e1lyi Alexandra k\u00f6z\u00f6lte: a fesztiv\u00e1lok eset\u00e9ben 700 milli\u00f3 forint a t\u00e1mogat\u00e1si keret, ezt fesztiv\u00e1lszervez\u0151 c\u00e9genk\u00e9nt osztj\u00e1k majd el. A klubok, koncerthelysz\u00ednek t\u00e1mogat\u00e1sa eset\u00e9ben a Pet\u0151fi Irodalmi M\u00fazeum a p\u00e1ly\u00e1zat megval\u00f3s\u00edt\u00f3ja, a fesztiv\u00e1lokn\u00e1l pedig a Magyar Turisztikai \u00dcgyn\u00f6ks\u00e9g a lebonyol\u00edt\u00f3.\nA rakt\u00e1rkoncertekr\u0151l\n\n\u00a0\u00a0\u00a0\u00a0Felid\u00e9zte: a korm\u00e1ny legut\u00f3bb 5,3 milli\u00e1rd forint t\u00e1mogat\u00e1sr\u00f3l d\u00f6nt\u00f6tt, ebb\u0151l val\u00f3sulnak meg a rakt\u00e1rkoncertek, \u00e9s a cig\u00e1nymuzsikusokat is ebb\u0151l t\u00e1mogatj\u00e1k, ezen fel\u00fcl \u00e1ll rendelkez\u00e9sre a most bejelentett t\u00f6bb mint 2 milli\u00e1rd forint. Hangs\u00falyozta: a t\u00e1mogat\u00e1s hozz\u00e1j\u00e1rulhat ahhoz, hogy a magyar k\u00f6nny\u0171zenei ipar valamennyire talpon tudjon maradjon, a szektorban dolgoz\u00f3k ne maradjanak munka n\u00e9lk\u00fcl.\n\u00a0\u00a0\u00a0\u00a0A gar\u00e1zskoncertekr\u0151l k\u00e9rd\u00e9sre v\u00e1laszolva k\u00f6z\u00f6lte: a koncertek az Antenna Hung\u00e1ria (AH) streameli majd, a felv\u00e9teleket nem \u00e9l\u0151ben k\u00f6zvet\u00edtik, hanem az ut\u00f3munk\u00e1kat k\u00f6vet\u0151en teszik k\u00f6zz\u00e9, de az m\u00e9g egyeztet\u00e9s k\u00e9rd\u00e9se, hogy milyen hossz\u00fa ideig lesznek ingyenesen el\u00e9rhet\u0151ek.\n\u00a0\u00a0\u00a0\u00a0Az alapinfrastrukt\u00far\u00e1t az AH biztos\u00edtja, minden \"banda\" hozhatja a saj\u00e1t hangm\u00e9rn\u00f6keit, technikusait, szakembereit - r\u00e9szletezte, megjegyezve: n\u00e9z\u0151k nem vehetnek r\u00e9szt a koncerteken. Hozz\u00e1tette: a felv\u00e9telek augusztus utols\u00f3 k\u00e9t het\u00e9ben elkezd\u0151dhetnek.\nM\u00e9g nincs vakcina\n\n\u00a0\u00a0\u00a0\u00a0A koronav\u00edrus-vakcina beszerz\u00e9s\u00e9re vonatkoz\u00f3 k\u00e9rd\u00e9sre a miniszter k\u00f6z\u00f6lte: egyel\u0151re kutat\u00e1sok folynak, de a magyar korm\u00e1ny is \u00e9lt a lehet\u0151s\u00e9ggel, \u00e9s majdnem 5 milli\u00f3 vakcin\u00e1ra k\u00f6t\u00f6tt le kapacit\u00e1st. Ugyanakkor jelezte: nem szeretne olyan rem\u00e9nyt kelteni, ami pillanatnyilag nem megalapozott, hiszen nem tudj\u00e1k, mikorra k\u00e9sz\u00fclhet el a vakcina.\n\nMTI\n\n"}]