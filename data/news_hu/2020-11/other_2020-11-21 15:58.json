[{"date": "2020-11-21 15:58", "url": "https://koronavirus.gov.hu/cikkek/szijjarto-ujabb-gyogyszerszallitmany-erkezett-ezuttal-japanbol", "h1": "Szijj\u00e1rt\u00f3: \u00fajabb gy\u00f3gyszersz\u00e1ll\u00edtm\u00e1ny \u00e9rkezett, ez\u00fattal Jap\u00e1nb\u00f3l", "body": "\n\u00dajabb egymilli\u00f3 darab, favipiravir hat\u00f3anyag\u00fa tabletta \u00e9rkezett szombaton Magyarorsz\u00e1gra, ez\u00fattal Jap\u00e1nb\u00f3l, ez seg\u00edti a koronav\u00edrus miatt k\u00f3rh\u00e1zban \u00e1polt betegeket abban, hogy min\u00e9l el\u0151bb meggy\u00f3gyuljanak \u00e9s elker\u00fclhess\u00e9k a t\u00fcneteik s\u00falyosabb\u00e1 v\u00e1l\u00e1s\u00e1t - mondta a k\u00fclgazdas\u00e1gi \u00e9s k\u00fcl\u00fcgyminiszter a k\u00f6z\u00f6ss\u00e9gi oldal\u00e1n k\u00f6zz\u00e9tett vide\u00f3j\u00e1ban.\n\n\nSzijj\u00e1rt\u00f3 P\u00e9ter hangs\u00falyozta: eg\u00e9sz Eur\u00f3pa k\u00fczd a vil\u00e1gj\u00e1rv\u00e1nnyal, Magyarorsz\u00e1gon is egyre t\u00f6bben fert\u0151z\u0151dnek meg, \u00e9s egyre t\u00f6bb embert kezelnek k\u00f3rh\u00e1zban.\nAzok a betegek, akiknek m\u00e1r t\u00fcneteik vannak, j\u00f3, ha szednek olyan favipiravir hat\u00f3anyag\u00fa gy\u00f3gyszert, amellyel megel\u0151zhet\u0151 a t\u00fcnetek s\u00falyosabb\u00e1 v\u00e1l\u00e1sa - tette hozz\u00e1 a k\u00fclgazdas\u00e1gi \u00e9s k\u00fcl\u00fcgyminiszter.\nEz\u00e9rt Szijj\u00e1rt\u00f3 P\u00e9ter fontosnak nevezte, hogy a gy\u00f3gyszerb\u0151l folyamatos ell\u00e1t\u00e1s \u00e9s ut\u00e1np\u00f3tl\u00e1s legyen. Ez az ell\u00e1t\u00e1s \u00e9s ut\u00e1np\u00f3tl\u00e1s keletr\u0151l \u00e9rkezik - emelte ki.\n\nMTI 2020. november 21.\n\n"}]