[{"date": "2020-11-09 10:58", "url": "https://koronavirus.gov.hu/cikkek/pm-valoszinuleg-bovitik-az-egeszsegipari-tamogatasi-program-keretet", "h1": "PM: val\u00f3sz\u00edn\u0171leg b\u0151v\u00edtik az eg\u00e9szs\u00e9gipari t\u00e1mogat\u00e1si program keret\u00e9t", "body": "\nNem szeretn\u00e9nek \u00e9rdemi p\u00e1ly\u00e1zatot visszautas\u00edtani, ez\u00e9rt a P\u00e9nz\u00fcgyminiszt\u00e9rium val\u00f3sz\u00edn\u0171leg b\u0151v\u00edti az eg\u00e9szs\u00e9gipari t\u00e1mogat\u00e1si program keret\u00e9t - mondta Gion G\u00e1bor, a P\u00e9nz\u00fcgyminiszt\u00e9rium p\u00e9nz\u00fcgyek\u00e9rt felel\u0151s \u00e1llamtitk\u00e1ra h\u00e9tf\u0151n az M1 aktu\u00e1lis csatorn\u00e1n.\n\n\nEml\u00e9keztetett: augusztusban, a p\u00e1ly\u00e1zat ki\u00edr\u00e1sa ut\u00e1ni h\u00e9ten, az \u00f6tven milli\u00e1rd forintos p\u00e1ly\u00e1zati keretet jelent\u0151sen meghalad\u00f3 jelentkez\u00e9s \u00e9rkezett. Jelenleg \u00fagy t\u0171nik, hogy az els\u0151 k\u00f6rben sikeresen p\u00e1ly\u00e1z\u00f3 32 c\u00e9get 36 milli\u00e1rd forinttal t\u00e1mogatj\u00e1k. \u00a0\u00a0\nA marad\u00e9k t\u00e1mogat\u00e1s sz\u00e9toszt\u00e1s\u00e1ra m\u00falt h\u00e9tf\u0151n \u00fajb\u00f3l megnyitott\u00e1k a p\u00e1ly\u00e1zatot, amikor is mind\u00f6ssze egy nap alatt 26 c\u00e9g p\u00e1ly\u00e1zott - tudatta az \u00e1llamtitk\u00e1r. \u00a0\u00a0\u00a0\u00a0\nMint mondta, a korm\u00e1ny a p\u00e1ly\u00e1z\u00f3 v\u00e1llalkoz\u00e1sok beruh\u00e1z\u00e1s\u00e1nak 80 sz\u00e1zal\u00e9k\u00e1t t\u00e1mogatja, amennyiben az a koronav\u00edrus-j\u00e1rv\u00e1ny helyzethez kapcsol\u00f3d\u00f3 term\u00e9kek gy\u00e1rt\u00e1s\u00e1ra ir\u00e1nyul \u00e9s 6 h\u00f3nap alatt megval\u00f3sul. Egy\u00e9b eg\u00e9szs\u00e9gapari kapacit\u00e1st n\u00f6vel\u0151 beruh\u00e1zok 50-80 sz\u00e1zal\u00e9k\u00e1nak t\u00e1mogat\u00e1s\u00e1ra p\u00e1ly\u00e1zhatnak a c\u00e9gek\u00a0\u00a0- tette hozz\u00e1. \u00a0\u00a0\u00a0\u00a0\nHangs\u00falyozta: a program c\u00e9lja, hogy Magyarorsz\u00e1g eg\u00e9szs\u00e9gipari kapacit\u00e1sait ki\u00e9p\u00edts\u00e9k, illetve jelent\u0151sen megn\u00f6velj\u00e9k. \u00a0\u00a0\u00a0\u00a0\nJelenleg a Magyarorsz\u00e1gon gy\u00e1rtott term\u00e9kek ar\u00e1nya eleny\u00e9sz\u0151, kevesebb, mint 20 sz\u00e1zal\u00e9k - f\u0171zte hozz\u00e1, megjegyezve, hogy ez m\u00e1s orsz\u00e1gokban 70-80 sz\u00e1zal\u00e9k f\u00f6l\u00f6tti.\n\n\nMTI 2020. november 9.\n\n"}]