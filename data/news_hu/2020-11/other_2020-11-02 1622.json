[{"date": "2020-11-02 16:22", "url": "https://koronavirus.gov.hu/cikkek/szijjarto-magyarorszag-kinaval-oroszorszaggal-es-izraellel-egyeztet-az-oltoanyagvasarlasrol", "h1": "Szijj\u00e1rt\u00f3: Magyarorsz\u00e1g K\u00edn\u00e1val, Oroszorsz\u00e1ggal \u00e9s Izraellel is egyeztet az olt\u00f3anyagv\u00e1s\u00e1rl\u00e1sr\u00f3l", "body": "\nMagyarorsz\u00e1g K\u00edn\u00e1val, Oroszorsz\u00e1ggal \u00e9s Izraellel is egyeztet a koronav\u00edrus elleni olt\u00f3anyag v\u00e1s\u00e1rl\u00e1si lehet\u0151s\u00e9geir\u0151l - k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n Facebook-bejegyz\u00e9s\u00e9ben.\n\n\n\u00a0Szijj\u00e1rt\u00f3 P\u00e9ter azt \u00edrta: \"vil\u00e1gszerte egyre riaszt\u00f3bbak a koronav\u00edrus-adatok. B\u00e1r egyel\u0151re m\u00e9g t\u00f6bb a k\u00e9rd\u00e9s, mint a biztos v\u00e1lasz a vil\u00e1gj\u00e1rv\u00e1ny kapcs\u00e1n, egy \u00fcgyben konszenzus van - tal\u00e1n - az eg\u00e9sz tudom\u00e1nyos vil\u00e1gban: az olt\u00e1s jelentheti az \u00e1tt\u00f6r\u00e9st a v\u00e9dekez\u00e9s sikeress\u00e9ge szempontj\u00e1b\u00f3l\".\n\u00a0\u00a0\u00a0\u00a0A vil\u00e1g sz\u00e1mos hely\u00e9n zajlanak kutat\u00f3munk\u00e1k, amelyek jelenleg k\u00fcl\u00f6nb\u00f6z\u0151 f\u00e1zisokban vannak. Oroszorsz\u00e1gban \u00e9s K\u00edn\u00e1ban m\u00e1r a tesztel\u00e9s harmadik szakasz\u00e1n\u00e1l tartanak, \u00edgy k\u00f6nnyen lehet, hogy heteken vagy n\u00e9h\u00e1ny h\u00f3napon bel\u00fcl lehet\u0151s\u00e9g ny\u00edlik olt\u00f3anyag v\u00e1s\u00e1rl\u00e1s\u00e1ra ezekb\u0151l az orsz\u00e1gokb\u00f3l.\n\u00a0\u00a0\u00a0\u00a0\"Az ehhez sz\u00fcks\u00e9ges egyeztet\u00e9seket megkezdt\u00fck, p\u00e9nteken \u00e9s ma telefonon egyeztettem Gyenyisz Manturov orosz ipari \u00e9s kereskedelmi miniszterrel, valamint Mihail Murasko orosz eg\u00e9szs\u00e9g\u00fcgyi miniszterrel, akikkel meg\u00e1llapodtunk, hogy folyamatos kapcsolatot tartunk fenn a teszteredm\u00e9nyekkel, az enged\u00e9lyez\u00e9si elj\u00e1r\u00e1sokkal \u00e9s a sz\u00e9lesk\u00f6r\u0171 eg\u00e9szs\u00e9g\u00fcgyi felhaszn\u00e1l\u00e1ssal kapcsolatos k\u00e9rd\u00e9sek tiszt\u00e1z\u00e1sa \u00e9rdek\u00e9ben\" - fogalmazott a k\u00fcl\u00fcgyminiszter.\n\u00a0\u00a0\u00a0\u00a0Hozz\u00e1tette: mindemellett felvett\u00e9k a kapcsolatot az izraeli illet\u00e9kesekkel is, hiszen Izraelben is zajlanak kutat\u00e1sok a vakcina kifejleszt\u00e9se \u00e9rdek\u00e9ben.\n\u00a0\nMTI 2020. november 2.\n\n"}]