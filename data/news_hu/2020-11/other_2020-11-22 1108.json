[{"date": "2020-11-22 11:08", "url": "https://koronavirus.gov.hu/cikkek/kasler-nemzet-egy-emberkent-tisztelettel-adozik-az-egeszsegugyi-es-szocialis-dolgozok-elott", "h1": "K\u00e1sler: a nemzet egy emberk\u00e9nt tisztelettel ad\u00f3zik az eg\u00e9szs\u00e9g\u00fcgyi \u00e9s szoci\u00e1lis dolgoz\u00f3k el\u0151tt", "body": "\nA nemzet egy emberk\u00e9nt tisztelettel ad\u00f3zik az eg\u00e9szs\u00e9g\u00fcgyi \u00e9s szoci\u00e1lis dolgoz\u00f3k teljes\u00edtm\u00e9nye el\u0151tt - jelentette ki az emberi er\u0151forr\u00e1sok minisztere k\u00f6z\u00f6ss\u00e9gi oldal\u00e1n k\u00f6zz\u00e9tett bejegyz\u00e9s\u00e9ben vas\u00e1rnap.\n\n\nK\u00e1sler Mikl\u00f3s lesz\u00f6gezte, hogy a modern eg\u00e9szs\u00e9g\u00fcgyi rendszerek eddig nem tapasztalt kih\u00edv\u00e1ssal \u00e1llnak szembe a koronav\u00edrus-j\u00e1rv\u00e1ny idej\u00e9n, amely legink\u00e1bb az eg\u00e9szs\u00e9g\u00fcgyi dolgoz\u00f3kat teszi pr\u00f3b\u00e1ra.\n\u00a0\u00a0\u00a0\u00a0\"A legelesettebb honfit\u00e1rsaink\u00e9rt dolgoz\u00f3 orvosok, \u00e1pol\u00f3k, szoci\u00e1lis gondoz\u00f3k mind emberfeletti teljes\u00edtm\u00e9ny\u00fckkel tartj\u00e1k fenn a t\u00e1rsadalmunk jelenbe, \u00e9s m\u00e9g ink\u00e1bb a j\u00f6v\u0151be vetett hit\u00e9t\" - hangs\u00falyozta a t\u00e1rcavezet\u0151.\n\n\u00a0\u00a0\u00a0\u00a0K\u00e1sler Mikl\u00f3s a v\u00e9dekez\u00e9s els\u0151 vonal\u00e1ban helyt\u00e1ll\u00f3 koll\u00e9g\u00e1ir\u00f3l azt mondta, \u0151k ma az ezer\u00e9ves magyar \u00e1llam legdics\u0151bb eszmeis\u00e9g\u00e9t testes\u00edtik meg, ami a kitart\u00e1st \u00e9s a fennmarad\u00e1s\u00e9rt folytatott nemes k\u00fczdelmet jelenti.\n\u00a0\u00a0\u00a0\u00a0Azt \u00edrta: \"\u00f6n\u00f6k azok, akik magyar emberek ezreinek ny\u00fajtanak seg\u00edt\u0151 \u00e9s gondoskod\u00f3 kezet\", elhivatotts\u00e1guk pedig megnyugv\u00e1st jelent \u00e1poltjaik, betegeik sz\u00e1m\u00e1ra is.\n\u00a0\u00a0\u00a0\u00a0A miniszter arra k\u00e9rte az eg\u00e9szs\u00e9g\u00fcgyben \u00e9s a szoci\u00e1lis \u00e1gazatban dolgoz\u00f3kat, hogy \u0151rizz\u00e9k meg hit\u00fcket ebben a rendk\u00edv\u00fcli id\u0151szakban.\n\n\n\nMTI 2020. november 22.\n\n"}]