[{"date": "2020-11-27 13:54", "url": "https://koronavirus.gov.hu/cikkek/szijjarto-cel-hogy-minel-gyorsabban-vakcinahoz-jussanak-magyarok", "h1": "Szijj\u00e1rt\u00f3: a c\u00e9l, hogy min\u00e9l gyorsabban vakcin\u00e1hoz jussanak a magyarok", "body": "\nA korm\u00e1ny az\u00e9rt dolgozik, hogy a magyar emberek a lehet\u0151 leggyorsabban biztons\u00e1gos vakcin\u00e1hoz jussanak, mert ez jelenti az igazi megold\u00e1st a j\u00e1rv\u00e1ny okozta kih\u00edv\u00e1sokra - mondta a k\u00fclgazdas\u00e1gi \u00e9s k\u00fcl\u00fcgyminiszter p\u00e9nteken Budapesten.\n\n\nSzijj\u00e1rt\u00f3 P\u00e9ter, aki Mihail Murasko orosz eg\u00e9szs\u00e9g\u00fcgyi miniszterrel egyeztetett, k\u00f6z\u00f6s sajt\u00f3t\u00e1j\u00e9koztat\u00f3jukon k\u00f6sz\u00f6netet mondott az orosz korm\u00e1nynak, hogy Eur\u00f3p\u00e1ban els\u0151k\u00e9nt Magyarorsz\u00e1gnak biztos\u00edtotta a vakcina mint\u00e1j\u00e1t. Oroszorsz\u00e1g most azt a felaj\u00e1nl\u00e1st tette, lehet\u0151v\u00e9 teszi magyar orvosoknak \u00e9s szakembereknek, hogy a helysz\u00ednen tanulm\u00e1nyozhass\u00e1k az olt\u00f3anyag el\u0151\u00e1ll\u00edt\u00e1s\u00e1t, erre m\u00e1r a j\u00f6v\u0151 h\u00e9ten sor ker\u00fclhet - k\u00f6z\u00f6lte.\n\u00a0\u00a0\u00a0\u00a0Kifejtette: sok helyen fejlesztenek olt\u00f3anyagot \"t\u0151l\u00fcnk Keletre \u00e9s t\u0151l\u00fcnk Nyugatra is\", \u00e9s egyel\u0151re nem tudni pontosan, mikor melyik vakcina \u00e1ll majd nagy sz\u00e1mban rendelkez\u00e9sre. Ez\u00e9rt \"a magyar emberekkel szembeni felel\u0151tlens\u00e9g lenne az, hogy ha valamelyik lehet\u0151s\u00e9gr\u0151l lemondan\u00e1nk\" - fogalmazott.\n\u00a0\u00a0\u00a0\u00a0Kijelentette: nem engednek semmilyen gy\u00f3gyszeripari, \u00fczleti lobbinak, akkor sem, ha \"politikusokat b\u00e9relnek fel ak\u00e1r itthon, ak\u00e1r Br\u00fcsszelben, ak\u00e1r m\u00e1shol\". Minden lehet\u0151s\u00e9gen rajta tartj\u00e1k a szem\u00fcket, mert ez a magyar emberek \u00e9rdeke - mondta. Hozz\u00e1tette: Magyarorsz\u00e1gon csak azt a vakcin\u00e1t lehet haszn\u00e1lni, amelyet a magyar hat\u00f3s\u00e1gok biztons\u00e1gosnak \u00e9s hat\u00e9konynak tartanak, amelynek a haszn\u00e1lat\u00e1ra megadj\u00e1k az enged\u00e9lyt.\n\u00a0\u00a0\u00a0\u00a0Szijj\u00e1rt\u00f3 P\u00e9ter kit\u00e9rt arra is, hogy a magyar szakemberek helysz\u00edni l\u00e1togat\u00e1s\u00e1nak lehet\u0151s\u00e9ge felgyors\u00edtja az olt\u00f3anyag magyarorsz\u00e1gi haszn\u00e1lat\u00e1r\u00f3l sz\u00f3l\u00f3 d\u00f6nt\u00e9st.\n\u00a0\u00a0\u00a0\u00a0Megjegyezte: v\u00e1rhat\u00f3an a vakcin\u00e1\u00e9rt nagy harc lesz, mert kev\u00e9s helyen \u00e1ll\u00edtj\u00e1k el\u0151, de mindenhol sz\u00fcks\u00e9g van r\u00e1.\n\n\u00a0\u00a0\u00a0\u00a0A k\u00fcl\u00fcgyminiszter a megbesz\u00e9l\u00e9s m\u00e1sik f\u0151 t\u00e9m\u00e1jak\u00e9nt az energiaell\u00e1t\u00e1st jel\u00f6lte meg. T\u00f6rekednek arra, hogy min\u00e9l t\u00f6bb forr\u00e1sb\u00f3l min\u00e9l t\u00f6bb energiahordoz\u00f3t v\u00e1s\u00e1roljanak, de Oroszorsz\u00e1g a j\u00f6v\u0151ben is fontos szerepet j\u00e1tszik majd Magyarorsz\u00e1g energiaell\u00e1t\u00e1s\u00e1ban - mondta. Hozz\u00e1tette: j\u00f6v\u0151re kifut a hossz\u00fa t\u00e1v\u00fa g\u00e1zv\u00e1s\u00e1rl\u00e1si meg\u00e1llapod\u00e1s, ez\u00e9rt megind\u00edtj\u00e1k a t\u00e1rgyal\u00e1sokat a k\u00f6vetkez\u0151 id\u0151szakra vonatkoz\u00f3an.\n\u00a0\u00a0\u00a0\u00a0Arr\u00f3l is besz\u00e9lt, hogy j\u00f6v\u0151 okt\u00f3berre k\u00e9sz lesz az a 15 kilom\u00e9teres g\u00e1zvezet\u00e9k, amely \u00f6sszek\u00f6ti a magyar-szerb hat\u00e1rt a magyar g\u00e1zvezet\u00e9krendszerrel, \u00edgy \u00fajabb \u00fatvonalon \u00e9rkezhet g\u00e1z.\n\u00a0\u00a0\u00a0\u00a0K\u00f6z\u00f6lte: h\u00e9t magyar v\u00e1llalat beruh\u00e1z\u00e1sa zajlik Oroszorsz\u00e1gban a mez\u0151gazdas\u00e1g, az eg\u00e9szs\u00e9gipar \u00e9s a vegyipar ter\u00fclet\u00e9n. A magyar k\u00f6zleked\u00e9si g\u00e9pgy\u00e1rt\u00e1s eddigi legnagyobb megrendel\u00e9s\u00e9nek teljes\u00edt\u00e9se pedig j\u00f3l halad: magyar \u00e9s orosz v\u00e1llalatok Egyiptomnak gy\u00e1rtanak vas\u00fati kocsikat - mondta.\n\u00a0\u00a0\u00a0\u00a0Mihail Murasko hangs\u00falyozta: orsz\u00e1ga sz\u00edvesen fogadja a magyar szak\u00e9rt\u0151ket, hogy megmutass\u00e1k nekik, mik\u00e9nt zajlik a vakcina el\u0151\u00e1ll\u00edt\u00e1sa \u00e9s a min\u0151s\u00e9gellen\u0151rz\u00e9s folyamata.\n\u00a0\u00a0\u00a0\u00a0A magyar-orosz egy\u00fcttm\u0171k\u00f6d\u00e9s az eg\u00e9szs\u00e9gipar ter\u00fclet\u00e9n rendk\u00edv\u00fcl j\u00f3; Oroszorsz\u00e1gnak nagy tapasztalata van a vakcinagy\u00e1rt\u00e1sban, \u00e9s a tesztel\u00e9s is fontos ter\u00fclete az egy\u00fcttm\u0171k\u00f6d\u00e9snek - jelentette ki.\n\u00a0\u00a0\u00a0\u00a0Az orosz eg\u00e9szs\u00e9g\u00fcgyi miniszter az energetikai egy\u00fcttm\u0171k\u00f6d\u00e9sr\u0151l azt mondta: a Paks 2 beruh\u00e1z\u00e1s j\u00f3 min\u0151s\u00e9gben val\u00f3sul meg. Az egyiptomi vas\u00fati kocsik gy\u00e1rt\u00e1s\u00e1t illet\u0151en pedig \u00fcdv\u00f6z\u00f6lte, hogy Magyarorsz\u00e1g a jelenlegi neh\u00e9z k\u00f6r\u00fclm\u00e9nyek ellen\u00e9re is tartja az eredeti \u00fctemtervet.\n\u00a0\u00a0\u00a0\u00a0A sajt\u00f3t\u00e1j\u00e9koztat\u00f3 el\u0151tt a miniszterek al\u00e1\u00edrt\u00e1k a gazdas\u00e1gi egy\u00fcttm\u0171k\u00f6d\u00e9si bizotts\u00e1g \u00fcl\u00e9s\u00e9nek jegyz\u0151k\u00f6nyv\u00e9t.\n\nMTI 2020. november 27.\n\n"}]