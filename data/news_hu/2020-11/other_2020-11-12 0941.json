[{"date": "2020-11-12 09:41", "url": "https://koronavirus.gov.hu/cikkek/itm-rugalmasabba-valnak-tavmunka-szabalyai-veszelyhelyzet-idejen", "h1": "ITM: rugalmasabb\u00e1 v\u00e1lnak a t\u00e1vmunka szab\u00e1lyai a vesz\u00e9lyhelyzet idej\u00e9n", "body": "\nRugalmasabb\u00e1 v\u00e1lnak a t\u00e1vmunka szab\u00e1lyai a vesz\u00e9lyhezet idej\u00e9n - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) cs\u00fct\u00f6rt\u00f6k\u00f6n az MTI-vel, azt k\u00f6vet\u0151en, hogy megjelent a Magyar K\u00f6zl\u00f6nyben a t\u00e1vmunk\u00e1r\u00f3l sz\u00f3l\u00f3 korm\u00e1nyrendelet, amely szerint a vesz\u00e9lyhelyzet id\u0151tartama alatt a munk\u00e1ltat\u00f3k \u00e9s a munkav\u00e1llal\u00f3k a Munka t\u00f6rv\u00e9nyk\u00f6nyve t\u00e1vmunkav\u00e9gz\u00e9sre vonatkoz\u00f3 el\u0151\u00edr\u00e1sait\u00f3l elt\u00e9r\u0151en is meg\u00e1llapodhatnak.\n\n\n\u00a0Az ITM k\u00f6zlem\u00e9ny\u00e9ben Bod\u00f3 S\u00e1ndor, foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1r kijelentette, hogy a t\u00e1vmunk\u00e1nak a vesz\u00e9lyhelyzet id\u0151tartama alatt rugalmasabb\u00e1 v\u00e1l\u00f3 szab\u00e1lyai biztons\u00e1gosabb\u00e1 teszik a munkav\u00e9gz\u00e9st, cs\u00f6kkentik az eg\u00e9szs\u00e9g\u00fcgyi kock\u00e1zatokat a munkahelyeken.\n\u00a0\u00a0\u00a0\u00a0Az \u00e1tmeneti szab\u00e1lyoz\u00e1s hozz\u00e1j\u00e1rul ahhoz, hogy a v\u00e1llalkoz\u00e1sok a koronav\u00edrus-j\u00e1rv\u00e1ny miatt elrendelt vesz\u00e9lyhelyzet alatt is talpon maradjanak, ezzel v\u00e9di a magyar gazdas\u00e1got \u00e9s munkahelyeket - tette hozz\u00e1.\n\u00a0\u00a0\u00a0\u00a0\u00a0A korm\u00e1ny c\u00e9lja, hogy min\u00e9l korszer\u0171bb szab\u00e1lyoz\u00e1ssal seg\u00edtse el\u0151 a nem hagyom\u00e1nyos foglalkoztat\u00e1si form\u00e1k terjed\u00e9s\u00e9t. A koronav\u00edrus-j\u00e1rv\u00e1ny els\u0151 hull\u00e1m\u00e1nak tapasztalatai szerint a t\u00e1vmunka sok ter\u00fcleten bev\u00e1lt, egyar\u00e1nt el\u0151ny\u00f6s a v\u00e1llalkoz\u00e1sok \u00e9s a foglalkoztatottak sz\u00e1m\u00e1ra - \u00e1llap\u00edtotta meg az ITM.\n\u00a0\u00a0\u00a0\u00a0\u00a0A korm\u00e1ny rendelete sz\u00e1mos k\u00f6nny\u00edt\u00e9sre teremt lehet\u0151s\u00e9get, \u00edgy a munkav\u00e9gz\u00e9s helye szabadon v\u00e1laszthat\u00f3v\u00e1 v\u00e1lik, a t\u00e1vmunka ak\u00e1r r\u00e9szlegesen, a munkanapok egy r\u00e9sz\u00e9ben is megval\u00f3sulhat.\n\u00a0\u00a0\u00a0\u00a0\u00a0A munk\u00e1ltat\u00f3 t\u00e1vmunkav\u00e9gz\u00e9s eset\u00e9n k\u00f6lts\u00e9gt\u00e9r\u00edt\u00e9s form\u00e1j\u00e1ban hozz\u00e1j\u00e1rulhat a munkav\u00e1llal\u00f3 kiad\u00e1saihoz: ennek m\u00e9rt\u00e9ke havonta legfeljebb a mindenkori minim\u00e1lb\u00e9r \u00f6sszeg\u00e9nek 10 sz\u00e1zal\u00e9ka lehet.\n\u00a0\u00a0\u00a0\u00a0\u00a0A munk\u00e1ltat\u00f3 k\u00f6teles t\u00e1j\u00e9koztatni a munkav\u00e1llal\u00f3t a munkav\u00e9gz\u00e9shez sz\u00fcks\u00e9ges, eg\u00e9szs\u00e9get nem vesz\u00e9lyeztet\u0151 \u00e9s biztons\u00e1gos munkak\u00f6r\u00fclm\u00e9nyek szab\u00e1lyair\u00f3l, a munkav\u00e1llal\u00f3nak pedig ezek teljes\u00fcl\u00e9s\u00e9re figyelemmel kell megv\u00e1lasztania a munkav\u00e9gz\u00e9s hely\u00e9t.\n\u00a0\u00a0\u00a0\u00a0\u00a0A c\u00e9geknek \u00e9rdemes a t\u00e1vmunka mellett d\u00f6nteni\u00fck, ha tev\u00e9kenys\u00e9gi k\u00f6reik, m\u0171k\u00f6d\u00e9si saj\u00e1toss\u00e1gaik ezt lehet\u0151v\u00e9 teszik, \u00e9s az \u00e1t\u00e1ll\u00e1s nem g\u00e1tolja munkav\u00e1llal\u00f3ikat feladataik teljes \u00e9rt\u00e9k\u0171 elv\u00e9gz\u00e9s\u00e9ben - hangs\u00falyozta az ITM k\u00f6zlem\u00e9nye.\n\u00a0\u00a0\u00a0\u00a0\u00a0A korm\u00e1ny a magyar emberek munkahelyeinek megtart\u00e1s\u00e1t az eredm\u00e9nyes gazdas\u00e1gv\u00e9delmi int\u00e9zked\u00e9sek, b\u00e9rt\u00e1mogat\u00e1sok mellett rugalmas munkajogi szab\u00e1lyokkal is t\u00e1mogatja - tett\u00e9k hozz\u00e1.\n\n\nMTI 2020. november 12.\n\n"}]