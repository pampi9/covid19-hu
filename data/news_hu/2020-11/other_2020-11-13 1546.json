[{"date": "2020-11-13 15:46", "url": "https://koronavirus.gov.hu/cikkek/itm-egyseges-eljarasrendet-adtak-ki-az-egyetemekre-es-kollegiumokra", "h1": "ITM: egys\u00e9ges elj\u00e1r\u00e1srendet adtak ki az egyetemekre \u00e9s a koll\u00e9giumokra", "body": "\nEgys\u00e9ges elj\u00e1r\u00e1srendet adott ki az egyetemekre \u00e9s a koll\u00e9giumokra az Innov\u00e1ci\u00f3s \u00e9s Technol\u00f3giai Miniszt\u00e9rium (ITM). A dokumentumb\u00f3l az int\u00e9zm\u00e9nyek vezet\u0151i, tan\u00e1rai \u00e9s hallgat\u00f3i t\u00e1j\u00e9koz\u00f3dhatnak a j\u00e1rv\u00e1nyhelyzetben sz\u00fcks\u00e9ges int\u00e9zked\u00e9sekr\u0151l.\n\n\nA miniszt\u00e9rium az MTI-hez p\u00e9nteken eljuttatott k\u00f6zlem\u00e9ny\u00e9ben eml\u00e9keztetett: a koronav\u00edrus-j\u00e1rv\u00e1ny megf\u00e9kez\u00e9s\u00e9t c\u00e9lz\u00f3 korm\u00e1nyrendelet \u00e9rtelm\u00e9ben minden fels\u0151oktat\u00e1si int\u00e9zm\u00e9nynek ism\u00e9t digit\u00e1lis oktat\u00e1sra kell \u00e1t\u00e1llnia.\n\u00a0\u00a0\u00a0\u00a0Az\u00a0ITM\u00a0az \u00e9rintettekkel egyeztetve friss\u00edtette a fels\u0151oktat\u00e1si int\u00e9zm\u00e9nyek sz\u00e1m\u00e1ra kidolgozott elj\u00e1r\u00e1srendet.\n\u00a0\u00a0\u00a0\u00a0A k\u00f6zlem\u00e9nyben id\u00e9zt\u00e9k B\u00f3dis J\u00f3zsefet, az\u00a0ITM\u00a0fels\u0151oktat\u00e1s\u00e9rt, innov\u00e1ci\u00f3\u00e9rt \u00e9s szakk\u00e9pz\u00e9s\u00e9rt felel\u0151s \u00e1llamtitk\u00e1r\u00e1t, aki hangs\u00falyozta: \"a j\u00e1rv\u00e1ny terjed\u00e9s\u00e9nek lass\u00edt\u00e1sa, az egyetemeken, koll\u00e9giumokban dolgoz\u00f3k \u00e9s a hallgat\u00f3k eg\u00e9szs\u00e9g\u00e9nek v\u00e9delme mellett fontos c\u00e9l a k\u00e9pz\u00e9s folyamatoss\u00e1g\u00e1nak garant\u00e1l\u00e1sa is\".\n\u00a0\u00a0\u00a0\u00a0A miniszt\u00e9rium kiemelte: minden fels\u0151oktat\u00e1si int\u00e9zm\u00e9nynek rendelkeznie kell a j\u00e1rv\u00e1ny\u00fcgyi vesz\u00e9lyhelyzetet kezel\u0151 int\u00e9zm\u00e9nyi int\u00e9zked\u00e9si tervvel. A fenntart\u00f3 miniszt\u00e9rium az int\u00e9zked\u00e9si terveket megvizsg\u00e1lja, \u00e9s ha sz\u00fcks\u00e9ges, tov\u00e1bbi l\u00e9p\u00e9seket kezdem\u00e9nyez.\n\u00a0\u00a0\u00a0\u00a0A korm\u00e1nyrendelet szerint a fels\u0151oktat\u00e1si int\u00e9zm\u00e9nyek koll\u00e9giumai \u00e9s di\u00e1kotthonai bez\u00e1rnak. A rektor saj\u00e1t hat\u00e1sk\u00f6rben, a hallgat\u00f3 k\u00e9relm\u00e9re, k\u00fcl\u00f6n\u00f6s m\u00e9lt\u00e1nyoss\u00e1gi okokb\u00f3l, egyedileg d\u00f6nthet a kik\u00f6lt\u00f6ztet\u00e9s mell\u0151z\u00e9s\u00e9r\u0151l. A koll\u00e9giumban tart\u00f3zkod\u00e1s els\u0151sorban a hat\u00e1ron t\u00fali \u00e9s k\u00fclf\u00f6ldi di\u00e1kok, a hat\u00f3s\u00e1gi h\u00e1zi karant\u00e9n k\u00f6telezetts\u00e9get a koll\u00e9giumban teljes\u00edt\u0151k sz\u00e1m\u00e1ra enged\u00e9lyezhet\u0151 - \u00edrta az\u00a0ITM.\n\u00a0\u00a0\u00a0\u00a0Kit\u00e9rtek arra is, ha a szakmai gyakorlat, gyakorlati k\u00e9pz\u00e9s a digit\u00e1lis oktat\u00e1s keretei k\u00f6z\u00f6tt nem szervezhet\u0151 meg, a r\u00e9sztvev\u0151 hallgat\u00f3knak, oktat\u00f3knak be kell tartaniuk az eg\u00e9szs\u00e9g\u00fcgyi \u00f3vint\u00e9zked\u00e9seket, \u00fagy mint a maszkvisel\u00e9s \u00e9s v\u00e9d\u0151t\u00e1vols\u00e1g megtart\u00e1sa.\n\nMTI 2020. november 13.\n\n"}]