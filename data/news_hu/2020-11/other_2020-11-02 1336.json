[{"date": "2020-11-02 13:36", "url": "https://koronavirus.gov.hu/cikkek/orszagos-tisztifoorvos-szabalyok-betartasa-lassitja-jarvany-terjedeset", "h1": "Orsz\u00e1gos tisztif\u0151orvos: a szab\u00e1lyok betart\u00e1sa lass\u00edtja a j\u00e1rv\u00e1ny terjed\u00e9s\u00e9t", "body": "\nA szab\u00e1lyok szigor\u00fa betart\u00e1sa lass\u00edtja a j\u00e1rv\u00e1ny terjed\u00e9s\u00e9t - h\u00edvta fel a figyelmet az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs h\u00e9tf\u0151i online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia hozz\u00e1tette: Magyarorsz\u00e1gon is exponenci\u00e1lisan n\u0151 a fert\u0151z\u00f6ttek sz\u00e1ma, m\u00e1r harmadik napja csaknem n\u00e9gyezer \u00faj pozit\u00edv esetet regisztr\u00e1lnak.\n\u00a0\u00a0\u00a0\u00a0A j\u00e1rv\u00e1ny felfut\u00f3 szakasz\u00e1ban nagyon fontos, hogy m\u00e9g szigor\u00fabban \u00e9s k\u00f6vetkezetesen betarts\u00e1k az emberek a j\u00e1rv\u00e1ny f\u00e9kez\u00e9s\u00e9t szolg\u00e1l\u00f3 int\u00e9zked\u00e9seket - emelte ki.\n\u00a0\u00a0\u00a0\u00a0\"Nincs sok szab\u00e1ly, azok k\u00f6vethet\u0151ek, nem k\u00f6vetel senkit\u0151l betarthatatlan er\u0151fesz\u00edt\u00e9st\" - fogalmazott.\n\u00a0\u00a0\u00a0\u00a0Az egy\u00e9ni felel\u0151ss\u00e9gre felh\u00edvva a figyelmet azt mondta, sokf\u00e9le szab\u00e1lyt be lehet vezetni, de ha azokat nem tartj\u00e1k be, akkor nem tudj\u00e1k megakad\u00e1lyozni a fert\u0151z\u00e9s terjed\u00e9s\u00e9t, ellapos\u00edtani a j\u00e1rv\u00e1nyg\u00f6rb\u00e9t.\n\u00a0\u00a0\u00a0\u00a0Besz\u00e9lt arr\u00f3l is, hogy a fert\u0151z\u00e9sek emelked\u00e9s\u00e9vel egyenes ar\u00e1nyban n\u0151 a k\u00f3rh\u00e1zban \u00e1poltak sz\u00e1ma, ami jelent\u0151s terhet r\u00f3 az orvosokra, az \u00e1pol\u00f3kra. Munk\u00e1juk ellent\u00e9telez\u00e9sek\u00e9nt a korm\u00e1ny november 1-j\u00e9t\u0151l 20 sz\u00e1zal\u00e9kkal megemelte az eg\u00e9szs\u00e9g\u00fcgyi szakdolgoz\u00f3k b\u00e9r\u00e9t - mondta.\n\u00a0\u00a0\u00a0\u00a0A tisztif\u0151orvos felh\u00edvta a figyelmet, hogy h\u00e9tf\u0151t\u0151l a vend\u00e9gl\u00e1t\u00f3- \u00e9s sz\u00f3rakoz\u00f3helyeken is k\u00f6telez\u0151 a maszkvisel\u00e9s. Ezzel kapcsolatban arra k\u00e9rt mindenkit, hogy ne a \"kiskapukat\" keress\u00e9k, a rendelkez\u00e9s c\u00e9lja, hogy az emberek magukat \u00e9s a k\u00f6rnyezet\u00fcket is megv\u00e9dj\u00e9k a fert\u0151z\u00e9st\u0151l.\n\u00a0\u00a0\u00a0\u00a0Mint mondta, a rendelkez\u00e9s nem k\u00e9r m\u00e1st, mint azt, hogy am\u00edg valaki nem eszik, iszik, illetve a rendel\u00e9sre v\u00e1r, viselje a maszkot; fogyaszt\u00e1shoz \u00e9rtelemszer\u0171en levehet\u0151 a v\u00e9d\u0151eszk\u00f6z.\n\u00a0\u00a0\u00a0\u00a0M\u00fcller Cec\u00edlia kit\u00e9rt arra, hogy az egyszer haszn\u00e1latos maszkokat n\u00e9gy\u00f3r\u00e1nk\u00e9nt cser\u00e9lni kell, de k\u00f6h\u00f6g\u00e9s \u00e9s t\u00fcsszent\u00e9s ut\u00e1n mindenk\u00e9ppen.\n\u00a0\u00a0\u00a0\u00a0Hozz\u00e1f\u0171zte: a szeleppel ell\u00e1tott, FFP2-es \u00e9s FFP3-as maszkok visel\u00e9se ak\u00e1r k\u00e1ros is lehet, mert a rajtuk tal\u00e1lhat\u00f3 szelepen kereszt\u00fcl m\u00e9g t\u00f6bb k\u00f3rokoz\u00f3 juthat a k\u00f6rnyezetbe.\n\u00a0\u00a0\u00a0\u00a0A szakember elmondta, az \u00faj fert\u0151z\u00e9sek igazol\u00e1s\u00e1nak jelent\u0151s t\u00f6bbs\u00e9ge PCR-teszttel t\u00f6rt\u00e9nt, de a diagnosztik\u00e1ban haszn\u00e1lj\u00e1k m\u00e1r a gyorsteszteket is.\n\u00a0\u00a0\u00a0\u00a0M\u00fcller Cec\u00edlia besz\u00e9lt arr\u00f3l is, hogy az igazolt fert\u0151z\u00f6ttek k\u00f6rnyezet\u00e9ben tov\u00e1bbra is elv\u00e9gzik a kontaktkutat\u00e1st.\n\u00a0\u00a0\u00a0\u00a0K\u00e9rd\u00e9sre elmondta, az intenz\u00edv oszt\u00e1lyra ker\u00fclt betegek 7 sz\u00e1zal\u00e9k\u00e1n\u00e1l van sz\u00fcks\u00e9g g\u00e9pi l\u00e9legeztet\u00e9sre. Ez az ar\u00e1ny nem t\u00e9r el a nemzetk\u00f6zi 5-10 sz\u00e1zal\u00e9kt\u00f3l. Hozz\u00e1tette: a Szent L\u00e1szl\u00f3 k\u00f3rh\u00e1zban \u00e1polt, l\u00e9legeztet\u0151g\u00e9pre ker\u00fclt betegek fele le is ker\u00fcl a g\u00e9pr\u0151l \u00e9s \u00e1llapotuk visszaford\u00edthat\u00f3.\n\u00a0\u00a0\u00a0\u00a0A j\u00e1rv\u00e1ny\u00fcgyi adatokat ismertetve elmondta, h\u00e9tf\u0151re 3581-gyel n\u0151tt a pozit\u00edv esetek sz\u00e1ma, 70-en meghaltak, k\u00f6zt\u00fck egy 28 \u00e9ves f\u00e9rfi. K\u00f3rh\u00e1zban 4417-en vannak, k\u00f6z\u00fcl\u00fck 313-an szorulnak l\u00e9legeztet\u0151g\u00e9pre.\n\n\n\nMTI 2020. november 2.\n\n"}]