[{"date": "2020-11-23 13:50", "url": "https://koronavirus.gov.hu/cikkek/orszagos-tisztifoorvos-elkezdodott-celzott-teszteles-magyarorszagon", "h1": "Orsz\u00e1gos tisztif\u0151orvos: elkezd\u0151d\u00f6tt a c\u00e9lzott tesztel\u00e9s Magyarorsz\u00e1gon", "body": "\nElkezd\u0151d\u00f6tt a c\u00e9lzott tesztel\u00e9s Magyarorsz\u00e1gon is, ez els\u0151sorban azokat a csoportokat \u00e9s k\u00f6z\u00f6ss\u00e9geket \u00e9rinti, akikn\u00e9l felmer\u00fclhet a fert\u0151z\u0151d\u00e9s es\u00e9lye - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs h\u00e9tf\u0151i online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia elmondta, a szoci\u00e1lis dolgoz\u00f3kat m\u00e1r p\u00e9nteken elkezdt\u00e9k tesztelni, h\u00e9tf\u0151n pedig az \u00f3v\u00f3n\u0151k, a pedag\u00f3gusok \u00e9s az eg\u00e9szs\u00e9g\u00fcgyi dolgoz\u00f3k sz\u0171r\u00e9se kezd\u0151d\u00f6tt meg.\n\u00a0\u00a0\u00a0\u00a0Hozz\u00e1tette, a szoci\u00e1lis, illetve az eg\u00e9szs\u00e9g\u00fcgyi int\u00e9zm\u00e9nyekben dolgoz\u00f3k a foglalkoz\u00e1s-eg\u00e9szs\u00e9g\u00fcgyi orvos seg\u00edts\u00e9g\u00e9vel v\u00e9geztethetik el az antig\u00e9nalap\u00fa gyorsteszthez sz\u00fcks\u00e9ges mintav\u00e9telt, az oktat\u00e1si int\u00e9zm\u00e9nyekben pedig ehhez a feladathoz tesztel\u0151csapatokat biztos\u00edtanak. A team k\u00e9t orvostanhallgat\u00f3b\u00f3l \u00e9s egy adminisztr\u00e1torb\u00f3l \u00e1ll.\n\u00a0\u00a0\u00a0\u00a0Hozz\u00e1tette: az antig\u00e9nalap\u00fa gyorsteszthez is garatmint\u00e1t vesznek. Az eredm\u00e9ny 15-20 percen bel\u00fcl megvan, \u00e9s ha a teszt pozit\u00edv, a m\u00e1r megszokott j\u00e1rv\u00e1ny\u00fcgyi int\u00e9zked\u00e9s kezd\u0151dik el az \u00e9rintettn\u00e9l \u00e9s k\u00f6rnyezet\u00e9n\u00e9l.\n\u00a0\u00a0\u00a0\u00a0M\u00fcller Cec\u00edlia elmondta azt is, hogy a vil\u00e1gban mintegy 170 tudom\u00e1nyos m\u0171helyben folyik intenz\u00edv munka a koronav\u00edrus elleni vakcin\u00e1k kifejleszt\u00e9s\u00e9re. Nagy val\u00f3sz\u00edn\u0171s\u00e9g szerint egyszerre t\u00f6bbf\u00e9le - elt\u00e9r\u0151 hat\u00e1smechanizmus\u00fa \u00e9s gy\u00e1rt\u00e1si technol\u00f3gi\u00e1j\u00fa - olt\u00f3anyag ker\u00fcl majd piacra. \"A befut\u00f3\" k\u00e9sz\u00edtm\u00e9nyek k\u00f6z\u00fcl m\u00e1r lesz olyan, amellyel decemberben oltani lehet, de a v\u00e9d\u0151olt\u00e1sok t\u00f6meges bead\u00e1sa a j\u00f6v\u0151 \u00e9v els\u0151 negyed\u00e9v\u00e9re v\u00e1rhat\u00f3 - mondta.\n\u00a0\u00a0\u00a0\u00a0A szezon\u00e1lis influenza elleni v\u00e9d\u0151olt\u00e1ssal kapcsolatban k\u00f6z\u00f6lte: a vakcinak\u00e9szletet folyamatosan figyelemmel k\u00eds\u00e9rik. Az adatok szerint a feln\u0151tteknek adhat\u00f3, h\u00e1romkomponens\u0171 olt\u00f3anyag els\u0151 sz\u00e1ll\u00edtm\u00e1ny\u00e1nak 74 sz\u00e1zal\u00e9k\u00e1t m\u00e1r beadt\u00e1k a k\u00e9relmez\u0151knek, \u00e9s ebb\u0151l m\u00e1sodszor is sz\u00e1ll\u00edtottak m\u00e1r.\n\u00a0\u00a0\u00a0\u00a0A gyerekeknek adhat\u00f3 (n\u00e9gykomponens\u0171) olt\u00f3anyagb\u00f3l 20 sz\u00e1zal\u00e9kot haszn\u00e1ltak m\u00e1r fel - mondta, arra k\u00e9rve a sz\u00fcl\u0151ket, hogy november v\u00e9g\u00e9ig jelezz\u00e9k a gyerekorvosnak olt\u00e1si ig\u00e9ny\u00fcket, mert ha ebb\u0151l a vakcin\u00e1b\u00f3l nem fogyna el minden adag, akkor felszabad\u00edtj\u00e1k a feln\u0151tteknek.\n\u00a0\u00a0\u00a0\u00a0M\u00fcller Cec\u00edlia elmondta, hogy tov\u00e1bbra is sok koronav\u00edrus-fert\u0151z\u00f6ttet \u00e1polnak k\u00f3rh\u00e1zban, b\u00e1r az eur\u00f3pai \u00e9s magyarorsz\u00e1gi adatokb\u00f3l az l\u00e1tszik, hogy \"picit\" cs\u00f6kken az emelked\u00e9s m\u00e9rt\u00e9ke.\n\u00a0\u00a0\u00a0\u00a0Jelenleg 7461 embert \u00e1polnak Magyarorsz\u00e1gon koronav\u00edrus-fert\u0151z\u00e9ssel k\u00f3rh\u00e1zban, k\u00f6z\u00fcl\u00fck 627-en szorulnak l\u00e9legeztet\u0151g\u00e9pre. \"Ez az\u00e9rt m\u00e9g magas, jelent\u0151s sz\u00e1m\" - fogalmazott.\n\u00a0\u00a0\u00a0\u00a0A szakember kit\u00e9rt arra, hogy a mintav\u00e9tel gyors\u00edt\u00e1s\u00e1\u00e9rt hat sz\u0171r\u0151busz seg\u00edti a ment\u0151szolg\u00e1lat munk\u00e1j\u00e1t. Ezeket azok kereshetik fel, akiknek a h\u00e1ziorvos el\u0151\u00edrta a tesztel\u00e9st \u00e9s m\u00e1r egyeztettek a ment\u0151szolg\u00e1lattal is, de \u00fagy d\u00f6ntenek, nem otthon v\u00e1rj\u00e1k meg a ment\u0151 \u00e9rkez\u00e9s\u00e9t.\n\u00a0\u00a0\u00a0\u00a0K\u00e9rd\u00e9sre v\u00e1laszolva M\u00fcller Cec\u00edlia azt mondta, nem val\u00f3sz\u00edn\u0171, hogy a v\u00edrus ellen\u00e1ll a hideg id\u0151j\u00e1r\u00e1snak, val\u00f3sz\u00edn\u0171leg megmarad a fert\u0151z\u0151k\u00e9pess\u00e9ge.\n\u00a0\u00a0\u00a0\u00a0Az orsz\u00e1gos tisztif\u0151orvos besz\u00e9lt arr\u00f3l is, hogy tov\u00e1bbra is megv\u00e1laszthat\u00f3 a temet\u00e9s m\u00f3dja, f\u00fcggetlen\u00fcl att\u00f3l, hogy az elhunyt \u00e9rintett volt-e a koronav\u00edrus-fert\u0151z\u00e9sben.\n\n\nMTI 2020. november 23.\n\n"}]