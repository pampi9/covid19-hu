[{"date": "2020-11-11 20:30", "url": "https://koronavirus.gov.hu/cikkek/orban-viktor-remeli-hogy-karacsonykor-mar-lehetnek-nagyobb-csaladi-osszejovetelek", "h1": "Orb\u00e1n Viktor rem\u00e9li, hogy kar\u00e1csonykor m\u00e1r lehetnek nagyobb csal\u00e1di \u00f6sszej\u00f6vetelek", "body": "\nK\u00e9t h\u00e9t m\u00falva tud v\u00e1laszt adni Orb\u00e1n Viktor minisztereln\u00f6k arra, hogy kar\u00e1csonykor m\u00e1r lehetnek-e olyan nagyobb csal\u00e1di \u00f6sszej\u00f6vetelek, amelyeken t\u00edzn\u00e9l t\u00f6bben vehetnek r\u00e9szt.\n\n\n\"Hamarabb erre a k\u00e9rd\u00e9sre nem tudok v\u00e1laszolni, de a rem\u00e9ny bennem is er\u0151s\" - mondta a korm\u00e1nyf\u0151 szerd\u00e1n a TV2 T\u00e9nyek c\u00edm\u0171 m\u0171sor\u00e1nak adott interj\u00faban, jelezve: a koronav\u00edrus-j\u00e1rv\u00e1ny miatt most \u00e9letbe l\u00e9ptetett szigor\u00edt\u00e1sok hat\u00e1s\u00e1nak \u00e9rz\u00e9kel\u00e9s\u00e9hez legal\u00e1bb k\u00e9t h\u00e9tre lesz sz\u00fcks\u00e9g.\n\u00a0\u00a0\u00a0\u00a0\u00dagy fogalmazott: azt rem\u00e9li, hogy Eur\u00f3pa n\u00e9h\u00e1ny j\u00f3l v\u00e9dekez\u0151 orsz\u00e1ga, k\u00f6zt\u00fck Magyarorsz\u00e1g, \"a kar\u00e1csonyi csal\u00e1di \u00fcnnepet m\u00e1r szabadabban teszi megszervezhet\u0151v\u00e9, mint ahogyan most kell \u00e9lni az \u00e9let\u00fcnket\".\n\u00a0\u00a0\u00a0\u00a0A minisztereln\u00f6k a szerd\u00e1t\u00f3l hat\u00e1lyos korl\u00e1toz\u00e1sokat \u00fagy indokolta: szak\u00e9rt\u0151k egybehangz\u00f3 v\u00e9lem\u00e9nye szerint ezen l\u00e9p\u00e9sek n\u00e9lk\u00fcl a k\u00f3rh\u00e1zi orvosi ell\u00e1t\u00e1s nem teremthet\u0151 meg a megfelel\u0151 biztons\u00e1ggal \u00e9s sz\u00ednvonalon, vagyis \"el fognak fogyni az orvosok \u00e9s az \u00e1pol\u00f3n\u0151k\".\n\u00a0\u00a0\u00a0\u00a0K\u00f3rh\u00e1zi \u00e1gy, maszk, v\u00e9d\u0151felszerel\u00e9s, l\u00e9legeztet\u0151k\u00e9sz\u00fcl\u00e9k van, \u00e9s orvos is van, de nem el\u00e9g - mondta, \u00fagy folytatva: a sz\u00e1mok azt mutatt\u00e1k, ha \u00edgy megy tov\u00e1bb minden, akkor 50 sz\u00e1zal\u00e9k es\u00e9ly van arra, hogy a k\u00f3rh\u00e1zak kib\u00edrj\u00e1k a terhel\u00e9st.\n\u00a0\u00a0\u00a0\u00a0\"Most, hogy meghoztuk az int\u00e9zked\u00e9seket, ez a val\u00f3sz\u00edn\u0171s\u00e9g 99,99 sz\u00e1zal\u00e9k\" - jelentette ki Orb\u00e1n Viktor.\n\u00a0\u00a0\u00a0\u00a0Arr\u00f3l is besz\u00e9lt, hogy a k\u00f6zv\u00e9lem\u00e9ny \u00e9rz\u00e9kel\u00e9se alapj\u00e1n \u00fagy l\u00e1tta, most meg lehet tenni az elm\u00falt 30 \u00e9vben nem ismert szigor\u00fas\u00e1g\u00fa l\u00e9p\u00e9seket, k\u00f6zt\u00fck az este 8 \u00e9s reggel 5 \u00f3ra k\u00f6z\u00f6tti kij\u00e1r\u00e1si tilalom bevezet\u00e9s\u00e9t.\n\u00a0\u00a0\u00a0\u00a0Kit\u00e9rt arra, hogy \u00e1ttekintette az osztr\u00e1k int\u00e9zked\u00e9seket, Sebastian Kurz osztr\u00e1k kancell\u00e1rral is egyeztetett a d\u00f6nt\u00e9s el\u0151tt. Hozz\u00e1tette egy\u00fattal, hogy cs\u00fct\u00f6rt\u00f6k\u00f6n Angela Merkel n\u00e9met kancell\u00e1rral szint\u00e9n egyeztet majd.\n\u00a0\u00a0\u00a0\u00a0A magyar eg\u00e9szs\u00e9g\u00fcgyi ell\u00e1t\u00f3rendszert a korm\u00e1nyf\u0151 \u00fagy jellemezte, hogy h\u0151sies \u00e1llapotban van, az orvosok, az \u00e1pol\u00f3k \u00e9s m\u00e1s k\u00f3rh\u00e1zi dolgoz\u00f3k emberfeletti \u00e9s er\u0151feletti munk\u00e1t v\u00e9geznek. Azonban \"a sz\u00e1muk v\u00e9ges\", ez\u00e9rt a mostani int\u00e9zked\u00e9sekkel k\u00f6nny\u00edtik az \u0151 munk\u00e1jukat - tette hozz\u00e1.\n\u00a0\u00a0\u00a0\u00a0\"Ha minden \u00fagy ment volna, ahogy eddig ment, akkor kapitul\u00e1lniuk kellett volna nagy val\u00f3sz\u00edn\u0171s\u00e9ggel egy id\u0151 ut\u00e1n, elestek volna a gy\u00f3gy\u00edt\u00e1s frontj\u00e1n\" - fogalmazott, megjegyezve ugyanakkor: \u00fagy l\u00e1tja, hogy a mostani, nekik is seg\u00edt\u0151 int\u00e9zked\u00e9sekkel \"b\u00edrni fogj\u00e1k a terhel\u00e9st, \u00e1llni fogj\u00e1k a sarat\".\n\u00a0\u00a0\u00a0\u00a0Hangs\u00falyozta: \"nagyon j\u00f3 orvosaink \u00e9s nagyon j\u00f3 \u00e1pol\u00f3n\u0151ink vannak\", de \"\u0151k is emberb\u0151l vannak\", \u0151ket is elkapja a betegs\u00e9g, \u00e9s a megfert\u0151z\u0151d\u00f6tt eg\u00e9szs\u00e9g\u00fcgyi dolgoz\u00f3k sz\u00e1ma \"nem alacsony\".\n\u00a0\u00a0\u00a0\u00a0\"De a v\u00edrus sincs k\u00f6nny\u0171 helyzetben, mert a vakcina a l\u00e1that\u00e1ron, \u00e9s ha meglesz, mi ter\u00edtj\u00fck le a v\u00edrust, \u00e9s nem \u0151 benn\u00fcnket\" - mondta, jelezve, hogy olyan gy\u00f3gyszerek m\u00e1r vannak - \u00e9s folyamatos a beszerz\u00e9s\u00fck -, amelyek seg\u00edtenek elviselhet\u0151v\u00e9 tenni a betegs\u00e9g lefoly\u00e1s\u00e1t.\n\u00a0\u00a0\u00a0\u00a0A vakcin\u00e1r\u00f3l sz\u00f3lva azt is k\u00f6z\u00f6lte: olyan olt\u00f3anyag m\u00e9g nincs, amely az el\u0151\u00edrt n\u00e9gy akad\u00e1ly mindegyik\u00e9n \u00e1tjutott volna, de olyan t\u00f6bb is van, amely h\u00e1rom pr\u00f3b\u00e1t m\u00e1r ki\u00e1llt.\n\u00a0\u00a0\u00a0\u00a0Az EU-ban el\u0151\u00e1ll\u00edtott olt\u00f3anyagok janu\u00e1rban teszik meg a kifejleszt\u00e9sben a negyedik l\u00e9p\u00e9st - folytatta -, \u00e9s van es\u00e9ly arra, hogy az oroszok \u00e9s a k\u00ednaiak is megteszik, \u00e9s Magyarorsz\u00e1gnak mind az EU-val, mind Oroszorsz\u00e1ggal, mind K\u00edn\u00e1val van kapcsolata.\n\u00a0\u00a0\u00a0\u00a0A \"legfelszabad\u00edt\u00f3bb \u00e9rz\u00e9s\" az lenne - fogalmazott -, ha k\u00fcl\u00f6nb\u00f6z\u0151 vakcin\u00e1k is rendelkez\u00e9sre \u00e1lln\u00e1nak, \u00e9s miut\u00e1n az nem k\u00f6telez\u0151, hanem \u00f6nk\u00e9ntes lesz, az emberek eld\u00f6nthetn\u00e9k, melyiket szeretn\u00e9k alkalmazni.\n\u00a0\u00a0\u00a0\u00a0Azt viszont m\u00e1r most jelezte, hogy - b\u00e1rmelyik vakcin\u00e1r\u00f3l is legyen sz\u00f3 - december v\u00e9g\u00e9n, janu\u00e1rban csak egy kisebb mennyis\u00e9g \u00e1ll majd rendelkez\u00e9sre, de lesz egy \"megk\u00f6nnyebb\u00fcl\u00e9s\".\n\u00a0\u00a0\u00a0\u00a0Megjegyezte azt is, hogy egy embernek val\u00f3sz\u00edn\u0171leg k\u00e9t olt\u00e1sra lesz sz\u00fcks\u00e9ge.\n\u00a0\u00a0\u00a0\u00a0Az EU-ban sz\u00fcks\u00e9ges t\u00f6bb sz\u00e1zmilli\u00f3 vakcina \u00e1prilis-m\u00e1jusban \u00e1ll majd rendelkez\u00e9sre, ekkor lesz \"szabadul\u00e1s\u00e9rz\u00e9s\" - k\u00f6z\u00f6lte.\n\u00a0\u00a0\u00a0\u00a0Arra a felvet\u00e9sre, miszerint sokan hi\u00e1nyolj\u00e1k az \u00e1ltal\u00e1nos iskol\u00e1k, \u00f3vod\u00e1k bez\u00e1r\u00e1s\u00e1t, a minisztereln\u00f6k \u00fagy reag\u00e1lt: a t\u00f6bbs\u00e9g szerint az orsz\u00e1gnak a v\u00e9dekez\u00e9s k\u00f6zben is m\u0171k\u00f6dnie kell, ami a sz\u00fcl\u0151nek azt jelenti, hogy el tud menni dolgozni.\n\u00a0\u00a0\u00a0\u00a0M\u00e1rpedig ha a b\u00f6lcs\u0151d\u00e9seket, \u00f3vod\u00e1sokat, kisiskol\u00e1sokat otthon tartj\u00e1k, akkor valakinek ott kell maradnia vel\u00fck, vagyis nem tud dolgozni menni, amit az emberek t\u00f6bbs\u00e9ge nem akar - mondta, hozz\u00e1f\u0171zve ugyanakkor, hogy ha a t\u00f6bbs\u00e9g majd ezt akarja, akkor lesz r\u00e1 lehet\u0151s\u00e9g.\n\u00a0\u00a0\u00a0\u00a0A korm\u00e1nyf\u0151 arr\u00f3l is besz\u00e9lt, \u0151 is meglep\u0151d\u00f6tt a kij\u00e1r\u00e1si tilalom el\u0151tt tartott \"b\u00facs\u00fa-\u00f6sszej\u00f6veteleken\", de a k\u00e9rd\u00e9s szerinte az, hogy a szab\u00e1lyk\u00f6vet\u0151bbek tudnak-e hatni azokra, akik kev\u00e9sb\u00e9 ilyenek.\n\u00a0\u00a0\u00a0\u00a0A kij\u00e1r\u00e1si tilalom betart\u00e1s\u00e1nak rend\u0151ri ellen\u0151rz\u00e9s\u00e9r\u0151l azt mondta: j\u00f3, ha a rend\u0151r\u00f6k embers\u00e9gesek, de f\u00e9rfiasnak, vil\u00e1gosnak \u00e9s egy\u00e9rtelm\u0171nek kell lenni\u00fck, a jogalkot\u00f3 pedig egy\u00e9rtelm\u0171 szab\u00e1lyok megalkot\u00e1s\u00e1val seg\u00edtette a rend\u0151r\u00f6k munk\u00e1j\u00e1t.\n\u00a0\u00a0\u00a0\u00a0K\u00f6z\u00f6lte: egy j\u00e1r\u0151rcsoportban lesz rend\u0151r \u00e9s fegyveres katona is. Az\u00e9rt kell vegyesen j\u00e1r\u0151r\u00f6zni\u00fck, mert az alkotm\u00e1nyos rend szab\u00e1lyai szerint katona nem int\u00e9zkedhet civillel szemben rendfenntart\u00e1s c\u00e9lj\u00e1b\u00f3l, de seg\u00edts\u00e9get jelenthet a rend\u0151rnek - fejtette ki.\n\u00a0\u00a0\u00a0\u00a0V\u00e9g\u00fcl arr\u00f3l besz\u00e9lt, hogy a sz\u00e1llod\u00e1knak, \u00e9ttermeknek, szabadid\u0151-tev\u00e9kenys\u00e9ggel foglalkoz\u00f3 c\u00e9geknek a k\u00f6vetkez\u0151 egy h\u00f3napot elviselhet\u0151v\u00e9 tudj\u00e1k tenni az \u00e1llami seg\u00edts\u00e9ggel, de ez nem a megold\u00e1s, ez csak a t\u00fal\u00e9l\u00e9s seg\u00edts\u00e9ge.\n\u00a0\u00a0\u00a0\u00a0Hamarosan azonban sz\u00fcletnek olyan korm\u00e1nyzati d\u00f6nt\u00e9sek, amelyek megn\u00f6velik a v\u00e1llalatok es\u00e9ly\u00e9t, hogy talpon maradjanak, s\u0151t meg is er\u0151s\u00f6djenek a k\u00f6vetkez\u0151 h\u00f3napokban - mondta, jelezve, alapvet\u0151en ad\u00f3kat akarnak cs\u00f6kkenteni.\n\u00a0\u00a0\u00a0\u00a0\"Minden v\u00e1llalkoz\u00e1st az\u00e9rt kell talpon tartani, hogy ne bocs\u00e1ss\u00e1k el az embereket, hogy munk\u00e1t adjanak a t\u00f6bbi embernek, \u00e9s \u0151k pedig el tudj\u00e1k tartani a csal\u00e1djukat\" - fogalmazott, kijelentve, a munkaalap\u00fa gazdas\u00e1g gondolat\u00e1b\u00f3l a v\u00e1ls\u00e1gkezel\u00e9s idej\u00e9n sem engednek.\n\n\n\nMTI 2020. november 11.\n\n"}]