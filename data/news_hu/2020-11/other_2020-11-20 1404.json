[{"date": "2020-11-20 14:04", "url": "https://koronavirus.gov.hu/cikkek/gyorgy-istvan-megkezdodott-szocialis-dolgozok-tesztelese", "h1": "Gy\u00f6rgy Istv\u00e1n: megkezd\u0151d\u00f6tt a szoci\u00e1lis dolgoz\u00f3k tesztel\u00e9se", "body": "\nP\u00e9nteken megkezd\u0151d\u00f6tt a szoci\u00e1lis int\u00e9zm\u00e9nyek dolgoz\u00f3inak tesztel\u00e9se, a j\u00f6v\u0151 h\u00e9ten iskol\u00e1kban, \u00f3vod\u00e1kban, b\u00f6lcs\u0151d\u00e9kben \u00e9s az eg\u00e9szs\u00e9g\u00fcgyi int\u00e9zm\u00e9nyekben indul a sz\u0171r\u00e9s - mondta a Minisztereln\u00f6ks\u00e9g ter\u00fcleti k\u00f6zigazgat\u00e1s\u00e9rt felel\u0151s \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s\u00a0operat\u00edv\u00a0t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\n\nGy\u00f6rgy Istv\u00e1n hozz\u00e1tette: 16 691 helysz\u00ednen mintegy 370 ezer ember sz\u0171r\u00e9s\u00e9t v\u00e9gzik el antig\u00e9n gyorstesztekkel. A b\u00f6lcs\u0151d\u00e9kben 1742, az \u00f3vod\u00e1kban 4381, az iskol\u00e1kban 8694 feladatell\u00e1t\u00e1si helysz\u00ednen zajlik majd a tesztel\u00e9s.\n\u00a0\u00a0\u00a0\u00a0A r\u00e9szv\u00e9tel \u00f6nk\u00e9ntes - hangs\u00falyozta az \u00e1llamtitk\u00e1r, aki arra k\u00e9rte az int\u00e9zm\u00e9nyek dolgoz\u00f3it, seg\u00edtsenek maguknak \u00e9s a k\u00f6rnyezet\u00fcknek azzal, hogy al\u00e1vetik magukat a tesztel\u00e9snek.\n\u00a0\u00a0\u00a0\u00a0A vizsg\u00e1latok rendszeresek lesznek az\u00a0operat\u00edv\u00a0t\u00f6rzs \u00e1ltal meghat\u00e1rozott \u00fctemez\u00e9sben. A sz\u0171r\u00e9st a b\u00f6lcs\u0151dei, \u00f3vodai \u00e9s iskola pedag\u00f3gusok k\u00f6r\u00e9ben a f\u0151v\u00e1rosi \u00e9s megyei v\u00e9delmi bizotts\u00e1gok \u00e9s korm\u00e1nyhivatalok szervezik: minden korm\u00e1nyhivatal orsz\u00e1gszerte mintegy ezer mintavev\u0151 csapatot ind\u00edt el, amely a tervek szerint a h\u00e9t \u00f6t munkanapj\u00e1n keresi fel az int\u00e9zm\u00e9nyeket - mondta.\n\u00a0\u00a0\u00a0\u00a0Sz\u00f3lt arr\u00f3l, hogy az eg\u00e9szs\u00e9g\u00fcgyi \u00e9s szoci\u00e1lis int\u00e9zm\u00e9nyek saj\u00e1t er\u0151forr\u00e1saikkal v\u00e9gzik el a vizsg\u00e1latokat, ut\u00f3bbiaknak a korm\u00e1nyhivatalok k\u00f6zrem\u0171k\u00f6d\u00e9s\u00e9vel juttatj\u00e1k el a gyorsteszteket.\n\u00a0\u00a0\u00a0\u00a0\"Az orsz\u00e1gban eddig p\u00e9ld\u00e1tlan feladat eredm\u00e9nyes v\u00e9grehajt\u00e1s\u00e1hoz a korm\u00e1ny az orvosegyetemi hallgat\u00f3k seg\u00edts\u00e9g\u00e9t k\u00e9ri\" - fogalmazott.\n\u00a0\u00a0\u00a0\u00a0Eml\u00e9keztetett arra, hogy az \u00f6t\u00f6d- \u00e9s hatod\u00e9ves hallgat\u00f3k m\u00e1r jelenleg is \u00f6nk\u00e9ntesen dolgoznak a ment\u0151szolg\u00e1latn\u00e1l, a klinik\u00e1kon, k\u00f3rh\u00e1zakban, de az\u00a0operat\u00edv\u00a0t\u00f6rzs d\u00f6nt\u00e9se szerint m\u00e9g sz\u00e9lesebb k\u00f6rben sz\u00fcks\u00e9ges bevonni a v\u00e9dekez\u00e9si feladatokba \u0151ket. \u00a0\u00a0\u00a0\u00a0A hallgat\u00f3k els\u0151sorban az iskolai, \u00f3vodai pedag\u00f3gusok vagy - ahol ez sz\u00fcks\u00e9ges - a szoci\u00e1lis int\u00e9zm\u00e9nyek dolgoz\u00f3inak orsz\u00e1gos sz\u0171r\u00e9s\u00e9ben vesznek r\u00e9szt.\n\n\u00a0\u00a0\u00a0\u00a0Gy\u00f6rgy Istv\u00e1n jelezte: az orvos- \u00e9s eg\u00e9szs\u00e9gtudom\u00e1nyi egyetemek harmad-, negyed\u00e9ves fogorvosi \u00e9s orvosi, harmad- \u00e9s \u00f6t\u00f6d\u00e9ves gy\u00f3gyszer\u00e9szeti, valamint az els\u0151-, m\u00e1sod\u00e9ves eg\u00e9szs\u00e9gtudom\u00e1nyi k\u00e9pz\u00e9sben tanul\u00f3kra sz\u00e1m\u00edtanak. \u0150k veszik le majd a mint\u00e1kat, \u00e9s \u00e9rt\u00e9kelik ki azokat.\n\u00a0\u00a0\u00a0\u00a0Ismertette: abban az iskol\u00e1ban nem tartanak a sz\u0171r\u00e9st, ahol a j\u00e1rv\u00e1ny miatt digit\u00e1lis tanrendre t\u00e9rtek \u00e1t, vagy z\u00e1rva van az int\u00e9zm\u00e9ny. Egy egys\u00e9g egy nap legal\u00e1bb h\u00e1rom int\u00e9zm\u00e9nyben v\u00e9gzi a vizsg\u00e1latokat, az ezer egys\u00e9g egy nap alatt h\u00e1romezer, \u00f6t nap alatt 15 ezer helysz\u00ednre fog eljutni.\n\u00a0\u00a0\u00a0\u00a0Az egys\u00e9geket a korm\u00e1nyhivatal l\u00e1tja el v\u00e9d\u0151felszerel\u00e9ssel a Nemzeti N\u00e9peg\u00e9szs\u00e9g\u00fcgyi K\u00f6zpont aj\u00e1nl\u00e1sa alapj\u00e1n a felszerel\u00e9s arcv\u00e9d\u0151 pajzsb\u00f3l \u00e9s FFP-2-es maszkb\u00f3l \u00e1ll, enn\u00e9l szigor\u00fabb v\u00e9d\u0151felszerel\u00e9st a tesztel\u00e9si folyamat nem ig\u00e9nyel - jegyezte meg.\n\u00a0\u00a0\u00a0\u00a0K\u00f6z\u00f6lte: a tesztel\u00e9sek h\u00e9tk\u00f6znap lesznek, de a szoci\u00e1lis int\u00e9zm\u00e9nyekben szombaton \u00e9s vas\u00e1rnap is folyik a mintav\u00e9telez\u00e9s, \u00e9s a mintavev\u0151ket is minden nap tesztelik.\n\u00a0\u00a0\u00a0\u00a0Kit\u00e9rt arra, hogy a v\u00e9dekez\u00e9sbe bevont egyetemist\u00e1k \u00e9s fels\u0151oktat\u00e1si int\u00e9zm\u00e9nyek k\u00f6z\u00f6tt a korm\u00e1ny rendelete szerint hallgat\u00f3i munkaszerz\u0151d\u00e9s j\u00f6n l\u00e9tre, a di\u00e1kokat munkanapokon napi 5000, h\u00e9tv\u00e9genk\u00e9nt napi 7500 forint ad\u00f3mentes d\u00edjaz\u00e1s illeti meg, a korm\u00e1nyhivatalok napi \u00e9tkez\u00e9sr\u0151l \u00e9s sz\u00fcks\u00e9g eset\u00e9n sz\u00e1ll\u00e1sr\u00f3l gondoskodnak.\n\u00a0\u00a0\u00a0\u00a0A hallgat\u00f3kat a mint\u00e1k lev\u00e9tel\u00e9re \u00e9s \u00e9rt\u00e9kel\u00e9s\u00e9re oktat\u00f3filmmel k\u00e9sz\u00edti fel az Innov\u00e1ci\u00f3s \u00e9s Technol\u00f3giai Miniszt\u00e9rium (ITM). A k\u00e9thetes gyakorlaton szerzett tapasztalatokat kreditk\u00e9nt besz\u00e1m\u00edtj\u00e1k, a v\u00e9dekez\u00e9sben val\u00f3 r\u00e9szv\u00e9tel\u00fck nem \u00e9rintheti h\u00e1tr\u00e1nyosan tanulm\u00e1nyi el\u0151menetel\u00fcket. Az \u00e9rintett di\u00e1kokat cs\u00fct\u00f6rt\u00f6k\u00f6n az ITM a Neptun rendszeren kereszt\u00fcl \u00e9rtes\u00edtette.\n\u00a0\u00a0\u00a0\u00a0Az \u00e1llamtitk\u00e1r al\u00e1h\u00fazta: a sz\u0171r\u00e9sen \u00e1tesett dolgoz\u00f3 az esetleges pozit\u00edv eredm\u00e9nyr\u0151l k\u00f6teles \u00e9rtes\u00edteni a h\u00e1ziorvos\u00e1t, \u00e9s h\u00e1zi karant\u00e9nba kell vonulnia.\n\u00a0\u00a0\u00a0\u00a0Gy\u00f6rgy Istv\u00e1n utalt arra, hogy az int\u00e9zm\u00e9nyek c\u00e9lzott csoportos tesztel\u00e9s\u00e9nek c\u00e9lja a koronav\u00edrus terjed\u00e9s\u00e9nek lass\u00edt\u00e1sa, \u00e9s az, hogy teljesebb k\u00e9pet adjon a dolgoz\u00f3k k\u00f6z\u00f6tti fert\u0151z\u00f6ttek ar\u00e1ny\u00e1r\u00f3l.\n\n\nMTI 2020. november 20.\n\n"}]