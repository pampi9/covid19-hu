[{"date": "2020-11-10 13:41", "url": "https://koronavirus.gov.hu/cikkek/operativ-torzs-hetfon-144-alkalommal-intezkedtek-maszkviseles-szabalyainak-megsertese-miatt", "h1": "Operat\u00edv t\u00f6rzs: h\u00e9tf\u0151n 144 alkalommal int\u00e9zkedtek a maszkvisel\u00e9s szab\u00e1lyainak megs\u00e9rt\u00e9se miatt", "body": "\nA rend\u0151rs\u00e9g h\u00e9tf\u0151n 144 alkalommal int\u00e9zkedett a maszkvisel\u00e9s szab\u00e1lyainak figyelmen k\u00edv\u00fcl hagy\u00e1sa miatt, 146 alkalommal pedig a kij\u00e1r\u00e1si korl\u00e1toz\u00e1s szab\u00e1lyainak megs\u00e9rt\u00e9se miatt - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a keddi online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes elmondta: h\u00e9tf\u0151n 24 alkalommal kellett int\u00e9zkedni\u00fck, mert nem vagy nem megfelel\u0151en viselt\u00e9k a maszkot a t\u00f6megk\u00f6zleked\u00e9si eszk\u00f6z\u00f6n, kilenc embert figyelmeztettek, \u00f6ten helysz\u00edni b\u00edrs\u00e1got kaptak \u00e9s t\u00edz embert feljelentettek a rend\u0151r\u00f6k. A j\u00e1rv\u00e1ny\u00fcgyi k\u00e9sz\u00fclts\u00e9gi id\u0151szak v\u00e9delmi int\u00e9zked\u00e9seir\u0151l sz\u00f3l\u00f3 korm\u00e1nyrendelet szeptember 21-ei hat\u00e1lyba l\u00e9p\u00e9se \u00f3ta 833 szem\u00e9llyel szemben kellett int\u00e9zkedni\u00fck a rend\u0151r\u00f6knek a t\u00f6megk\u00f6zleked\u00e9sben nem, vagy nem megfelel\u0151en hordott maszk miatt.\n\u00a0\u00a0\u00a0\u00a0Az \u00fczletekben \u00e9s k\u00f6zint\u00e9zm\u00e9nyekben a maszkvisel\u00e9s szab\u00e1lyainak be nem tart\u00e1sa miatt h\u00e9tf\u0151n 113 alkalommal int\u00e9zkedtek, ebb\u0151l 41 esetben figyelmeztettek, 45 helysz\u00edni b\u00edrs\u00e1got szabtak ki \u00e9s 27 embert feljelentettek. A szab\u00e1lyok bevezet\u00e9se \u00f3ta 2500 int\u00e9zked\u00e9sre volt emiatt sz\u00fcks\u00e9g.\n\u00a0\u00a0\u00a0\u00a0H\u00e9tf\u0151n az \u00e1tutaz\u00e1si szab\u00e1lyokat megs\u00e9rt\u0151k k\u00f6z\u00fcl 37 kapott helysz\u00edni b\u00edrs\u00e1got, egy embert pedig feljelentettek.\n\u00a0\u00a0\u00a0\u00a0A maszkvisel\u00e9s szab\u00e1lyainak be nem tart\u00e1sa miatt h\u00e9tf\u0151n a rend\u0151r\u00f6k k\u00e9t napra bez\u00e1rtak egy edel\u00e9nyi p\u00e9ks\u00e9get \u00e9s egy kazincbarcikai s\u00f6r\u00f6z\u0151t. Kiss R\u00f3bert elmondta: az edel\u00e9nyi p\u00e9ks\u00e9gben az egyik alkalmazott, az \u00fczemeltet\u0151 \u00e9s a p\u00e9ks\u00e9g egyik v\u00e1s\u00e1rl\u00f3ja s\u00e9rtette meg a maszkvisel\u00e9s szab\u00e1lyait. K\u00e9t ember helysz\u00edni b\u00edrs\u00e1got kapott, egyet pedig a rend\u0151r\u00f6k feljelentettek. A kazincbarcikai s\u00f6r\u00f6z\u0151ben az \u00fczemeltet\u0151, a pultos \u00e9s \u00f6t vend\u00e9g nem vagy nem megfelel\u0151en viselte a maszkot, itt h\u00e1rom ember helysz\u00edni b\u00edrs\u00e1got kapott, n\u00e9gyet pedig feljelentettek.\n\u00a0\u00a0\u00a0\u00a0H\u00e9tf\u0151n 3941 hat\u00f3s\u00e1gi h\u00e1zi karant\u00e9nt rendeltek el, jelenleg 36 078 emberrel szemben van \u00e9rv\u00e9nyben ilyen korl\u00e1toz\u00f3 int\u00e9zked\u00e9s, k\u00f6z\u00fcl\u00fck 3190-en haszn\u00e1lj\u00e1k az online ellen\u0151rz\u00e9sre fejlesztett mobilalkalmaz\u00e1st. A rend\u0151r\u00f6k h\u00e9tf\u0151n 15 221 esetben szem\u00e9lyesen ellen\u0151rizt\u00e9k a h\u00e1zi karant\u00e9n szab\u00e1lyainak betart\u00e1s\u00e1t.\n\u00a0\u00a0\u00a0\u00a0A kij\u00e1r\u00e1si korl\u00e1toz\u00e1s ellen\u0151rz\u00e9se sor\u00e1n 146 esetben kellett int\u00e9zkedni\u00fck h\u00e9tf\u0151n, hat esetben figyelmeztettek, 95 esetben helysz\u00edni b\u00edrs\u00e1got szabtak ki \u00e9s 45 embert feljelentettek.\n\u00a0\u00a0\u00a0\u00a0Az alezredes elmondta: a mai napon szavaz az Orsz\u00e1ggy\u0171l\u00e9s a k\u00fcl\u00f6nleges jogrendr\u0151l sz\u00f3l\u00f3 t\u00f6rv\u00e9nyjavaslatr\u00f3l, a t\u00f6rv\u00e9nyjavaslat elfogad\u00e1sa eset\u00e9n m\u00e9g kedden megjelenik a Magyar K\u00f6zl\u00f6nyben az \u00faj vesz\u00e9lyhelyzeti v\u00e9delmi int\u00e9zked\u00e9sekr\u0151l sz\u00f3l korm\u00e1nyrendelet. K\u00f6z\u00f6lte: a korm\u00e1nyrendelet \u00e1ltal\u00e1nos rendezv\u00e9nyszervez\u00e9si, rendezv\u00e9nytart\u00e1si valamint gy\u00fclekez\u00e9si tilalmat vezet be, valamint 20 \u00e9s 5 \u00f3ra k\u00f6z\u00f6tt kij\u00e1r\u00e1si tilalmat l\u00e9ptet \u00e9letbe.\n\u00a0\u00a0\u00a0\u00a0A korm\u00e1nyrendelet szab\u00e1lyozza a vend\u00e9gl\u00e1t\u00f3\u00fczletek, \u00e9ttermek, szabadid\u0151s l\u00e9tes\u00edtm\u00e9nyek l\u00e1togat\u00e1s\u00e1nak tilalm\u00e1t, a sportrendezv\u00e9nyek z\u00e1rtkapuss\u00e1 t\u00e9tel\u00e9t, a csal\u00e1di \u00e9s mag\u00e1nrendezv\u00e9nyeken r\u00e9szv\u00e9tel r\u00e9szletszab\u00e1lyait.\n\u00a0\u00a0\u00a0\u00a0K\u00f6z\u00f6lte: a korm\u00e1nyrendelet hat\u00e1lyba l\u00e9p\u00e9s\u00e9t k\u00f6vet\u0151en a r\u00e9szletszab\u00e1lyokr\u00f3l r\u00e9szletes t\u00e1j\u00e9koztat\u00e1st adnak.\n\n\n\nMTI 2020. november 10.\n\n"}]