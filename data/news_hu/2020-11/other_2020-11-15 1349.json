[{"date": "2020-11-15 13:49", "url": "https://koronavirus.gov.hu/cikkek/operativ-torzs-egyre-tobben-tartjak-be-korlatozo-szabalyokat", "h1": "Operat\u00edv t\u00f6rzs: egyre t\u00f6bben tartj\u00e1k be a korl\u00e1toz\u00f3 szab\u00e1lyokat", "body": "\nA rend\u0151rs\u00e9g tapasztalatai alapj\u00e1n a lakoss\u00e1g egyre nagyobb ar\u00e1nyban k\u00f6veti a koronav\u00edrus-j\u00e1rv\u00e1ny miatt elrendelt korl\u00e1toz\u00f3 szab\u00e1lyokat - mondta a j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese vas\u00e1rnap a k\u00f6zm\u00e9di\u00e1nak nyilatkozva.\n\n\nKiss R\u00f3bert kifejtette, eddig 147 telep\u00fcl\u00e9s \u00f6nkorm\u00e1nyzata rendelt el k\u00f6zter\u00fcleti maszkvisel\u00e9st, a rend\u0151r\u00f6knek pedig szombaton 267 esetben kellett int\u00e9zkedni\u00fck ezen szab\u00e1lyok figyelmen k\u00edv\u00fcl hagy\u00e1sa miatt. A k\u00f6telez\u0151 k\u00f6zter\u00fcleti maszkvisel\u00e9sre vonatkoz\u00f3 rendelet hat\u00e1lyba l\u00e9p\u00e9se \u00f3ta \u00edgy eddig \u00f6sszesen 823 emberrel szemben kellett fell\u00e9pni\u00fck a rend\u0151r\u00f6knek - tette hozz\u00e1.\n\u00a0\u00a0\u00a0\u00a0Kiemelte, a k\u00f6z\u00f6ss\u00e9gi k\u00f6zleked\u00e9sben is egyre kevesebben hagyj\u00e1k figyelmen k\u00edv\u00fcl a maszkvisel\u00e9sre vonatkoz\u00f3 szab\u00e1lyokat, a rend\u0151r\u00f6knek szombaton mind\u00f6ssze 67 esetben kellett int\u00e9zkedni\u00fck.\n\u00a0\u00a0\u00a0\u00a0Kiss R\u00f3bert k\u00f6zl\u00e9se szerint \u00fagy l\u00e1tj\u00e1k, az emberek meg\u00e9rtett\u00e9k, hogy a kij\u00e1r\u00e1si tilalom seg\u00edti a j\u00e1rv\u00e1ny elleni v\u00e9dekez\u00e9st. Ezt mutatja, hogy szombaton mind\u00f6ssze 530 esetben t\u00f6rt\u00e9nt rend\u0151ri int\u00e9zked\u00e9s ezen szab\u00e1lyok megs\u00e9rt\u00e9se miatt, a legt\u00f6bb meg\u00e1ll\u00edtott pedig igazolni tudta, hogy szab\u00e1lyosan tart\u00f3zkodik k\u00f6zter\u00fcleten.\n\u00a0\u00a0\u00a0\u00a0Az \u00fcgyeleti k\u00f6zpont vezet\u0151helyettese megjegyezte, ut\u00f3bbi szab\u00e1lyszeg\u0151k k\u00f6z\u00fcl h\u00e9t olyan kutyas\u00e9t\u00e1ltat\u00f3 volt, aki a megengedett 500 m\u00e9tern\u00e9l t\u00e1volabbra ment, 44 ember a k\u00f6zter\u00fcleti csoportosul\u00e1s, gy\u00fclekez\u00e9s szab\u00e1lyait s\u00e9rtette meg.\n\u00a0\u00a0\u00a0\u00a0A rend\u0151r\u00f6k szombaton k\u00e9t budapesti vend\u00e9gl\u00e1t\u00f3hely h\u00e9tnapos bez\u00e1r\u00e1s\u00e1r\u00f3l d\u00f6nt\u00f6ttek, mivel az alkalmazottak, illetve az oda \u00e9rkez\u0151 \u00e9telfut\u00e1r megs\u00e9rtette a maszkvisel\u00e9s szab\u00e1lyait.\n\u00a0\u00a0\u00a0\u00a0Kiss R\u00f3bert al\u00e1h\u00fazta, nem jellemz\u0151, hogy a szab\u00e1lyszeg\u0151k vitatn\u00e1k a rend\u0151rs\u00e9g fell\u00e9p\u00e9s\u00e9t, ez\u00e9rt a rend\u0151r\u00f6k t\u00f6bbs\u00e9g\u00e9ben figyelmeztet\u00e9ssel \u00e9lnek.\n\nMTI 2020. november 15.\n\n"}]