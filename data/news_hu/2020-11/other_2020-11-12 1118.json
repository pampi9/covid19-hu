[{"date": "2020-11-12 11:18", "url": "https://koronavirus.gov.hu/cikkek/itm-szeptemberi-adatok-mar-kilabalas-jeleit-mutatjak-az-epitoiparban", "h1": "ITM: a szeptemberi adatok m\u00e1r a kil\u00e1bal\u00e1s jeleit mutatj\u00e1k az \u00e9p\u00edt\u0151iparban", "body": "\nA j\u00e1rv\u00e1nyhelyzet az ell\u00e1t\u00e1si l\u00e1nc stabilit\u00e1s\u00e1nak k\u00f6sz\u00f6nhet\u0151en a szeptemberi adatok szerint nem v\u00e1ltott ki a m\u00e1jusihoz hasonl\u00f3 rendk\u00edv\u00fcli negat\u00edv hat\u00e1st az \u00e9p\u00edt\u0151iparban - mondta az Innov\u00e1ci\u00f3s \u00e9s Technol\u00f3giai\u00a0\u00a0Miniszt\u00e9rium (ITM) cs\u00fct\u00f6rt\u00f6ki k\u00f6zlem\u00e9nye szerint Boros Anita \u00e9p\u00edt\u00e9sgazdas\u00e1g\u00e9rt, infrastruktur\u00e1lis k\u00f6rnyezet\u00e9rt \u00e9s fenntarthat\u00f3s\u00e1g\u00e9rt felel\u0151s \u00e1llamtitk\u00e1r.\n\n\nA KSH legfrissebb adatai szerint szeptemberben az \u00e9p\u00edt\u0151ipar termel\u00e9se az augusztusihoz m\u00e9rten 1,4, a koronav\u00edrus okozta m\u00e1jusi m\u00e9lyponthoz k\u00e9pest 10,9 sz\u00e1zal\u00e9kkal n\u0151tt Magyarorsz\u00e1gon a szezon\u00e1lisan \u00e9s munkanaphat\u00e1ssal kiigaz\u00edtott indexek alapj\u00e1n. \u00a0\u00a0\u00a0\u00a0\nBoros Anita kiemelte, hogy noha az \u00e9p\u00edt\u0151ipari termel\u00e9s volumene az egy \u00e9vvel kor\u00e1bbihoz k\u00e9pest szeptemberben 14,7 sz\u00e1zal\u00e9kkal cs\u00f6kkent, ez egy magas viszony\u00edt\u00e1si b\u00e1zis mellett k\u00f6vetkezett be: 2019 szeptember\u00e9ben - t\u00f6bb \u00e9vnyi folyamatos havi emelked\u00e9s ut\u00e1n - \u00fajabb 14,4 sz\u00e1zal\u00e9kos n\u00f6veked\u00e9s t\u00f6rt\u00e9nt 2018 szeptember\u00e9hez k\u00e9pest. \u00a0\u00a0\u00a0\u00a0\nAz \u00e9p\u00edt\u0151ipari termel\u00e9s \u00e9rt\u00e9ke foly\u00f3 \u00e1ron 423,1 milli\u00e1rd forint volt szeptemberben, ez az idei \u00e9v eddigi legmagasabb \u00e9rt\u00e9ke, a 2015-\u00f6s \u00e9v havi \u00e1tlagainak 166,4 sz\u00e1zal\u00e9ka a nyers adatok alapj\u00e1n. A koronav\u00edrus-j\u00e1rv\u00e1ny negat\u00edv hat\u00e1sait az \u00e9p\u00edt\u0151ipar egyre sikeresebben ellens\u00falyozza, ezt a folyamatot pedig a korm\u00e1ny c\u00e9lzott int\u00e9zked\u00e9ssorozata hat\u00e9konyan t\u00e1mogatja. A vesz\u00e9lyhelyzeti int\u00e9zked\u00e9sek az \u00e1gazatot nem \u00e9rintik s\u00falyosan. Az \u00e9p\u00edt\u0151ipar szerepl\u0151i megteszik az \u00f3vint\u00e9zked\u00e9seket, az \u00e9p\u00edtkez\u00e9sek nem \u00e1llnak le, \u00e9s ell\u00e1t\u00e1si probl\u00e9m\u00e1k sincsenek - tette hozz\u00e1 Boros Anita. \u00a0\u00a0\u00a0\u00a0\nAz elk\u00f6vetkez\u0151 id\u0151szakot tekintve a Gazdas\u00e1gv\u00e9delmi Akci\u00f3terv t\u00e1mogat\u00e1sai, illetve a lak\u00f3ingatlan-piacon a janu\u00e1r elsej\u00e9t\u0151l \u00e9letbe l\u00e9p\u0151 t\u00e1mogat\u00e1sok, mint p\u00e9ld\u00e1ul \u00faj lak\u00f3ingatlanokra \u00e9rv\u00e9nyes 5 sz\u00e1zal\u00e9kos \u00e1fa alkalmaz\u00e1sa, CSOK ig\u00e9nybev\u00e9tele eset\u00e9n visszaig\u00e9nyelhet\u0151 \u00e1fa \u00e9s illet\u00e9kmentess\u00e9g bizakod\u00e1sra adhatnak okot a k\u00f6zlem\u00e9ny szerint. \u00a0\u00a0\u00a0\u00a0\nSzeptemberben a megk\u00f6t\u00f6tt \u00faj szerz\u0151d\u00e9sek volumene az el\u0151z\u0151 \u00e9v azonos h\u00f3napj\u00e1hoz k\u00e9pest 7,4 sz\u00e1zal\u00e9kkal cs\u00f6kkent, ezen bel\u00fcl az \u00e9p\u00fcletek \u00e9p\u00edt\u00e9s\u00e9re k\u00f6t\u00f6tt szerz\u0151d\u00e9sek\u00e9 26,4 sz\u00e1zal\u00e9kkal kisebb, azonban az egy\u00e9b \u00e9p\u00edtm\u00e9nyek \u00e9p\u00edt\u00e9s\u00e9re vonatkoz\u00f3k\u00e9 2,9 sz\u00e1zal\u00e9kkal nagyobb volt. Szeptemberben a t\u00e1rgyh\u00f3 v\u00e9gi szerz\u0151d\u00e9s\u00e1llom\u00e1ny 1926 milli\u00e1rd forintot tett ki. \u00a0\u00a0\u00a0\u00a0\nAz ITM k\u00f6zlem\u00e9ny\u00e9ben kit\u00e9rtek arra, hogy az \u00e9v els\u0151 h\u00e1rom negyed\u00e9v\u00e9ben 12 876 darab lak\u00e1s\u00e9p\u00edt\u00e9sre ker\u00fclt sor, amely 25 sz\u00e1zal\u00e9kos b\u0151v\u00fcl\u00e9st jelent \u00e9ves \u00f6sszevet\u00e9sben. A haszn\u00e1latbav\u00e9telek Budapest kiv\u00e9tel\u00e9vel az orsz\u00e1g eg\u00e9sz ter\u00fclet\u00e9n dinamikusan n\u0151ttek az els\u0151 kilenc h\u00f3nap sor\u00e1n. A kiadott enged\u00e9lyek cs\u00f6kken\u00e9se a lak\u00e1s\u00e9p\u00edt\u00e9sek \u00e1tmeneti visszaes\u00e9s\u00e9t vet\u00edti el\u0151re, azonban a lak\u00f3ingatlan-piacon \u00e9letbe l\u00e9p\u0151 t\u00e1mogat\u00e1sok az \u00fajlak\u00e1s-k\u00edn\u00e1lat b\u0151v\u00fcl\u00e9s\u00e9hez jelent\u0151sen hozz\u00e1j\u00e1rulnak majd, \u00edgy ellens\u00falyozhatj\u00e1k a folyamatot. \u00a0\u00a0\u00a0\u00a0\nA visegr\u00e1di orsz\u00e1gokkal val\u00f3 \u00f6sszevet\u00e9sben Magyarorsz\u00e1g igen j\u00f3l szerepel: 2010 \u00e1tlag\u00e1val \u00f6sszevetve az \u00e1gazat belf\u00f6ldi termel\u00e9se 47,7 sz\u00e1zal\u00e9kkal, m\u00edg 2014 \u00e1tlag\u00e1hoz viszony\u00edtva 39,4 sz\u00e1zal\u00e9kkal b\u0151v\u00fclt, \u00edgy az els\u0151 helyen \u00e1ll a r\u00e9gi\u00f3ban - \u00edrt\u00e1k.\n\nMTI 2020. november 12.\n\n"}]