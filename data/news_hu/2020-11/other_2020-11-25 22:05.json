[{"date": "2020-11-25 22:05", "url": "https://koronavirus.gov.hu/cikkek/szijjarto-350-vallalat-jelentkezett-beruhazasokat-tamogato-ujabb-kiirasra", "h1": "Szijj\u00e1rt\u00f3: 350 v\u00e1llalat jelentkezett a beruh\u00e1z\u00e1sokat t\u00e1mogat\u00f3 \u00fajabb ki\u00edr\u00e1sra", "body": "\nTizen\u00f6t perc alatt 350 magyarorsz\u00e1gi v\u00e1llalat ny\u00fajtotta be p\u00e1ly\u00e1zat\u00e1t a beruh\u00e1z\u00e1sokat t\u00e1mogat\u00f3 \u00fajabb ki\u00edr\u00e1sra, a programot le is kellett z\u00e1rni - k\u00f6z\u00f6lte Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter szerd\u00e1n este a Facebook-oldal\u00e1n.\n\n\nSzerd\u00e1n d\u00e9lben ny\u00edlt meg az a program, amely 61 milli\u00e1rd forintos keret\u00f6sszeggel biztos\u00edt egyharmadnyi, maximum 800 ezer eur\u00f3s t\u00e1mogat\u00e1st azoknak a v\u00e1llalatoknak, amelyek beruh\u00e1z\u00e1sok mellett k\u00f6telezik el magukat annak \u00e9rdek\u00e9ben, hogy senkit ne kelljen elbocs\u00e1tani - mondta el a miniszter a korm\u00e1ny\u00fcl\u00e9s ut\u00e1n felt\u00f6lt\u00f6tt vide\u00f3ban.\n\u00a0\u00a0\u00a0\u00a0\"A magyar gazdas\u00e1g \u00e9leterej\u00e9t mutatja, hogy m\u00e1r 15 perc ut\u00e1n le is kellett z\u00e1rni a programot, ezalatt ugyanis 350 magyarorsz\u00e1gi v\u00e1llalat ny\u00fajtott be p\u00e1ly\u00e1zatot, 350 v\u00e1llalat k\u00f6telezte el mag\u00e1t \u00fajabb beruh\u00e1z\u00e1sok mellett, amivel magyar emberek t\u00edzezreinek munkahely\u00e9t tudjuk megv\u00e9deni\" - fogalmazott.\n\u00a0\u00a0\u00a0\u00a0A k\u00fcl\u00fcgyminiszter elmondta: a korm\u00e1ny\u00fcl\u00e9sen a f\u0151 napirendi t\u00e9ma a vil\u00e1gj\u00e1rv\u00e1nnyal szembeni v\u00e9dekez\u00e9s k\u00e9rd\u00e9se volt.\n\u00a0\u00a0\u00a0\u00a0A j\u00e1rv\u00e1ny nemcsak eg\u00e9szs\u00e9g\u00fcgyi, hanem gazdas\u00e1gi kih\u00edv\u00e1st is jelent, az emberek \u00e9lete \u00e9s eg\u00e9szs\u00e9ge mellett meg kell v\u00e9deni a munkahelyeket is. Ennek \u00e9rdek\u00e9ben m\u00e1r sz\u00e1mos, a v\u00e1llalatok beruh\u00e1z\u00e1sait t\u00e1mogat\u00f3 programot ind\u00edtottak, ezek k\u00f6z\u00e9 tartozik a szerd\u00e1n megnyitott program is - hangs\u00falyozta Szijj\u00e1rt\u00f3 P\u00e9ter.\n\u00a0\u00a0\u00a0\u00a0A beadott p\u00e1ly\u00e1zatok feldolgoz\u00e1sa tart, a legfontosabb r\u00e9szletekr\u0151l cs\u00fct\u00f6rt\u00f6kre \u00edg\u00e9rt t\u00e1j\u00e9koztat\u00e1st a miniszter.\n\nMTI 2020. november 25.\n\n"}]