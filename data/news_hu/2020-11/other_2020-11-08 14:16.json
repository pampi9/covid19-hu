[{"date": "2020-11-08 14:16", "url": "https://koronavirus.gov.hu/cikkek/nnk-az-antigen-gyorstesztek-nem-alkalmasak-szuresre", "h1": "NNK: Az antig\u00e9n gyorstesztek nem alkalmasak sz\u0171r\u00e9sre", "body": "\nA F\u0151v\u00e1rosi \u00d6nkorm\u00e1nyzat antig\u00e9ntesztek beszerz\u00e9s\u00e9t jelentette be, \u00e9s Kar\u00e1csony Gergely, Budapest f\u0151polg\u00e1rmestere kijelentette, hogy az antig\u00e9n gyorstesztek ugyanolyan megb\u00edzhat\u00f3ak, mint a PCR-tesztek. Ez azonban \u00f3ri\u00e1si t\u00e9ved\u00e9s \u00e9s szakmailag teljesen megalapozatlan.\n\nAz antig\u00e9n tesztek ugyanis nem v\u00e1ltj\u00e1k ki a PCR-vizsg\u00e1latokat, \u00e9s nem haszn\u00e1lhat\u00f3ak t\u00f6meges, k\u00f6z\u00f6ss\u00e9gi sz\u0171r\u00e9sre sem, mivel azok szervezet\u00e9ben, akik t\u00fcnetmentesek vagy m\u00e9g csak enyhe t\u00fcneteket produk\u00e1lnak, csak kis mennyis\u00e9gben van jelen a v\u00edrus, \u00edgy az \u0151 eset\u00fckben a gyorsteszt nagy val\u00f3sz\u00edn\u0171s\u00e9ggel fals negat\u00edv eredm\u00e9nyt mutat majd. Teh\u00e1t az adott szem\u00e9ly megnyugszik, hogy nem kapta el a v\u00edrust, k\u00f6zben pedig megfert\u0151zi a k\u00f6rnyezet\u00e9t. Az antig\u00e9n teszt haszn\u00e1lata a k\u00f6z\u00e9ps\u00falyos \u00e9s s\u00falyos t\u00fcneteket mutat\u00f3 p\u00e1ciensekn\u00e9l javasolt, mivel a megbeteged\u00e9s m\u00e9rt\u00e9ke \u00f6sszef\u00fcgg azzal, hogy mennyi v\u00edrus van a l\u00e9g\u00fati v\u00e1lad\u00e9kban. Az antig\u00e9n tesztekn\u00e9l nagyobb mennyis\u00e9g\u0171 v\u00edrus \u00e9s azon bel\u00fcl az antig\u00e9n (v\u00edrusfeh\u00e9rje) jelenl\u00e9te sz\u00fcks\u00e9ges ahhoz, hogy ki lehessen mutatni a fert\u0151z\u00e9st. A k\u00e9t teszt nem \u00f6sszehasonl\u00edthat\u00f3 egym\u00e1ssal, ez\u00e9rt is k\u00e9sz\u00fclt k\u00fcl\u00f6n elj\u00e1r\u00e1srend az eg\u00e9szs\u00e9g\u00fcgyi szolg\u00e1ltat\u00f3k r\u00e9sz\u00e9re.\nNNK\n\n"}]