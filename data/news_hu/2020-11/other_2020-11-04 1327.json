[{"date": "2020-11-04 13:27", "url": "https://koronavirus.gov.hu/cikkek/orszagos-tisztifoorvos-exponencialisan-no-fertozottek-szama", "h1": "Orsz\u00e1gos tisztif\u0151orvos: exponenci\u00e1lisan n\u0151 a fert\u0151z\u00f6ttek sz\u00e1ma", "body": "\nEur\u00f3pa-szerte, \u00edgy Magyarorsz\u00e1gon is exponenci\u00e1lisan n\u0151 a koronav\u00edrus-fert\u0151z\u00f6ttek sz\u00e1ma - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\n\n\u00a0M\u00fcller Cec\u00edlia kiemelte, egyre nagyobb m\u00e9rt\u00e9kben emelkedik a naponta megfert\u0151z\u0151d\u0151k sz\u00e1ma, ami els\u0151sorban azoknak a kontaktusoknak k\u00f6sz\u00f6nhet\u0151, amelyek egy-egy fert\u0151z\u00f6tt ember k\u00f6rnyezet\u00e9ben l\u00e9trej\u00f6nnek.\n\u00a0\u00a0\u00a0\u00a0Az elm\u00falt k\u00e9t h\u00e9t j\u00e1rv\u00e1ny\u00fcgyi adatait vizsg\u00e1lva az l\u00e1tszik, hogy egy h\u00e9t alatt m\u00e1sf\u00e9lszeres\u00e9re n\u0151tt az igazolt koronav\u00edrus-fert\u0151z\u00f6ttek sz\u00e1ma Magyarorsz\u00e1gon, ez id\u0151 alatt 7420 ember fert\u0151z\u0151d\u00f6tt meg a v\u00edrussal - k\u00f6z\u00f6lte az orsz\u00e1gos tisztif\u0151orvos.\n\u00a0\u00a0\u00a0\u00a0Elmondta, a magyarorsz\u00e1gi telep\u00fcl\u00e9sek 80 sz\u00e1zal\u00e9k\u00e1ban m\u00e1r regisztr\u00e1ltak fert\u0151z\u00f6ttet, ami nem jelenti azt, hogy a fennmarad\u00f3kban ne lenne fert\u0151z\u00f6tt.\n\u00a0\u00a0\u00a0\u00a0Szinte nincs olyan telep\u00fcl\u00e9s, ahol ne lenne jelen a v\u00edrus. Az orsz\u00e1gos \u00e1tlaghoz k\u00e9pest a fert\u0151z\u00f6tts\u00e9g a f\u0151v\u00e1rosban m\u00e1sf\u00e9lszeres, Budapesten 100 ezer lakosra 888 fert\u0151z\u00f6tt jut, a f\u0151v\u00e1rost Gy\u0151r-Moson-Sopron, N\u00f3gr\u00e1d \u00e9s Vas megye k\u00f6veti - k\u00f6z\u00f6lte, a legkev\u00e9sb\u00e9 \u00e9rintett megy\u00e9k k\u00f6z\u00f6tt eml\u00edtve Somogyot \u00e9s Toln\u00e1t.\n\u00a0\u00a0\u00a0\u00a0M\u00fcller Cec\u00edlia besz\u00e1molt arr\u00f3l is, hogy a j\u00e1rv\u00e1ny kezdete \u00f3ta az \u00f6sszes fert\u0151z\u00f6tt 21 sz\u00e1zal\u00e9ka a 40-49 \u00e9ves koroszt\u00e1lyhoz, 15,1 sz\u00e1zal\u00e9ka a 65 \u00e9ves vagy ann\u00e1l id\u0151sebb koroszt\u00e1lyhoz tartozott, \u00e9s a fert\u0151z\u00f6ttek 4,4 sz\u00e1zal\u00e9ka volt gyerek.\n\u00a0\u00a0\u00a0\u00a0Megfigyelhet\u0151 az is, hogy emelkedik a fert\u0151z\u00f6ttek \u00e1tlag\u00e9letkora, m\u00edg a 43. h\u00e9ten ez 44 \u00e9v volt, addig a 44. h\u00e9ten 45,7 \u00e9v. A 15 \u00e9vesn\u00e9l fiatalabb fert\u0151z\u00f6ttek sz\u00e1ma 770-nel n\u0151tt egy h\u00e9t alatt - tette hozz\u00e1.\n\u00a0\u00a0\u00a0\u00a0Az elm\u00falt n\u00e9gy h\u00e9tben az igazolt \u00faj esetek negyede a 40-49 \u00e9ves koroszt\u00e1lyt \u00e9rinti. Sz\u00e1zezer lakosra vet\u00edtve 1165 \u00faj igazolt fert\u0151z\u00f6tt a 20-29 \u00e9ves koroszt\u00e1lyhoz tartozik, 935-en vannak a 30-39 \u00e9vesek k\u00f6z\u00f6tt, 1120-an a 40-49 \u00e9vesek \u00e9s 1038-an az 50-59 \u00e9ves koroszt\u00e1lyban. A 60-69 \u00e9ves koroszt\u00e1lyban sz\u00e1zezer lakosra 1127 beteg jut, m\u00edg a 80 \u00e9ven fel\u00fcliek 1040-en vannak - tudatta.\n\u00a0\u00a0\u00a0\u00a0M\u00fcller Cec\u00edlia kit\u00e9rt arra, ritk\u00e1n, de el\u0151fordul, hogy fiatal, eg\u00e9szs\u00e9ges embern\u00e9l s\u00falyos lefoly\u00e1s\u00fa a fert\u0151z\u00e9s, \u00edgy - fogalmazott - senki nem tehet kiv\u00e9telt, a szab\u00e1lyokat mindenkinek be kell tartani.\n\u00a0\u00a0\u00a0\u00a0Az orsz\u00e1gos tisztif\u0151orvos hangs\u00falyozta, komolyan kell venni a hat\u00e1lyban l\u00e9v\u0151 int\u00e9zked\u00e9seket, mert a k\u00f6rnyez\u0151 orsz\u00e1gok p\u00e9ld\u00e1j\u00e1n l\u00e1tszik, mekkora terhet r\u00f3 az eg\u00e9szs\u00e9g\u00fcgyi ell\u00e1t\u00f3rendszerre a koronav\u00edrusos betegek ell\u00e1t\u00e1sa.\n\u00a0\u00a0\u00a0\u00a0Az int\u00e9zked\u00e9sek jelent\u0151s r\u00e9sze azt szolg\u00e1lja, hogy min\u00e9l kevesebben ker\u00fcljenek k\u00f3rh\u00e1zba, \u00e9s az int\u00e9zm\u00e9nyek el tudj\u00e1k l\u00e1tni a betegeket - hangs\u00falyozta.\n\u00a0\u00a0\u00a0\u00a0M\u00fcller Cec\u00edlia elmondta, kedden 4219-cel n\u0151tt az igazolt fert\u0151z\u00f6ttek sz\u00e1ma. Kilencvenen belehaltak a fert\u0151z\u00e9s sz\u00f6v\u0151dm\u00e9nyeibe; a legfiatalabb 28, a legid\u0151sebb 99 \u00e9ves volt. K\u00f3rh\u00e1zban 4871 koronav\u00edrus-fert\u0151z\u00f6ttet \u00e1polnak, 355-en vannak l\u00e9legeztet\u0151g\u00e9pen.\n\n\n\nMTI 2020. november 4.\n\n"}]