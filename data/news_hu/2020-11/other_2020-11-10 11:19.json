[{"date": "2020-11-10 11:19", "url": "https://koronavirus.gov.hu/cikkek/domotor-az-egeszsegugyi-dolgozokra-nehezedo-terhek-csokkentese-celja-az-uj-intezkedeseknek", "h1": "D\u00f6m\u00f6t\u00f6r: az eg\u00e9szs\u00e9g\u00fcgyi dolgoz\u00f3kra nehezed\u0151 terhek cs\u00f6kkent\u00e9se is c\u00e9lja az \u00faj int\u00e9zked\u00e9seknek", "body": "\nA\u00a0koronav\u00edrus-j\u00e1rv\u00e1ny terjed\u00e9s\u00e9nek cs\u00f6kkent\u00e9se mellett az eg\u00e9szs\u00e9g\u00fcgyi dolgoz\u00f3kra nehezed\u0151 terhek m\u00e9rs\u00e9kl\u00e9se is c\u00e9lja a h\u00e9tf\u0151n bejelentett \u00faj int\u00e9zked\u00e9seknek - k\u00f6z\u00f6lte a Minisztereln\u00f6ki Kabinetiroda parlamenti \u00e1llamtitk\u00e1ra kedden az M1 aktu\u00e1lis csatorn\u00e1n.\n\n\nD\u00f6m\u00f6t\u00f6r Csaba szerint a magyar eg\u00e9szs\u00e9g\u00fcgy felk\u00e9sz\u00fclt az elm\u00falt h\u00f3napokban a j\u00e1rv\u00e1nyhelyzet kezel\u00e9s\u00e9re, \u00e9s Magyarorsz\u00e1g tov\u00e1bbra is a jobban v\u00e9dekez\u0151 orsz\u00e1gok k\u00f6z\u00f6tt van: a sz\u00e1zezer emberre es\u0151 hal\u00e1loz\u00e1si ar\u00e1ny fele az uni\u00f3s \u00e1tlagnak. Ennek ellen\u00e9re sz\u00fcks\u00e9g van az \u00faj int\u00e9zked\u00e9sekre, amelyekt\u0151l a korm\u00e1ny azt v\u00e1rja, hogy egy-k\u00e9t h\u00e9ten bel\u00fcl cs\u00f6kkentik a fert\u0151z\u00e9sek nagys\u00e1grendj\u00e9t - mondta.\n\u00a0\u00a0\u00a0\u00a0Az \u00e1llamtitk\u00e1r az ellenz\u00e9ki p\u00e1rtok 11 pontos javaslat\u00e1r\u00f3l \u00fagy v\u00e9lekedett: vannak egyez\u00e9sek a korm\u00e1nyf\u0151 bejelent\u00e9s\u00e9vel, p\u00e9ld\u00e1ul a sportrendezv\u00e9nyek z\u00e1rt kapuk m\u00f6g\u00f6tti rendez\u00e9se, de nagy k\u00fcl\u00f6nbs\u00e9g, hogy az ellenz\u00e9k a seg\u00e9lyez\u00e9si rendszer b\u0151v\u00edt\u00e9s\u00e9t - alapj\u00f6vedelem, seg\u00e9lyez\u00e9si id\u0151szak meghosszabb\u00edt\u00e1sa - szeretn\u00e9, m\u00edg a korm\u00e1ny c\u00e9lzott seg\u00edts\u00e9get k\u00edv\u00e1n ny\u00fajtani a bajba jutott \u00e1gazatoknak. Ez\u00e9rt cs\u00f6kkentett\u00e9k j\u00faliusban a munkaad\u00f3k ad\u00f3j\u00e1t, \u00e9s a h\u00e9tf\u0151i bejelent\u00e9sben is voltak v\u00e1llalkoz\u00e1sokat c\u00e9lzottan seg\u00edt\u0151 t\u00e1mogat\u00e1sok - tette hozz\u00e1.\n\u00a0\u00a0\u00a0\u00a0A\u00a0koronav\u00edrus\u00a0elleni vakcin\u00e1kkal kapcsolatban arr\u00f3l besz\u00e9lt: az els\u0151 sz\u00e1ll\u00edtm\u00e1nyok decemberben, janu\u00e1rban \u00e9rkezhetnek meg, ezekkel a vesz\u00e9lyeztetetteket - kr\u00f3nikus betegeket, id\u0151seket, eg\u00e9szs\u00e9g\u00fcgyi dolgoz\u00f3kat - oltj\u00e1k majd be. Az olt\u00e1s \u00f6nk\u00e9ntes \u00e9s ingyenes lesz - f\u0171zte hozz\u00e1.\n\u00a0\u00a0\u00a0\u00a0D\u00f6m\u00f6t\u00f6r Csaba a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban azt mondta: most gyors d\u00f6nt\u00e9sekre van sz\u00fcks\u00e9g, ezt a c\u00e9lt szolg\u00e1lja a rendk\u00edv\u00fcli jogrend.\n\u00a0\u00a0\u00a0\u00a0Orb\u00e1n Viktor minisztereln\u00f6k h\u00e9tf\u0151n Facebook-oldal\u00e1n bejelentette: ha az Orsz\u00e1ggy\u0171l\u00e9s megadja a korm\u00e1ny sz\u00e1m\u00e1ra a rendk\u00edv\u00fcli felhatalmaz\u00e1st, kedd \u00e9jf\u00e9lt\u0151l Ausztri\u00e1hoz hasonl\u00f3 int\u00e9zked\u00e9seket vezetnek be.\n\nMTI 2020. november 10.\n\n"}]