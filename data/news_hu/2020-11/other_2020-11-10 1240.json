[{"date": "2020-11-10 12:40", "url": "https://koronavirus.gov.hu/cikkek/novak-tehetseggondozas-nemzeti-ugy-meg-virus-sem-allithatja-meg", "h1": "Nov\u00e1k: a tehets\u00e9ggondoz\u00e1s nemzeti \u00fcgy, m\u00e9g a v\u00edrus sem \u00e1ll\u00edthatja meg", "body": "\nA tehets\u00e9ggondoz\u00e1s nemzeti \u00fcgy, \u00e9s m\u00e9g a koronav\u00edrus-j\u00e1rv\u00e1ny sem \u00e1ll\u00edthatja meg - mondta a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter a Nemzeti Tehets\u00e9g\u00fcgyi Koordin\u00e1ci\u00f3s F\u00f3rum keddi online \u00fcl\u00e9se ut\u00e1ni sajt\u00f3t\u00e1j\u00e9koztat\u00f3n.\n\n\nNov\u00e1k Katalin k\u00f6z\u00f6lte: j\u00f6v\u0151re minden eddigin\u00e9l magasabb \u00f6sszegb\u0151l, 3,6 milli\u00e1rd forintb\u00f3l gazd\u00e1lkodhat a nemzeti tehets\u00e9gprogram. \"Koronav\u00edrus-j\u00e1rv\u00e1ny ide vagy oda, a magyar fiatal tehets\u00e9gek sz\u00e1m\u00edthatnak seg\u00edts\u00e9gre, anyagi t\u00e1mogat\u00e1sra\" - hangoztatta.\n\u00a0\u00a0\u00a0\u00a0Ismertet\u00e9se szerint az \u00fcl\u00e9sen elfogadt\u00e1k a 2021-2022-es tehets\u00e9ggondoz\u00e1si cselekv\u00e9si tervet, amelyet r\u00f6videsen a korm\u00e1ny el\u00e9 visznek, ezut\u00e1n pedig ki\u00edrj\u00e1k a p\u00e1ly\u00e1zatokat. A programok k\u00f6z\u00fcl kiemelte az id\u00e9n ind\u00edtott Stipendium Peregrinum \u00f6szt\u00f6nd\u00edjprogramot, melynek seg\u00edts\u00e9g\u00e9vel a tehets\u00e9ges magyar fiatalok a vil\u00e1g legjobb egyetemein tanulhatnak \u00e1llami \u00f6szt\u00f6nd\u00edjjal, \u00e9s m\u00e1r a felv\u00e9teli k\u00f6lts\u00e9geinek megt\u00e9r\u00edt\u00e9s\u00e9re is lehet p\u00e1ly\u00e1zni.\n\u00a0 \u00a0 Az \u00faj cselekv\u00e9si tervet bemutatva arr\u00f3l besz\u00e9lt, hogy a c\u00e9lok kijel\u00f6l\u00e9se mellett nagy mozg\u00e1steret hagynak a p\u00e1ly\u00e1z\u00f3knak, mert szeretn\u00e9k a legnagyobb szabads\u00e1got megadni a tehets\u00e9ggondoz\u00e1s szerepl\u0151inek. Ez\u00e9rt egyszer\u0171s\u00edtett\u00e9k, \u00f6sszevont\u00e1k a p\u00e1ly\u00e1zati kateg\u00f3ri\u00e1kat, \u00e1m nem kell att\u00f3l tartani, hogy emiatt egy kor\u00e1bbi j\u00f3 program megsz\u0171nik - tette hozz\u00e1.\n\u00a0\u00a0\u00a0\u00a0Elmondta, alapvet\u0151en k\u00e9t f\u0151 p\u00e1ly\u00e1zati kateg\u00f3ria lesz: az egyik a tehets\u00e9gek k\u00f6zvetlen t\u00e1mogat\u00e1s\u00e1t, p\u00e9ld\u00e1ul a megfelel\u0151 tanul\u00e1si k\u00f6rnyezet kialak\u00edt\u00e1s\u00e1t, a m\u00e1sik pedig a szervezetek, k\u00f6z\u00f6ss\u00e9gek t\u00e1mogat\u00e1s\u00e1t seg\u00edti.\n\u00a0\u00a0\u00a0\u00a0Nov\u00e1k Katalin felh\u00edvta a figyelmet: nincs m\u00e1shol a vil\u00e1gon olyan tehets\u00e9ggondoz\u00f3 program, amelyhez az \u00e1llampolg\u00e1rok is hozz\u00e1j\u00e1rulhatnak szem\u00e9lyi j\u00f6vedelemad\u00f3juk 1 sz\u00e1zal\u00e9k\u00e1val.\n\u00a0\u00a0\u00a0\u00a0Eml\u00e9keztetett arra, hogy a 2008-ban indult tehets\u00e9ggondoz\u00e1si programban \u00e9vente 3 milli\u00e1rd forintot meghalad\u00f3 forr\u00e1sb\u00f3l 350 ezer fiatal tehets\u00e9get tudnak felkarolni, seg\u00edteni tehets\u00e9g\u00fck kibontakoz\u00e1s\u00e1t. Hozz\u00e1tette: az elm\u00falt b\u0151 \u00e9vtizedben 14 ezern\u00e9l t\u00f6bb programot ind\u00edtottak el \u00e9s 22 milli\u00e1rd forintn\u00e1l t\u00f6bb t\u00e1mogat\u00e1st adtak a tehets\u00e9geknek, illetve az \u0151ket seg\u00edt\u0151knek.\nA miniszter szerint az \u00e1sv\u00e1nykincsekben, term\u00e9szeti er\u0151forr\u00e1sokban szeg\u00e9ny Magyarorsz\u00e1gnak a \"kim\u0171velt emberf\u0151k\", azaz a tehets\u00e9ges magyar fiatalok, k\u00f6zt\u00fck a hat\u00e1ron t\u00fal \u00e9l\u0151k az er\u0151forr\u00e1sai, ez\u00e9rt \u00e9rdemes befektetni a felkutat\u00e1sukba, felkarol\u00e1sukba, gondoz\u00e1sukba.\n\u00a0\u00a0\u00a0\u00a0Ismertet\u00e9se szerint a tehets\u00e9g\u00fcgy kiemelt szerep\u00e9t jelzi, hogy az ezzel foglalkoz\u00f3 f\u0151oszt\u00e1ly k\u00f6zvetlen miniszteri ir\u00e1ny\u00edt\u00e1s al\u00e1 ker\u00fclt.\n\u00a0\u00a0\u00a0\u00a0Megeml\u00edtette: a m\u00falt h\u00e9ten tal\u00e1lkozott Freund Tam\u00e1ssal, az Akad\u00e9mia eln\u00f6k\u00e9vel \u00e9s abban \u00e1llapodtak meg, hogy az MTA m\u00e9g akt\u00edvabban kapcsol\u00f3dik be a nemzeti tehets\u00e9gprogram munk\u00e1j\u00e1ba; az MTA tud\u00f3sai, kutat\u00f3i seg\u00edtik majd a fiatalok \u00fatkeres\u00e9s\u00e9t. A tudom\u00e1ny \u00e9s a tehets\u00e9g \u00fcgye elv\u00e1laszthatatlanul \u00f6sszetartozik - hangoztatta a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter.\nMTI 2020. november 10.\n\n"}]