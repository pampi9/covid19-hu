[{"date": "2020-11-12 19:18", "url": "https://koronavirus.gov.hu/cikkek/orban-fontos-hogy-legyen-tobbfajta-vakcina", "h1": "Orb\u00e1n: fontos, hogy legyen t\u00f6bbfajta vakcina", "body": "\nAz a fontos, hogy legyen t\u00f6bbfajta vakcina - hangs\u00falyozta Orb\u00e1n Viktor minisztereln\u00f6k cs\u00fct\u00f6rt\u00f6k\u00f6n, a koronav\u00edrus-fert\u0151z\u00e9se miatt karant\u00e9nban l\u00e9v\u0151 Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszterrel folytatott videobesz\u00e9lget\u00e9s\u00e9ben, amelyet a korm\u00e1nyf\u0151 Facebook-oldal\u00e1n tettek k\u00f6zz\u00e9.\n\n\nA felv\u00e9telen Orb\u00e1n Viktor k\u00e9rd\u00e9s\u00e9re Szijj\u00e1rt\u00f3 P\u00e9ter k\u00f6z\u00f6lte, hogy a t\u00e1rgyal\u00e1sok az orosz vakcina \u00fcgy\u00e9ben \u00e1llnak a legjobban. A Szputnyik nev\u0171 olt\u00f3anyag szerd\u00e1n megkapta a f\u00e9lidei jelent\u00e9st, \u00e9s a szernek 92 sz\u00e1zal\u00e9kos hat\u00e9konys\u00e1got igazoltak - tette hozz\u00e1.\nBesz\u00e1molt arr\u00f3l is, hogy az orosz f\u00e9l m\u00e1sf\u00e9l h\u00e9ten bel\u00fcl tudja k\u00fcldeni az els\u0151 mint\u00e1t a laborat\u00f3riumi vizsg\u00e1latok elv\u00e9gz\u00e9s\u00e9hez.\nK\u00edn\u00e1ban h\u00e1rom c\u00e9g fejleszt v\u00e9d\u0151olt\u00e1st, a magyar f\u00e9l a k\u00ednai \u00e1llami gy\u00e1rt\u00f3val \u00edrt al\u00e1 szerz\u0151d\u00e9st - k\u00f6z\u00f6lte a miniszter.\nOrb\u00e1n Viktor jelezte: Magyarorsz\u00e1g a nyugati vakcin\u00e1k eset\u00e9ben sem \u00e1ll rosszul, teh\u00e1t \"ez nem vagy-vagy, hanem \u00e9s, mindenhonnan tudunk fogadni\".\n\nMTI 2020. november 12.\n\n"}]