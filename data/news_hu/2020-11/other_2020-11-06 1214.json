[{"date": "2020-11-06 12:14", "url": "https://koronavirus.gov.hu/cikkek/gazdasagpolitika-valsag-utani-idoszakra-keszul", "h1": "A gazdas\u00e1gpolitika a v\u00e1ls\u00e1g ut\u00e1ni id\u0151szakra is k\u00e9sz\u00fcl", "body": "\nA gazdas\u00e1gpolitika c\u00e9lja, hogy mire a vil\u00e1ggazdas\u00e1g \u00fajraindul, a magyar v\u00e1llalkoz\u00e1sok \u00e9lni tudjanak a lehet\u0151s\u00e9geikkel \u00e9s nyertesei legyenek a v\u00e1ls\u00e1g ut\u00e1ni id\u0151szaknak \u2013 jelentette ki Varga Mih\u00e1ly a Figyel\u0151 TOP 200 g\u00e1laestj\u00e9n.\n\n\nA p\u00e9nz\u00fcgyminiszter hangs\u00falyozta: a korm\u00e1ny arra t\u00f6rekszik, hogy a gazdas\u00e1gv\u00e9delmi int\u00e9zked\u00e9sekkel m\u00e9rs\u00e9kelje a v\u00e1llalkoz\u00e1sokat, a munkav\u00e1llal\u00f3kat \u00e9s a csal\u00e1dokat \u00e9rt h\u00e1tr\u00e1nyokat, ez\u00e9rt folytatja az ad\u00f3cs\u00f6kkent\u00e9sre \u00e9s a beruh\u00e1z\u00e1sok t\u00e1mogat\u00e1s\u00e1ra \u00e9p\u00fcl\u0151 politik\u00e1t.\u00a0\nA t\u00e1rcavezet\u0151 kifejtette: a korm\u00e1ny tov\u00e1bbra is sz\u00e1m\u00edt a v\u00e1llalkoz\u00e1sok r\u00e9szv\u00e9tel\u00e9re a gazdas\u00e1gfejleszt\u00e9si t\u00f6rekv\u00e9sek megval\u00f3s\u00edt\u00e1s\u00e1ban \u00e9s az innov\u00e1ci\u00f3n alapul\u00f3 termel\u00e9s min\u00e9l sz\u00e9lesebb k\u00f6r\u0171 elterjeszt\u00e9s\u00e9ben. Mint mondta: t\u00e1mogatni kell azoknak az ipar\u00e1gaknak az er\u0151s\u00f6d\u00e9s\u00e9t, amelyek az \u00f6nell\u00e1t\u00e1s \u00e9s a n\u00f6veked\u00e9s tov\u00e1bbi forr\u00e1s\u00e1t jelentik. A miniszter kiemelte: minden rem\u00e9ny meg van arra, hogy ism\u00e9t eredm\u00e9nyesen k\u00fczdj\u00fck le a v\u00e1ls\u00e1got, ahogyan azt tett\u00fck tavasszal \u00e9s 2010-ben is, ebben nagy szerepe van a Gazdas\u00e1gv\u00e9delmi Akci\u00f3tervnek.\u00a0\nA munkahelyek v\u00e9delme \u00e9rdek\u00e9ben hozott int\u00e9zked\u00e9seknek k\u00f6sz\u00f6nhet\u0151en a magyar munkaer\u0151piac tov\u00e1bbra is stabil maradt, t\u00f6bb mint 900 ezer munkav\u00e1llal\u00f3 r\u00e9szes\u00fclt eddig t\u00e1mogat\u00e1sban. Varga Mih\u00e1ly felh\u00edvta a figyelmet: a korm\u00e1ny a v\u00e1ls\u00e1ghelyzetben is megtartotta kor\u00e1bbi \u00edg\u00e9ret\u00e9t \u00e9s folytatja az ad\u00f3cs\u00f6kkent\u00e9seket, a szoci\u00e1lis hozz\u00e1j\u00e1rul\u00e1si ad\u00f3 m\u00e9rs\u00e9kl\u00e9se minden v\u00e1llalkoz\u00e1s m\u0171k\u00f6d\u00e9s\u00e9t seg\u00edti. A hitelmorat\u00f3rium bevezet\u00e9s\u00e9vel eddig t\u00f6bb mint 1 milli\u00f3 600 ezer lakoss\u00e1gi \u00fcgyf\u00e9l \u00e9s 60 ezer v\u00e1llalat \u00e9lt, 2000 milli\u00e1rd forintot megtakar\u00edtva az idei \u00e9vben. A miniszter t\u00e1j\u00e9koztatott: 200 milli\u00e1rd forintot tesznek ki azok a kedvezm\u00e9nyes \u00e9s \u00e1llami garanci\u00e1t tartalmaz\u00f3 hitelprogramok \u00e9s t\u00f6bbsz\u00e1z milli\u00e1rd forintot azok a beruh\u00e1z\u00e1si t\u00e1mogat\u00e1sok, amelyeket a magyar v\u00e1llalkoz\u00e1sok fejleszt\u00e9seikhez vettek ig\u00e9nybe.\nA P\u00e9nz\u00fcgyminiszt\u00e9rium azzal sz\u00e1mol, hogy Magyarorsz\u00e1gon a brutt\u00f3 hazai term\u00e9k az \u00e9v eg\u00e9sz\u00e9ben 6,4 sz\u00e1zal\u00e9kkal cs\u00f6kken, a hi\u00e1ny a GDP 8-9 sz\u00e1zal\u00e9ka k\u00f6z\u00f6tt lesz. Ugyanakkor a korm\u00e1ny tov\u00e1bbra sem adja fel a n\u00f6veked\u00e9st t\u00e1mogat\u00f3 \u00e9s szigor\u00fa fisk\u00e1lis politik\u00e1t. Ennek jegy\u00e9ben egy olyan 3 \u00e9ves p\u00e9nz\u00fcgyi forgat\u00f3k\u00f6nyvet dolgoz ki a t\u00e1rca, amely bemutatja, hogy hogyan t\u00e9r vissza a magyar gazdas\u00e1g a v\u00e1ls\u00e1g el\u0151tti p\u00e1ly\u00e1ra, amelyet az ad\u00f3ss\u00e1gcs\u00f6kkent\u00e9s \u00e9s a hi\u00e1ny kord\u00e1ban tart\u00e1sa jellemez \u2013 k\u00f6z\u00f6lte Varga Mih\u00e1ly.\u00a0\nP\u00e9nz\u00fcgyminiszt\u00e9rium\n\n"}]