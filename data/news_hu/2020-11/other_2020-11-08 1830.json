[{"date": "2020-11-08 18:30", "url": "https://koronavirus.gov.hu/cikkek/rendorseg-256-esetben-intezkedett-kijarasi-korlatozas-miatt-penteken-es-szombaton", "h1": "A rend\u0151rs\u00e9g 256 esetben int\u00e9zkedett a kij\u00e1r\u00e1si korl\u00e1toz\u00e1s miatt p\u00e9nteken \u00e9s szombaton", "body": "\nA rend\u0151rs\u00e9g 256 esetben int\u00e9zkedett az \u00e9jszakai kij\u00e1r\u00e1si korl\u00e1toz\u00e1ssal kapcsolatban p\u00e9nteken \u00e9s szombaton, a rend\u0151r\u00f6k 28 esetben figyelmeztettek, 168 alkalommal helysz\u00edni b\u00edrs\u00e1got szabtak ki, 60 esetben pedig feljelent\u00e9st tettek - mondta az Orsz\u00e1gos Rend\u0151r-f\u0151kapit\u00e1nys\u00e1g (ORFK) sz\u00f3viv\u0151je vas\u00e1rnap a k\u00f6zm\u00e9di\u00e1nak Gy\u00f6mr\u0151n.\n\n\u00a0G\u00e1l Krist\u00f3f k\u00f6z\u00f6lte, a helysz\u00edni b\u00edrs\u00e1gok fejenk\u00e9nti \u00e1tlaga 20 ezer forint volt.\n\u00a0\u00a0\u00a0\u00a0A sz\u00f3viv\u0151 sz\u00f3lt arr\u00f3l is, hogy szint\u00e9n az elm\u00falt k\u00e9t napon 262 esetben int\u00e9zkedtek a helytelen maszkhaszn\u00e1lat miatt, a rend\u0151r\u00f6k 53 esetben figyelmeztettek, 143 helysz\u00edni b\u00edrs\u00e1got szabtak ki \u00e9s 66 feljelent\u00e9st tettek.\n\u00a0\u00a0\u00a0\u00a0T\u00e1j\u00e9koztat\u00e1sa alapj\u00e1n a rend\u0151r\u00f6k p\u00e9nteken \u00e9s szombaton t\u00edz boltn\u00e1l tal\u00e1ltak olyan szab\u00e1lytalans\u00e1gokat, amelyek miatt be kellett z\u00e1rni az \u00fczleteket. Ezeknek a boltoknak \u00f6sszesen 102 napig kell z\u00e1rva tartaniuk - tette hozz\u00e1.\n\u00a0\u00a0\u00a0\u00a0G\u00e1l Krist\u00f3f elmondta azt is: szombat \u00e9jf\u00e9lig hat budapesti vend\u00e9gl\u00e1t\u00f3helyn\u00e9l tal\u00e1ltak s\u00falyos szab\u00e1lytalans\u00e1gokat, amelyek miatt 14-14 napig z\u00e1rva kell tartaniuk ezeknek a helyeknek.\n\u00a0\u00a0\u00a0\u00a0Kiemelte, els\u0151sorban az \u00fczletek, vend\u00e9gl\u00e1t\u00f3helyek \u00fczemeltet\u0151inek, tulajdonosainak a felel\u0151ss\u00e9ge, hogy betartass\u00e1k a maszkhaszn\u00e1latra vonatkoz\u00f3 szab\u00e1lyokat a vend\u00e9gekkel, valamint az alkalmazottakkal.\n\u00a0\u00a0\u00a0\u00a0Az ellen\u0151rz\u00e9sek c\u00e9lja tov\u00e1bbra is, hogy a rend\u0151rs\u00e9g \"sz\u00f6vets\u00e9gese\" legyen azoknak, akik felel\u0151sen betartj\u00e1k a szab\u00e1lyokat, \u00e9s kisz\u0171rj\u00e9k azokat, akik m\u00e1sok eg\u00e9szs\u00e9g\u00e9t vesz\u00e9lyeztetik - hangs\u00falyozta az ORFK sz\u00f3viv\u0151je.\nMTI\n\n"}]