[{"date": "2020-11-07 08:27", "url": "https://koronavirus.gov.hu/cikkek/szaznal-tobb-beteget-gyogyitott-meg-verplazma-terapia-uj-donorokat-varnak", "h1": "Sz\u00e1zn\u00e1l t\u00f6bb beteget gy\u00f3gy\u00edtott meg a v\u00e9rplazma-ter\u00e1pia, \u00faj donorokat v\u00e1rnak", "body": "\nM\u00e1r sz\u00e1zn\u00e1l t\u00f6bb beteget gy\u00f3gy\u00edtottak meg v\u00e9rplazmakezel\u00e9ssel, most \u00fajabb donorok jelentkez\u00e9s\u00e9t k\u00e9ri az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) \u00e1ltal t\u00e1mogatott kutat\u00f3csoport - t\u00e1j\u00e9koztatta a t\u00e1rca szombat reggel az MTI-t.\n\n\nA koronav\u00edrus-fert\u0151z\u00e9sen \u00e1tesett lehets\u00e9ges donorok jelentkez\u00e9s\u00e9t v\u00e1rja az OrthoSera kutat\u00f3csoport, hogy v\u00e9rplazma-ter\u00e1pi\u00e1val seg\u00edthess\u00e9k el\u0151 a betegek eredm\u00e9nyes kezel\u00e9s\u00e9t. A jelenleg ismert egyik leghat\u00e1sosabb elj\u00e1r\u00e1s hazai alkalmaz\u00e1s\u00e1val m\u00e1r t\u00f6bb mint sz\u00e1z embert siker\u00fclt meggy\u00f3gy\u00edtani - k\u00f6z\u00f6lte az ITM.\nVil\u00e1gszerte n\u00f6vekszik az ig\u00e9ny a v\u00e9rplazmater\u00e1pi\u00e1ra, mert ez a t\u00e1mogat\u00f3 gy\u00f3gym\u00f3d egyre t\u00f6bb s\u00falyos koronav\u00edrus-fert\u0151z\u00f6tt eset\u00e9ben bizonyul hat\u00e9konynak. A kutat\u00f3csoportnak folyamatosan sz\u00fcks\u00e9ge van \u00faj donorokra, mivel az \u00e1ltaluk adott anyagb\u00f3l nyerhet\u0151k ki azok az antitestek, amelyek seg\u00edtenek lek\u00fczdeni a v\u00edrust az emberi szervezetben - \u00edrt\u00e1k.\nA k\u00f6zlem\u00e9nyben id\u00e9zik Lacza Zsombort, az OrthoSera kutat\u00f3csoport vezet\u0151j\u00e9t, aki kiemelte, hogy felsz\u00e1ll\u00f3 \u00e1gban van a j\u00e1rv\u00e1ny, \u00edgy egyre nagyobb az ig\u00e9ny \u00faj donorokra. Hozz\u00e1tette: a plazma fagyasztva csak n\u00e9h\u00e1ny h\u00f3napig tarthat\u00f3 el, \u00edgy az els\u0151 hull\u00e1mban begy\u0171jt\u00f6tt mennyis\u00e9g felhaszn\u00e1l\u00e1s\u00e1val nagy sz\u00fcks\u00e9g van az ut\u00e1np\u00f3tl\u00e1sra. Donoronk\u00e9nt egy-h\u00e1rom egys\u00e9gnyi v\u00e9rplazm\u00e1t tudnak levenni, ami azt jelenti, hogy egy donor egy betegen tud seg\u00edteni. Csak azoknak a v\u00e9rplazm\u00e1ja megfelel\u0151, akik m\u00e1r \u00e1testek a betegs\u00e9gen, \u00e9s a v\u00e9r\u00fckben magas maradt az ellenanyag szintje - jelezte.\nV\u00e9rplazmaad\u00e1sra az\u00a0info@orthosera.com\u00a0c\u00edmen vagy a +36 70 363 8768-as telefonsz\u00e1mon lehet jelentkezni.\nA v\u00e9rplazmater\u00e1pia koronav\u00edrussal szembeni alkalmaz\u00e1s\u00e1nak hazai elind\u00edt\u00e1s\u00e1hoz az ITM \u00e9s a Nemzeti Kutat\u00e1si, Fejleszt\u00e9si \u00e9s Innov\u00e1ci\u00f3s Hivatal ny\u00fajtott 113 milli\u00f3 forint t\u00e1mogat\u00e1st.\n\nMTI 2020. november 7.\n\n"}]