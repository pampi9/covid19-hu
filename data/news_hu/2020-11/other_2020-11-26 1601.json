[{"date": "2020-11-26 16:01", "url": "https://koronavirus.gov.hu/cikkek/orszagos-tisztifoorvos-konnyitik-gyogyszerhez-jutast", "h1": "Orsz\u00e1gos tisztif\u0151orvos: k\u00f6nny\u00edtik a gy\u00f3gyszerhez jut\u00e1st", "body": "\nJogszab\u00e1lyokkal k\u00f6nny\u00edtik a gy\u00f3gyszerekhez \u00e9s a gy\u00f3gy\u00e1szati seg\u00e9deszk\u00f6z\u00f6kh\u00f6z jut\u00e1st - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs cs\u00fct\u00f6rt\u00f6ki, online sajt\u00f3t\u00e1j\u00e9koztat\u00f3j\u00e1n.\n\n\n\u00a0M\u00fcller Cec\u00edlia elmondta: az Emberi Er\u0151forr\u00e1sok Miniszt\u00e9riuma miniszteri rendelet\u00e9nek m\u00f3dos\u00edt\u00e1s\u00e1val az orvosi seg\u00e9deszk\u00f6z\u00f6k kiv\u00e1lt\u00e1s\u00e1hoz sz\u00fcks\u00e9ges v\u00e9ny a vesz\u00e9lyhelyzet ut\u00e1n 30 napig, a h\u00e1ziorvos \u00e1ltal szakorvosi javaslatra fel\u00edrhat\u00f3 gy\u00f3gyszerek eset\u00e9ben a javaslat a vesz\u00e9lyhelyzet megsz\u0171n\u00e9se ut\u00e1n 90 napig \u00e9rv\u00e9nyes marad.\n\u00a0\u00a0\u00a0\u00a0 A tisztif\u0151orvos besz\u00e1molt arr\u00f3l, hogy szerd\u00e1n 6360-nal n\u0151tt az azonos\u00edtott fert\u0151z\u00f6ttek sz\u00e1ma, \u00e9s elhunyt 115 koronav\u00edrusos beteg akut vagy kr\u00f3nikus betegs\u00e9g miatt.\n\u00a0\u00a0\u00a0\u00a0Hangs\u00falyozta, hogy a kr\u00f3nikus betegs\u00e9gek mellett a doh\u00e1nyz\u00e1s \u00e9s a k\u00f3ros elh\u00edz\u00e1s is magasabb kock\u00e1zatot jelent a fert\u0151z\u00f6ttek sz\u00e1m\u00e1ra. A hagyom\u00e1nyos \u00e9s az e-cigaretta is k\u00e1ros\u00edtja a l\u00e9gutakat. A kil\u00e9legzett f\u00fcsttel a leveg\u0151be ker\u00fcl\u0151 aeroszol cseppek miatt a passz\u00edv doh\u00e1nyz\u00e1s is vesz\u00e9lyes lehet - mondta.\n\u00a0\u00a0\u00a0\u00a0M\u00fcller Cec\u00edlia a koronav\u00edrus-fert\u0151z\u00e9s kiv\u00e9d\u00e9se \u00e9rdek\u00e9ben \u00fajfent felh\u00edvta a figyelmet a higi\u00e9niai szab\u00e1lyok betart\u00e1s\u00e1nak, a maszkvisel\u00e9snek, a helyis\u00e9gek gyakori \u00e9s hat\u00e9kony szell\u0151ztet\u00e9s\u00e9nek a fontoss\u00e1g\u00e1ra. Emellett utalt r\u00e1, hogy az alapbetegs\u00e9gek \"karbantart\u00e1s\u00e1val\" megel\u0151zhet\u0151 a s\u00falyos \u00e1llapot egy esetleges megfert\u0151z\u0151d\u00e9s eset\u00e9n.\n\u00a0\u00a0\u00a0\u00a0Eg\u00e9sz Eur\u00f3p\u00e1ban, azon bel\u00fcl Magyarorsz\u00e1gon is rendk\u00edv\u00fcli terhel\u00e9s s\u00falya alatt \u00e1ll az eg\u00e9szs\u00e9g\u00fcgyi rendszer, Magyarorsz\u00e1gon 7537 koronav\u00edrusos beteg szorul k\u00f3rh\u00e1zi kezel\u00e9sre, k\u00f6z\u00fcl\u00fck 640-en l\u00e9legeztet\u0151g\u00e9pen vannak - jelezte.\n\u00a0\u00a0\u00a0\u00a0Az orsz\u00e1gos tisztif\u0151orvos sz\u00f3lt arr\u00f3l, hogy ak\u00e1rcsak ma, \u00fagy a k\u00f6zelj\u00f6v\u0151ben is lehetnek olyan napok, amikor a fert\u0151z\u00f6tts\u00e9gi sz\u00e1madatok kiugr\u00f3nak t\u0171nnek. Magyar\u00e1zata szerint ennek oka, hogy PCR-vizsg\u00e1latok mellett antig\u00e9n alap\u00fa gyorstesztekkel is diagnosztiz\u00e1lnak fert\u0151z\u00f6tteket.\n\u00a0\u00a0\u00a0\u00a0A PCR-teszteken k\u00edv\u00fcl az elm\u00falt huszonn\u00e9gy \u00f3r\u00e1ban tov\u00e1bbi 13 578 antig\u00e9n alap\u00fa gyorstesztet v\u00e9geztek az Orsz\u00e1gos Ment\u0151szolg\u00e1lat, a Nemzeti N\u00e9peg\u00e9szs\u00e9g\u00fcgyi K\u00f6zpont sz\u0171r\u0151buszainak munkat\u00e1rsai \u00e9s az eg\u00e9szs\u00e9g\u00fcgyi szolg\u00e1ltat\u00f3k h\u00e1ziorvosok k\u00e9r\u00e9s\u00e9re, a gyan\u00fas esetek kisz\u0171r\u00e9s\u00e9re. A honlapunk friss\u00fclt, m\u00e1r tartalmazza az antig\u00e9n alap\u00fa gyorstesztek elv\u00e9gz\u00e9s\u00e9t is - tette hozz\u00e1 M\u00fcller Cec\u00edlia.\n\n\nMTI 2020. november 26.\n\n"}]