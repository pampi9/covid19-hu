[{"date": "2020-11-17 12:21", "url": "https://koronavirus.gov.hu/cikkek/mar-33-ezer-diaknak-segit-jarvany-miatt-konnyitett-diakhitel", "h1": "M\u00e1r 33 ezer di\u00e1knak seg\u00edt a j\u00e1rv\u00e1ny miatt k\u00f6nny\u00edtett di\u00e1khitel", "body": "\nEddig t\u00f6bb mint 33 ezer fiatalnak ny\u00fajtottak seg\u00edts\u00e9get a k\u00fcl\u00f6nb\u00f6z\u0151 di\u00e1khitel-konstrukci\u00f3k a koronav\u00edrus-j\u00e1rv\u00e1ny idej\u00e9n, \u00e9s ez a sz\u00e1m \u00e9v v\u00e9g\u00e9re 40 ezer f\u00f6l\u00e9 emelkedhet \u2013 jelentette be Schanda Tam\u00e1s.\n\n\nAz Innov\u00e1ci\u00f3s \u00e9s Technol\u00f3giai Miniszt\u00e9rium miniszterhelyettese r\u00e1mutatott: mindez azt bizony\u00edtja, hogy hasznos \u00e9s \u00e9rdemi t\u00e1mogat\u00e1st tudtak adni a fels\u0151oktat\u00e1sban tanul\u00f3knak.\n\u201eA koronav\u00edrus-j\u00e1rv\u00e1ny jelent\u0151sen megv\u00e1ltoztatta a fels\u0151oktat\u00e1sban tanul\u00f3k \u00e9let\u00e9t. A digit\u00e1lis, t\u00e1voll\u00e9ti oktat\u00e1sra val\u00f3 \u00e1t\u00e1ll\u00e1s g\u00f6rd\u00fcl\u00e9kenyen ment ugyan, de sok fiatalnak okozna anyagi probl\u00e9m\u00e1t a mostani helyzet. \u00c9ppen ez\u00e9rt d\u00f6nt\u00f6tt\u00fcnk \u00fagy, hogy kib\u0151v\u00edtj\u00fck a di\u00e1khitelek rendszer\u00e9t, \u00edgy mindenki gond n\u00e9lk\u00fcl folytathatja a tanulm\u00e1nyait. A sz\u00e1mok azt mutatj\u00e1k, hogy sikeres volt az int\u00e9zked\u00e9s\u201d \u2013 fejtette ki Schanda Tam\u00e1s, hozz\u00e1t\u00e9ve, hogy id\u00e9n \u00f6sszesen t\u00f6bb mint 33 ezer ember ig\u00e9nyelte a h\u00e1romfajta rendk\u00edv\u00fcl kedvez\u0151 hitelkonstrukci\u00f3 valamelyik\u00e9t, \u00e9s \u00e9v v\u00e9g\u00e9re ak\u00e1r 40 ezer f\u00f6l\u00e9 emelkedhet ez a sz\u00e1m.\nA magyar di\u00e1khitel-rendszer 2001-es bevezet\u00e9se \u00f3ta nem volt r\u00e1 p\u00e9lda, hogy egy \u00e9vben a 30 milli\u00e1rd forintot is meghaladja a foly\u00f3s\u00edtott hitelek \u00f6sszege. A kiemelked\u0151en magas kihelyez\u00e9s m\u00f6g\u00f6tt t\u00f6bbek k\u00f6z\u00f6tt az \u00e1ll, hogy a rendk\u00edv\u00fcli k\u00f6r\u00fclm\u00e9nyek miatt bevezett\u00fck a teljesen kamatmentes, szabad felhaszn\u00e1l\u00e1s\u00fa, maximum f\u00e9lmilli\u00f3 forintig, illetve a strukt\u00farav\u00e1lt\u00f3 feln\u0151ttk\u00e9pz\u00e9seken r\u00e9szt vev\u0151k sz\u00e1m\u00e1ra legfeljebb 1,2 milli\u00f3 forintig ig\u00e9nyelhet\u0151 Di\u00e1khitel Pluszt, valamint a szint\u00e9n szabad felhaszn\u00e1l\u00e1s\u00fa Di\u00e1khitel 1 havi maxim\u00e1lisan ig\u00e9nyelhet\u0151 \u00f6sszeg\u00e9t 70 ezer forintr\u00f3l 150 ezer forintra emelt\u00fck\u201d \u2013 mondta el a miniszterhelyettes. A korm\u00e1ny tov\u00e1bbra is azt szeretn\u00e9, hogy a magyar fiatalok a j\u00f6v\u0151 nyertesei legyenek. Ez nem lehets\u00e9ges an\u00e9lk\u00fcl, hogy megfelel\u0151 k\u00e9pzetts\u00e9get szerezzenek, \u00edgy minden t\u00e1mogat\u00e1st megadunk sz\u00e1mukra a tanul\u00e1shoz \u2013 jelentette ki Schanda Tam\u00e1s..\nMagyar P\u00e9ter, a Di\u00e1khitel K\u00f6zpont vez\u00e9rigazgat\u00f3ja elmondta, hogy soha nem l\u00e1tott m\u00e9rt\u00e9kben n\u0151tt a di\u00e1khitelek ir\u00e1nti \u00e9rdekl\u0151d\u00e9s 2020-ban: m\u00e1r minden \u00f6t\u00f6dik hallgat\u00f3nak van valamilyen di\u00e1khitele. A di\u00e1khitelek szerepe m\u00e9g ink\u00e1bb fel\u00e9rt\u00e9kel\u0151d\u00f6tt a j\u00e1rv\u00e1ny\u00fcgyi helyzetben. A korm\u00e1ny d\u00f6nt\u00e9seinek k\u00f6sz\u00f6nhet\u0151en t\u00f6bb l\u00e9p\u00e9ssel is gyors \u00e9s hat\u00e9kony seg\u00edts\u00e9get ny\u00fajtottunk a hallgat\u00f3knak, ezzel is hozz\u00e1j\u00e1rulva ahhoz, hogy ne n\u0151j\u00f6n az anyagi okokb\u00f3l bek\u00f6vetkez\u0151 hallgat\u00f3i lemorzsol\u00f3d\u00e1s.\nA Di\u00e1khitel K\u00f6zpont Igazgat\u00f3s\u00e1g\u00e1nak leg\u00fajabb d\u00f6nt\u00e9se alapj\u00e1n minden di\u00e1khitel term\u00e9k vonatkoz\u00e1s\u00e1ban 2021. janu\u00e1r 1-j\u00e9n meghosszabbodik az \u00e1ltal\u00e1nos hitelt\u00f6rleszt\u00e9si morat\u00f3rium. A Di\u00e1khitel K\u00f6zpont semmilyen k\u00e9relmet, illetve nyilatkozatot nem v\u00e1r azon \u00fcgyfeleit\u0151l, akik a morat\u00f3rium alatt nem k\u00edv\u00e1nnak t\u00f6rleszteni, a jelenleg hat\u00e1lyban l\u00e9v\u0151 t\u00f6rleszt\u00e9si morat\u00f3rium automatikusan meghosszabbodik f\u00e9l \u00e9vvel.\u00a0 2021. j\u00fanius 30-ig a Di\u00e1khitel K\u00f6zpont a fenn\u00e1ll\u00f3 tartoz\u00e1sokra nem sz\u00e1mol fel k\u00e9sedelmi kamatot, illetve nem mond fel nem teljes\u00edt\u0151 hitelszerz\u0151d\u00e9seket, emelte ki a vez\u00e9rigazgat\u00f3. Elmondta tov\u00e1bb\u00e1, hogy a 114.000 t\u00f6rleszt\u00e9si szakban l\u00e9v\u0151 di\u00e1khiteles \u00fcgyf\u00e9lb\u0151l mintegy 40.000 f\u0151 \u00e9lt a hitelt\u00f6rleszt\u00e9s felf\u00fcggeszt\u00e9s\u00e9nek lehet\u0151s\u00e9g\u00e9vel, a Di\u00e1khitel K\u00f6zpont \u00fcgyfeleinek 65%-ka pedig tov\u00e1bbra is fizeti az el\u0151\u00edrt t\u00f6rleszt\u0151r\u00e9szleteket\n(ITM)\n\u00a0\n\n"}]