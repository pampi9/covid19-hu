[{"date": "2020-11-05 18:27", "url": "https://koronavirus.gov.hu/cikkek/szijjarto-decemberben-orosz-oltoanyag-erkezik-magyarorszagra", "h1": "Szijj\u00e1rt\u00f3: decemberben orosz olt\u00f3anyag is \u00e9rkezik Magyarorsz\u00e1gra", "body": "\nOroszorsz\u00e1g decemberben kis mennyis\u00e9gben elkezdi a koronav\u00edrus elleni olt\u00f3anyaguk sz\u00e1ll\u00edt\u00e1s\u00e1t Magyarorsz\u00e1gra, hogy be tudj\u00e1k vizsg\u00e1lni az olt\u00f3anyagot - err\u0151l \u00e1llapodott meg Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter \u00e9s Mihail Murasko orosz eg\u00e9szs\u00e9g\u00fcgyi miniszter cs\u00fct\u00f6rt\u00f6k\u00f6n.\n\n\nSzijj\u00e1rt\u00f3 P\u00e9ter - aki pozit\u00edv koronav\u00edrus-tesztje miatt jelenleg karant\u00e9nban van - egy a Facebook-oldal\u00e1ra felt\u00f6lt\u00f6tt vide\u00f3ban elmondta, telefonon egyeztetett az eg\u00e9szs\u00e9g\u00fcgyi miniszterrel, Oroszorsz\u00e1gban nagy l\u00e9p\u00e9sekkel haladnak el\u0151re az olt\u00f3anyag kutat\u00e1s\u00e1ban, gy\u00e1rt\u00e1s\u00e1ban.\nArr\u00f3l \u00e1llapodtak meg, hogy ebb\u0151l decemberben Magyarorsz\u00e1gra sz\u00e1ll\u00edtanak kis mennyis\u00e9gben annak \u00e9rdek\u00e9ben, hogy el tudj\u00e1k v\u00e9gezni a klinikai vizsg\u00e1latokat, be tudj\u00e1k vizsg\u00e1lni az olt\u00f3anyagot, \u00e9s az enged\u00e9lyez\u00e9si folyamat utols\u00f3 l\u00e9p\u00e9seit is v\u00e9gre tudj\u00e1k hajtani.\nOroszorsz\u00e1g janu\u00e1r m\u00e1sodik-harmadik het\u00e9t\u0151l tudja v\u00e1llalni a nagy mennyis\u00e9g\u0171 sz\u00e1ll\u00edt\u00e1st - k\u00f6z\u00f6lte a miniszter. A pontos mennyis\u00e9g m\u00e9g nem tudhat\u00f3, mivel a vakcin\u00e1t gy\u00e1rt\u00f3 \u00fczemek el\u0151k\u00e9sz\u00edt\u00e9se m\u00e9g folyamatban van.\nMeg\u00e1llapodtak abban is, hogy az enged\u00e9lyez\u00e9s tekintet\u00e9ben is egy\u00fcttm\u0171k\u00f6dik Magyarorsz\u00e1g \u00e9s Oroszorsz\u00e1g. Ebben a k\u00e9rd\u00e9sben p\u00e9nteken videokonferenci\u00e1n egyeztetnek egym\u00e1ssal a k\u00e9t orsz\u00e1g tisztif\u0151orvosai - k\u00f6z\u00f6lte Szijj\u00e1rt\u00f3 P\u00e9ter.\nA miniszter arr\u00f3l is besz\u00e1molt, hogy p\u00e9nteken vagy h\u00e9tf\u0151n egy magyar olt\u00f3anyaggy\u00e1rt\u00f3 v\u00e1llalat is konzult\u00e1l oroszorsz\u00e1gi partner\u00e9vel. Azt mondta, ez a v\u00e1llalat egyel\u0151re influenza elleni olt\u00f3anyagot gy\u00e1rt, de lehets\u00e9ges, hogy koronav\u00edrus ellenit is el\u0151 tudna \u00e1ll\u00edtani. J\u00f3 lenne, ha nemcsak v\u00e1s\u00e1rl\u00e1sr\u00f3l, hanem a gy\u00e1rt\u00e1s kihelyez\u00e9s\u00e9r\u0151l is meg tudn\u00e1nak \u00e1llapodni - jegyezte meg Szijj\u00e1rt\u00f3 P\u00e9ter, aki \u00e1llapot\u00e1r\u00f3l azt k\u00f6z\u00f6lte, jelenleg enyhe t\u00fcnetei vannak.\n\nMTI 2020. november 5.\n\n"}]