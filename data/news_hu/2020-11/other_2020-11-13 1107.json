[{"date": "2020-11-13 11:07", "url": "https://koronavirus.gov.hu/cikkek/pm-jarvany-elso-hullama-utan-jelentosen-nott-magyar-gazdasag-teljesitmenye", "h1": "PM: a j\u00e1rv\u00e1ny els\u0151 hull\u00e1ma ut\u00e1n jelent\u0151sen n\u0151tt a magyar gazdas\u00e1g teljes\u00edtm\u00e9nye", "body": "\nEredm\u00e9nyesek a korm\u00e1ny gazdas\u00e1gv\u00e9delmi int\u00e9zked\u00e9sei, a magyar gazdas\u00e1g 11,3 sz\u00e1zal\u00e9kos n\u00f6veked\u00e9st \u00e9rt el a harmadik negyed\u00e9vben az el\u0151z\u0151 negyed\u00e9vi m\u00e9lyponthoz k\u00e9pest a K\u00f6zponti Statisztikai Hivatal gyorsjelent\u00e9se szerint.\n\n\n\nA piaci elemz\u0151k v\u00e1rakoz\u00e1sain\u00e1l kedvez\u0151bb adatok al\u00e1t\u00e1masztj\u00e1k, hogy a j\u00e1rv\u00e1ny m\u00e1sodik hull\u00e1ma alatt is folytatni kell az ad\u00f3cs\u00f6kkent\u00e9sekre \u00e9s a munkahelyek v\u00e9delm\u00e9re \u00e9p\u00fcl\u0151 gazdas\u00e1gpolitik\u00e1t. A magyar gazdas\u00e1g harmadik negyed\u00e9vi teljes\u00edtm\u00e9nye azt mutatja, hogy a gazdas\u00e1g egy k\u00f6zel teljes tavaszi lez\u00e1r\u00e1s k\u00f6vet\u0151en is gyorsan helyre tud \u00e1llni, azaz a helyre\u00e1ll\u00f3 k\u00e9pess\u00e9ge kit\u0171n\u0151.\n\u00c9ves \u00f6sszevet\u00e9sben a j\u00e1rv\u00e1ny hat\u00e1sai 4,6 sz\u00e1zal\u00e9kkal cs\u00f6kkentett\u00e9k a magyar GDP-t. A gazdas\u00e1gi teljes\u00edtm\u00e9nyhez a legnagyobb m\u00e9rt\u00e9kben az inform\u00e1ci\u00f3, kommunik\u00e1ci\u00f3 \u00e9s a p\u00e9nz\u00fcgyi szolg\u00e1ltat\u00e1sok n\u00f6veked\u00e9se j\u00e1rult hozz\u00e1. Ezt t\u00e1mogatta a csal\u00e1dok lak\u00e1shitel felv\u00e9teli kedv\u00e9nek javul\u00e1sa is, amit a korm\u00e1ny otthonteremt\u00e9si programja is \u00f6szt\u00f6n\u00f6z. A cs\u00f6kken\u00e9s legink\u00e1bb az \u00e9p\u00edt\u0151ipari termel\u00e9s \u00e9s egyes szolg\u00e1ltat\u00f3 \u00e1gazatok, mint p\u00e9ld\u00e1ul sz\u00e1ll\u00edt\u00e1s, kereskedelem, turizmus-vend\u00e9gl\u00e1t\u00e1s, sz\u00f3rakoztat\u00e1s jelent\u0151s \u00e9ves alap\u00fa visszaes\u00e9s\u00e9hez k\u00f6thet\u0151. A gy\u00e1rle\u00e1ll\u00e1sok k\u00f6vetkezt\u00e9ben az ipari termel\u00e9s \u00e1prilisban \u00e9rte el m\u00e9lypontj\u00e1t, azonban ezt k\u00f6vet\u0151en folyamatosan emelkedett az \u00e1gazat kibocs\u00e1t\u00e1sa, szeptemberben m\u00e1r meghaladta a tavalyi szintet. A m\u00e1jusi visszaes\u00e9st k\u00f6vet\u0151en az \u00e9p\u00edt\u0151ipar is fokozatos kil\u00e1bal\u00e1st mutatott, \u00edgy m\u00e9lypontj\u00e1hoz k\u00e9pest szeptember v\u00e9g\u00e9ig m\u00e1r 10,9 sz\u00e1zal\u00e9kkal emelkedett a szezon\u00e1lisan igaz\u00edtott adatok alapj\u00e1n. B\u00edztat\u00f3 tov\u00e1bb\u00e1, hogy a ny\u00e1ri h\u00f3napokban \u00fajraindult a belf\u00f6ldi turizmus \u00e9s a hat\u00e1rok \u0151szi lez\u00e1r\u00e1s\u00e1ig a k\u00fclf\u00f6ldi vend\u00e9gek egy r\u00e9sze is visszat\u00e9rt.\nA kit\u0171n\u0151 teljes\u00edtm\u00e9ny\u00e9rt k\u00f6sz\u00f6net illeti a magyar munkav\u00e1llal\u00f3kat \u00e9s v\u00e1llalkoz\u00e1sokat. A magyar gazdas\u00e1g harmadik negyed\u00e9ves n\u00f6veked\u00e9se az el\u0151z\u0151 negyed\u00e9vhez viszony\u00edtva v\u00e1rhat\u00f3an fel\u00fclm\u00falja a n\u00e9met \u00e9s az osztr\u00e1k gazdas\u00e1g n\u00f6veked\u00e9si \u00fctem\u00e9t. A novemberi m\u00e1sodik lez\u00e1r\u00e1s ut\u00e1n is gyorsan visszat\u00e9rhet a magyar gazdas\u00e1g a kor\u00e1bbi n\u00f6veked\u00e9si p\u00e1ly\u00e1ra. A P\u00e9nz\u00fcgyminiszt\u00e9rium becsl\u00e9se szerint id\u00e9n 6,4 sz\u00e1zal\u00e9kkal eshet vissza a gazdas\u00e1g teljes\u00edtm\u00e9nye, ugyanakkor 2021-re a t\u00e1rca m\u00e1r 3,5 sz\u00e1zal\u00e9kos n\u00f6veked\u00e9st val\u00f3sz\u00edn\u0171s\u00edt.\n\n\n(P\u00e9nz\u00fcgyminiszt\u00e9rium)\n\n\u00a0\n\n\n\n"}]