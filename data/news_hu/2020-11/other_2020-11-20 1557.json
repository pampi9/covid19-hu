[{"date": "2020-11-20 15:57", "url": "https://koronavirus.gov.hu/cikkek/szijjarto-ujabb-egymillio-favipiravir-erkezik-kinabol-jovo-heten", "h1": "Szijj\u00e1rt\u00f3: \u00fajabb egymilli\u00f3 favipiravir \u00e9rkezik K\u00edn\u00e1b\u00f3l a j\u00f6v\u0151 h\u00e9ten", "body": "\nA\u00a0koronav\u00edrus-fert\u0151z\u00f6ttek kezel\u00e9s\u00e9ben alkalmazott favipiravirb\u0151l \u00fajabb egymilli\u00f3 tabletta \u00e9rkezik K\u00edn\u00e1b\u00f3l Magyarorsz\u00e1gra a j\u00f6v\u0151 h\u00e9ten, \u00edgy 2,8 milli\u00f3ra n\u0151 a K\u00edn\u00e1b\u00f3l import\u00e1lt ilyen hat\u00f3anyag\u00fa tablett\u00e1k sz\u00e1ma - nyilatkozta a k\u00fclgazdas\u00e1gi \u00e9s k\u00fcl\u00fcgyminiszter az MTI-nek p\u00e9nteken, miut\u00e1n Vang Ji k\u00ednai k\u00fcl\u00fcgyminiszterrel telefonon t\u00e1rgyalt.\n\n\nSzijj\u00e1rt\u00f3 P\u00e9ter kiemelte: fontos az egy\u00fcttm\u0171k\u00f6d\u00e9s K\u00edn\u00e1val a\u00a0koronav\u00edrus-j\u00e1rv\u00e1ny elleni v\u00e9dekez\u00e9sben.\n\u00a0\u00a0\u00a0\u00a0Magyarorsz\u00e1g a\u00a0koronav\u00edrus\u00a0ellen vakcin\u00e1t fejleszt\u0151 mindh\u00e1rom k\u00ednai c\u00e9ggel szoros kapcsolatban \u00e1ll, a v\u00e1llalatok hamarosan elk\u00fcldik a dokument\u00e1ci\u00f3t, amely alapj\u00e1n a magyar eg\u00e9szs\u00e9g\u00fcgyi hat\u00f3s\u00e1gok eld\u00f6ntik, enged\u00e9lyezik-e az olt\u00f3anyag haszn\u00e1lat\u00e1t az orsz\u00e1gban - k\u00f6z\u00f6lte a miniszter.\n\u00a0\u00a0\u00a0\u00a0Hozz\u00e1tette: az export enged\u00e9lyeztet\u00e9se m\u00e1r folyamatban van, ha a magyar laborat\u00f3riumi vizsg\u00e1latok kedvez\u0151ek lesznek, f\u00e9l-egy milli\u00f3 k\u00ednai vakcina \u00e9rkezhet a k\u00f6vetkez\u0151 h\u00f3napokban Magyarorsz\u00e1gra.\n\u00a0\u00a0\u00a0\u00a0Eml\u00e9keztetett: tavasszal a K\u00edna-Magyarorsz\u00e1g l\u00e9gih\u00eddon 185 rep\u00fcl\u0151g\u00e9p k\u00f6zlekedett, majdnem 100 milli\u00f3 maszkot, t\u00f6bb mint 15 ezer l\u00e9legeztet\u0151g\u00e9pet \u00e9s t\u00f6bb t\u00edzmilli\u00f3 v\u00e9d\u0151ruh\u00e1zatot v\u00e1s\u00e1rolt Magyarorsz\u00e1g K\u00edn\u00e1t\u00f3l.\n\u00a0\u00a0\u00a0\u00a0A miniszter a k\u00e9t orsz\u00e1g k\u00f6z\u00f6tti gazdas\u00e1gi egy\u00fcttm\u0171k\u00f6d\u00e9ssel kapcsolatban kiemelte: tizennyolc sz\u00e1zal\u00e9kkal n\u0151tt a kereskedelmi forgalom Magyarorsz\u00e1g \u00e9s K\u00edna k\u00f6z\u00f6tt az elm\u00falt nyolc h\u00f3napban, ez id\u0151szak alatt Magyarorsz\u00e1g K\u00edn\u00e1val n\u00f6velte a legnagyobb m\u00e9rt\u00e9kben kereskedelmi kapcsolatait.\n\u00a0\u00a0\u00a0\u00a0Az elm\u00falt h\u00f3napokban \u00f6t k\u00ednai beruh\u00e1z\u00e1st - Lenovo, Huawei, Chervon Auto, Shenzhen Kedali, Semcorp - jelentettek be 100 milli\u00e1rd forint \u00e9rt\u00e9kben. A beruh\u00e1z\u00e1sok k\u00e9tezer \u00faj munkahelyet hoznak l\u00e9tre Magyarorsz\u00e1gon - tudatta.\n\u00a0\u00a0\u00a0\u00a0Hozz\u00e1f\u0171zte: van m\u00e9g komoly beruh\u00e1z\u00e1si sz\u00e1nd\u00e9k K\u00edn\u00e1b\u00f3l, amelyek\u00e9rt versenyez Magyarorsz\u00e1g.\n\u00a0\u00a0\u00a0\u00a0Szijj\u00e1rt\u00f3 P\u00e9ter \u00fagy fogalmazott: \"a kiegyens\u00falyozott, k\u00f6lcs\u00f6n\u00f6s tiszteletre alapul\u00f3, j\u00f3zan \u00e9szre alapoz\u00f3 politikai kapcsolatoknak egy\u00e9rtelm\u0171en megvan az eredm\u00e9nye: K\u00f6z\u00e9p-Eur\u00f3p\u00e1ban a legt\u00f6bb k\u00ednai high-tech beruh\u00e1z\u00e1s Magyarorsz\u00e1gra j\u00f6tt, \u00e9s itt hozt\u00e1k l\u00e9tre a legt\u00f6bb munkahelyet\". Ism\u00e9t bebizonyosodott, hogy a keleti nyit\u00e1s politik\u00e1ja helyes volt - hangs\u00falyozta a miniszter.\n\nMTI 2020. november 20.\n\n"}]