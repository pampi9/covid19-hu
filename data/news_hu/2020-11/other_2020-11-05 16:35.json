[{"date": "2020-11-05 16:35", "url": "https://koronavirus.gov.hu/cikkek/kormany-benyujtotta-koronavirus-vilagjarvany-masodik-hullama-elleni-vedekezesrol-szolo", "h1": "A korm\u00e1ny beny\u00fajtotta a koronav\u00edrus vil\u00e1gj\u00e1rv\u00e1ny m\u00e1sodik hull\u00e1ma elleni v\u00e9dekez\u00e9sr\u0151l sz\u00f3l\u00f3 t\u00f6rv\u00e9nyjavaslatot ", "body": "\nA j\u00e1rv\u00e1nyhelyzet eg\u00e9sz Eur\u00f3p\u00e1ban romlik, Magyarorsz\u00e1gon is egyre n\u0151 a betegek sz\u00e1ma.\u00a0A j\u00e1rv\u00e1ny elleni sikeres v\u00e9dekez\u00e9shez gyors korm\u00e1nyzati cselekv\u0151k\u00e9pess\u00e9gre, gyors d\u00f6nt\u00e9sekre, a szok\u00e1sos parlamenti m\u0171k\u00f6d\u00e9sn\u00e9l j\u00f3val gyors jogszab\u00e1lyalkot\u00e1sra lehet sz\u00fcks\u00e9g. Ezt\u00a0 teszi lehet\u0151v\u00e9 a rendk\u00edv\u00fcli jogrend, azaz a vesz\u00e9lyhelyet, amely a j\u00e1rv\u00e1ny els\u0151 hull\u00e1ma idej\u00e9n is j\u00f3l szolg\u00e1lta a sikeres v\u00e9dekez\u00e9st.\u00a0A korm\u00e1ny \u00e9pp ez\u00e9rt hirdette ki most ism\u00e9t a rendk\u00edv\u00fcli jogrendet \u00e9s most arra k\u00e9ri\u00a0 az Orsz\u00e1ggy\u0171l\u00e9st, hogy majd hosszabb\u00edtsa meg azt. A korm\u00e1ny az err\u0151l sz\u00f3l\u00f3 t\u00f6rv\u00e9nyjavaslat m\u00e1r be is ny\u00fajtotta az Orsz\u00e1ggy\u0171l\u00e9s el\u00e9 \u00e9s minden parlamenti p\u00e1rtot arra k\u00e9r, hogy seg\u00edtse a j\u00e1rv\u00e1ny elleni v\u00e9dekez\u00e9st.\n\n\n\u201eV\u00e9szterhes id\u0151kben felel\u0151s d\u00f6nt\u00e9seket kell hozni, \u00e9s hogy az eddig megtett - \u00e9s a potenci\u00e1lisan el\u0151tt\u00fcnk \u00e1ll\u00f3 - int\u00e9zked\u00e9sek szokatlan \u00e9s idegen korl\u00e1toz\u00e1snak t\u0171nnek, de ezek betart\u00e1sa, az \u00f6sszefog\u00e1s \u00e9s a fegyelmezetts\u00e9g a magyars\u00e1g legfontosabb er\u0151tartal\u00e9ka lehet. A k\u00f6z\u00f6s cselekv\u00e9s, a nemzeti \u00f6sszefog\u00e1s, az eg\u00e9szs\u00e9g\u00fcgyben \u00e9s a rendfenntart\u00e1sban dolgoz\u00f3k, illetve valamennyi \u00e9rintett \u00e1ldozatos munk\u00e1ja a lehet\u0151 legsz\u00e9lesebb k\u00f6r\u0171 nemzeti egys\u00e9g sarokpontjai. Az Orsz\u00e1ggy\u0171l\u00e9s tagjai a javaslat elfogad\u00e1s\u00e1val j\u00e1rulhatnak hozz\u00e1 a v\u00e9szterhes id\u0151kben sz\u00fcks\u00e9ges nemzeti egys\u00e9g megteremt\u00e9s\u00e9hez \u00e9s fenntart\u00e1s\u00e1hoz\u201d \u2013 \u00e1ll a \u00a0javaslat indokl\u00e1s\u00e1ban.\nA koronav\u00edrus j\u00e1rv\u00e1ny m\u00e1sodik hull\u00e1m\u00e1ra v\u00e1laszk\u00e9nt t\u00f6bb eur\u00f3pai orsz\u00e1g ism\u00e9t bevetette a rendk\u00edv\u00fcli jogrendet, m\u00edg m\u00e1sok az els\u0151 hull\u00e1m \u00f3ta hosszabb\u00edtj\u00e1k azt. Olaszorsz\u00e1gban p\u00e9ld\u00e1ul a korm\u00e1ny meghosszabb\u00edtotta rendk\u00edv\u00fcli \u00e1llapot hat\u00e1ly\u00e1t, Franciaorsz\u00e1gban \u00e9s Spanyolorsz\u00e1gban eg\u00e9szs\u00e9g\u00fcgyi v\u00e9szhelyzetet vezettek be.\nA t\u00f6rv\u00e9nyjavaslat el\u00e9rhet\u0151:\nhttps://www.parlament.hu/irom41/13571/13571.pdf\n\n"}]