[{"date": "2020-11-16 17:32", "url": "https://koronavirus.gov.hu/cikkek/vodafoneitm-adatforgalom-nelkul-hasznalhatok-kozponti-informacios-honlapok", "h1": "Vodafone/ITM: adatforgalom n\u00e9lk\u00fcl haszn\u00e1lhat\u00f3k k\u00f6zponti inform\u00e1ci\u00f3s honlapok", "body": "\nAdathaszn\u00e1lat n\u00e9lk\u00fcl el\u00e9rhet\u0151ek november 16-\u00e1t\u00f3l az inform\u00e1ci\u00f3hoz jut\u00e1st seg\u00edt\u0151 legfontosabb k\u00f6zponti inform\u00e1ci\u00f3s, oktat\u00e1si honlapok, \u00e1ll\u00e1skeres\u0151 port\u00e1lok, az iparkamarai honlapok a Vodafone \u00fcgyfeleinek; az int\u00e9zked\u00e9s c\u00e9lja Magyarorsz\u00e1g m\u0171k\u00f6d\u00e9sben tart\u00e1sa - mondta Gy\u00f6rgy L\u00e1szl\u00f3, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra a t\u00e1rca \u00e9s a Vodafone Magyarorsz\u00e1g k\u00f6z\u00f6s online sajt\u00f3t\u00e1j\u00e9koztat\u00f3j\u00e1n h\u00e9tf\u0151n, Budapesten.\n\n\nHozz\u00e1tette, hogy a korm\u00e1ny a j\u00e1rv\u00e1nyhelyzetben is elk\u00f6telezett a munkaalap\u00fa gazdas\u00e1g mellett. Azt az elm\u00falt t\u00edz \u00e9v is bizony\u00edtotta, hogy a magyar emberek munk\u00e1b\u00f3l szeretn\u00e9nek \u00e9s tudnak meg\u00e9lni - mondta.\n\u00a0\u00a0\u00a0\u00a0A Vodafone Magyarorsz\u00e1g \u00e9s az ITM k\u00f6z\u00f6s kezdem\u00e9nyez\u00e9se abban ny\u00fajt t\u00e1mogat\u00e1st a munkaad\u00f3knak \u00e9s munkav\u00e1llal\u00f3knak, hogy a sok neh\u00e9zs\u00e9ggel j\u00e1r\u00f3 j\u00e1rv\u00e1nyhelyzetben is folytatni tudj\u00e1k munk\u00e1jukat. A honlapok d\u00edjmentes el\u00e9r\u00e9s\u00e9nek biztos\u00edt\u00e1sa hozz\u00e1j\u00e1rul a munkahelyek meg\u0151rz\u00e9s\u00e9hez, a v\u00e1llalkoz\u00e1sok \u00e9s az \u00e1llampolg\u00e1rok k\u00f6lts\u00e9geinek cs\u00f6kken\u00e9s\u00e9hez a legnehezebb id\u0151kben - mutatott r\u00e1 Gy\u00f6rgy L\u00e1szl\u00f3.\n\u00a0\u00a0\u00a0\u00a0Az \u00e1llamtitk\u00e1r kiemelte: h\u00e1l\u00e1sak a c\u00e9gnek, mivel a honlapok ingyenes el\u00e9r\u00e9se nemcsak k\u00f6lts\u00e9gcs\u00f6kken\u00e9st jelent a kis- \u00e9s k\u00f6z\u00e9pv\u00e1llalkoz\u00e1soknak, hanem az inform\u00e1ci\u00f3hoz jut\u00e1son kereszt\u00fcl seg\u00edti a felmer\u00fclt k\u00e9rd\u00e9seik megold\u00e1s\u00e1t.\n\u00a0\u00a0\u00a0\u00a0A j\u00e1rv\u00e1ny el\u0151ret\u00f6r\u00e9se \u00e9s az eg\u00e9szs\u00e9g\u00fcgyi korl\u00e1toz\u00e1sok miatt az elm\u00falt f\u00e9l \u00e9vben fel\u00e9rt\u00e9kel\u0151d\u00f6tt a telekommunik\u00e1ci\u00f3, az internetes kapcsolattart\u00e1s. A telekommunik\u00e1ci\u00f3s v\u00e1llalatokra ez\u00e1ltal nagyobb szerep h\u00e1rul, fokozottan r\u00e9szt kell v\u00e1llalniuk az eg\u00e9szs\u00e9g\u00fcgyi v\u00e9dekez\u00e9s t\u00e1mogat\u00e1s\u00e1ban - mondta. Hozz\u00e1tette: ennek egyik l\u00e9p\u00e9sek\u00e9nt a korm\u00e1ny az internet ingyeness\u00e9 t\u00e9tel\u00e9r\u0151l d\u00f6nt\u00f6tt a k\u00f6z\u00e9pfok\u00fa oktat\u00e1sban t\u00e1voktat\u00e1sban r\u00e9szt vev\u0151knek a m\u00falt h\u00e9ten.\n\u00a0\u00a0\u00a0\u00a0A most ingyeness\u00e9 tett honlapok k\u00f6z\u00f6tt eml\u00edtette a koronavirus.gov.hu oldalt, a VALI - V\u00e1llalkoz\u00f3i Inform\u00e1ci\u00f3s Port\u00e1lt, ahol a c\u00e9gek ig\u00e9nyeire szabott ingyenes k\u00e9pz\u00e9seket, \u00e1llamilag t\u00e1mogatott kedvezm\u00e9nyes kamatoz\u00e1s\u00fa hiteleket is tal\u00e1lhatnak. Kiemelt korm\u00e1nyzati c\u00e9l a munkahelyek meg\u0151rz\u00e9se, \u00e9s \u00faj munkahelyek meg\u0151rz\u00e9se, ez\u00e9rt a Vodafone h\u00e1l\u00f3zat\u00e1n kereszt\u00fcl a Nemzeti Foglalkoztat\u00e1si Szolg\u00e1lat honlapja is ingyenesen el\u00e9rhet\u0151.\n\u00a0\u00a0\u00a0\u00a0K\u00f6zl\u00e9se szerint folyamatosan azon dolgoznak, hogy \"kanyarban el\u0151zz\u00f6n\" az orsz\u00e1g. \u00cdgy az ingyeness\u00e9 tett oldalak k\u00f6z\u00f6tt vannak uni\u00f3s p\u00e1ly\u00e1zati forr\u00e1sokat tartalmaz\u00f3 oldalak, vagy a Nemzeti Kutat\u00e1si, Fejleszt\u00e9si \u00e9s Innov\u00e1ci\u00f3s Hivatal (NKFIH) honlapja. Mindezek hozz\u00e1j\u00e1rulnak a gazdas\u00e1g \u00fct\u0151k\u00e9pess\u00e9g\u00e9hez, hogy a magyar munkan\u00e9lk\u00fclis\u00e9gi r\u00e1ta a legjobbak k\u00f6z\u00f6tt van a jelen pillanatban a j\u00e1rv\u00e1ny ellen\u00e9re Eur\u00f3p\u00e1ban, \u00e9s 750 ezerrel t\u00f6bben dolgoznak, mint 2010-el\u0151tt - \u00f6sszegezte Gy\u00f6rgy L\u00e1szl\u00f3.\n\u00a0\u00a0\u00a0\u00a0Budai J. Gerg\u0151, a Vodafone Magyarorsz\u00e1g igazgat\u00f3s\u00e1g\u00e1nak aleln\u00f6ke kiemelte: a korm\u00e1nyzati, \u00f6nkorm\u00e1nyzati, \u00e1llami \u00e9s eur\u00f3pai uni\u00f3s port\u00e1lok adatforgalom gener\u00e1l\u00e1sa n\u00e9lk\u00fcli haszn\u00e1lata seg\u00edt az \u00f3vint\u00e9zked\u00e9sek betart\u00e1s\u00e1ban is.\n\u00a0\u00a0\u00a0\u00a0Hozz\u00e1tette: a j\u00e1rv\u00e1ny megjelen\u00e9se \u00f3ta els\u0151dlegesnek tekintik az orsz\u00e1got seg\u00edt\u0151 szolg\u00e1ltat\u00e1sok kidolgoz\u00e1s\u00e1t. Ahogy m\u00e1r id\u00e9n m\u00e1rciusban, \u00fagy most is, adatkeret haszn\u00e1lat n\u00e9lk\u00fcl teszik el\u00e9rhet\u0151v\u00e9 a legfontosabb, digit\u00e1lis oktat\u00e1st seg\u00edt\u0151 oldalakat \u00e9s alkalmaz\u00e1sokat, t\u00f6bb ezer di\u00e1kot \u00e9s pedag\u00f3gust seg\u00edtve ezzel.\n\u00a0\u00a0\u00a0\u00a0A k\u00f6vetkez\u0151 h\u00f3napokban az ingyeness\u00e9 tett oldalak - k\u00f6z\u00f6tt\u00fck korm\u00e1nyzati, \u00f6nkorm\u00e1nyzati port\u00e1lok, eur\u00f3pai uni\u00f3s programokkal kapcsolatos weboldalak - gazdas\u00e1gi szempontb\u00f3l is seg\u00edthetik a lakoss\u00e1got. Figyelm\u00fck f\u00f3kusz\u00e1ban a digit\u00e1lis es\u00e9lyegyenl\u0151s\u00e9g t\u00e1mogat\u00e1sa, a c\u00e9gek - k\u00fcl\u00f6n\u00f6sen a mikro-, kis- \u00e9s k\u00f6z\u00e9pv\u00e1llalkoz\u00e1sok - digitaliz\u00e1l\u00e1sa, a kritikus \u00e1llami funkci\u00f3k digitaliz\u00e1ci\u00f3j\u00e1nak felgyors\u00edt\u00e1sa, valamint a korm\u00e1nyzati d\u00f6nt\u00e9shozatalt t\u00e1mogat\u00f3 rendszerek fejleszt\u00e9se \u00e1ll. B\u00edznak benne, hogy ezekkel az int\u00e9zked\u00e9sekkel hozz\u00e1j\u00e1rulnak a munkaer\u0151piaci helyzet tov\u00e1bbi javul\u00e1s\u00e1hoz, a c\u00e9gek versenyk\u00e9pess\u00e9g\u00e9nek helyre\u00e1ll\u00edt\u00e1s\u00e1hoz, sikeres v\u00e9dekez\u00e9shez \u00e9s a gazdas\u00e1g \u00e9letben tart\u00e1s\u00e1hoz, \u00fajraind\u00edt\u00e1s\u00e1hoz - mondta.\n\u00a0\u00a0\u00a0\u00a0A port\u00e1lok list\u00e1ja, \u00e9s b\u0151vebb inform\u00e1ci\u00f3 a\u00a0https://www.vodafone.hu/informacio#gazdasag-ujrainditasa\u00a0oldalon olvashat\u00f3. K\u00f6z\u00f6lt\u00e9k: a r\u00e9sztvev\u0151 oldalak adatmentess\u00e9ge legfeljebb 2021. janu\u00e1r 31-ig lesz el\u00e9rhet\u0151, ami a k\u00f6r\u00fclm\u00e9nyek \u00e9s a korm\u00e1nyzati int\u00e9zked\u00e9sek f\u00fcggv\u00e9ny\u00e9ben v\u00e1ltozhat. Az olyan be\u00e1gyazott vide\u00f3s tartalmak vagy linkek adatforgalommentes el\u00e9r\u00e9s\u00e9t, amelyek az oldalr\u00f3l kivezetnek, nem tudj\u00e1k biztos\u00edtani. Az ingyeness\u00e9g \u00e9rv\u00e9nyes lakoss\u00e1gi \u00e9s kisv\u00e1llalati \u00fcgyfelekre, legfeljebb mobil adatkeret\u00fck felhaszn\u00e1l\u00e1s\u00e1ig.\n\n\nMTI 2020. november 16.\n\n"}]