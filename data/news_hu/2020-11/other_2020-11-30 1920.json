[{"date": "2020-11-30 19:20", "url": "https://koronavirus.gov.hu/cikkek/palkovics-laszlo-sikeresek-gazdasagvedelmi-akcioterv-programjai", "h1": "Palkovics L\u00e1szl\u00f3: sikeresek a Gazdas\u00e1gv\u00e9delmi akci\u00f3terv programjai", "body": "\nSikeresnek \u00e9rt\u00e9kelte a Gazdas\u00e1gv\u00e9delmi akci\u00f3terv programjait \u00e9ves meghallgat\u00e1s\u00e1n Palkovics L\u00e1szl\u00f3 innov\u00e1ci\u00f3s \u00e9s technol\u00f3giai miniszter az Orsz\u00e1ggy\u0171l\u00e9s gazdas\u00e1gi bizotts\u00e1g\u00e1ban h\u00e9tf\u0151n.\n\n\u00a0 Hangs\u00falyozta, hogy az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) elm\u00falt egy \u00e9v\u00e9nek tev\u00e9kenys\u00e9g\u00e9t er\u0151teljesen befoly\u00e1solta a koronav\u00edrus miatti gazdas\u00e1gi kr\u00edzis, a hangs\u00faly \u00e1tker\u00fclt a j\u00e1rv\u00e1ny gazdas\u00e1gi hat\u00e1saival szembeni v\u00e9dekez\u00e9sre, ugyanakkor a tervezett programokat is vitte tov\u00e1bb a t\u00e1rca.\n\u00a0\u00a0\u00a0\u00a0A v\u00edrus okozta helyzetnek sok olyan gazdas\u00e1gpolitikai k\u00f6vetkezm\u00e9nye is van, amelyre a j\u00f6v\u0151ben \u00e9p\u00edteni lehet - fejtette ki.\n\u00a0\u00a0\u00a0\u00a0A munkaer\u0151piaci t\u00e1mogat\u00e1sokr\u00f3l a miniszter elmondta: az eddigi int\u00e9zked\u00e9sek eredm\u00e9nyek\u00e9ppen t\u00f6bb mint 950 ezren kaptak munkaer\u0151piaci vagy k\u00e9pz\u00e9si t\u00e1mogat\u00e1st.\n\u00a0\u00a0\u00a0\u00a0Kiemelte a t\u00f6bbi k\u00f6z\u00f6tt a kutat\u00e1s-fejleszt\u00e9sben dolgoz\u00f3k b\u00e9rt\u00e1mogat\u00e1s\u00e1t, mint mondta, ezen a ter\u00fcleten senkit nem bocs\u00e1tottak el, emellett t\u00f6bb v\u00e1llalat is \u00fagy d\u00f6nt\u00f6tt ebben az id\u0151szakban, hogy Magyarorsz\u00e1gra hozza kutat\u00e1si tev\u00e9kenys\u00e9g\u00e9t.\n\u00a0\u00a0\u00a0\u00a0Eddig 877 milli\u00e1rd forintnyi beruh\u00e1z\u00e1st\u00e1mogat\u00e1si programot hirdettek meg, ennek nagy r\u00e9sze m\u00e1r a gazdas\u00e1gban van, a t\u00e1mogat\u00e1sok eredm\u00e9nyek\u00e9ppen csaknem 1500 milli\u00e1rd forintnyi fejleszt\u00e9s val\u00f3sul meg a magyar gazdas\u00e1gban - fejtette ki Palkovics L\u00e1szl\u00f3, hozz\u00e1t\u00e9ve, hogy a beruh\u00e1z\u00e1sok t\u00e1mogat\u00e1s\u00e1n\u00e1l szint\u00e9n a munkahelyek megtart\u00e1sa volt az egyik f\u0151 felt\u00e9tel.\n\u00a0\u00a0\u00a0\u00a0A gazdas\u00e1gba \u00e1raml\u00f3, a v\u00e1llalkoz\u00e1sok likvidit\u00e1s\u00e1nak biztos\u00edt\u00e1s\u00e1t seg\u00edt\u0151 forr\u00e1sokat \u00f6sszegezve elmondta: t\u00f6bb mint 3600 milli\u00e1rd forint m\u00e1r a gazdas\u00e1gba ker\u00fclt, 1400-1500 milli\u00e1rdr\u00f3l van t\u00e1mogat\u00f3i d\u00f6nt\u00e9s, \u00e9s m\u00e9g mintegy 1000 milli\u00e1rd forint \u00e1ll a programcsomagb\u00f3l a v\u00e1llalkoz\u00e1sok rendelkez\u00e9s\u00e9re.\n\u00a0\u00a0\u00a0\u00a0A kiemelt szakpolitikai \u00fcgyeket bemutatva a miniszter ismertette: a kis- \u00e9s k\u00f6z\u00e9pv\u00e1llalkoz\u00e1sok (kkv) fejleszt\u00e9si strat\u00e9gi\u00e1j\u00e1nak megval\u00f3s\u00edt\u00e1s\u00e1t a v\u00edrus okozta gazdas\u00e1gi helyzet r\u00e9szben felgyors\u00edtotta, p\u00e9ldak\u00e9nt eml\u00edtette, hogy \u00faj, c\u00e9lzott p\u00e1ly\u00e1zatokat tudtak ki\u00edrni egyebek mellett technol\u00f3giav\u00e1lt\u00e1sra.\n\u00a0\u00a0\u00a0\u00a0Palkovics L\u00e1szl\u00f3 kit\u00e9rt arra, hogy zajlik a k\u00f6vetkez\u0151 id\u0151szak tervez\u00e9se; a Gazdas\u00e1gfejleszt\u00e9si \u00e9s Innov\u00e1ci\u00f3s Operat\u00edv Programot (Ginop) k\u00f6vet\u0151 V\u00e1llalkoz\u00e1sfejleszt\u00e9si \u00e9s Innov\u00e1ci\u00f3s Operat\u00edv Program kerete lesz a legnagyobb, \u00edgy a k\u00f6vetkez\u0151 p\u00e9nz\u00fcgyi ciklusban a teljes \u00f6sszeg 30 sz\u00e1zal\u00e9k\u00e1t v\u00e1llalkoz\u00e1sfejleszt\u00e9sre ford\u00edtj\u00e1k majd. A Z\u00f6ld Infrastrukt\u00fara \u00e9s Kl\u00edmav\u00e9delmi Operat\u00edv Program, valamint a Mobilit\u00e1s Operat\u00edv Program kerete \u00f6sszesen 39 sz\u00e1zal\u00e9k, \u00edgy ezeknek is jelent\u0151s gazdas\u00e1gfejleszt\u00e9si hat\u00e1sa lesz - jelezte.\n\u00a0\u00a0\u00a0\u00a0Az iparpolitika kapcs\u00e1n hangs\u00falyozta egyebek mellett, hogy az \u00e9p\u00edt\u0151ipar \u00e9s az \u00e9lelmiszeripar fejleszt\u00e9se, a v\u00e9delmi ipar \u00fajra\u00e9p\u00edt\u00e9se kiemelt ter\u00fclet.\n\u00a0\u00a0\u00a0\u00a0Az \u00e9lelmiszeripar fejleszt\u00e9se az egyik priorit\u00e1s lesz a k\u00f6vetkez\u0151 t\u00e1mogat\u00e1si id\u0151szakban. Megkezdt\u00e9k ennek el\u0151k\u00e9sz\u00edt\u00e9s\u00e9t, hamarosan ki\u00edrnak egy 35 milli\u00e1rd forintos programot kis- \u00e9s k\u00f6zepes v\u00e1llalkoz\u00e1soknak, amellyel az \u00e9lelmiszeripari besz\u00e1ll\u00edt\u00f3v\u00e1 v\u00e1l\u00e1st t\u00e1mogatj\u00e1k - ismertette a miniszter.\n\n\u00a0\u00a0\u00a0\u00a0A fenntarthat\u00f3 \u00e9p\u00edt\u00e9sgazdas\u00e1gi strat\u00e9gia kapcs\u00e1n jelezte, hogy a magyar \u00e9p\u00edt\u0151ipar produktivit\u00e1sa elmarad a sz\u00fcks\u00e9gest\u0151l, ez\u00e9rt az elm\u00falt id\u0151szakban t\u00f6bb p\u00e1ly\u00e1zatot is ki\u00edrtak \u00e9p\u00edt\u0151ipari v\u00e1llalkoz\u00e1soknak, \u00e9s ezt folytatj\u00e1k.\n\u00a0\u00a0\u00a0\u00a0A m\u00e1r kor\u00e1bban elfogadott eg\u00e9szs\u00e9gipari strat\u00e9gi\u00e1t a koronav\u00edrus-j\u00e1rv\u00e1ny hat\u00e1s\u00e1ra r\u00e9szben \u00e1talak\u00edtott\u00e1k. Jelenleg a magyar ipar m\u00e1r k\u00e9pes arra, hogy minden kritikus, az eg\u00e9szs\u00e9g\u00fcgyi v\u00e9dekez\u00e9shez sz\u00fcks\u00e9ges term\u00e9ket biztos\u00edtson, az eg\u00e9szs\u00e9gipar 85 milli\u00e1rd forint t\u00e1mogat\u00e1st kapott ennek \u00e9rdek\u00e9ben - k\u00f6z\u00f6lte.\n\u00a0\u00a0\u00a0\u00a0Kit\u00e9rt arra is, hogy a k\u00f6zleked\u00e9s megkezdett z\u00f6ld\u00edt\u00e9s\u00e9nek komoly iparfejleszt\u00e9si hat\u00e1sa lehet. Kiemelte emellett, hogy folytat\u00f3dik az \u00fat\u00e9p\u00edt\u00e9si program \u00e9s a vas\u00fat meg\u00faj\u00edt\u00e1sa.\n\u00a0\u00a0\u00a0\u00a0Palkovics L\u00e1szl\u00f3 sikeresnek \u00e9rt\u00e9kelte a modellv\u00e1lt\u00e1st az \u00e1llami fels\u0151oktat\u00e1sban, mint mondta, ennek c\u00e9lja a rugalmasabb, gyorsabb reag\u00e1l\u00e1s a gazdas\u00e1g ig\u00e9nyeire, illetve a korszer\u0171bb \u00e9s kisz\u00e1m\u00edthat\u00f3bb m\u0171k\u00f6d\u00e9si k\u00f6rnyezet.\n\u00a0\u00a0\u00a0\u00a0Elmondta, hogy elk\u00e9sz\u00fclt a tudom\u00e1nyos \u00e9s innov\u00e1ci\u00f3s parkok h\u00e1l\u00f3zat\u00e1nak terve, elindultak a nemzeti laborat\u00f3riumok.\n\u00a0\u00a0\u00a0\u00a0A szakk\u00e9pz\u00e9si rendszer \u00e1talak\u00edt\u00e1sa bev\u00e1lt, l\u00e9trehoztak t\u00f6bb olyan konstrukci\u00f3t, amely a v\u00e1llalatok \u00e9s a szakk\u00e9pz\u00e9s egy\u00fcttm\u0171k\u00f6d\u00e9s\u00e9t seg\u00edti - fejtette ki a miniszter, hozz\u00e1t\u00e9ve, hogy a feln\u0151ttk\u00e9pz\u00e9si rendszer is \u00faj strukt\u00far\u00e1ban indult el szeptember 1-j\u00e9n.\n\u00a0\u00a0\u00a0\u00a0Felid\u00e9zte azt is, hogy a korm\u00e1ny szeptemberi hat\u00e1rozataival kijel\u00f6lt n\u00e9gy gazdas\u00e1gfejleszt\u00e9si z\u00f3n\u00e1t, valamint k\u00e9t speci\u00e1lis ter\u00fcletet.\nMTI\n\n"}]