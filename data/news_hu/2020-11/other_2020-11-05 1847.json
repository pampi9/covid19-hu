[{"date": "2020-11-05 18:47", "url": "https://koronavirus.gov.hu/cikkek/who-aggodik-jarvany-europai-robbanasszeru-terjedese-miatt", "h1": "A WHO agg\u00f3dik a j\u00e1rv\u00e1ny eur\u00f3pai robban\u00e1sszer\u0171 terjed\u00e9se miatt", "body": "\nEur\u00f3p\u00e1ban jelenleg robban\u00e1sszer\u0171en n\u0151 a koronav\u00edrus-fert\u0151z\u00f6ttek sz\u00e1ma, nem szabad laz\u00edtani a vil\u00e1gj\u00e1rv\u00e1ny elleni er\u0151fesz\u00edt\u00e9seken - jelentette ki cs\u00fct\u00f6rt\u00f6k\u00f6n Koppenh\u00e1g\u00e1ban az Eg\u00e9szs\u00e9g\u00fcgyi Vil\u00e1gszervezet (WHO) eur\u00f3pai szervezet\u00e9nek igazgat\u00f3ja, aki ugyanakkor szorgalmazta, hogy csak a legv\u00e9gs\u0151 esetben z\u00e1rj\u00e1k be az iskol\u00e1kat.\n\n\nA fert\u0151z\u00f6ttek sz\u00e1ma \"robban\u00e1sszer\u0171 n\u00f6veked\u00e9s\u00e9nek tan\u00fai vagyunk, mind\u00f6ssze n\u00e9h\u00e1ny nap alatt egymilli\u00f3val n\u0151tt az esetsz\u00e1m Eur\u00f3p\u00e1ban, \u00e9s azt is l\u00e1tjuk, hogy n\u0151ni kezd a hal\u00e1loz\u00e1si ar\u00e1nysz\u00e1m is\" - hangs\u00falyozta Hans Kluge az AFP francia h\u00edr\u00fcgyn\u00f6ks\u00e9gnek adott interj\u00faban.\n\"Nem szabad laz\u00edtanunk, \u0151szint\u00e9n be kell vallani, hogy ez kiss\u00e9 neh\u00e9z id\u0151szak lesz\" - figyelmeztetett az igazgat\u00f3.\nA WHO 53 eur\u00f3pai tagorsz\u00e1g\u00e1ban, bele\u00e9rtve Oroszorsz\u00e1got is, t\u00f6bb mint 11,8 milli\u00f3 fert\u0151z\u00f6ttet \u00e9s csaknem 295 ezer hal\u00e1lesetet jelentettek a j\u00e1rv\u00e1ny kezdete \u00f3ta a szakos\u00edtott ENSZ-szervezet \u00f6sszes\u00edt\u00e9se szerint.\nAz elm\u00falt h\u00e9t napban mintegy 1,8 milli\u00f3 \u00faj fert\u0151z\u00f6ttet diagnosztiz\u00e1ltak \u00e9s 19 500-an haltak meg a SARS-CoV-2 nev\u0171 v\u00edrus okozta Covid-19-betegs\u00e9gben.\nA WHO becsl\u00e9se szerint a maszk \u00e1ltal\u00e1nos visel\u00e9s\u00e9vel \u00e9s a gy\u00fclekez\u00e9sek szigor\u00fa korl\u00e1toz\u00e1s\u00e1val febru\u00e1rig t\u00f6bb mint 261 ezer \u00e9letet menthetnek meg Eur\u00f3p\u00e1ban.\n\"A jelenlegi helyzet nem megold\u00e1s, \u00e9s a WHO c\u00e9lzott \u00e9s ar\u00e1nyos int\u00e9zked\u00e9sekre sz\u00f3l\u00edt fel minden \u00e1llamot\" - mondta Kluge.\nAz iskol\u00e1kat azonban csak a legv\u00e9gs\u0151 esetben kell bez\u00e1rni - mondta az igazgat\u00f3, aki szerint nincs ok azt \u00e1ll\u00edtani, hogy az iskol\u00e1k a fert\u0151z\u00e9s egyik f\u0151 g\u00f3cai lenn\u00e9nek.\n\"A legv\u00e9gs\u0151kig nyitva kell tartanunk az iskol\u00e1kat, mert nem engedhetj\u00fck meg egy nemzed\u00e9k elveszt\u00e9s\u00e9t a Covid-19 miatt\" - hangs\u00falyozta.\n\nMTI 2020. november 5.\n\n"}]