[{"date": "2020-11-13 10:26", "url": "https://koronavirus.gov.hu/cikkek/orban-viktor-minden-elet-szamit", "h1": "Orb\u00e1n Viktor: minden \u00e9let sz\u00e1m\u00edt", "body": "\n\"Senkir\u0151l sem akarunk lemondani, nek\u00fcnk minden \u00e9let sz\u00e1m\u00edt\", az id\u0151sek\u00e9 is, \u00e9s \"minden ember\u00e9rt harcolni akarunk\" - hangoztatta Orb\u00e1n Viktor p\u00e9nteken a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban. A minisztereln\u00f6k bejelentette: 5 sz\u00e1zal\u00e9kra cs\u00f6kkentik az elvitelre k\u00e9sz\u00fcl\u0151 \u00e9telek \u00e1f\u00e1j\u00e1t.\n\n\nAz eg\u00e9szs\u00e9g\u00fcgyi rendszer m\u0171k\u00f6d\u0151k\u00e9pes marad\nA korm\u00e1nyf\u0151 azt mondta, j\u00f3 \u00fctemben, kell\u0151 pontoss\u00e1ggal hozt\u00e1k meg a koronav\u00edrus-j\u00e1rv\u00e1ny miatt sz\u00fcks\u00e9ges szigor\u00edt\u00f3 int\u00e9zked\u00e9seket, \u00e9s \u00edgy 99 sz\u00e1zal\u00e9k feletti az es\u00e9lye annak, hogy az eg\u00e9szs\u00e9g\u00fcgyi rendszer m\u0171k\u00f6d\u0151k\u00e9pes marad, \u00e9s minden magyar megkapja a tisztess\u00e9ges ell\u00e1t\u00e1st.\nMinden int\u00e9zked\u00e9s id\u0151ben t\u00f6rt\u00e9nt\n\nA szigor\u00edt\u00e1sokat \u00fagy komment\u00e1lta: \"ilyen d\u00f6nt\u00e9seket hozni akkor kell, amikor m\u00e1r val\u00f3ban fenyeget benn\u00fcnket az eg\u00e9szs\u00e9g\u00fcgy megb\u00e9nul\u00e1s\u00e1nak vesz\u00e9lye\".\nEzzel kapcsolatban megjegyezte: matematikusok becsl\u00e9se szerint kij\u00e1r\u00e1si tilalom \u00e9s m\u00e1s szigor\u00edt\u00e1sok n\u00e9lk\u00fcl, e mellett az orvosi \u00e9s \u00e1pol\u00f3i l\u00e9tsz\u00e1m mellett v\u00e9szesen megk\u00f6zel\u00edtett\u00e9k volna azt a hat\u00e1rt - \"vagy be is szakadt volna a f\u00f6d\u00e9m\" -, amelyn\u00e9l m\u00e9g szakszer\u0171nek mondhat\u00f3 az ell\u00e1t\u00e1s az egy orvosra \u00e9s \u00e1pol\u00f3ra jut\u00f3 betegek sz\u00e1ma alapj\u00e1n.\nA minisztereln\u00f6k ismertette: jelenleg 6690 koronav\u00edrus-fert\u0151z\u00f6tt van k\u00f3rh\u00e1zban, k\u00f6z\u00fcl\u00fck 518 l\u00e9legeztet\u0151k\u00e9sz\u00fcl\u00e9ken.\nN\u00e9gysz\u00e1z m\u0171egyetemi di\u00e1kot mozg\u00f3s\u00edtottak - sz\u00e1ll\u00e1st \u00e9s \u00e9tkez\u00e9st biztos\u00edtva nekik -, hogy \"taxisof\u0151rk\u00e9nt\" kivigy\u00e9k a mint\u00e1kat levev\u0151 medikusokat - k\u00f6z\u00f6lte.\nArr\u00f3l is sz\u00f3lt, az orvosok elfogadt\u00e1k a vez\u00e9nyl\u00e9st, amelynek csak vesz\u00e9lyhelyzetben vagy h\u00e1bor\u00fas k\u00f6r\u00fclm\u00e9nyek k\u00f6z\u00f6tt van helye, b\u00e9keid\u0151ben nincs r\u00e1 sz\u00fcks\u00e9g.\nAz iskol\u00e1kr\u00f3l\u00a0\u00a0\u00a0\u00a0\nAz oktat\u00e1s helyzet\u00e9r\u0151l Orb\u00e1n Viktor elmondta: 500 k\u00f6z\u00e9piskol\u00e1ban t\u00e9rtek \u00e1t digit\u00e1lis oktat\u00e1sra, emellett a fert\u0151z\u00e9s magas szintje miatt 208 \u00f3vod\u00e1t z\u00e1rtak be, \u00e9s 239 \u00e1ltal\u00e1nos iskol\u00e1ban vezettek be digit\u00e1lis oktat\u00e1st.\nA vakcina bel\u00e1that\u00f3 t\u00e1vols\u00e1gban van\n\nA koronav\u00edrus elleni vakcina \u00fcgy\u00e9ben arr\u00f3l besz\u00e9lt, els\u0151k\u00e9nt az eg\u00e9szs\u00e9g\u00fcgyi dolgoz\u00f3kat fogj\u00e1k beoltani, mert vesz\u00e9lyben vannak, \u00e9s r\u00e1juk van a legnagyobb sz\u00fcks\u00e9g.\nKiemelte: az a j\u00f3, ha min\u00e9l t\u00f6bb olt\u00f3anyag \u00e1ll rendelkez\u00e9sre, \u00e9s ebb\u0151l nem szabad politikai \u00fcgyet csin\u00e1lni. Az olt\u00e1s nem lesz k\u00f6telez\u0151, azok pedig, akik beoltatj\u00e1k magukat, majd eld\u00f6ntik, melyikben b\u00edznak: egy amerikai c\u00e9g ink\u00e1bb \u00fczleti megk\u00f6zel\u00edt\u00e9s\u0171 logik\u00e1j\u00e1t \u00e9rzik magukhoz k\u00f6zel, vagy az \u00e1llami fejleszt\u00e9s\u0171 orosz vakcin\u00e1t, vagy \"a m\u00e9g \u00e1llamibb\" k\u00ednait - fogalmazott.\n\"A vakcina m\u00e1r a horizonton van, n\u00e9h\u00e1ny hetet kell m\u00e9g kib\u00edrni\", m\u00e9g ha az elej\u00e9n csak kisebb mennyis\u00e9gben is \u00e9rkezik - mondta, arra k\u00e9rve az embereket, hogy addig tartsanak ki, am\u00edg a vakcina meg nem j\u00f6n.\nA 30 napra sz\u00f3l\u00f3 gazdas\u00e1gi \u00e1thidal\u00f3 t\u00e1mogat\u00e1sokr\u00f3l\n\nA most meghozott, 30 napra sz\u00f3l\u00f3 gazdas\u00e1gi \u00e1thidal\u00f3 t\u00e1mogat\u00e1sok azokon az \u00e1gazatokon igyekeznek seg\u00edteni, amelyeket a korl\u00e1toz\u00e1sok s\u00falyosan \u00e9rintenek, ilyenek p\u00e9ld\u00e1ul a sz\u00e1llod\u00e1k \u00e9s az \u00e9ttermek - k\u00f6z\u00f6lte.\nOrb\u00e1n Viktor bejelentette azt is: Parragh L\u00e1szl\u00f3nak, a Magyar Kereskedelmi \u00e9s Iparkamara eln\u00f6k\u00e9nek javaslat\u00e1ra \u00fagy d\u00f6nt\u00f6tt, 5 sz\u00e1zal\u00e9kra cs\u00f6kkentik az elvitelre k\u00e9sz\u00fcl\u0151 \u00e9telek \u00e1f\u00e1j\u00e1t.\nA gazdas\u00e1gi n\u00f6veked\u00e9si akci\u00f3tervr\u0151l, ad\u00f3cs\u00f6kkent\u00e9sekr\u0151l\n\nJelezte tov\u00e1bb\u00e1, egy munkacsoport dolgozik egy gazdas\u00e1gi n\u00f6veked\u00e9si akci\u00f3terven, azokat a hosszabb hat\u00e1s\u00fa \u00e9s hosszabb t\u00e1von \u00e9rv\u00e9nyes d\u00f6nt\u00e9seket dolgozz\u00e1k ki, amelyekkel - alapvet\u0151en ad\u00f3cs\u00f6kkent\u00e9sekkel - \u00fajra lend\u00fcletbe akarj\u00e1k hozni a gazdas\u00e1got. A korm\u00e1ny most sem adja fel a munkaalap\u00fa gazdas\u00e1g filoz\u00f3fi\u00e1j\u00e1t, ez\u00e9rt a v\u00e1llalkoz\u00e1sokat kell abba a helyzetbe hozni, hogy megtarthass\u00e1k a munkaer\u0151t \u00e9s fejleszthessenek \u00faj emberek felv\u00e9tele \u00e9rdek\u00e9ben - jelentette ki.\nAz ipar\u0171z\u00e9si ad\u00f3 \u00e9s a t\u00e1rsas\u00e1gi nyeres\u00e9gad\u00f3 felf\u00fcggeszt\u00e9s\u00e9re vonatkoz\u00f3 javaslatokat \u00fagy komment\u00e1lta: \"meredek, de az\u00e9rt fel lehet rajta kaptatni, csak a kell\u0151 ar\u00e1nyt kell eltal\u00e1lni\", de mindenk\u00e9ppen kell ad\u00f3t cs\u00f6kkenteni, k\u00fcl\u00f6nben nem lesz munkahely.\nEz\u00e9rt elk\u00f6telezett az ir\u00e1nt, hogy j\u00f6v\u0151re \u00e9rezhet\u0151 m\u00e9rt\u00e9k\u0171 ad\u00f3cs\u00f6kkent\u00e9s legyen, ha kell, a k\u00f6zponti b\u00fcdzs\u00e9 \u00e9s az \u00f6nkorm\u00e1nyzati k\u00f6lts\u00e9gvet\u00e9sek is v\u00e1llalj\u00e1k ezt - mondta.\nMost a j\u00e1rv\u00e1ny kezel\u00e9s\u00e9r\u0151l kellene besz\u00e9lni az EU-ban is\nAz EU-s forr\u00e1sok jog\u00e1llamis\u00e1gi krit\u00e9riumokhoz k\u00f6t\u00e9s\u00e9nek terv\u00e9r\u0151l a korm\u00e1nyf\u0151 kifejtette: cs\u00fct\u00f6rt\u00f6k\u00f6n hosszan t\u00e1rgyalt Angela Merkel n\u00e9met kancell\u00e1rral, \u00e9s neki is elmondta, hogy a magyarok p\u00e9nz\u00e9t nem lehet elvenni, \"p\u00e9nz lesz, a gazdas\u00e1g m\u0171k\u00f6dni fog, a fejleszt\u00e9sek megindulnak\".\nOrb\u00e1n Viktor ugyanakkor r\u00e1mutatott: a n\u00e9metek vezet\u00e9s\u00e9vel kidolgozott \u00faj jogszab\u00e1lytervezet val\u00f3j\u00e1ban nem a jogr\u00f3l sz\u00f3l, hanem politik\u00e1r\u00f3l.\nA n\u00e9met kancell\u00e1rnak is elmondta - folytatta -, hogy ha ezt a jogszab\u00e1lyt elfogadj\u00e1k, akkor \"az Eur\u00f3pai Uni\u00f3b\u00f3l Szovjetuni\u00f3t csin\u00e1ltunk\". A Szovjetuni\u00f3ban volt ugyanis szok\u00e1s, hogy t\u00e1masztottak egy felt\u00e9telt objekt\u00edv krit\u00e9riumok n\u00e9lk\u00fcl, majd fel\u00e1ll\u00edtottak egy ezeket ideol\u00f3giai alapon sz\u00e1mon k\u00e9r\u0151 bizotts\u00e1got, \u00e9s ha valaki \"elhajlott\", azt figyelmeztett\u00e9k, aki nem \u00e1llt be a sorba, megb\u00fcntett\u00e9k, fellebbez\u00e9s pedig nem volt - fejtette ki.\nA mostani EU-s tervezet \"pontosan ugyanaz\": objekt\u00edv krit\u00e9riumok \u00e9s jogorvoslati lehet\u0151s\u00e9g n\u00e9lk\u00fcl, ideol\u00f3giai alapon zsarolni akarnak orsz\u00e1gokat - jelentette ki, hangs\u00falyozva: \"az uni\u00f3t nem ez\u00e9rt hoztuk l\u00e9tre, hogy legyen egy m\u00e1sodik Szovjetuni\u00f3\".\n\u00dagy fogalmazott: r\u00e9gen, a kommunista vil\u00e1gban \"szovjetellenes tev\u00e9kenys\u00e9gnek\" h\u00edvt\u00e1k mindezt, most pedig \"Eur\u00f3pa-ellenes tev\u00e9kenys\u00e9gre\" hivatkozva akarnak tag\u00e1llamokat b\u00fcntetni.\nKiemelte: \"az uni\u00f3ban az t\u00f6rt\u00e9nhet, amit a tag\u00e1llamok akarnak, \u00e9s amit nem akarnak, az nem fog megt\u00f6rt\u00e9nni\".\nMost a j\u00e1rv\u00e1ny kezel\u00e9s\u00e9r\u0151l kellene besz\u00e9lni, \u00e9s a bajban l\u00e9v\u0151 d\u00e9li \u00e1llamokon azonnal seg\u00edteni - hangs\u00falyozta.\nArra a felvet\u00e9sre, hogy az Eur\u00f3pai Bizotts\u00e1g letette az asztalra az LMBTQ-strat\u00e9gi\u00e1t, \u00fagy reag\u00e1lt: \"nem mondom, hogy ez felesleges, ilyen munkacsoportok legyenek\", de az \u00fctemez\u00e9st illet\u0151en a d\u00f6nt\u00e9shoz\u00f3knak kell, hogy t\u00f6bb esz\u00fck legyen, \u00e9s \"nek\u00fcnk most nem ezeket a tanulm\u00e1nyokat kell olvasni\".\n\nA magyar labdar\u00fag\u00f3-v\u00e1logatott Izland elleni cs\u00fct\u00f6rt\u00f6ki gy\u0151zelm\u00e9r\u0151l Orb\u00e1n Viktor azt mondta: \"b\u00fcszk\u00e9k lehet\u00fcnk a fiainkra\", mert ez nem egyszer\u0171en futballmeccs, hanem harc volt, \u00e9s vikinget harcban legy\u0151zni nagy dolog.\n\nMTI/Koronav\u00edrus Sajt\u00f3k\u00f6zpont\n\n"}]