[{"date": "2020-11-28 11:29", "url": "https://koronavirus.gov.hu/cikkek/meg-ket-hetig-igenyelheto-az-agazati-bertamogatas", "h1": "M\u00e9g k\u00e9t h\u00e9tig ig\u00e9nyelhet\u0151 az \u00e1gazati b\u00e9rt\u00e1mogat\u00e1s", "body": "\nM\u00e9g k\u00e9t h\u00e9tig ig\u00e9nyelhet\u0151 az \u00e1gazati b\u00e9rt\u00e1mogat\u00e1s, aminek maxim\u00e1lis m\u00e9rt\u00e9ke a minim\u00e1lb\u00e9r m\u00e1sf\u00e9lszerese, szem\u00e9lyenk\u00e9nt brutt\u00f3 241 500 forint - k\u00f6z\u00f6lte Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra.\n\n\"Eddig t\u00f6bb mint 10 ezer munkav\u00e1llal\u00f3 eset\u00e9ben, t\u00f6bb mint 1 milli\u00e1rd forint \u00f6sszegben ig\u00e9nyeltek \u00e1gazati b\u00e9rt\u00e1mogat\u00e1st a munk\u00e1ltat\u00f3k. A programra m\u00e9g k\u00e9t h\u00e9tig, 2020. december 11-ig lehet jelentkezni. A c\u00e9l tov\u00e1bbra is az, hogy min\u00e9l t\u00f6bb munkahely meg\u0151rz\u00e9s\u00e9t seg\u00edts\u00fck a vesz\u00e9lyhelyzet idej\u00e9n\" - emelte ki az \u00e1llamtitk\u00e1r.\nHangs\u00falyozta, a munk\u00e1ltat\u00f3nak emellett j\u00e1rul\u00e9kokat sem kell fizetnie a novemberi munkab\u00e9rek ut\u00e1n, \u00edgy teljes b\u00e9rk\u00f6lts\u00e9g\u00e9nek t\u00f6bb mint a fel\u00e9t is megkaphatja kompenz\u00e1ci\u00f3k\u00e9nt, ha nem bocs\u00e1tja el a munkav\u00e1llal\u00f3j\u00e1t, \u00e9s munkab\u00e9r\u00e9t kifizeti.\nHozz\u00e1tette, a juttat\u00e1st brutt\u00f3 483 ezer forintos fizet\u00e9sig marad\u00e9ktalanul, a felett pedig a minim\u00e1lb\u00e9r \u00f6sszeg\u00e9nek m\u00e1sf\u00e9lszeres\u00e9ig lehet \u00e9rv\u00e9nyes\u00edteni, ak\u00e1r a r\u00e9szmunkaid\u0151ben foglalkoztatottak ut\u00e1n is.\n\"A t\u00e1mogat\u00e1s \u00edgy \u00e9rdemben seg\u00edti a j\u00e1rv\u00e1nyhelyzet miatt bev\u00e9telkies\u00e9st elszenved\u0151 v\u00e1llalkoz\u00e1sokat munkav\u00e1llal\u00f3ik megtart\u00e1s\u00e1ban\" - fogalmazott az \u00e1llamtitk\u00e1r.\nAz \u00e1gazati b\u00e9rt\u00e1mogat\u00e1s programban eddig be\u00e9rkezett \u00e9s feldolgozott k\u00e9relmek alapj\u00e1n a munk\u00e1ltat\u00f3k \u00e1tlagosan 106 ezer forint t\u00e1mogat\u00e1st ig\u00e9nyelnek munkav\u00e1llal\u00f3nk\u00e9nt. A k\u00e9relmek 28 sz\u00e1zal\u00e9k\u00e1t Budapesten ny\u00fajtott\u00e1k be, a t\u00e1mogat\u00e1sban \u00e9rintett munkav\u00e1llal\u00f3k t\u00f6bb mint fele a sz\u00e1ll\u00e1shely-szolg\u00e1ltat\u00e1s, vend\u00e9gl\u00e1t\u00e1s \u00e1gazatban dolgozik - f\u0171zte hozz\u00e1.\nBod\u00f3 S\u00e1ndor eml\u00e9keztetett r\u00e1, hogy a foglalkoztat\u00f3k egyszer\u0171en, egy egyoldalas k\u00e9relem kit\u00f6lt\u00e9s\u00e9vel tudnak p\u00e1ly\u00e1zni az \u00e1gazati b\u00e9rt\u00e1mogat\u00e1sra. A k\u00e9relmeket a telephely\u00fck, sz\u00e9khely\u00fck szerint illet\u00e9kes korm\u00e1nyhivataln\u00e1l adhatj\u00e1k be.\nA r\u00e9szletes dokument\u00e1ci\u00f3 a munka.hu honlapon tal\u00e1lhat\u00f3 meg - \u00e1ll a k\u00f6zlem\u00e9nyben.\n\n\nMTI\n\n"}]