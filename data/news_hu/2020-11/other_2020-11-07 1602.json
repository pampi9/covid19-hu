[{"date": "2020-11-07 16:02", "url": "https://koronavirus.gov.hu/cikkek/szlavik-tomeges-szures-onmagaban-nem-oldja-meg-helyzetet", "h1": "Szl\u00e1vik: a t\u00f6meges sz\u0171r\u00e9s \u00f6nmag\u00e1ban nem oldja meg a helyzetet", "body": "\nNem szerencs\u00e9s t\u00f6meges koronav\u00edrus-antig\u00e9n teszteket v\u00e9gezni - mondta a D\u00e9l-pesti Centrumk\u00f3rh\u00e1z Orsz\u00e1gos Hematol\u00f3giai \u00e9s Infektol\u00f3giai Int\u00e9zet oszt\u00e1lyvezet\u0151 f\u0151orvosa szombaton, az M1 aktu\u00e1lis csatorn\u00e1nak nyilatkozva.\n\n\nSzl\u00e1vik J\u00e1nos szerint ezek a tesztek nagyon j\u00f3l haszn\u00e1lhat\u00f3ak p\u00e9ld\u00e1ul a ment\u0151aut\u00f3kban beteg emberek tesztel\u00e9s\u00e9re, vagy olyan z\u00e1rt k\u00f6z\u00f6ss\u00e9gekben, ahol fontos kiemelni a fert\u0151z\u00f6tteket.\n\u00a0\u00a0\u00a0\u00a0Hangs\u00falyozta, a PCR-tesztek - orsz\u00e1gos sz\u0171r\u00e9si mint\u00e1kon kereszt\u00fcl - alkalmasabbak arra, hogy kimutass\u00e1k egy orsz\u00e1g \u00e1tfert\u0151z\u00f6tts\u00e9g\u00e9t.\n\u00a0\u00a0\u00a0\u00a0A t\u00f6meges sz\u0171r\u00e9s rendk\u00edv\u00fcl hasznos dolog, de \u00f6nmag\u00e1ban nem oldja meg a helyzetet - k\u00f6z\u00f6lte, hozz\u00e1t\u00e9ve, a sz\u0171r\u00e9s akkor hasznos, ha a pozit\u00edv embereket el lehet k\u00fcl\u00f6n\u00edteni a t\u00f6bbiekt\u0151l, fel lehet kutatni a kapcsolataikat \u00e9s meg lehet \u00e1ll\u00edtani a fert\u0151z\u00e9si l\u00e1ncot.\n\u00a0\u00a0\u00a0\u00a0A koronav\u00edrus kezel\u00e9s\u00e9re els\u0151k\u00e9nt kijel\u00f6lt centrumk\u00f3rh\u00e1zak ma m\u00e1r szinte teljesen tele vannak, ez\u00e9rt \u00fajabb \u00e9s \u00fajabb kapacit\u00e1sokat kell nyitni - mondta a f\u0151orvosa szombaton.\n\u00a0\u00a0\u00a0\u00a0Szl\u00e1vik J\u00e1nos kifejtette, s koronav\u00edrus-j\u00e1rv\u00e1nynak m\u00e9g mindig a felfut\u00f3 szakasza figyelhet\u0151 meg, \u00e9s nem lehet tudni, mikor v\u00e1rhat\u00f3 az esetsz\u00e1m cs\u00f6kken\u00e9se.\n\u00a0\u00a0\u00a0\u00a0Egyre t\u00f6bb beteg ker\u00fcl k\u00f3rh\u00e1zba, ez\u00e9rt v\u00e1rhat\u00f3an mind t\u00f6bb k\u00f3rh\u00e1z fog ell\u00e1tni koronav\u00edrusos betegeket - tette hozz\u00e1.\n\u00a0\u00a0\u00a0\u00a0A f\u0151orvos sz\u00f3lt arr\u00f3l is, hogy a j\u00e1rv\u00e1ny els\u0151 hull\u00e1m\u00e1ban m\u00e1r sz\u00fcks\u00e9g volt a tervezett m\u0171t\u00e9tek halaszt\u00e1s\u00e1ra, \u00e9s sajnos ez a m\u00e1sodik hull\u00e1mban is bek\u00f6vetkezett.\n\u00a0\u00a0\u00a0\u00a0Szl\u00e1vik J\u00e1nos meg\u00e9rt\u00e9st k\u00e9rt azokt\u00f3l a betegekt\u0151l, akiknek m\u00e1r id\u0151pontjuk volt egy m\u0171t\u00e9tre, de azt el kell halasztani.\n\u00a0\u00a0\u00a0\u00a0Kiemelte, az esetek sz\u00e1m\u00e1nak emelked\u00e9s\u00e9vel sokkal nagyobb lett az egy\u00e9ni felel\u0151ss\u00e9g, a j\u00e1rv\u00e1nyt ugyanis csak szigor\u00fa maszkhord\u00e1ssal, fegyelmezett viselked\u00e9ssel, fert\u0151tlen\u00edt\u00e9ssel \u00e9s lehet\u0151s\u00e9g szerint a t\u00f6megrendezv\u00e9nyek ker\u00fcl\u00e9s\u00e9vel lehet megf\u00e9kezni.\n\u00a0\u00a0\u00a0\u00a0Hangs\u00falyozta, mindenkinek felel\u0151ss\u00e9get kell v\u00e1llalnia abban, hogy ha fert\u0151z\u00f6tt, ne adja \u00e1t azt m\u00e1soknak, \u00e9s pr\u00f3b\u00e1lja saj\u00e1t mag\u00e1t megv\u00e9deni a fert\u0151z\u00e9st\u0151l.\n\u00a0\u00a0\u00a0\u00a0A f\u0151orvos eml\u00e9keztetett, t\u00f6bb mint sz\u00e1z olt\u00f3anyagk\u00eds\u00e9rlet zajlik a vil\u00e1gban, k\u00f6zt\u00fck nagyon sok m\u00e1r abban a f\u00e1zisban van, hogy emberek t\u00edzezreit oltj\u00e1k be a hat\u00e1sokat vizsg\u00e1lva.\n\u00a0\u00a0\u00a0\u00a0A vizsg\u00e1latok v\u00e9g\u00e9n t\u00f6rzsk\u00f6nyvezett vakcin\u00e1kkal kapcsolatban mindenki nyugodt lehet, hogy azok nem rendelkeznek mell\u00e9khat\u00e1sokkal \u00e9s hat\u00e9konyak a koronav\u00edrussal szemben - mondta.\n\u00a0\u00a0\u00a0\u00a0K\u00f6z\u00f6lte: Magyarorsz\u00e1g is szeretne t\u00f6bb helyr\u0151l vakcin\u00e1t v\u00e1s\u00e1rolni, egy orsz\u00e1g sem saj\u00e1t\u00edthat ki ugyanis egyf\u00e9le olt\u00f3anyagot mag\u00e1nak, mert nem tudhat\u00f3, hogy az hossz\u00fa t\u00e1von milyen hat\u00e9kony.\n\u00a0\u00a0\u00a0\u00a0Szl\u00e1vik J\u00e1nos elk\u00e9pzelhet\u0151nek nevezte, hogy ak\u00e1r t\u00f6bbf\u00e9le olt\u00f3anyagot is alkalmazni kell a koronav\u00edrus ellen.\n\u00a0\u00a0\u00a0\u00a0Elmondta, a Magyarorsz\u00e1gra \u00e9rkez\u0151 olt\u00f3anyagok egy\u00e9rtelm\u0171en ingyenesek lesznek, \u00e9s els\u0151sorban a rizik\u00f3csoportokba tartoz\u00f3k kapj\u00e1k meg.\n\u00a0\u00a0\u00a0\u00a0Emellett azt biztosan alkalmazni fogj\u00e1k az eg\u00e9szs\u00e9g\u00fcgyben, a szoci\u00e1lis ter\u00fcleteken dolgoz\u00f3k eset\u00e9ben, valamint azokn\u00e1l, akik az orsz\u00e1g m\u0171k\u00f6d\u00e9s\u00e9ben fontos szerepet t\u00f6ltenek be - tette hozz\u00e1.\n\u00a0\u00a0\u00a0\u00a0Szl\u00e1vik J\u00e1nos ism\u00e9telten azt javasolta, hogy a rizik\u00f3csoportba tartoz\u00f3k oltass\u00e1k be magukat az influenza elleni v\u00e9d\u0151olt\u00e1ssal.\n\nMTI 2020. november 7.\n\n"}]