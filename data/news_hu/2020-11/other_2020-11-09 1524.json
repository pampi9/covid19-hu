[{"date": "2020-11-09 15:24", "url": "https://koronavirus.gov.hu/cikkek/szlavik-magzati-karosodast-nem-okoz-fertozes", "h1": "Szl\u00e1vik: magzati k\u00e1rosod\u00e1st nem okoz a fert\u0151z\u00e9s", "body": "\nMagzati k\u00e1rosod\u00e1st nem okoz a koronav\u00edrus-fert\u0151z\u00e9s, de a v\u00e1rand\u00f3s n\u0151n\u00e9l jelentkez\u0151 t\u00fcnetek \u00e9s sz\u00f6v\u0151dm\u00e9nyek, p\u00e9ld\u00e1ul a l\u00e1z, a t\u00fcd\u0151gyullad\u00e1s kiv\u00e1lthat korasz\u00fcl\u00e9st vagy vet\u00e9l\u00e9s\u00e9t - k\u00f6z\u00f6lte a D\u00e9l-pesti Centrumk\u00f3rh\u00e1z Orsz\u00e1gos Hematol\u00f3giai \u00e9s Infektol\u00f3giai Int\u00e9zet oszt\u00e1lyvezet\u0151 f\u0151orvosa \u00c1der J\u00e1nos k\u00f6zt\u00e1rsas\u00e1gi eln\u00f6k K\u00e9k bolyg\u00f3 c\u00edm\u0171 podcast m\u0171sor\u00e1nak h\u00e9tf\u0151i ad\u00e1s\u00e1ban.\n\n\u00a0\nSzl\u00e1vik\u00a0J\u00e1nos arr\u00f3l sz\u00e1molt be, hogy a vil\u00e1gon volt m\u00e1r olyan eset, amikor \u00e1tjutott a fert\u0151z\u00e9s az \u00e9desany\u00e1r\u00f3l a magzatra, de ez rendk\u00edv\u00fcl ritka.\n\u00a0\u00a0\u00a0\u00a0A tapasztalatok vil\u00e1gszerte azt mutatj\u00e1k, hogy a v\u00edrus az \u00fajsz\u00fcl\u00f6ttekre nem vesz\u00e9lyes. Azokn\u00e1l a csecsem\u0151kn\u00e9l, akik megfert\u0151z\u0151dtek, nagyon enyh\u00e9k voltak a t\u00fcnetek. Ennek ellen\u00e9re el\u0151fordult, hogy az \u00fajsz\u00fcl\u00f6tt a fert\u0151z\u00e9s k\u00f6vetkezt\u00e9ben meghalt - mondta.\n\u00a0\u00a0\u00a0\u00a0Magyarorsz\u00e1gon is voltak olyan v\u00e1rand\u00f3s n\u0151k, akik elkapt\u00e1k a v\u00edrust, de nem \u00e9szleltek n\u00e1luk semmilyen probl\u00e9m\u00e1t a terhess\u00e9g \u00e9s a sz\u00fcl\u00e9s sor\u00e1n. Ha azonban a kismam\u00e1k kezel\u00e9sre szorulnak, azt nehez\u00edti, hogy a koronav\u00edrus ellen haszn\u00e1lt k\u00eds\u00e9rleti gy\u00f3gyszerek nem adhat\u00f3k nekik, csak l\u00e1zcsillap\u00edt\u00f3t, k\u00f6h\u00f6g\u00e9s elleni szereket lehet alkalmazni - tette hozz\u00e1.\n\u00a0\u00a0\u00a0\u00a0A f\u0151orvos arra h\u00edvta fel a v\u00e1rand\u00f3sok figyelm\u00e9t, hogy a j\u00e1rv\u00e1nyhelyzetben vigy\u00e1zzanak magukra, \u00e9s ker\u00fclj\u00e9k a \"felesleges izgalmakat\".\n\u00a0\u00a0\u00a0\u00a0Szl\u00e1vik\u00a0J\u00e1nos azzal kapcsolatban, hogy a k\u00f3rokoz\u00f3k 80-90 sz\u00e1zal\u00e9ka ismeretlen az emberis\u00e9g sz\u00e1m\u00e1ra, azt mondta: a tud\u00f3sok els\u0151sorban azokkal a k\u00f3rokoz\u00f3kkal foglalkoznak, amelyek megbeteg\u00edtik az embereket.\n\u00a0\u00a0\u00a0\u00a0\u00c1der J\u00e1nos a besz\u00e9lget\u00e9sben \u00fagy fogalmazott: \"magunk rontjuk az es\u00e9lyeinket azzal, hogy nem tisztelj\u00fck kell\u0151en a term\u00e9szetet, \u00e9s nem figyel\u00fcnk oda a term\u00e9szett\u0151l kapott jelz\u00e9sekre.\"\n\u00a0\u00a0\u00a0\u00a0Az erd\u0151irt\u00e1s, a v\u00e1rosiasod\u00e1s, a kl\u00edmav\u00e1ltoz\u00e1s \u00e9s a szennyv\u00edzkezel\u00e9s is hozz\u00e1j\u00e1rul a j\u00e1rv\u00e1nyok kialakul\u00e1s\u00e1hoz. A fejl\u0151d\u0151 vil\u00e1g orsz\u00e1gaiban p\u00e9ld\u00e1ul a k\u00f3rh\u00e1zban kezeltek 50 sz\u00e1zal\u00e9ka fert\u0151z\u00f6tt v\u00edz \u00e1ltal terjesztett betegs\u00e9g miatt szorul ell\u00e1t\u00e1sra - emelte ki a k\u00f6zt\u00e1rsas\u00e1gi eln\u00f6k.\n\u00a0\u00a0\u00a0\u00a0Szl\u00e1vik\u00a0J\u00e1nos erre \u00fagy reag\u00e1lt: a fejl\u0151d\u0151 orsz\u00e1gokban \u00f3ri\u00e1si vesz\u00e9lyben van a lakoss\u00e1g a fert\u0151z\u00e9sek miatt, a szennyezett v\u00edz k\u00f6vetkezt\u00e9ben nagyon magas a csecsem\u0151hal\u00e1loz\u00e1s, \u00e9s a kolera is t\u00f6bb milli\u00f3 embert \u00e9rint.\n\u00a0\u00a0\u00a0\u00a0De Eur\u00f3pa is vesz\u00e9lyben van, mert ha a felmeleged\u00e9s a k\u00f6vetkez\u0151 \u00e9vekben is folytat\u00f3dik, olyan betegs\u00e9gekkel kell majd szemben\u00e9znie, amelyek eddig csak a tr\u00f3pusokon fordultak el\u0151 - mondta a f\u0151orvos.\n\u00a0\u00a0\u00a0\u00a0Az M1 aktu\u00e1lis csatorn\u00e1n okt\u00f3ber 24-\u00e9n hangzott el, hogy K\u00e9k bolyg\u00f3 c\u00edmmel rendszeresen jelentkez\u0151 podcastot ind\u00edt \u00c1der J\u00e1nos k\u00f6zt\u00e1rsas\u00e1gi eln\u00f6k, a besz\u00e9lget\u00e9sekben k\u00f6rnyezetr\u0151l, v\u00edzr\u0151l \u00e9s a kl\u00edm\u00e1r\u00f3l k\u00e9rdezi szak\u00e9rt\u0151 vend\u00e9geit.\n\nMTI 2020. november 9.\n\n"}]