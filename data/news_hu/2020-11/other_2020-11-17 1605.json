[{"date": "2020-11-17 16:05", "url": "https://koronavirus.gov.hu/cikkek/az-mnb-megduplazta-az-nhp-hajra-keretosszeget", "h1": "Az MNB megdupl\u00e1zta az Nhp Hajr\u00e1! keret\u00f6sszeg\u00e9t", "body": "\nA monet\u00e1ris tan\u00e1cs szerint a kialak\u00edtott r\u00f6vid oldali monet\u00e1ris kond\u00edci\u00f3k fenntarthat\u00f3 m\u00f3don t\u00e1mogatj\u00e1k az \u00e1rstabilit\u00e1st, a p\u00e9nz\u00fcgyi stabilit\u00e1s meg\u0151rz\u00e9s\u00e9t \u00e9s a gazdas\u00e1gi n\u00f6veked\u00e9s helyre\u00e1ll\u00edt\u00e1s\u00e1t - k\u00f6z\u00f6lte a test\u00fclet kamatd\u00f6nt\u0151 \u00fcl\u00e9s\u00e9r\u0151l kiadott k\u00f6zlem\u00e9nyben kedden. A tan\u00e1cs d\u00f6nt\u00f6tt a N\u00f6veked\u00e9si hitelprogram (Nhp) Hajr\u00e1! keret\u00f6sszeg\u00e9nek ezermilli\u00e1rd forintos megemel\u00e9s\u00e9r\u0151l is.\n\n\u00a0\nA test\u00fclet kedden 0,60 sz\u00e1zal\u00e9kon hagyta a jegybanki alapkamatot, \u00e9s a kamatfolyos\u00f3 sem v\u00e1ltozott.\n\u00a0\u00a0\u00a0\u00a0Megjegyezt\u00e9k, hogy a jelenlegi, gyorsan v\u00e1ltoz\u00f3 k\u00f6rnyezetben kiemelten fontos, hogy a r\u00f6vid oldali hozamok biztons\u00e1gos t\u00e1vols\u00e1gban maradjanak a nullak\u00f6zeli tartom\u00e1nyt\u00f3l. Az MNB a koronav\u00edrus-j\u00e1rv\u00e1ny id\u0151szak\u00e1ban is elk\u00f6telezett az \u00e1rstabilit\u00e1s fenntart\u00e1sa mellett, ez\u00e9rt a tan\u00e1cs folyamatosan \u00e9rt\u00e9keli a be\u00e9rkez\u0151 adatokat, kiemelt figyelemmel k\u00f6veti a gazdas\u00e1g helyre\u00e1ll\u00edt\u00e1s\u00e1val kialakul\u00f3 infl\u00e1ci\u00f3s hat\u00e1sok tart\u00f3ss\u00e1g\u00e1t, valamint a p\u00e9nzpiaci folyamatok lehets\u00e9ges infl\u00e1ci\u00f3s hat\u00e1sait. Amennyiben az infl\u00e1ci\u00f3s kil\u00e1t\u00e1sok megv\u00e1ltoz\u00e1sa indokoltt\u00e1 teszi, az MNB k\u00e9szen \u00e1ll a megfelel\u0151 eszk\u00f6z\u00f6k alkalmaz\u00e1s\u00e1ra - sz\u00f6gezt\u00e9k le.\n\u00a0\u00a0\u00a0\u00a0Ameddig az infl\u00e1ci\u00f3s kock\u00e1zatok indokolj\u00e1k, addig a jegybank az alapkamat \u00e9s az egyhetes bet\u00e9ti eszk\u00f6z kamata k\u00f6z\u00f6tt k\u00fcl\u00f6nbs\u00e9get tart fenn - \u00edrt\u00e1k.\n\u00a0\u00a0\u00a0\u00a0A k\u00f6zlem\u00e9ny szerint a glob\u00e1lis makrogazdas\u00e1gi \u00e9s p\u00e9nzpiaci folyamatokat v\u00e1ltozatlanul legink\u00e1bb a koronav\u00edrus-j\u00e1rv\u00e1ny fejlem\u00e9nyei \u00e9s az olt\u00f3anyag fejleszt\u00e9s\u00e9vel kapcsolatos h\u00edrek alak\u00edtj\u00e1k. A bevezetett egyre jelent\u0151sebb szigor\u00edt\u00e1sok v\u00e1rhat\u00f3an a gazdas\u00e1gi kil\u00e1bal\u00e1s elh\u00faz\u00f3d\u00e1s\u00e1t okozz\u00e1k, \u00edgy a vil\u00e1ggazdas\u00e1g helyre\u00e1ll\u00edt\u00e1s\u00e1nak sebess\u00e9ge k\u00f6r\u00fcli bizonytalans\u00e1g tov\u00e1bbra is kiemelked\u0151en magas - \u00edrt\u00e1k. A nagy jegybankok nem v\u00e1ltoztattak a monet\u00e1ris kond\u00edci\u00f3kon. A piaci v\u00e1rakoz\u00e1sok szerint az eur\u00f3\u00f6vezet infl\u00e1ci\u00f3ja 2021 elej\u00e9ig negat\u00edv tartom\u00e1nyban maradhat.\u00a0\u00a0Az elh\u00faz\u00f3d\u00f3 gazdas\u00e1gi kil\u00e1bal\u00e1s k\u00f6vetkezt\u00e9ben a laza monet\u00e1ris kond\u00edci\u00f3k mind a glob\u00e1lis jelent\u0151s\u00e9g\u0171, mind a r\u00e9gi\u00f3s jegybankok eset\u00e9n v\u00e1rhat\u00f3an tart\u00f3san fennmaradnak a jegybank szerint.\n\u00a0\u00a0\u00a0\u00a0Megism\u00e9telt\u00e9k: a j\u00e1rv\u00e1ny m\u00e1sodik hull\u00e1m\u00e1nak hat\u00e1s\u00e1ra 2020 negyedik negyed\u00e9v\u00e9ben a gazdas\u00e1g helyre\u00e1ll\u00e1sa n\u00e9mileg megtorpan, majd 2021-ben folytat\u00f3dik. Az MNB szeptemberi el\u0151rejelz\u00e9se szerint 2020-ban a magyar GDP v\u00e1rhat\u00f3an 5,1-6,8 sz\u00e1zal\u00e9k k\u00f6z\u00f6tti m\u00e9rt\u00e9kben zsugorodik, amit 2021-ben 4,4-6,8 sz\u00e1zal\u00e9k k\u00f6z\u00f6tti b\u0151v\u00fcl\u00e9s k\u00f6vethet. A gazdas\u00e1gi teljes\u00edtm\u00e9ny 2022 fordul\u00f3j\u00e1n \u00e9rheti el a j\u00e1rv\u00e1ny el\u0151tti szintet.\n\u00a0\u00a0\u00a0\u00a0Az MNB a jegybankm\u00e9rleg jelent\u0151s m\u00e9rt\u00e9k\u0171 b\u0151v\u00edt\u00e9s\u00e9vel reag\u00e1lt a koronav\u00edrus-j\u00e1rv\u00e1ny okozta negat\u00edv gazdas\u00e1gi hat\u00e1sokra, amivel a gazdas\u00e1gi n\u00f6veked\u00e9s helyre\u00e1ll\u00e1s\u00e1t is t\u00e1mogatja. A m\u00e9rleg az idei jelent\u0151s b\u0151v\u00fcl\u00e9s mellett is r\u00e9gi\u00f3s \u00f6sszevet\u00e9sben v\u00e1ltozatlanul \u00e1tlagos m\u00e9ret\u0171nek sz\u00e1m\u00edt. A jegybank a koronav\u00edrus-j\u00e1rv\u00e1ny okozta kock\u00e1zatok kezel\u00e9s\u00e9t \u00e9s a fenntarthat\u00f3 n\u00f6veked\u00e9s gyors helyre\u00e1ll\u00edt\u00e1s\u00e1t k\u00e9sz m\u00e9rlege tov\u00e1bbi n\u00f6vel\u00e9s\u00e9vel t\u00e1mogatni.\n\u00a0\u00a0\u00a0\u00a0A tan\u00e1cs keddi \u00fcl\u00e9s\u00e9n v\u00e9grehajtotta az \u00e1llampap\u00edr-v\u00e1s\u00e1rl\u00e1si program technikai fel\u00fclvizsg\u00e1lat\u00e1t, a programot sikeresnek \u00edt\u00e9lik. 2020. m\u00e1jusa \u00f3ta a jegybank m\u00e9rleg\u00e9ben l\u00e9v\u0151 \u00e1llampap\u00edrok \u00e1llom\u00e1nya t\u00f6bb mint 700 milli\u00e1rd forinttal n\u0151tt. A jegybanki v\u00e1s\u00e1rl\u00e1sok hozz\u00e1j\u00e1rultak az \u00e1llampap\u00edrpiac stabil likvidit\u00e1si helyzet\u00e9nek fenntart\u00e1s\u00e1hoz, valamint er\u0151s\u00edtett\u00e9k a monet\u00e1ris transzmisszi\u00f3 hat\u00e9konys\u00e1g\u00e1t. Az MNB folytatja a programot \u00e9s v\u00e1ltozatlanul tart\u00f3s piaci jelenl\u00e9tre rendezkedik be az \u00e1llampap\u00edrpiacon. A v\u00e1s\u00e1rl\u00e1sokat a sz\u00fcks\u00e9ges m\u00e9rt\u00e9kben a sz\u00fcks\u00e9ges ideig fogj\u00e1k haszn\u00e1lni. A jegybank heti v\u00e1s\u00e1rl\u00e1sainak \u00f6sszeg\u00e9t rugalmasan alak\u00edtja, a v\u00e1s\u00e1rl\u00e1sokat a hosszabb futamid\u0151kre koncentr\u00e1lva. A tan\u00e1cs tov\u00e1bbra sem hat\u00e1roz meg keret\u00f6sszeget az \u00e1llampap\u00edr-v\u00e1s\u00e1rl\u00e1si program eset\u00e9ben. Az eszk\u00f6zv\u00e1s\u00e1rl\u00e1si program v\u00e9grehajt\u00e1s\u00e1nak folyamatos nyomon k\u00f6vet\u00e9se mellett a tan\u00e1cs legk\u00f6zelebbi technikai fel\u00fclvizsg\u00e1lat\u00e1t a 2000 milli\u00e1rd forintos \u00e1llom\u00e1ny el\u00e9r\u00e9sekor hajtja v\u00e9gre - k\u00f6z\u00f6lt\u00e9k.\n\u00a0\u00a0\u00a0\u00a0Az Nhp Hajr\u00e1! kihaszn\u00e1lts\u00e1ga november k\u00f6zep\u00e9re meghaladta az 1000 milli\u00e1rd forintot, ez\u00e9rt kedden a program keret\u00f6sszeg\u00e9nek 1000 milli\u00e1rd forintos megemel\u00e9s\u00e9r\u0151l is d\u00f6nt\u00f6ttek. Az Nhp Hajr\u00e1! kiemelt fontoss\u00e1g\u00fa a j\u00e1rv\u00e1ny kedvez\u0151tlen gazdas\u00e1gi hat\u00e1sainak tomp\u00edt\u00e1s\u00e1ban, mivel minden eddigin\u00e9l kedvez\u0151bb felt\u00e9telekkel, sz\u00e9lesk\u00f6r\u0171 felhaszn\u00e1l\u00e1si lehet\u0151s\u00e9ggel biztos\u00edt olcs\u00f3 \u00e9s kisz\u00e1m\u00edthat\u00f3 kamatoz\u00e1s\u00fa forr\u00e1st a kkv-szektornak. A program \u00e1prilisi indul\u00e1sa \u00f3ta jelent\u0151s az \u00e9rdekl\u0151d\u00e9s a v\u00e1llalkoz\u00e1sok oldal\u00e1r\u00f3l, a konstrukci\u00f3ban november k\u00f6zep\u00e9ig 15 ezer c\u00e9g jutott kedvez\u0151 finansz\u00edroz\u00e1shoz. Id\u00e9n okt\u00f3ber v\u00e9g\u00e9ig t\u00f6bb mint 260 v\u00e1llalat regisztr\u00e1lt a N\u00f6veked\u00e9si k\u00f6tv\u00e9nyprogramba (Nkp). Az id\u0151szak v\u00e9g\u00e9ig 35 v\u00e1llalat 40 k\u00f6tv\u00e9nysorozat sikeres kibocs\u00e1t\u00e1s\u00e1t hajtotta v\u00e9gre, 680 milli\u00e1rd forintot meghalad\u00f3 forr\u00e1st bevonva ez\u00e1ltal. A programok keretei k\u00f6z\u00f6tt kibocs\u00e1tott t\u00f6bblet p\u00e9nzmennyis\u00e9get az MNB tov\u00e1bbra is a preferenci\u00e1lis bet\u00e9ti eszk\u00f6z seg\u00edts\u00e9g\u00e9vel, teljes m\u00e9rt\u00e9kben semleges\u00edti - \u00edrt\u00e1k.\n\n\nMTI 2020. november 17.\n\n"}]