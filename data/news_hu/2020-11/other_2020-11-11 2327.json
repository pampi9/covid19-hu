[{"date": "2020-11-11 23:27", "url": "https://koronavirus.gov.hu/cikkek/kormany-megkonnyiti-vakcinak-behozatalat", "h1": "A korm\u00e1ny megk\u00f6nny\u00edti a vakcin\u00e1k behozatal\u00e1t", "body": "\nA korm\u00e1ny \u00fajabb, a vesz\u00e9lyhelyzettel \u00f6sszef\u00fcgg\u0151 rendk\u00edv\u00fcli v\u00e9delmi int\u00e9zked\u00e9sr\u0151l d\u00f6nt\u00f6tt. A magyar emberek eg\u00e9szs\u00e9g\u00e9nek \u00e9s \u00e9let\u00e9nek v\u00e9delm\u00e9ben a korm\u00e1ny egyszer\u0171s\u00edti \u00e9s felgyors\u00edtja a koronav\u00edrus ellen k\u00fclf\u00f6ld\u00f6n gy\u00e1rtott olt\u00f3anyagok \u00e9s gy\u00f3gyszerek Magyarorsz\u00e1gra t\u00f6rt\u00e9n\u0151 behozatal\u00e1t - az err\u0151l sz\u00f3l\u00f3 rendelet m\u00e1r olvashat\u00f3 a Magyar K\u00f6zl\u00f6nyben.\n\n\nA koronav\u00edrus-j\u00e1rv\u00e1ny eg\u00e9sz Eur\u00f3p\u00e1ban rendk\u00edv\u00fcli helyzetet teremtett, egyre t\u00f6bb a beteg. Megnyugtat\u00f3 megold\u00e1st a vakcina jelenthet majd. Ez\u00e9rt a korm\u00e1ny arra t\u00f6rekszik, hogy min\u00e9l t\u00f6bb forr\u00e1sb\u00f3l tudjon koronav\u00edrus elleni vakcin\u00e1t beszerezni a magyar emberek sz\u00e1m\u00e1ra. Minden olyan orsz\u00e1ggal t\u00e1rgyalunk, ahol el\u0151rehaladott \u00e9s \u00edg\u00e9retes a vakcinakutat\u00e1s. Minden megold\u00e1sra nyitottak vagyunk, legyen az k\u00ednai, orosz, izraeli, amerikai vagy m\u00e1s orsz\u00e1gb\u00f3l sz\u00e1rmaz\u00f3 vakcina. Az EU szab\u00e1lyai alapj\u00e1n az EU-tag\u00e1llamok az uni\u00f3n k\u00edv\u00fclr\u0151l is v\u00e1s\u00e1rolhatnak vakcin\u00e1t, minden orsz\u00e1g maga d\u00f6nt arr\u00f3l, hogy milyen vakcin\u00e1t enged\u00e9lyez a saj\u00e1t orsz\u00e1g\u00e1ban.\nFontos, hogy b\u00e1rmely orsz\u00e1g is \u00e1ll el\u0151 \u00edg\u00e9retesnek t\u0171n\u0151 olt\u00f3anyaggal, annak Magyarorsz\u00e1gra t\u00f6rt\u00e9n\u0151 behozatala ne \u00fctk\u00f6zz\u00f6n b\u00fcrokratikus akad\u00e1lyba \u00e9s t\u00f6bb h\u00f3napos k\u00e9sedelembe. Ez\u00e9rt a korm\u00e1ny leegyszer\u0171s\u00edti \u00e9s felgyors\u00edtja a gy\u00f3gyszerpiaci hat\u00f3s\u00e1gi elj\u00e1r\u00e1st a vakcina, illetve a koronav\u00edrus elleni hat\u00e9kony gy\u00f3gyszerek beszerz\u00e9s\u00e9re \u00e9s az enged\u00e9lyez\u00e9sre vonatkoz\u00f3an.\n\nA jogszab\u00e1ly lehet\u0151v\u00e9 teszi az Orsz\u00e1gos Gy\u00f3gyszer\u00e9szeti \u00e9s \u00c9lelmez\u00e9s-eg\u00e9szs\u00e9g\u00fcgyi Int\u00e9zet sz\u00e1m\u00e1ra, hogy ideiglenesen enged\u00e9lyezze harmadik orsz\u00e1gban forgalomba hozatali enged\u00e9llyel rendelkez\u0151 gy\u00f3gyszer hazai haszn\u00e1lat\u00e1t a koronav\u00edrus terjed\u00e9s\u00e9nek megakad\u00e1lyoz\u00e1sa \u00e9rdek\u00e9ben, amennyiben a k\u00e9sz\u00edtm\u00e9ny min\u0151s\u00e9gileg megfelel\u0151 \u00e9s az elv\u00e9gzett vizsg\u00e1latok alapj\u00e1n hat\u00e9konynak bizonyul. Az enged\u00e9ly legfeljebb hat h\u00f3napos hat\u00e1rozott id\u0151re adhat\u00f3 ki, ami k\u00fcl\u00f6n\u00f6sen indokolt esetben legfeljebb tov\u00e1bbi hat h\u00f3nappal meghosszabb\u00edthat\u00f3.\n\n\u00a0\u00a0\u00a0\u00a0Kiad\u00f3: Korm\u00e1nyzati T\u00e1j\u00e9koztat\u00e1si K\u00f6zpont\n\n"}]