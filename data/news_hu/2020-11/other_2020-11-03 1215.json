[{"date": "2020-11-03 12:15", "url": "https://koronavirus.gov.hu/cikkek/szlavik-folyamatosan-emelkedik-betegek-atlageletkora", "h1": "Szl\u00e1vik: folyamatosan emelkedik a betegek \u00e1tlag\u00e9letkora", "body": "\nAz elm\u00falt hetekben folyamatosan emelkedett a betegek \u00e1tlag\u00e9letkora, ez\u00e9rt t\u00f6rv\u00e9nyszer\u0171, hogy egyre t\u00f6bben halnak bele a koronav\u00edrusba - mondta a D\u00e9l-pesti Centrumk\u00f3rh\u00e1z Orsz\u00e1gos Hematol\u00f3giai \u00e9s Infektol\u00f3giai Int\u00e9zet oszt\u00e1lyvezet\u0151 f\u0151orvosa kedd reggel az M1 aktu\u00e1lis csatorn\u00e1n.\n\n\nSzl\u00e1vik\u00a0J\u00e1nos k\u00f6z\u00f6lte, nem \u00e9rdemes \u00f6sszehasonl\u00edtani a k\u00fcl\u00f6nb\u00f6z\u0151 orsz\u00e1gok hal\u00e1loz\u00e1si adatait, hiszen m\u00edg Magyarorsz\u00e1gon mindenkit, aki akkor hal meg, amikor fert\u0151z\u00f6tt volt, a koronav\u00edrus \u00e1ldozat\u00e1nak tekintenek, k\u00fclf\u00f6ld\u00f6n el\u0151fordul az is, hogy ha valaki a betegs\u00e9g kezdete ut\u00e1n egy h\u00e9ten bel\u00fcl nem hal meg, akkor m\u00e1r nem a koronav\u00edrus \u00e1ldozatak\u00e9nt k\u00f6nyvelik el.\n\u00a0\u00a0\u00a0\u00a0Felh\u00edvta a figyelmet, hi\u00e1ba emlegetik \u00fagy a fert\u0151z\u00e9st, mint ami az id\u0151sekre vesz\u00e9lyes, a nagy sz\u00e1mok t\u00f6rv\u00e9nye alapj\u00e1n fiatalok is belehalhatnak.\n\u00a0\u00a0\u00a0\u00a0Hozz\u00e1tette, \u00e1ltal\u00e1ban a betegs\u00e9g hetedik-nyolcadik napj\u00e1ra v\u00e1lhat kritikuss\u00e1 a betegek \u00e1llapota, ekkor ker\u00fclhetnek l\u00e9legeztet\u0151g\u00e9pre. Ilyenkor - az esetek t\u00f6bb mint fel\u00e9ben - a l\u00e9legeztet\u0151g\u00e9p seg\u00edti \u00e1t a betegeket a s\u00falyos \u00e1llapoton.\n\u00a0\u00a0\u00a0\u00a0Ugyanakkor egy id\u0151s \u00e9s alapbetegs\u00e9gekkel k\u00fczd\u0151 embern\u00e9l nem lehet sok\u00e1ig fenntartani a kezel\u00e9st, ez\u00e9rt lehet azt l\u00e1tni, hogy a halottak \u00e1tlag\u00e9letkora 60-80 \u00e9v, m\u00edg gyermekek eset\u00e9ben a hal\u00e1lesetek sz\u00e1ma \"extr\u00e9m ritka\" - fogalmazott\u00a0Szl\u00e1vik\u00a0J\u00e1nos.\n\u00a0\u00a0\u00a0\u00a0Kit\u00e9rt arra is, az esetek t\u00f6bbs\u00e9g\u00e9ben mostanra m\u00e1r nem \u00e1llap\u00edthat\u00f3 meg, hogy hol \u00e9s kit\u0151l kapt\u00e1k el a betegs\u00e9get a fert\u0151z\u00f6ttek, ami azt jelzi, hogy a v\u00edrus a k\u00f6z\u00f6ss\u00e9gi terjed\u00e9s szakasz\u00e1ban van.\n\n\nMTI 2020. november 3.\n\n"}]