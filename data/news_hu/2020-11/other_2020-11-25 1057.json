[{"date": "2020-11-25 10:57", "url": "https://koronavirus.gov.hu/cikkek/varga-mihaly-jovo-ev-kihivasaihoz-minden-forras-biztositva-van", "h1": "Varga Mih\u00e1ly: a j\u00f6v\u0151 \u00e9v kih\u00edv\u00e1saihoz minden forr\u00e1s biztos\u00edtva van", "body": "\nA magyar k\u00f6lts\u00e9gvet\u00e9s \u00e9s az \u00e1llamh\u00e1ztart\u00e1s finansz\u00edroz\u00e1sa stabil, az orsz\u00e1g m\u0171k\u00f6d\u0151k\u00e9pess\u00e9g\u00e9nek, a j\u00e1rv\u00e1ny\u00fcgyi v\u00e9dekez\u00e9snek \u00e9s a gazdas\u00e1g \u00fajraind\u00edt\u00e1s\u00e1nak j\u00f6v\u0151beli k\u00f6lts\u00e9geire akkor is megvan a fedezet, ha j\u00f6v\u0151re Br\u00fcsszelb\u0151l csak az egyedi szab\u00e1lyok szerint j\u00e1r\u00f3 agr\u00e1rt\u00e1mogat\u00e1si \u00f6sszegek \u00e9rkeznek - mondta Varga Mih\u00e1ly p\u00e9nz\u00fcgyminiszter a Vil\u00e1ggazdas\u00e1gnak adott, szerd\u00e1n megjelent interj\u00faban.\n\n\nVarga Mih\u00e1ly az idei \u00e9v gazdas\u00e1gi teljes\u00edtm\u00e9ny\u00e9t illet\u0151en \u00fagy l\u00e1tja, alapvet\u0151en az a progn\u00f3zis val\u00f3sul meg, amit a P\u00e9nz\u00fcgyminiszt\u00e9rium jelzett az elm\u00falt h\u00f3napokban. 6,4 sz\u00e1zal\u00e9kos visszaes\u00e9ssel kalkul\u00e1lnak, \u00e9s ennek k\u00f6vetkezm\u00e9nyei az \u00e1llamh\u00e1ztart\u00e1sban is megjelennek: durv\u00e1n 1700 milli\u00e1rd forintnyi bev\u00e9telkies\u00e9ssel sz\u00e1molnak. A kiad\u00e1sok ellenben n\u0151nek, hiszen a j\u00e1rv\u00e1ny \u00e9s a gazdas\u00e1gv\u00e9delem azonnali int\u00e9zked\u00e9seket k\u00f6vetelt, a hozz\u00e1 tartoz\u00f3 p\u00e9nz\u00fcgyi kifizet\u00e9sekkel egy\u00fctt.\n\u00a0\u00a0\u00a0\u00a0Hasonl\u00f3an m\u00e1s gazdas\u00e1gokhoz, Magyarorsz\u00e1g is felf\u00fcggesztette a fisk\u00e1lis szigort, a korm\u00e1ny pedig seg\u00edt, ami azzal j\u00e1r, hogy az eredetileg tervezett 1 sz\u00e1zal\u00e9kos GDP-ar\u00e1nyos hi\u00e1ny helyett a k\u00f6lts\u00e9gvet\u00e9si deficit 9 sz\u00e1zal\u00e9k k\u00f6r\u00fcl lehet majd az \u00e9v v\u00e9g\u00e9re, azaz a Covid-j\u00e1rv\u00e1ny 8 sz\u00e1zal\u00e9kponttal fogja megn\u00f6velni a hi\u00e1nyt - mondta a miniszter.\n\u00a0\u00a0\u00a0\u00a0Az \u00e1llamad\u00f3ss\u00e1g pedig, amely a GDP (brutt\u00f3 hazai term\u00e9k) 65,4 sz\u00e1zal\u00e9ka volt tavaly, \u00e9s az idei \u00e9vre eredetileg tov\u00e1bbi cs\u00f6kken\u00e9ssel sz\u00e1moltak, a mostani becsl\u00e9sek szerint a GDP 78-80 sz\u00e1zal\u00e9k\u00e1ra emelkedik majd.\n\u00a0\u00a0\u00a0\u00a0\"Ilyen helyzetben folyamatos mozg\u00e1sban kell lennie a gazdas\u00e1gpolitik\u00e1nak, nem engedhetj\u00fck meg magunknak, \u00e9s a gazdas\u00e1g helyzete sem teszi lehet\u0151v\u00e9, hogy a programok le\u00e1lljanak. Az idei \u00e9s j\u00f6v\u0151 \u00e9vi Gazdas\u00e1gv\u00e9delmi Alap ez\u00e9rt lett fel\u00fclr\u0151l nyitott, vagyis ami p\u00e9nz\u00fcgyi forr\u00e1s sz\u00fcks\u00e9ges, annak rendelkez\u00e9sre kell \u00e1llnia\" - tette hozz\u00e1.\n\u00a0\u00a0\u00a0\u00a0Kiemelte: nem terveznek tov\u00e1bbi devizak\u00f6tv\u00e9ny-kibocs\u00e1t\u00e1st, \u00e9s azt a c\u00e9lt sem adt\u00e1k fel, hogy az 53 sz\u00e1zal\u00e9kr\u00f3l lecs\u00f6kkentett devizaar\u00e1nyt az \u00e1llamad\u00f3ss\u00e1g szerkezet\u00e9n bel\u00fcl 20 sz\u00e1zal\u00e9k alatt tarts\u00e1k. A novemberi 2,5 milli\u00e1rd eur\u00f3s devizak\u00f6tv\u00e9ny-kibocs\u00e1t\u00e1ssal azt \u00e9rt\u00e9k el, hogy 2023 elej\u00e9ig nincs sz\u00fcks\u00e9g \u00faj devizaforr\u00e1s bevon\u00e1s\u00e1ra.\n\u00a0\u00a0\u00a0\u00a0Kit\u00e9rt arra is, hogy a Next Generation \u00e9s az MFF forr\u00e1sair\u00f3l sz\u00f3l\u00f3 vita elh\u00faz\u00f3dhat ak\u00e1r addig is, hogy j\u00f6v\u0151re m\u00e9g semmilyen forr\u00e1sra nem lehet sz\u00e1m\u00edtani az Eur\u00f3pai Uni\u00f3 orsz\u00e1gaiban. Kiv\u00e9tel az agr\u00e1rt\u00e1mogat\u00e1s 500 milli\u00e1rd forintja, amely k\u00f6zvetlen\u00fcl Br\u00fcsszelb\u0151l \u00e9rkezik a gazd\u00e1khoz. Meg\u00e1llapod\u00e1s eset\u00e9n ak\u00e1r 2500 milli\u00e1rd forintnyi pluszforr\u00e1ssal is lehet sz\u00e1molni. A t\u00f6bbi forgat\u00f3k\u00f6nyvre finansz\u00edroz\u00e1si tervet k\u00e9sz\u00edt 2021-re a szakt\u00e1rca.\n\u00a0\u00a0\u00a0\u00a0Varga Mih\u00e1ly szerint sok tekintetben a v\u00e9d\u0151olt\u00e1st\u00f3l f\u00fcgg, hogy milyen gyorsan \u00e9p\u00fcl vissza a gazdas\u00e1g. A fordul\u00f3pont 2021 m\u00e1jus-j\u00faniusa lehet, amikor eld\u0151l: gyors visszarendez\u0151d\u00e9s \u00e9s gyors kil\u00e1bal\u00e1s lesz, vagy csak lassabb. Sok f\u00fcgg a gazdas\u00e1gban is a kutat\u00f3kt\u00f3l, a gy\u00f3gyszeripart\u00f3l. A t\u00f6meges olt\u00e1snak nem lesznek anyagi akad\u00e1lyai, a vakcin\u00e1k tervezett v\u00e9tel\u00e1ra a tartal\u00e9kban rendelkez\u00e9sre \u00e1ll - hangs\u00falyozta a p\u00e9nz\u00fcgyminiszter a Vil\u00e1ggazdas\u00e1gnak.\n\nMTI 2020. november 25.\n\n"}]