[{"date": "2020-11-20 14:44", "url": "https://koronavirus.gov.hu/cikkek/orszagos-tisztifoorvos-jol-karbantartott-betegseggel-csokkentheto-kockazat", "h1": "Orsz\u00e1gos tisztif\u0151orvos: a j\u00f3l karbantartott betegs\u00e9ggel cs\u00f6kkenthet\u0151 a kock\u00e1zat", "body": "\nA fert\u0151z\u00f6tts\u00e9gi adatok egy kicsit kedvez\u0151bbnek t\u0171nnek a lakoss\u00e1g fegyelmezetts\u00e9g\u00e9nek k\u00f6sz\u00f6nhet\u0151en, de ebb\u0151l k\u00f6vetkeztet\u00e9st m\u00e9g nem lehet levonni, a korl\u00e1toz\u00f3 int\u00e9zked\u00e9sek eredm\u00e9nyei a bevezet\u00e9s\u00fck ut\u00e1n k\u00e9t h\u00e9ttel l\u00e1that\u00f3k - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n. Kiemelte, a j\u00f3l karban tartott \u00e9s kontroll\u00e1lt kr\u00f3nikus betegs\u00e9ggel a kock\u00e1zatok cs\u00f6kkenthet\u0151k.\n\n\nM\u00fcller Cec\u00edlia\u00a0hangs\u00falyozta: a m\u00e1r mindenki \u00e1ltal megszokott, elfogadott maszkvisel\u00e9s hat\u00e9kony eszk\u00f6ze a j\u00e1rv\u00e1ny megf\u00e9kez\u00e9s\u00e9nek, de a pand\u00e9mia kezdete \u00f3ta megfert\u0151z\u0151d\u00f6tt 165 901 ember \"nem kev\u00e9s\", tov\u00e1bbra is fegyelmezettnek kell maradni, \"vigy\u00e1znunk kell magunkra \u00e9s egym\u00e1sra\".\n\u00a0\u00a0\u00a0\u00a0A p\u00e9nteken a szoci\u00e1lis int\u00e9zm\u00e9nyek dolgoz\u00f3in\u00e1l kezd\u0151d\u00f6tt orsz\u00e1gos tesztel\u00e9si akci\u00f3val \u00f6sszef\u00fcgg\u00e9sben jelezte, hogy Magyarorsz\u00e1gon a szoci\u00e1lis otthonok 26 sz\u00e1zal\u00e9k\u00e1ban tal\u00e1ltak fert\u0151z\u00f6ttet, a fert\u0151z\u00f6tts\u00e9g m\u00e9rt\u00e9ke egy esett\u0151l a 60 sz\u00e1zal\u00e9kig terjedt.\n\u00a0\u00a0\u00a0\u00a0Jelenleg 417 szoci\u00e1lis int\u00e9zm\u00e9ny \u00e9rintett, a gondozottak 6 sz\u00e1zal\u00e9ka, 5940 ember, a gondoz\u00f3k 1 sz\u00e1zal\u00e9ka, 976 ember kapta el a koronav\u00edrust - jelezte. A koronav\u00edrus-fert\u0151z\u00f6tt gondozottak k\u00f6z\u00fcl 1175-en szorultak k\u00f3rh\u00e1zi ell\u00e1t\u00e1sra, 586-an elhunytak - tette hozz\u00e1.\n\u00a0\u00a0\u00a0\u00a0M\u00fcller Cec\u00edlia\u00a0kiemelte, n\u00f6vekszik a koronav\u00edrus-fert\u0151z\u00e9ssel k\u00f3rh\u00e1zban kezeltek sz\u00e1ma, jelenleg 7512-en szorulnak ell\u00e1t\u00e1sra, k\u00f6z\u00fcl\u00fck 604-en vannak l\u00e9legeztet\u0151g\u00e9pen. \"Ezek a sz\u00e1mok nem kedvez\u0151ek\" - mondta.\n\u00a0\u00a0\u00a0\u00a0A szakember ism\u00e9telten kit\u00e9rt arra, hogy a kr\u00f3nikus betegs\u00e9ggel k\u00fczd\u0151k jobban ki vannak t\u00e9ve a fert\u0151z\u00e9snek \u00e9s a sz\u00f6v\u0151dm\u00e9nyek kialakul\u00e1s\u00e1nak. Kit\u00e9rt egy nemzetk\u00f6zi szakfoly\u00f3iratban publik\u00e1lt tanulm\u00e1nyra, miszerint a cukorbetegek k\u00e9tszer akkora es\u00e9llyel fert\u0151z\u0151dnek meg, \u00e9s alakulnak ki n\u00e1luk s\u00falyos sz\u00f6v\u0151dm\u00e9nyek, mint az eg\u00e9szs\u00e9ges emberekn\u00e9l. \u00c1ltal\u00e1noss\u00e1gban kiemelte, a j\u00f3l karban tartott \u00e9s kontroll\u00e1lt kr\u00f3nikus betegs\u00e9ggel a kock\u00e1zatok cs\u00f6kkenthet\u0151k.\n\u00a0\u00a0\u00a0\u00a0K\u00e9rd\u00e9sre v\u00e1laszolva az orsz\u00e1gos tisztif\u0151orvos elmondta, ugyanazok a j\u00e1rv\u00e1ny\u00fcgyi szab\u00e1lyok vonatkoznak azokra is, akiket az orsz\u00e1gos tesztel\u00e9s alkalm\u00e1val sz\u0171rnek ki, mint mindenki m\u00e1sra.\n\u00a0\u00a0\u00a0\u00a0Szint\u00e9n k\u00e9rd\u00e9sre v\u00e1laszolva hangs\u00falyozta, egy-egy \u00f3voda vagy \u00f3vodai csoport bez\u00e1r\u00e1s\u00e1r\u00f3l minden esetben a helyi viszonyokat figyelembe v\u00e9ve d\u00f6nt az operat\u00edv t\u00f6rzs. Orsz\u00e1gos \u00f3vodabez\u00e1r\u00e1sokr\u00f3l \"sz\u00fcks\u00e9gtelen int\u00e9zkedni\" - mondta.\n\u00a0\u00a0\u00a0\u00a0M\u00fcller Cec\u00edlia\u00a0megism\u00e9telte, olt\u00e1st csak eg\u00e9szs\u00e9ges ember kaphat, \u00edgy semmilyen akut fert\u0151z\u00e9s fenn\u00e1ll\u00e1sa eset\u00e9n sem oltanak be influenza ellen senkit. Annak is v\u00e1rnia kell az olt\u00e1s beadat\u00e1s\u00e1val, aki - b\u00e1r eg\u00e9szs\u00e9ges - szoros kontaktus miatt karant\u00e9nban van, t\u00edz nap ut\u00e1n, t\u00fcnetmentesen k\u00e9rheti az influenzaolt\u00e1st.\n\n\nMTI 2020. november 20.\n\n"}]