[{"date": "2020-11-13 13:27", "url": "https://koronavirus.gov.hu/cikkek/szijjarto-jovo-heten-erkezhet-az-orosz-vakcinaminta-magyarorszagra", "h1": "Szijj\u00e1rt\u00f3: j\u00f6v\u0151 h\u00e9ten \u00e9rkezhet az orosz vakcinaminta Magyarorsz\u00e1gra", "body": "\nA j\u00f6v\u0151 h\u00e9ten els\u0151 eur\u00f3pai orsz\u00e1gk\u00e9nt Magyarorsz\u00e1gra \u00e9rkezhet az orosz olt\u00f3anyagminta - mondta a k\u00fclgazdas\u00e1gi \u00e9s k\u00fcl\u00fcgyminiszter a Facebook-oldal\u00e1ra p\u00e9nteken felt\u00f6lt\u00f6tt vide\u00f3ban.\n\n\nSzijj\u00e1rt\u00f3 P\u00e9ter kifejtette: lezajlott az egyeztet\u00e9s vakcina\u00fcgyben az orosz korm\u00e1ny deleg\u00e1ci\u00f3j\u00e1val.\n\u00a0\u00a0\u00a0\u00a0Mivel az emberek \u00e9let\u00e9r\u0151l van sz\u00f3, tilos \u00e1tpolitiz\u00e1lni a vakcinabeszerz\u00e9s k\u00e9rd\u00e9s\u00e9t - mondta.\n\u00a0\u00a0\u00a0\u00a0\u00dagy v\u00e9lte, \"aki politik\u00e1t csin\u00e1l a vakcinabeszerz\u00e9sb\u0151l, az a magyar emberek \u00e9let\u00e9vel j\u00e1tszik\".\n\u00a0\u00a0\u00a0\u00a0A j\u00e1rv\u00e1ny ugyanis nem ismer sem f\u00f6ldrajzi ir\u00e1nyults\u00e1got, sem politikai ideol\u00f3gi\u00e1t - magyar\u00e1zta. Hozz\u00e1tette: ez a j\u00e1rv\u00e1ny emberek \u00e9let\u00e9t vesz\u00e9lyezteti, ez\u00e9rt egy\u00e9rtelm\u0171en az a korm\u00e1ny k\u00f6teless\u00e9ge, hogy a lehet\u0151 legt\u00f6bb forr\u00e1sb\u00f3l, a lehet\u0151 leggyorsabban a lehet\u0151 legt\u00f6bb olt\u00f3anyagot szerezze be.\n\u00a0\u00a0\u00a0\u00a0K\u00f6z\u00f6lte: ennek jegy\u00e9ben t\u00e1rgyaltak most az orosz korm\u00e1nnyal, \u00e9s el\u0151rehalad\u00e1st \u00e9rtek el.\n\u00a0\u00a0\u00a0\u00a0M\u00e1r csak az utols\u00f3 orosz eg\u00e9szs\u00e9g\u00fcgyi miniszt\u00e9riumi enged\u00e9ly hi\u00e1nyzik ahhoz, hogy a j\u00f6v\u0151 h\u00e9ten t\u00edz d\u00f3zis vakcinamint\u00e1t k\u00fcldj\u00f6n Oroszorsz\u00e1g, \u00e9s az \u00edg\u00e9retek szerint a j\u00f6v\u0151 h\u00e9t elej\u00e9n megkapj\u00e1k az enged\u00e9lyt, \u00edgy a j\u00f6v\u0151 h\u00e9t folyam\u00e1n els\u0151 eur\u00f3pai orsz\u00e1gk\u00e9nt Magyarorsz\u00e1gra \u00e9rkezik az orosz olt\u00f3anyag - mondta.\n\u00a0\u00a0\u00a0\u00a0Megjegyezte: ezt a mint\u00e1t a magyar hat\u00f3s\u00e1gok laborat\u00f3riumi vizsg\u00e1lat al\u00e1 vetik, hogy a legbiztosabb d\u00f6nt\u00e9st hozhass\u00e1k az olt\u00f3anyag magyarorsz\u00e1gi haszn\u00e1lhat\u00f3s\u00e1g\u00e1r\u00f3l.\n\u00a0\u00a0\u00a0\u00a0A k\u00fcl\u00fcgyminiszter kit\u00e9rt r\u00e1: emellett folytatt\u00e1k a t\u00e1rgyal\u00e1sokat az olt\u00f3anyag esetleges magyarorsz\u00e1gi gy\u00e1rt\u00e1s\u00e1r\u00f3l.\n\u00a0\u00a0\u00a0\u00a0Az a magyar v\u00e1llalat, amely k\u00e9pes erre, megkapta az \u00f6sszes orosz el\u0151k\u00e9sz\u00edt\u0151 dokument\u00e1ci\u00f3t, \u00e9s a j\u00f6v\u0151 h\u00e9ten m\u00e1r vil\u00e1gos menetrenddel fognak rendelkezni arr\u00f3l, hogy milyen \u00fctemben, milyen kapacit\u00e1st tudnak e c\u00e9l szolg\u00e1lat\u00e1ba \u00e1ll\u00edtani - mondta Szijj\u00e1rt\u00f3 P\u00e9ter.\n\n\nMTI 2020. november 13.\n\n"}]