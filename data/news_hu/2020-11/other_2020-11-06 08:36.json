[{"date": "2020-11-06 08:36", "url": "https://koronavirus.gov.hu/cikkek/orban-viktor-szerint-az-orszagok-mukodokepesseget-fenn-kell-tartani", "h1": "Orb\u00e1n Viktor szerint az orsz\u00e1gok m\u0171k\u00f6d\u0151k\u00e9pess\u00e9g\u00e9t fenn kell tartani", "body": "\nK\u00e9t f\u0151 feladata van a politikai vezet\u0151knek a glob\u00e1lis j\u00e1rv\u00e1ny idej\u00e9n, egyr\u00e9szt minden er\u0151fesz\u00edt\u00e9ssel az emberek eg\u00e9szs\u00e9g\u00e9nek \u00e9s \u00e9let\u00e9nek v\u00e9delm\u00e9t kell biztos\u00edtani, m\u00e1sr\u00e9szt pedig az orsz\u00e1gok m\u0171k\u00f6d\u0151k\u00e9pess\u00e9g\u00e9nek fenntart\u00e1s\u00e1ra van sz\u00fcks\u00e9g a munkahelyek meg\u0151rz\u00e9se \u00e9rdek\u00e9ben - k\u00f6z\u00f6lte Orb\u00e1n Viktor minisztereln\u00f6k vide\u00f3\u00fczenet\u00e9ben a K\u00ednai Nemzetk\u00f6zi Import Ki\u00e1ll\u00edt\u00e1s (CIIE) virtu\u00e1lis rendezv\u00e9ny r\u00e9sztvev\u0151i el\u0151tt cs\u00fct\u00f6rt\u00f6k\u00f6n.\n\n\u00a0\nA minisztereln\u00f6k megjegyezte, a glob\u00e1lis j\u00e1rv\u00e1ny hatalmas kih\u00edv\u00e1st jelent nemcsak az eg\u00e9szs\u00e9g\u00fcgyi rendszerek, hanem a gazdas\u00e1g sz\u00e1m\u00e1ra is.\n\u00a0\u00a0\u00a0\u00a0Magyarorsz\u00e1g a nyugati integr\u00e1ci\u00f3hoz tartozik, ugyanakkor er\u0151s t\u00f6rt\u00e9nelmi, kultur\u00e1lis, gazdas\u00e1gi \u00e9s politikai k\u00f6tel\u00e9kei vannak Kelettel is - mutatott r\u00e1\u00a0Orb\u00e1n\u00a0Viktor, aki arra is kit\u00e9rt, hogy a magyarokat nem lepte meg Kelet szerep\u00e9nek hat\u00e1rozott \u00e9s gyorsul\u00f3 \u00fctemben t\u00f6rt\u00e9n\u0151 n\u00f6veked\u00e9se.\u00a0\u00a0\n\u00a0\u00a0\u00a0\u00a0A j\u00e1rv\u00e1ny els\u0151 hull\u00e1m\u00e1nak legkritikusabb pillanat\u00e1ban az eg\u00e9sz vil\u00e1g \"felsorakozott K\u00edn\u00e1ban\" az eg\u00e9szs\u00e9g\u00fcgyi rendszerek m\u0171k\u00f6d\u0151k\u00e9pess\u00e9g\u00e9nek meg\u0151rz\u00e9s\u00e9hez sz\u00fcks\u00e9ges orvosi berendez\u00e9sek beszerz\u00e9se \u00e9rdek\u00e9ben - fejtette ki a korm\u00e1nyf\u0151. Hozz\u00e1tette: h\u00e1l\u00e1s a K\u00ednai N\u00e9pk\u00f6zt\u00e1rsas\u00e1gnak az\u00e9rt a 185 rep\u00fcl\u0151g\u00e9p-sz\u00e1ll\u00edtm\u00e1ny\u00e9rt, amely Magyarorsz\u00e1gra kulcsfontoss\u00e1g\u00fa eg\u00e9szs\u00e9g\u00fcgyi eszk\u00f6z\u00f6ket sz\u00e1ll\u00edtott.\u00a0\u00a0\n\u00a0\u00a0\u00a0\u00a0A minisztereln\u00f6k r\u00e1mutatott: glob\u00e1lis verseny zajlik a termel\u00e9si \u00e9s szolg\u00e1ltat\u00e1si kapacit\u00e1sok \u00fajraeloszt\u00e1s\u00e1\u00e9rt. Mint mondta, tavaly a glob\u00e1lis befektet\u00e9sek 45 sz\u00e1zal\u00e9k\u00e1t Kelet finansz\u00edrozta, mik\u00f6zben t\u00edz \u00e9vvel ezel\u0151tt ez az ar\u00e1ny m\u00e9g mind\u00f6ssze 17 sz\u00e1zal\u00e9k volt. Magyarorsz\u00e1g a korm\u00e1nyf\u0151 szerint sikeres volt a glob\u00e1lis versenyben r\u00e9szben a t\u00edz \u00e9vvel ezel\u0151tt meghirdetett \"Keleti nyit\u00e1s politik\u00e1ja\" miatt, egy \u00e9vtized alatt ugyanis 25 sz\u00e1zal\u00e9kkal n\u0151tt Magyarorsz\u00e1g kereskedelme a keleti orsz\u00e1gokkal, mik\u00f6zben tavaly a k\u00fclf\u00f6ldi befektet\u00e9sek 60 sz\u00e1zal\u00e9k\u00e1t, az \u00faj munkahelyek 40 sz\u00e1zal\u00e9k\u00e1t adt\u00e1k a keleti befektet\u0151k.\u00a0\u00a0\n\u00a0\u00a0\u00a0\u00a0Orb\u00e1n\u00a0Viktor a k\u00ednai eln\u00f6kh\u00f6z sz\u00f3lva elmondta, hogy Magyarorsz\u00e1g elk\u00f6telezett folytatni az egy\u00fcttm\u0171k\u00f6d\u00e9st K\u00edn\u00e1val \u00e9s a partner orsz\u00e1gokkal az Egy \u00d6vezet Egy \u00dat program ment\u00e9n, amely \"id\u0151szer\u0171bb mint b\u00e1rmikor\".\n\u00a0\u00a0\u00a0\u00a0A minisztereln\u00f6k \u00fagy fogalmazott, \"a j\u00e1rv\u00e1ny arra k\u00e9nyszer\u00edt benn\u00fcnket, hogy egyes\u00edts\u00fck er\u0151fesz\u00edt\u00e9seinket, er\u0151forr\u00e1sainkat, hogy meg tudjunk birk\u00f3zni korunk egyik legnagyobb kih\u00edv\u00e1s\u00e1val\".\u00a0\u00a0\n\u00a0\u00a0\u00a0\u00a0A 2018-ban el\u0151sz\u00f6r megrendezett K\u00ednai Nemzetk\u00f6zi Import Ki\u00e1ll\u00edt\u00e1s c\u00e9lja, hogy el\u0151seg\u00edtse a k\u00ednai piac glob\u00e1lis nyit\u00e1s\u00e1t \u00e9s K\u00edna kereskedelmi partneri szerep\u00e9t er\u0151s\u00edtse.\n\nMTI 2020. november 5.\n\n"}]