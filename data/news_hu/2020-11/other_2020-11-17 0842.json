[{"date": "2020-11-17 08:42", "url": "https://koronavirus.gov.hu/cikkek/otmilliard-forintos-beruhazassal-fejlesztette-gyarait-jasz-plasztik", "h1": "\u00d6tmilli\u00e1rd forintos beruh\u00e1z\u00e1ssal fejlesztette gy\u00e1rait a J\u00e1sz-Plasztik", "body": "\nAz elm\u00falt t\u00edz \u00e9v k\u00f6vetkezetes gazdas\u00e1gpolitik\u00e1j\u00e1nak k\u00f6sz\u00f6nhet\u0151en a korm\u00e1ny k\u00e9pes seg\u00edts\u00e9get ny\u00fajtani a csal\u00e1doknak \u00e9s a v\u00e1llalkoz\u00e1soknak - jelentette ki Varga Mih\u00e1ly a J\u00e1sz-Plasztik Kft. leg\u00fajabb, a Nagyv\u00e1llalati beruh\u00e1z\u00e1si t\u00e1mogat\u00e1si program keret\u00e9ben megval\u00f3sult munkahelymeg\u0151rz\u0151 beruh\u00e1z\u00e1s\u00e1nak bemutat\u00e1sakor. A p\u00e9nz\u00fcgyminiszter hangs\u00falyozta: a magyar v\u00e1llalkoz\u00e1soknak \u00e9s munkav\u00e1llal\u00f3knak nagy szerep\u00fck van abban, hogy a koronav\u00edrus-j\u00e1rv\u00e1ny tavaszi hull\u00e1ma ut\u00e1n a magyar gazdas\u00e1g gyorsan helyre tudott \u00e1llni.\n\n\nA P\u00e9nz\u00fcgyminiszt\u00e9rium (PM) keddi k\u00f6zlem\u00e9nye szerint Varga Mih\u00e1ly kiemelte: eredm\u00e9nyesek a korm\u00e1ny gazdas\u00e1gv\u00e9delmi int\u00e9zked\u00e9sei, a magyar gazdas\u00e1g 11,3 sz\u00e1zal\u00e9kos n\u00f6veked\u00e9st \u00e9rt el a harmadik negyed\u00e9vben az el\u0151z\u0151 negyed\u00e9vi m\u00e9lyponthoz k\u00e9pest. \u00a0\u00a0\u00a0\u00a0\nMint mondta: az elm\u00falt h\u00f3napok teljes\u00edtm\u00e9nye azt mutatja, hogy a gazdas\u00e1g egy k\u00f6zel teljes tavaszi lez\u00e1r\u00e1s k\u00f6vet\u0151en is gyorsan helyre tud \u00e1llni, azaz a helyre\u00e1ll\u00f3 k\u00e9pess\u00e9ge kit\u0171n\u0151. A v\u00e1ls\u00e1gb\u00f3l val\u00f3 kil\u00e1bal\u00e1s kulcsa a beruh\u00e1z\u00e1sok t\u00e1mogat\u00e1sa, ez\u00e9rt a korm\u00e1ny j\u00f3l d\u00f6nt\u00f6tt, mikor \u00f6t \u00e9vvel ezel\u0151tt \u00e9letre h\u00edvta Nagyv\u00e1llalati beruh\u00e1z\u00e1si t\u00e1mogat\u00e1si programot - eml\u00e9keztetett Varga Mih\u00e1ly kiemelve, a megval\u00f3sult fejleszt\u00e9sek hozz\u00e1j\u00e1rultak ahhoz, hogy a magyar gazdas\u00e1g j\u00f3val ellen\u00e1ll\u00f3bbnak bizonyult a j\u00e1rv\u00e1ny miatt kialakult v\u00e1ls\u00e1g hat\u00e1saival szemben.\n\u00a0\u00a0\u00a0\u00a0A miniszter elmondta: 2020. szeptember v\u00e9g\u00e9ig 156 t\u00e1mogat\u00e1si szerz\u0151d\u00e9st k\u00f6t\u00f6tt a P\u00e9nz\u00fcgyminiszt\u00e9rium, \u00edgy 116 milli\u00e1rd forint vissza nem t\u00e9r\u00edtend\u0151 t\u00e1mogat\u00e1s \u00e9rkezett a magyar nagyv\u00e1llalatokhoz. Ennek k\u00f6sz\u00f6nhet\u0151en mintegy 281 milli\u00e1rd forint \u00e9rt\u00e9k\u0171 fejleszt\u00e9s val\u00f3sul meg Magyarorsz\u00e1gon, \u00e9s a t\u00e1mogatott beruh\u00e1z\u00e1sok t\u00f6bb mint 2700 \u00faj munkahelyet teremtenek.\n\u00a0\u00a0\u00a0\u00a0A program id\u00e9n v\u00e1rhat\u00f3an t\u00f6bb mint 86 milli\u00e1rd forint \u00f6ssz\u00e9rt\u00e9kben seg\u00edti el\u0151 beruh\u00e1z\u00e1sok megval\u00f3s\u00edt\u00e1s\u00e1t orsz\u00e1gszerte - t\u00e1j\u00e9koztatott a t\u00e1rcavezet\u0151.\n\u00a0\u00a0\u00a0\u00a0A j\u00e1szber\u00e9nyi sz\u00e9khely\u0171 J\u00e1sz-Plasztik Kft. most elk\u00e9sz\u00fclt 4,8 milli\u00e1rd forintos fejleszt\u00e9s\u00e9hez a korm\u00e1ny 1,9 milli\u00e1rd forint t\u00e1mogat\u00e1ssal j\u00e1rult hozz\u00e1 - h\u00edvta fel a figyelmet Kasza Lajos, a c\u00e9g \u00fcgyvezet\u0151je a projekt bemutat\u00e1sakor. A h\u00e1rom telephely\u00fck\u00f6n - J\u00e1szber\u00e9nyben, Nagyr\u00e9d\u00e9n \u00e9s Ny\u00edregyh\u00e1z\u00e1n - megval\u00f3sult eszk\u00f6zbeszerz\u00e9s lehet\u0151v\u00e9 teszi, hogy munkahelyeinek sz\u00e1m\u00e1t meg\u0151rizze, illetve emelje a j\u00f6v\u0151ben.\n\nMTI 2020. november 17.\n\n"}]