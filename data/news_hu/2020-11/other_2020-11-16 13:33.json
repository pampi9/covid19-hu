[{"date": "2020-11-16 13:33", "url": "https://koronavirus.gov.hu/cikkek/nemeth-szilard-hetfotol-katonak-segitik-rendorok-munkajat-kozteruleten", "h1": "N\u00e9meth Szil\u00e1rd: h\u00e9tf\u0151t\u0151l a katon\u00e1k is seg\u00edtik a rend\u0151r\u00f6k munk\u00e1j\u00e1t a k\u00f6zter\u00fcleten", "body": "\nH\u00e9tf\u0151t\u0151l a katon\u00e1k is seg\u00edtik a rend\u0151r\u00f6k munk\u00e1j\u00e1t a k\u00f6zter\u00fcleteken, r\u00e9szt vesznek a k\u00f6zrend, k\u00f6znyugalom, k\u00f6zbiztons\u00e1g fenntart\u00e1s\u00e1ban - err\u0151l a Honv\u00e9delmi Miniszt\u00e9rium parlamenti \u00e1llamtitk\u00e1ra besz\u00e9lt h\u00e9tf\u0151n Budapesten, a J\u00e1szai Mari t\u00e9ren tartott sajt\u00f3t\u00e1j\u00e9koztat\u00f3j\u00e1n.\n\n\nN\u00e9meth Szil\u00e1rd azt mondta: a katon\u00e1k r\u00e9szt vesznek vesz\u00e9lyhelyzeti szab\u00e1lyok, valamint a kij\u00e1r\u00e1si tilalom szab\u00e1lyainak ellen\u0151rz\u00e9s\u00e9ben, tov\u00e1bb\u00e1 az eg\u00e9szs\u00e9g\u00fcgy m\u0171k\u00f6d\u0151k\u00e9pess\u00e9g\u00e9t is seg\u00edtik.\n\u00a0\u00a0\u00a0\u00a0A magyar honv\u00e9ds\u00e9g minden k\u00e9pess\u00e9g\u00e9vel \u00e9s eszk\u00f6z\u00e9vel rendelkez\u00e9s\u00e9re \u00e1ll a magyar embereknek, hogy az orsz\u00e1g m\u0171k\u00f6d\u0151k\u00e9pess\u00e9g\u00e9t \u00e9s biztons\u00e1g\u00e1t, b\u00e9k\u00e9j\u00e9t fenn tudjuk tartani - fogalmazott az \u00e1llamtitk\u00e1r.\n\u00a0\u00a0\u00a0\u00a0Hangs\u00falyozta, a koronav\u00edrus-j\u00e1rv\u00e1ny els\u0151 szakasz\u00e1ban egy\u00e9rtelm\u0171en megmutatta az orsz\u00e1g, hogyan kell \u00f6sszefogni. Az, hogy az orsz\u00e1g \"meg tudta nyerni az els\u0151 f\u00e9lid\u0151t\", az emberek fegyelmezetts\u00e9g\u00e9nek, az id\u0151ben bevezetett korm\u00e1nyzati rendszab\u00e1lyok hat\u00e9konys\u00e1g\u00e1nak, valamint az eg\u00e9szs\u00e9g\u00fcgyben dolgoz\u00f3k \u00e1ldozatos \u00e9s kitart\u00f3 munk\u00e1j\u00e1nak volt k\u00f6sz\u00f6nhet\u0151.\n\u00a0\u00a0\u00a0\u00a0Ez most is p\u00e9lda kell, hogy legyen, mert azt tapasztaljuk, hogy a j\u00e1rv\u00e1ny m\u00e1sodik hull\u00e1m\u00e1nak lefoly\u00e1sa sokkal agressz\u00edvebb \u00e9s kiterjedtebb eg\u00e9sz Eur\u00f3p\u00e1ban - mondta, r\u00e1mutatva arra, hogy a nyugat-eur\u00f3pai eg\u00e9szs\u00e9g\u00fcgyben m\u00e1r tapasztalhat\u00f3, megteltek a k\u00f3rh\u00e1zak \u00e9s nincs el\u00e9g kapacit\u00e1sa az eg\u00e9szs\u00e9g\u00fcgynek.\n\u00a0\u00a0\u00a0\u00a0Az, hogy a magyar honv\u00e9ds\u00e9g a m\u00e1sodik hull\u00e1mban is r\u00e9szt vesz ezekben a feladatokban, annak az ism\u00e9t kihirdetett vesz\u00e9lyhelyzet az alapja, amit a parlament 90 napra meghosszabb\u00edtott.\n\u00a0\u00a0\u00a0\u00a0Az eg\u00e9szs\u00e9g\u00fcgyben v\u00e9gzett katonai feladatokr\u00f3l sz\u00f3lva azt hangs\u00falyozta: c\u00e9lja az, hogy az eg\u00e9szs\u00e9g\u00fcgyi dolgoz\u00f3kra, az eg\u00e9szs\u00e9g\u00fcgyi rendszerre egyre nehezed\u0151 terheket cs\u00f6kkents\u00e9k. Amellett, hogy 51 k\u00f3rh\u00e1zban tov\u00e1bbra is k\u00f3rh\u00e1zparancsnoki feladatokat l\u00e1tnak el, 93 k\u00f3rh\u00e1zban kezdik meg a munk\u00e1t katon\u00e1k. Szakmai fel\u00fcgyelet mellett dolgoznak \u00e9s olyan seg\u00edts\u00e9get ny\u00fajtanak, amihez nem kell eg\u00e9szs\u00e9g\u00fcgyi szakk\u00e9pes\u00edt\u00e9s, \u00edgy els\u0151sorban a betegir\u00e1ny\u00edt\u00e1sban, betegk\u00eds\u00e9r\u00e9sben, testh\u0151m\u00e9rs\u00e9klet-m\u00e9r\u00e9ssel t\u00f6rt\u00e9n\u0151 bel\u00e9ptet\u00e9sben, adminisztr\u00e1ci\u00f3ban, sz\u00e1m\u00edt\u00e1stechnikai, anyagmozgat\u00e1si, rakt\u00e1roz\u00e1si feladatokban vesznek r\u00e9szt - sorolta.\n\u00a0\u00a0\u00a0\u00a0Hozz\u00e1tette: k\u00e9tsz\u00e1z katona egyes kiemelt int\u00e9zm\u00e9nyekben \u0151rz\u00e9s-v\u00e9delmi feladatokat l\u00e1t el.\n\n\u00a0\u00a0\u00a0\u00a0N\u00e9meth Szil\u00e1rd felh\u00edvta a figyelmet a honv\u00e9ds\u00e9g egyed\u00fcl\u00e1ll\u00f3 k\u00e9pess\u00e9g\u00e9re, a fert\u0151tlen\u00edt\u00e9sre, \u00e9s eml\u00e9keztetett: a j\u00e1rv\u00e1ny els\u0151 szakasz\u00e1ban t\u00f6bb mint ezer szoci\u00e1lis int\u00e9zm\u00e9nyt, id\u0151sotthont fert\u0151tlen\u00edtettek, az \u0151szi sz\u00fcnetben 59 oktat\u00e1si int\u00e9zm\u00e9nyben tett\u00e9k ugyanezt, a j\u00f6v\u0151ben pedig, ha sz\u00fcks\u00e9g lesz r\u00e1, k\u00f3rh\u00e1zakn\u00e1l is megteszik.\n\u00a0\u00a0\u00a0\u00a0A rend\u0151r\u00f6kkel k\u00f6z\u00f6s j\u00e1r\u0151r\u00f6z\u00e9sr\u0151l sz\u00f3lva azt mondta: h\u00e9tf\u0151n 14 telep\u00fcl\u00e9sen kezdik meg a k\u00f6z\u00f6s szolg\u00e1latot, egyel\u0151re 50 katona vesz ebben r\u00e9szt, de 700-ra fog n\u0151ni a sz\u00e1muk. R\u00e1mutatott: a katon\u00e1k a d\u00e9li hat\u00e1rszakaszn\u00e1l is seg\u00edtik a rend\u0151r\u00f6k munk\u00e1j\u00e1t.\n\u00a0\u00a0\u00a0\u00a0A k\u00f6z\u00f6s j\u00e1r\u0151r\u00f6z\u00e9st azzal indokolta, hogy a magyar \u00e1llampolg\u00e1rokkal szemben csak rend\u0151r\u00f6k jogosultak int\u00e9zkedni. Eml\u00e9keztetett: az els\u0151 hull\u00e1m idej\u00e9n is volt ilyen k\u00f6z\u00f6s j\u00e1r\u0151r\u00f6z\u00e9s, \u0151 szem\u00e9lyesen is t\u00f6bb v\u00e1rosban tapasztalta, \"az emberek megnyugv\u00e1ssal vett\u00e9k tudom\u00e1sul, hogy a katon\u00e1k az utc\u00e1n vannak fegyverrel\", mert pontosan tudt\u00e1k, hogy ennek oka a k\u00f6zrend \u00e9s a k\u00f6znyugalom fenntart\u00e1sa.\n\u00a0\u00a0\u00a0\u00a0K\u00fcl\u00f6n felh\u00edvta a figyelmet az egy\u00e9ni felel\u0151ss\u00e9gre: a kij\u00e1r\u00e1si korl\u00e1toz\u00e1s, a maszkvisel\u00e9s, a t\u00e1vols\u00e1gtart\u00e1s szab\u00e1lyainak betart\u00e1s\u00e1ra, tov\u00e1bb\u00e1 az egy\u00e9ni higi\u00e9ni\u00e1ra vonatkoz\u00f3 aj\u00e1nl\u00e1sok megfogad\u00e1s\u00e1ra.\n\u00a0\u00a0\u00a0\u00a0\u00dajs\u00e1g\u00edr\u00f3i k\u00e9rd\u00e9sre arr\u00f3l, hogy Kar\u00e1csony Gergely f\u0151polg\u00e1rmester, valamint Juh\u00e1sz Ferenc volt honv\u00e9delmi miniszter is kifog\u00e1solta, hogy katon\u00e1k fegyverrel vannak az utc\u00e1n, N\u00e9meth Szil\u00e1rd azt mondta: \"ha pestiesen akarom el\u00fctni ezt a k\u00e9rd\u00e9st, akkor egy sz\u00e1l szegf\u0171vel nem tudnak szolg\u00e1latot teljes\u00edteni a katon\u00e1k\". Hozz\u00e1tette: nem csod\u00e1lkozik, hogy \"Kar\u00e1csony Gergely ennyire tapasztalatlan, hiszen nem volt katona, na de Juh\u00e1sz Ferenc a honv\u00e9delmi miniszters\u00e9gig is jutott\".\n\u00a0\u00a0\u00a0\u00a0Lesz\u00f6gezte: a szolg\u00e1latteljes\u00edt\u00e9sre ugyanazok a szab\u00e1lyok \u00e9rv\u00e9nyesek, mint Juh\u00e1sz Ferenc kor\u00e1ban, \u00e9s a katon\u00e1k egy\u00e9ni felszerel\u00e9sben teljes\u00edtenek szolg\u00e1latot, ennek r\u00e9sze a g\u00e9pkarab\u00e9ly is. Hozz\u00e1tette: a koronav\u00edrus \u00e1rny\u00e9k\u00e1ban minden eur\u00f3pai orsz\u00e1gban a kihirdetett vesz\u00e9lyhelyzetben a katon\u00e1k fegyverrel l\u00e1tj\u00e1k el a szolg\u00e1latukat. Az \u00e1llamtitk\u00e1r a hazai baloldal ker\u00e9kk\u00f6t\u00e9s\u00e9nek nevezte, hogy kifog\u00e1solja a katon\u00e1k k\u00f6zter\u00fcleti jelenl\u00e9t\u00e9t. N\u00e9meth Szil\u00e1rd szerint ez beleillik abba a sorba, amit a hazai baloldal a v\u00e9dekez\u00e9s tekintet\u00e9ben most m\u00e1r h\u00f3napok \u00f3ta folytat.\n\nMTI 2020. november 16.\n\n"}]