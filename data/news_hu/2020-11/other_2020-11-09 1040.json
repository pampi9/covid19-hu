[{"date": "2020-11-09 10:40", "url": "https://koronavirus.gov.hu/cikkek/itm-allamtitkar-az-ipar-kezdi-kiheverni-jarvany-elso-hullamanak-sokkjat", "h1": "ITM-\u00e1llamtitk\u00e1r: az ipar kezdi kiheverni a j\u00e1rv\u00e1ny els\u0151 hull\u00e1m\u00e1nak sokkj\u00e1t", "body": "\nAz ipar kezdi kiheverni a koronav\u00edrus-j\u00e1rv\u00e1ny els\u0151 hull\u00e1m\u00e1nak sokkj\u00e1t - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra h\u00e9tf\u0151n az M1 aktu\u00e1lis csatorn\u00e1n.\n\nGy\u00f6rgy L\u00e1szl\u00f3 hangs\u00falyozta: Magyarorsz\u00e1gon a gazdas\u00e1g \u00fajraiparos\u00edt\u00e1sa zajlik, ez\u00e9rt tudott az ipar a tavalyi magas b\u00e1zis ellen\u00e9re is id\u00e9n szeptemberben 2,2 sz\u00e1zal\u00e9kkal b\u0151v\u00fclni az el\u0151z\u0151 \u00e9v azonos h\u00f3napj\u00e1hoz k\u00e9pest.\n\u00a0\u00a0\u00a0\u00a0Mint mondta, jelenleg a legjobb eredm\u00e9nyeket az orsz\u00e1g hagyom\u00e1nyos ipar\u00e1gai, \u00edgy a j\u00e1rm\u0171ipar, a v\u00e9delemipar, az eg\u00e9szs\u00e9gipar, az \u00e9lelmiszeripar, valamint a kreat\u00edvipar hozz\u00e1k. A korm\u00e1ny most ezekbe az ipar\u00e1gakba fektet jelent\u0151s beruh\u00e1z\u00e1s\u00f6szt\u00f6nz\u0151 t\u00e1mogat\u00e1sokat, emellett t\u00e1mogat b\u00e1rmely ipar\u00e1gb\u00f3l \u00e9rkez\u0151, kapacit\u00e1sb\u0151v\u00edt\u00e9sre vonatkoz\u00f3 lehet\u0151s\u00e9get is.\n\u00a0\u00a0\u00a0\u00a0Hozz\u00e1tette: 2021 janu\u00e1rj\u00e1t\u00f3l a j\u00f6v\u0151 ipar\u00e1gaiba, az adatalap\u00fa gazdas\u00e1gba, a mesters\u00e9ges intelligencia alap\u00fa termel\u00e9sbe \u00e9s a szuper sz\u00e1m\u00edt\u00f3g\u00e9pekkel kapcsolatos kapacit\u00e1sok n\u00f6vel\u00e9s\u00e9be fektet a korm\u00e1ny.\n\u00a0\u00a0\u00a0\u00a0Magyarorsz\u00e1g, a vil\u00e1gban egyed\u00fcl\u00e1ll\u00f3 m\u00f3don, jelenleg arra t\u00f6rekszik, hogy az \u00faj kapacit\u00e1sok l\u00e9trej\u00f6tt\u00e9t t\u00e1mogassa - mondta Gy\u00f6rgy L\u00e1szl\u00f3. Eml\u00e9keztetett, hogy az elk\u00f6vetkez\u0151 2-3 \u00e9vben 4 ezer milli\u00e1rd forintnyi ipari kapacit\u00e1st b\u0151v\u00edt\u0151 beruh\u00e1z\u00e1s val\u00f3sul meg a gazdas\u00e1gban, \u00e9s a vesz\u00e9lyhelyzet kihirdet\u00e9se \u00f3ta t\u00f6bb mint 800 milli\u00e1rd forintnyi beruh\u00e1z\u00e1si t\u00e1mogat\u00e1sr\u00f3l d\u00f6nt\u00f6tt a korm\u00e1ny annak \u00e9rdek\u00e9ben, hogy \u00faj munkahelyek j\u00f6jjenek l\u00e9tre, \u00e9s a m\u00e1r meglev\u0151k meger\u0151s\u00f6djenek.\n\n\nMTI 2020. november 9.\n\n"}]