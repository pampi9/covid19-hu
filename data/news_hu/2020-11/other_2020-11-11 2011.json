[{"date": "2020-11-11 20:11", "url": "https://koronavirus.gov.hu/cikkek/szijjarto-masfel-heten-belul-erkezik-az-orosz-oltoanyagminta", "h1": "Szijj\u00e1rt\u00f3: m\u00e1sf\u00e9l h\u00e9ten bel\u00fcl \u00e9rkezik az orosz olt\u00f3anyagminta", "body": "\nM\u00e1sf\u00e9l h\u00e9ten bel\u00fcl \u00e9rkezik Magyarorsz\u00e1gra a koronav\u00edrus elleni orosz olt\u00f3anyagminta - mondta a k\u00fclgazdas\u00e1gi \u00e9s k\u00fcl\u00fcgyminiszter szerda este az M1 aktu\u00e1lis csatorn\u00e1n.\n\n\u00a0\nSzijj\u00e1rt\u00f3 P\u00e9ter kifejtette: a Szputnyik nev\u0171 vakcina most kapta meg f\u00e9lid\u0151s jelent\u00e9s\u00e9t, amely szerint 92 sz\u00e1zal\u00e9kos a hat\u00e9konys\u00e1ga. Kiemelte: ez Magyarorsz\u00e1g sz\u00e1m\u00e1ra j\u00f3 h\u00edr, mert a magyar korm\u00e1ny ennek beszerz\u00e9s\u00e9r\u0151l el\u0151rehaladott t\u00e1rgyal\u00e1sokat folytat.\n\u00a0\u00a0\u00a0\u00a0M\u00e1sf\u00e9l h\u00e9ten bel\u00fcl \u00e9rkezik a minta, amelyet laborat\u00f3riumi vizsg\u00e1latnak vethetnek al\u00e1. Decemberben kismennyis\u00e9g\u0171 sz\u00e1ll\u00edtm\u00e1ny \u00e9rkezik a klinikai tesztek elv\u00e9gz\u00e9s\u00e9hez. Janu\u00e1r m\u00e1sodik fel\u00e9ben pedig elkezd\u0151dhetnek a nagymennyis\u00e9g\u0171 sz\u00e1ll\u00edt\u00e1sok - mondta.\n\u00a0\u00a0\u00a0\u00a0Szerd\u00e1n meg\u00e1llapodtak Oroszorsz\u00e1ggal, hogy a magyarorsz\u00e1gi enged\u00e9lyez\u00e9shez sz\u00fcks\u00e9ges dokument\u00e1ci\u00f3t az orosz f\u00e9l legk\u00e9s\u0151bb cs\u00fct\u00f6rt\u00f6k estig \u00f6ssze\u00e1ll\u00edtja \u00e9s eljuttatja Budapestre.\n\u00a0\u00a0\u00a0\u00a0A miniszter azt is elmondta, hogy m\u00e9g szerd\u00e1n megsz\u00fclethet az a szab\u00e1lyoz\u00e1s, amelynek \u00e9rtelm\u00e9ben ki lehet majd adni egy \"v\u00e9szhelyzeti\", ideiglenesen 6 h\u00f3napra sz\u00f3l\u00f3 importenged\u00e9lyt.\n\u00a0\u00a0\u00a0\u00a0Szijj\u00e1rt\u00f3 P\u00e9ter kit\u00e9rt arra is, hogy p\u00e9nteken az orosz ipari \u00e9s kereskedelmi miniszterrel egyeztet. A tan\u00e1cskoz\u00e1son r\u00e9szt vesz az a magyarorsz\u00e1gi v\u00e1llalat is, amely jelenleg m\u00e1s v\u00edrusok, k\u00f6zt\u00fck influenza elleni olt\u00f3anyagot gy\u00e1rt.\n\u00a0\u00a0\u00a0\u00a0Azt m\u00e1r tudni, hogy ez a v\u00e1llalat megfelel az \u00fagynevezett m\u00e1sodik fokozat\u00fa biztons\u00e1gi szintnek. Azt viszont m\u00e9g vizsg\u00e1lj\u00e1k, hogy \u00e1t tud-e \u00e1llni ennek az olt\u00f3anyagnak a gy\u00e1rt\u00e1s\u00e1ra. Erre j\u00f6v\u0151 h\u00e9t k\u00f6zep\u00e9n, v\u00e9g\u00e9n lehet meg a v\u00e1lasz - mondta.\n\u00a0\u00a0\u00a0\u00a0A miniszter kiemelte: ha egy orsz\u00e1gnak saj\u00e1t olt\u00f3anyag-gy\u00e1rt\u00e1si kapacit\u00e1sa van, akkor nem ker\u00fcl kiszolg\u00e1ltatott helyzetbe. Hangs\u00falyozta ugyanakkor: a magyar korm\u00e1ny tov\u00e1bbra is arra t\u00f6rekszik, hogy min\u00e9l t\u00f6bb forr\u00e1sb\u00f3l, min\u00e9l t\u00f6bb \u00e9s min\u00e9l jobb olt\u00f3anyagot szerezzen be, hogy a lehet\u0151 legnagyobb biztons\u00e1gban legyenek a magyar emberek.\n\u00a0\u00a0\u00a0\u00a0Szijj\u00e1rt\u00f3 P\u00e9ter - aki m\u00e1r kilenc napja van karant\u00e9nban koronav\u00edrus-fert\u0151z\u00e9s miatt - azt is elmondta: ahogy telik az id\u0151, egyre nehezebben viseli a karant\u00e9nt. Egyre jobban hi\u00e1nyzik neki csal\u00e1dja.\n\u00a0\u00a0\u00a0\u00a0Az elm\u00falt m\u00e1sf\u00e9l napban viszont m\u00e1r \u00fagy \u00e9rezte, enyh\u00fcltek a t\u00fcnetei - mondta, megjegyezve ugyanakkor, hogy kor\u00e1bbi fizikai \u00e1llapot\u00e1nak visszaszerz\u00e9se m\u00e9g eltarthat egy ideig.\n\u00a0\u00a0\u00a0\u00a0Kit\u00e9rt arra is, hogy a karant\u00e9nb\u00f3l is igyekszik v\u00e9gezni a munk\u00e1j\u00e1t: p\u00e9ld\u00e1ul internetes kapcsolaton kereszt\u00fcl \u00e9s telefonon is folyamatosan egyeztet. Rem\u00e9li, hogy j\u00f6v\u0151 h\u00e9ten m\u00e1r a munkahely\u00e9n dolgozhat.\n\n\nMTI 2020. november 11.\n\n"}]