[{"date": "2020-11-28 14:18", "url": "https://koronavirus.gov.hu/cikkek/szlavik-leheto-leggyorsabban-kell-beoltani-lakossagot", "h1": "Szl\u00e1vik: a lehet\u0151 leggyorsabban kell beoltani a lakoss\u00e1got", "body": "\nA koronav\u00edrus elleni vakcin\u00e1k megjelen\u00e9se ut\u00e1n a lehet\u0151 leggyorsabban kell beoltani a lakoss\u00e1got, amihez c\u00e9lszer\u0171 olt\u00f3pontokat fel\u00e1ll\u00edtani - mondta a D\u00e9l-pesti Centrumk\u00f3rh\u00e1z Orsz\u00e1gos Hematol\u00f3giai \u00e9s Infektol\u00f3giai Int\u00e9zet\u00e9nek oszt\u00e1lyvezet\u0151 f\u0151orvosa, az M1 aktu\u00e1lis csatorn\u00e1nak nyilatkozva.\n\n\u00a0Szl\u00e1vik J\u00e1nos ism\u00e9telten j\u00f3 h\u00edrnek nevezte, hogy az olt\u00f3anyagok hat\u00e1sfoka v\u00e1rhat\u00f3an meghaladja a 90 sz\u00e1zal\u00e9kot, \u00edgy a lakoss\u00e1g 50-60 sz\u00e1zal\u00e9k\u00e1nak beolt\u00e1s\u00e1val elker\u00fclhet\u0151 egy nagyobb j\u00e1rv\u00e1ny.\n\u00a0A D\u00e9l-pesti Centrumk\u00f3rh\u00e1z f\u0151orvosa k\u00f6z\u00f6lte, a vakcina ingyenes \u00e9s \u00f6nk\u00e9ntes lesz, de mindenkinek azt javasolja, hogy oltassa be mag\u00e1t a koronav\u00edrus sz\u00f6v\u0151dm\u00e9nyeinek elker\u00fcl\u00e9se \u00e9rdek\u00e9ben.\n\u00a0Kiemelte, az \u00fajonnan kifejlesztett olt\u00e1sokn\u00e1l nem \u00e9szlelnek hossz\u00fa t\u00e1v\u00fa mell\u00e9khat\u00e1sokat, \u00edgy a vil\u00e1g b\u00e1rmely pontj\u00e1r\u00f3l \u00e9rkez\u0151 olt\u00f3anyag biztons\u00e1gos lesz.\nSzl\u00e1vik J\u00e1nos rendk\u00edv\u00fcl kedvez\u0151nek nevezte, hogy magyar szakemberek a gy\u00e1rt\u00e1s helysz\u00edn\u00e9n vizsg\u00e1lhatj\u00e1k az orosz olt\u00f3anyagot. Megjegyezte, Magyarorsz\u00e1g az Eur\u00f3pai Uni\u00f3 tagjak\u00e9nt 4-5 f\u00e9le olt\u00f3anyagb\u00f3l k\u00f6t\u00f6tt le k\u00e9szleteket, amelyek k\u00f6z\u00fcl m\u00e1r decemberben \u00e9rkezhet kisebb adag, j\u00f6v\u0151re pedig \u00f3ri\u00e1si mennyis\u00e9gek.\n\nEml\u00e9keztetett, vil\u00e1gszerte egyet\u00e9rt\u00e9s van abban, hogy els\u0151k k\u00f6z\u00f6tt az id\u0151s, beteg emberek kapj\u00e1k meg az olt\u00e1st, majd az orsz\u00e1g m\u0171k\u00f6d\u00e9s\u00e9\u00e9rt felel\u0151sek: p\u00e9ld\u00e1ul az eg\u00e9szs\u00e9g\u00fcgyi dolgoz\u00f3k, pedag\u00f3gusok \u00e9s rend\u0151r\u00f6k.\nSzl\u00e1vik J\u00e1nos besz\u00e9lt arr\u00f3l is, a \"koronav\u00edrus-f\u00e1radts\u00e1g\" el\u00e9ri az embereket, egyre t\u00f6bben nem szeretn\u00e9nek maszkot haszn\u00e1lni, nekik komoly rem\u00e9nyt adhat a vakcina, amelynek seg\u00edts\u00e9g\u00e9vel feloldhat\u00f3v\u00e1 v\u00e1lnak a korl\u00e1toz\u00f3 int\u00e9zked\u00e9sek.\nA k\u00f6vetkez\u0151 id\u0151szakban azonban m\u00e9g emelkedhet a fert\u0151z\u00f6ttek \u00e9s halottak sz\u00e1ma, de rem\u00e9lhet\u0151leg kar\u00e1csonyig bek\u00f6vetkezik a j\u00e1rv\u00e1ny tet\u0151z\u00e9se - jegyezte meg a D\u00e9l-pesti Centrumk\u00f3rh\u00e1z f\u0151orvosa.\nSzl\u00e1vik J\u00e1nos sz\u00f3lt arr\u00f3l is, int\u00e9zm\u00e9ny\u00e9ben kiv\u00e1l\u00f3an m\u0171k\u00f6dnek az \u00fajonnan beszerzett l\u00e9legeztet\u0151g\u00e9pek, nem \u00e9szleltek probl\u00e9m\u00e1kat vel\u00fck.\n\n\nMTI\n\n"}]