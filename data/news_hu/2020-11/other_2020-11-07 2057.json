[{"date": "2020-11-07 20:57", "url": "https://koronavirus.gov.hu/cikkek/orban-viktor-vakcina-megoldas", "h1": "Orb\u00e1n Viktor: a vakcina a megold\u00e1s", "body": "\nA koronav\u00edrus-j\u00e1rv\u00e1nyra a vakcina a megold\u00e1s, amely most m\u00e1r bel\u00e1that\u00f3 t\u00e1vols\u00e1gban van - mondta Orb\u00e1n Viktor minisztereln\u00f6k a k\u00f6z\u00f6ss\u00e9gi oldal\u00e1n szombat este megosztott vide\u00f3ban, miut\u00e1n tudom\u00e1nyos szakemberekkel tan\u00e1cskozott a Karmelita kolostorban.\n\n\nA korm\u00e1nyf\u0151 \u00fagy fogalmazott, \"megragadtuk az alkalmat, hogy a vakcin\u00e1val k\u00fcl\u00f6n\u00f6sen \u00e9s r\u00e9szletesen foglalkozzunk. A vakcina a megold\u00e1s. Most m\u00e1r bel\u00e1that\u00f3 t\u00e1vols\u00e1gban van. Ezt visszaigazolta a mai megbesz\u00e9l\u00e9s is\".\n\u00a0\u00a0\u00a0\u00a0Mint mondta, \"j\u00f3 es\u00e9ly\u00fcnk van arra, hogy eur\u00f3pai, k\u00ednai \u00e9s orosz vakcina is id\u0151ben jusson Magyarorsz\u00e1gra, \u00e9s megfelel\u0151 ellen\u0151rz\u00e9s ut\u00e1n el\u00e9rhet\u0151v\u00e9 tegy\u00fck azok sz\u00e1m\u00e1ra, akik \u00f6nk\u00e9ntesen be akarj\u00e1k magukat oltatni\".\n\u00a0\u00a0\u00a0\u00a0\"Addig azonban h\u00e1travan j\u00f3 n\u00e9h\u00e1ny h\u00e9t, ez\u00e9rt fontos, hogy tiszt\u00e1ban legy\u00fcnk azzal, ami t\u00f6rt\u00e9nik k\u00f6r\u00fcl\u00f6tt\u00fcnk. K\u00fcl\u00f6n\u00f6sen Ausztria fontos sz\u00e1munkra, amely a mi laborat\u00f3riumunk\" - tette hozz\u00e1 a minisztereln\u00f6k.\n\u00a0\u00a0\u00a0\u00a0A minisztereln\u00f6k elmondta, hogy szombaton besz\u00e9lt Sebastian Kurz osztr\u00e1k kancell\u00e1rral is, akit arra k\u00e9rt, ossza meg az osztr\u00e1k tapasztalatokat.\n\u00a0\u00a0\u00a0\u00a0Megjegyezte: vas\u00e1rnap a gazdas\u00e1g ker\u00fcl ter\u00edt\u00e9kre, az iparkamara eln\u00f6k\u00e9t v\u00e1rja, h\u00e9tf\u0151 reggel pedig az operat\u00edv t\u00f6rzs \u00fcl\u00e9sezik.\n\u00a0\u00a0\u00a0\u00a0\"Ott tov\u00e1bbi eg\u00e9szs\u00e9g\u00fcgyi d\u00f6nt\u00e9sek v\u00e1rhat\u00f3k\" - mondta.\n\u00a0\u00a0\u00a0\u00a0Havasi Bertalan, a minisztereln\u00f6k sajt\u00f3f\u0151n\u00f6ke az MTI-nek elmondta: a Karmelita kolostorban tartott megbesz\u00e9l\u00e9sen r\u00e9szt vett Merkely B\u00e9la, a Semmelweis Egyetem rektora, Sz\u00f3cska Mikl\u00f3s, a Semmelweis Egyetem Eg\u00e9szs\u00e9g\u00fcgyi K\u00f6zszolg\u00e1lati Kar\u00e1nak d\u00e9k\u00e1nja, R\u00f6st Gergely, a Szegedi Tudom\u00e1nyegyetem matematikusa, valamint Palkovics L\u00e1szl\u00f3 innov\u00e1ci\u00f3s \u00e9s technol\u00f3giai miniszter, Guly\u00e1s Gergely Minisztereln\u00f6ks\u00e9get vezet\u0151 miniszter \u00e9s Rog\u00e1n Antal Minisztereln\u00f6ki\nKabinetirod\u00e1t vezet\u0151 miniszter.\n\n\nMTI 2020. november 7.\n\n"}]