[{"date": "2020-11-25 16:34", "url": "https://koronavirus.gov.hu/cikkek/kormanyrendelet-veszelyhelyzet-idejen-pinter-sandor-iranyitja-az-orszagos-korhazi", "h1": "Korm\u00e1nyrendelet: a vesz\u00e9lyhelyzet idej\u00e9n Pint\u00e9r S\u00e1ndor ir\u00e1ny\u00edtja az Orsz\u00e1gos K\u00f3rh\u00e1zi F\u0151igazgat\u00f3s\u00e1got", "body": "\nA vesz\u00e9lyhelyzet idej\u00e9n Pint\u00e9r S\u00e1ndor bel\u00fcgyminiszter ir\u00e1ny\u00edtja az Orsz\u00e1gos K\u00f3rh\u00e1zi F\u0151igazgat\u00f3s\u00e1got - r\u00f6gz\u00edti a Magyar K\u00f6zl\u00f6ny szerdai sz\u00e1m\u00e1ban megjelent korm\u00e1nyrendelet.\n\nE szerint a vesz\u00e9lyhelyzet ideje alatt Pint\u00e9r S\u00e1ndor a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs vezet\u0151jek\u00e9nt kijel\u00f6lt, rend\u00e9szet\u00e9rt felel\u0151s miniszterk\u00e9nt ir\u00e1ny\u00edtja a f\u0151igazgat\u00f3s\u00e1got. A rendelet \u00e9rtelm\u00e9ben a f\u0151igazgat\u00f3s\u00e1g szervezeti \u00e9s m\u0171k\u00f6d\u00e9si szab\u00e1lyzat\u00e1t, illetve annak m\u00f3dos\u00edt\u00e1s\u00e1t a miniszter - a\u00a0\u00a0minisztereln\u00f6k j\u00f3v\u00e1hagy\u00e1s\u00e1t k\u00f6vet\u0151en - normat\u00edv utas\u00edt\u00e1sban adja ki. Az orsz\u00e1gos k\u00f3rh\u00e1z-f\u0151igazgat\u00f3t a miniszter javaslat\u00e1ra a minisztereln\u00f6k nevezi ki \u00e9s menti fel.\nAz Orsz\u00e1gos K\u00f3rh\u00e1zi F\u0151igazgat\u00f3s\u00e1g fel\u00e1ll\u00e1s\u00e1r\u00f3l sz\u00f3l\u00f3 korm\u00e1nyrendelet a Magyar K\u00f6zl\u00f6ny november 17-i sz\u00e1m\u00e1ban jelent meg. Abban azt \u00edrt\u00e1k: a f\u0151igazgat\u00f3s\u00e1g feladata \"az eg\u00e9szs\u00e9g\u00fcgyi ell\u00e1t\u00f3rendszer m\u0171k\u00f6d\u00e9s\u00e9nek figyelemmel k\u00eds\u00e9r\u00e9se, a fel\u00fclvizsg\u00e1lat\u00e1t \u00e9rint\u0151 strat\u00e9giai korm\u00e1nyzati d\u00f6nt\u00e9sek megalapoz\u00e1sa, melynek keret\u00e9ben k\u00f6zrem\u0171k\u00f6dik az egys\u00e9ges \u00e9s \u00e1tl\u00e1that\u00f3 \u00faj nemzeti eg\u00e9szs\u00e9g\u00fcgyi ir\u00e1ny\u00edt\u00e1si rendszer kialak\u00edt\u00e1s\u00e1ban\".\nNovember 18-\u00e1n jelent meg - szint\u00e9n a Magyar K\u00f6zl\u00f6nyben - Orb\u00e1n Viktor minisztereln\u00f6ki hat\u00e1rozata, melyben az Orsz\u00e1gos K\u00f3rh\u00e1zi F\u0151igazgat\u00f3s\u00e1g f\u0151igazgat\u00f3j\u00e1v\u00e1 Jenei Zolt\u00e1nt nevezte ki. Varga Mih\u00e1ly p\u00e9nz\u00fcgyminiszter a parlamenti h\u00e9tf\u0151i plen\u00e1ris \u00fcl\u00e9s\u00e9n egy ellenz\u00e9ki kifog\u00e1sra v\u00e1laszolva azt mondta: a j\u00e1rv\u00e1nyhelyzet kezel\u00e9se \"legal\u00e1bb olyan katonai pontoss\u00e1got \u00e9s fegyelmet ig\u00e9nyel\", mint amilyennel Jenei Zolt\u00e1n november 18-t\u00f3l kinevezett k\u00f3rh\u00e1z-f\u0151igazgat\u00f3 is rendelkezik.\n\nMTI 2020. november 25.\n\n"}]