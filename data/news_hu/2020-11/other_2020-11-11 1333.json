[{"date": "2020-11-11 13:33", "url": "https://koronavirus.gov.hu/cikkek/szijjarto-minel-tobb-forrasbol-kell-vakcinat-beszerezni", "h1": "Szijj\u00e1rt\u00f3: min\u00e9l t\u00f6bb forr\u00e1sb\u00f3l kell vakcin\u00e1t beszerezni", "body": "\nArra kell t\u00f6rekedni, hogy min\u00e9l t\u00f6bb forr\u00e1sb\u00f3l lehessen vakcin\u00e1t beszerezni - mondta Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter szerd\u00e1n az RT orosz telev\u00edzi\u00f3csatorn\u00e1nak nyilatkozva.\n\n\nA miniszter Facebook-oldal\u00e1n el\u00e9rhet\u0151 vide\u00f3 f\u00f6l\u00f6tt az orosz vakcin\u00e1r\u00f3l a k\u00f6vetkez\u0151 felirat szerepel: \"Megjelent az orosz olt\u00f3anyag f\u00e9lid\u0151s jelent\u00e9se, 92 sz\u00e1zal\u00e9kos a hat\u00e9konys\u00e1ga\".\n\u00a0\u00a0\u00a0\u00a0Szijj\u00e1rt\u00f3 P\u00e9ter az interj\u00faban k\u00f6z\u00f6lte: Magyarorsz\u00e1g kett\u0151s c\u00e9lt k\u00f6vet, az egyik az emberek \u00e9let\u00e9nek \u00e9s eg\u00e9szs\u00e9g\u00e9nek megv\u00e9d\u00e9se, a m\u00e1sik pedig az orsz\u00e1g, a gazdas\u00e1g m\u0171k\u00f6d\u0151k\u00e9pess\u00e9g\u00e9nek fenntart\u00e1sa. Fontos az eg\u00e9szs\u00e9g\u00fcgyi rendszer m\u0171k\u00f6d\u0151k\u00e9pess\u00e9g\u00e9nek biztos\u00edt\u00e1sa, \u00e9s annak \u00e9rdek\u00e9ben, hogy ellapos\u00edts\u00e1k a j\u00e1rv\u00e1nyg\u00f6rb\u00e9t, \u00fagy d\u00f6nt\u00f6ttek, \u00faj korl\u00e1toz\u00f3 rendelkez\u00e9seket vezetnek be - eml\u00e9keztetett.\n\u00a0\u00a0\u00a0\u00a0\u00dagy v\u00e9lte, min\u00e9l lassabban terjed a j\u00e1rv\u00e1ny, ann\u00e1l jobban lehet biztos\u00edtani az eg\u00e9szs\u00e9g\u00fcgyi rendszer m\u0171k\u00f6d\u0151k\u00e9pess\u00e9g\u00e9t. Szeretn\u00e9k elker\u00fclni, hogy olyan helyzet alakuljon ki, mint tavasszal t\u00f6bb orsz\u00e1gban, ahol nem tudt\u00e1k ell\u00e1tni az embereket - jegyezte meg.\n\u00a0\u00a0\u00a0\u00a0Szijj\u00e1rt\u00f3 P\u00e9ter a nemzetk\u00f6zi egy\u00fcttm\u0171k\u00f6d\u00e9st illet\u0151en elmondta: a k\u00f6lcs\u00f6n\u00f6s tisztelet a legfontosabb most ebben a tekintetben, \u00e9s ahelyett, hogy politikai alapon t\u00e1madn\u00e1k egym\u00e1st az orsz\u00e1gok, az egy\u00fcttm\u0171k\u00f6d\u00e9st kellene el\u0151t\u00e9rbe helyezni. A nemzetk\u00f6zi egy\u00fcttm\u0171k\u00f6d\u00e9s l\u00e9nyeges a vakcina szempontj\u00e1b\u00f3l is - tette hozz\u00e1.\n\u00a0\u00a0\u00a0\u00a0\u00dagy l\u00e1tja, n\u00e9ha a vakcina k\u00e9rd\u00e9s\u00e9t is \u00e1tpolitiz\u00e1lj\u00e1k, de ezt el kellene ker\u00fclni. Nagyon drukkolnak minden c\u00e9gnek \u00e9s orsz\u00e1gnak, amely a vakcina fejleszt\u00e9s\u00e9n dolgozik, f\u00fcggetlen\u00fcl att\u00f3l, hogy melyikr\u0151l van sz\u00f3 - fogalmazott. Hozz\u00e1f\u0171zte: minden megold\u00e1s ir\u00e1nt \u00e9rdekl\u0151dnek, \u00e9s fontos, hogy ezek a kutat\u00e1sok sikeresek legyenek, hiszen min\u00e9l t\u00f6bb vakcina \u00e1ll rendelkez\u00e9sre, ann\u00e1l jobb.\n\u00a0\u00a0\u00a0\u00a0A k\u00fcl\u00fcgyminiszter hangs\u00falyozta: az emberek \u00e9let\u00e9r\u0151l van sz\u00f3, ez\u00e9rt a politikai megfontol\u00e1sokat most f\u00e9lre kellene tenni.\n\u00a0\u00a0\u00a0\u00a0K\u00f6z\u00f6lte: abban \u00e1llapodtak meg Oroszorsz\u00e1ggal, hogy Magyarorsz\u00e1g szeretne orosz vakcin\u00e1t venni, \u00e9s decemberben kisebb mennyis\u00e9get sz\u00e1ll\u00edthatnak ebb\u0151l, hogy a sz\u00fcks\u00e9ges magyarorsz\u00e1gi vizsg\u00e1latokat is elv\u00e9gezhess\u00e9k. Janu\u00e1r m\u00e1sodik fel\u00e9re az is re\u00e1lis lehet, hogy nagyobb mennyis\u00e9get v\u00e1s\u00e1rolhatnak Oroszorsz\u00e1gt\u00f3l - magyar\u00e1zta.\n\u00a0\u00a0\u00a0\u00a0Arr\u00f3l is besz\u00e9lt, hogy lokaliz\u00e1lhatj\u00e1k a gy\u00e1rt\u00e1s egy r\u00e9sz\u00e9t Magyarorsz\u00e1gon, van itt egy olyan c\u00e9g, amely m\u00e1s v\u00edrusok kezel\u00e9s\u00e9re gy\u00e1rt vakcin\u00e1kat, \u00e9s ez a v\u00e1llalat k\u00e9pes lehet \u00e1talak\u00edtani a kapacit\u00e1sait \u00fagy, hogy ki tudja venni a r\u00e9sz\u00e9t ennek a vakcin\u00e1nak az el\u0151\u00e1ll\u00edt\u00e1s\u00e1b\u00f3l.\n\u00a0\u00a0\u00a0\u00a0Kit\u00e9rt arra: emellett folytatj\u00e1k a megbesz\u00e9l\u00e9seket Izraellel \u00e9s K\u00edn\u00e1val is, \u00e9s nagyon j\u00f3 az is, hogy a Pfizer amerikai gy\u00f3gyszergy\u00e1rt\u00f3 \u00e9s a BioNTech n\u00e9met biotechnol\u00f3giai v\u00e1llalat is el\u0151rel\u00e9p\u00e9st \u00e9rt el.\n\u00a0\u00a0\u00a0\u00a0Szijj\u00e1rt\u00f3 P\u00e9ter kiemelte: a tavaszi helyzetb\u0151l fontos tanuls\u00e1gk\u00e9nt vont\u00e1k le, hogy j\u00f3, ha min\u00e9l t\u00f6bb forr\u00e1s \u00e1ll rendelkez\u00e9sre. Amikor v\u00e9d\u0151eszk\u00f6z\u00f6ket \u00e9s l\u00e9legeztet\u0151g\u00e9peket akartak venni, csak K\u00edn\u00e1b\u00f3l tudt\u00e1k ezeket beszerezni - id\u00e9zte fel.\n\u00a0\u00a0\u00a0\u00a0K\u00f6z\u00f6lte: nem igaz, hogy az EU-tag\u00e1llamok ne v\u00e1s\u00e1rolhatn\u00e1nak vakcin\u00e1t az uni\u00f3n k\u00edv\u00fclr\u0151l, a jelenlegi szab\u00e1lyoz\u00e1s alapj\u00e1n minden korm\u00e1ny maga d\u00f6nt arr\u00f3l, hogy milyen vakcin\u00e1t fogad el a saj\u00e1t orsz\u00e1g\u00e1ban. A jelenlegi helyzet egyetlen megold\u00e1sa az olt\u00f3anyag, minden m\u00e1s csak \u00e1tmeneti megold\u00e1s, amely legfeljebb lelass\u00edtja a j\u00e1rv\u00e1ny terjed\u00e9s\u00e9t - v\u00e9lekedett.\n\u00a0\u00a0\u00a0\u00a0Megjegyezte: m\u00e1r kilenc napja van karant\u00e9nban koronav\u00edrus-fert\u0151z\u00e9s miatt, \u00e9s a t\u00fcd\u0151gyullad\u00e1st\u00f3l eltekintve csaknem az \u00f6sszes t\u00f6bbi t\u00fcnetet produk\u00e1lta. A t\u00fcnetek gyorsan v\u00e1ltoznak, \u00e9s nem lehet el\u0151re l\u00e1tni, hogyan - tette hozz\u00e1.\n\n\nMTI 2020. november 11.\n\n"}]