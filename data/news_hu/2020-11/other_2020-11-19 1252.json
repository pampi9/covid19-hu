[{"date": "2020-11-19 12:52", "url": "https://koronavirus.gov.hu/cikkek/varga-mihaly-megduplazzak-nagyvallalati-beruhazasi-tamogatasi-program-idei-keretet", "h1": "Varga Mih\u00e1ly: megdupl\u00e1zz\u00e1k a Nagyv\u00e1llalati Beruh\u00e1z\u00e1si T\u00e1mogat\u00e1si program idei keret\u00e9t", "body": "\nEr\u0151s\u00f6dnek a magyar v\u00e1llalkoz\u00e1sok beruh\u00e1z\u00e1si ig\u00e9nyei, ez\u00e9rt a korm\u00e1ny 40 milli\u00e1rdr\u00f3l 80 milli\u00e1rd forintra emeli a Nagyv\u00e1llalati Beruh\u00e1z\u00e1si T\u00e1mogat\u00e1si program idei keret\u00e9t - jelentette be Varga Mih\u00e1ly cs\u00fct\u00f6rt\u00f6k\u00f6n.\n\n\nA p\u00e9nz\u00fcgyminiszter a t\u00e1rca k\u00f6zlem\u00e9nye szerint a Vajda-Pap\u00edr Kft. leg\u00fajabb, a program keret\u00e9ben megval\u00f3sul\u00f3 gy\u00e1rt\u00f3\u00fczem\u00e9nek digit\u00e1lis alapk\u0151let\u00e9tel\u00e9n fontosnak nevezte, hogy a hazai v\u00e1llalkoz\u00e1sok nyertesen ker\u00fcljenek ki a v\u00e1ls\u00e1ghelyzetb\u0151l, mint mondta, ez\u00e9rt folytat\u00f3dnak az ad\u00f3k\u00f6nny\u00edt\u00e9sek, a munkahelymeg\u0151rz\u0151 int\u00e9zked\u00e9sek \u00e9s n\u0151nek a t\u00e1mogat\u00e1si keretek is.\n\u00a0\u00a0\u00a0\u00a0Hozz\u00e1tette: a gazdas\u00e1gi v\u00e1ls\u00e1gb\u00f3l val\u00f3 kil\u00e1bal\u00e1shoz sz\u00fcks\u00e9ges \u00e1tmenetileg az eddigin\u00e9l k\u00f6ltekez\u0151bb fisk\u00e1lis politik\u00e1t folytatni, azonban a korm\u00e1ny a gazdas\u00e1gpolitikai c\u00e9ljait nem adja fel.\n\u00a0\u00a0\u00a0\u00a0A Vajda-Pap\u00edr 16 milli\u00e1rd forintos beruh\u00e1z\u00e1sa 600 munkahelyet v\u00e9d meg \u00e9s 50 \u00faj munkahelyet teremt, amelyhez a korm\u00e1ny 5,5 milli\u00e1rd forintos t\u00e1mogat\u00e1st ny\u00fajt - k\u00f6z\u00f6lte\u00a0Varga\u00a0Mih\u00e1ly. A miniszter hangs\u00falyozta: a koronav\u00edrus-j\u00e1rv\u00e1ny megmutatta, hogy Magyarorsz\u00e1gnak saj\u00e1t l\u00e1b\u00e1ra kell \u00e1llni t\u00f6bb ipar\u00e1gban, \u00edgy az eg\u00e9szs\u00e9gipar mellett t\u00f6bbek k\u00f6z\u00f6tt a higi\u00e9niai term\u00e9keket el\u0151\u00e1ll\u00edt\u00f3 c\u00e9geknek jelent\u0151s\u00e9ge is n\u0151tt.\n\u00a0\u00a0\u00a0\u00a0Mint mondta: a korm\u00e1ny ez\u00e9rt t\u00e1mogatja azokat a beruh\u00e1z\u00e1sokat, amelyek er\u0151s\u00edtik az \u00f6nell\u00e1t\u00e1st, \u00e9s a n\u00f6veked\u00e9s tov\u00e1bbi forr\u00e1s\u00e1t jelentik.\n\u00a0\u00a0\u00a0\u00a0Fenn kell tartani a gazdas\u00e1g szerepl\u0151inek a bizalm\u00e1t \u00e9s a v\u00e1llalkoz\u00e1sok beruh\u00e1z\u00e1si hajland\u00f3s\u00e1g\u00e1t - mondta\u00a0Varga\u00a0Mih\u00e1ly, hozz\u00e1t\u00e9ve: ahogy a j\u00e1rv\u00e1ny tavaszi hull\u00e1ma ut\u00e1n, \u00fagy most is az a c\u00e9l, hogy a gazdas\u00e1g m\u0171k\u00f6d\u0151k\u00e9pess\u00e9ge fennmaradjon, \u00e9s Magyarorsz\u00e1g miel\u0151bb visszat\u00e9rjen a v\u00e1ls\u00e1g el\u0151tti p\u00e1ly\u00e1ra.\n\u00a0\u00a0\u00a0\u00a0Ezt hivatott el\u0151seg\u00edteni a Nagyv\u00e1llalati Beruh\u00e1z\u00e1si T\u00e1mogat\u00e1s, amely m\u00e1r k\u00f6zel 300 milli\u00e1rd forintnyi fejleszt\u00e9shez j\u00e1rult hozz\u00e1, \u00e9s \u00fajabb beruh\u00e1z\u00e1sok v\u00e1rhat\u00f3k a k\u00f6zelj\u00f6v\u0151ben. Ez\u00e9rt d\u00f6nt\u00f6tt a korm\u00e1ny tavasszal az eredeti, 15 milli\u00e1rd forintos keret 40 milli\u00e1rdra t\u00f6rt\u00e9n\u0151 emel\u00e9s\u00e9r\u0151l, m\u00edg a mostani, \u00fajabb n\u00f6vel\u00e9ssel ez az \u00f6sszeg m\u00e1r 80 milli\u00e1rd forintra emelkedik.\n\u00a0\u00a0\u00a0\u00a0A higi\u00e9niai pap\u00edrterm\u00e9kek piac\u00e1n vezet\u0151, magyar tulajdon\u00fa Vajda-Pap\u00edr Kft. beruh\u00e1z\u00e1s\u00e1nak k\u00f6sz\u00f6nhet\u0151en teljess\u00e9 v\u00e1lik a v\u00e1llalat saj\u00e1t el\u0151\u00e1ll\u00edt\u00e1s\u00fa alapanyag biztos\u00edt\u00e1sa, n\u0151nek a kapacit\u00e1sai, amely strat\u00e9giai el\u0151nyt jelent a r\u00e9gi\u00f3 piacain - h\u00edvta fel a figyelmet Vajda Attila, a c\u00e9g \u00fcgyvezet\u0151 igazgat\u00f3ja a projekt bemutat\u00e1sakor. Mint mondta: fontos a v\u00e1llalat sz\u00e1m\u00e1ra, hogy Magyarorsz\u00e1g ell\u00e1t\u00e1sbiztons\u00e1g\u00e1t jav\u00edtani tudj\u00e1k \u00e9s a k\u00f6rnyez\u0151 orsz\u00e1gokban is sikerrel tudj\u00e1k \u00e9rt\u00e9kes\u00edteni term\u00e9keiket.\n\nMTI 2020. november 19.\n\n"}]