[{"date": "2020-11-04 09:34", "url": "https://koronavirus.gov.hu/cikkek/megjelentek-tovabbi-vedelmi-intezkedesekrol-szolo-reszletszabalyok", "h1": "Megjelentek a tov\u00e1bbi v\u00e9delmi int\u00e9zked\u00e9sekr\u0151l sz\u00f3l\u00f3 r\u00e9szletszab\u00e1lyok", "body": "\nA koronav\u00edrus-j\u00e1rv\u00e1ny miatt a korm\u00e1ny d\u00f6nt\u00e9s\u00e9nek megfelel\u0151en szerd\u00e1t\u00f3l \u00e9letbe l\u00e9pett a rendk\u00edv\u00fcli jogrend.\n\nMegjelentek a Magyar K\u00f6zl\u00f6nyben a vesz\u00e9lyhelyzet kihirdet\u00e9s\u00e9r\u0151l \u00e9s a vesz\u00e9lyhelyzet idej\u00e9n alkalmazand\u00f3 tov\u00e1bbi v\u00e9delmi int\u00e9zked\u00e9sekr\u0151l sz\u00f3l\u00f3 korm\u00e1nyrendeletek.\n\u00a0\u00a0\u00a0\u00a0A korm\u00e1ny a koronav\u00edrus-vil\u00e1gj\u00e1rv\u00e1ny k\u00f6vetkezm\u00e9nyeinek elh\u00e1r\u00edt\u00e1sa, a magyar \u00e1llampolg\u00e1rok eg\u00e9szs\u00e9g\u00e9nek \u00e9s \u00e9let\u00e9nek meg\u00f3v\u00e1sa \u00e9rdek\u00e9ben Magyarorsz\u00e1g eg\u00e9sz ter\u00fclet\u00e9re vesz\u00e9lyhelyzetet hirdetett ki.\n\u00a0\u00a0\u00a0\u00a0A koronav\u00edrus-vil\u00e1gj\u00e1rv\u00e1ny k\u00f6vetkezm\u00e9nyeinek elh\u00e1r\u00edt\u00e1s\u00e1\u00e9rt felel\u0151s korm\u00e1nytagk\u00e9nt a minisztereln\u00f6k\u00f6t jel\u00f6lte ki a korm\u00e1ny, \u00e9s r\u00f6gz\u00edtett\u00e9k azt is, hogy a korm\u00e1ny a vesz\u00e9lyhelyzet fenn\u00e1ll\u00e1s\u00e1nak sz\u00fcks\u00e9gess\u00e9g\u00e9t folyamatosan fel\u00fclvizsg\u00e1lja. A vesz\u00e9lyhelyzet kihirdet\u00e9s\u00e9r\u0151l sz\u00f3l\u00f3 korm\u00e1nyrendelet november 4-\u00e9n, szerd\u00e1n l\u00e9pett hat\u00e1lyba.\n\u00a0\u00a0\u00a0\u00a0A vesz\u00e9lyhelyzet idej\u00e9n alkalmazand\u00f3 tov\u00e1bbi v\u00e9delmi int\u00e9zked\u00e9sekr\u0151l sz\u00f3l\u00f3 korm\u00e1nyrendelet a kij\u00e1r\u00e1si korl\u00e1toz\u00e1ssal kapcsolatban azt \u00edrja, \u00e9jf\u00e9l \u00e9s reggel 5 \u00f3ra k\u00f6z\u00f6tt mindenki k\u00f6teles a lak\u00f3hely\u00e9n, a tart\u00f3zkod\u00e1si hely\u00e9n vagy a sz\u00e1ll\u00e1shely\u00e9n tart\u00f3zkodni. Azt csak munkav\u00e9gz\u00e9s, a munkav\u00e9gz\u00e9s hely\u00e9re t\u00f6rt\u00e9n\u0151 k\u00f6zleked\u00e9s, a munkav\u00e9gz\u00e9s hely\u00e9r\u0151l a lak\u00f3helyre, a tart\u00f3zkod\u00e1si helyre, illetve a sz\u00e1ll\u00e1shelyre t\u00f6rt\u00e9n\u0151 k\u00f6zleked\u00e9s c\u00e9lj\u00e1b\u00f3l lehet elhagyni, vagy ha eg\u00e9szs\u00e9gk\u00e1rosod\u00e1ssal, \u00e9letvesz\u00e9llyel vagy s\u00falyos k\u00e1rral fenyeget\u0151 helyzet \u00e1ll fenn, illetve \u00e9letv\u00e9delmi c\u00e9llal.\n\u00a0\u00a0\u00a0\u00a0Ha az Orsz\u00e1ggy\u0171l\u00e9s a rendelet hat\u00e1ly\u00e1t meghosszabb\u00edtja, akkor a kij\u00e1r\u00e1si korl\u00e1toz\u00e1s hat\u00e1ly\u00e1nak a fenntart\u00e1sr\u00f3l a korm\u00e1ny legk\u00e9s\u0151bb november 30-\u00e1n d\u00f6nt.\n\u00a0\u00a0\u00a0\u00a0A kij\u00e1r\u00e1si korl\u00e1toz\u00e1sra vonatkoz\u00f3 szab\u00e1ly november 5-\u00e9n l\u00e9p hat\u00e1lyba.\n\nA rendezv\u00e9nyekre vonatkoz\u00f3 v\u00e9delmi int\u00e9zked\u00e9sekkel kapcsolatban a korm\u00e1nyrendelet azt \u00edrja, tilos olyan rendezv\u00e9nyt szervezni, tartani, olyan rendezv\u00e9nyen tart\u00f3zkodni, amely \"rendszeresen vagy meghat\u00e1rozott alkalomb\u00f3l, illetve id\u0151pontban tartott, nyilv\u00e1nos, valamint nem nyilv\u00e1nos, v\u00e1logatott lemezbemutat\u00e1s vagy \u00e9l\u0151 el\u0151ad\u00e1s \u00fatj\u00e1n ny\u00fajtott zeneszolg\u00e1ltat\u00e1st f\u0151szolg\u00e1ltat\u00e1sk\u00e9nt ny\u00fajt\" \u00e9s amelyen a r\u00e9szv\u00e9telhez nem kell megv\u00e1ltott \u00fcl\u0151hellyel rendelkezni.\nA kultur\u00e1lis rendezv\u00e9nyekre \u00e9s helysz\u00ednekre, a moziel\u0151ad\u00e1sokra, a nem nemzetk\u00f6zi sportrendezv\u00e9nyekre vonatkoz\u00f3 \u00faj szab\u00e1ly, hogy ezeket ugyan meg lehet tartani, de a n\u00e9z\u0151ter\u00e9n a n\u00e9z\u0151k - a p\u00e1holyok kiv\u00e9tel\u00e9vel - csak minden harmadik \u00fcl\u0151helyet foglalhatj\u00e1k el, k\u00e9t n\u00e9z\u0151 k\u00f6z\u00f6tt k\u00e9t \u00fcl\u0151helyet \u00fcresen kell hagyni \u00e9s a k\u00f6zvetlen\u00fcl egym\u00e1s m\u00f6g\u00f6tti \u00fcl\u0151helyeket nem foglalhatj\u00e1k el. Az egym\u00e1s mellett \u00e9s a k\u00fcl\u00f6nb\u00f6z\u0151 sorokban \u00fcl\u0151k k\u00f6z\u00f6tt is lehet\u0151s\u00e9g szerint 1,5 m\u00e9teres t\u00e1vols\u00e1got kell biztos\u00edtani. A 1,5 m\u00e9teres t\u00e1vols\u00e1got meg kell tartani a p\u00e1holyokban, a l\u00e9tes\u00edtm\u00e9ny ter\u00fclet\u00e9n, a kultur\u00e1lis vagy sportrendezv\u00e9nyek sz\u00fcnet\u00e9ben, valamint a helysz\u00ednen tal\u00e1lhat\u00f3 vend\u00e9gl\u00e1t\u00f3 \u00fczletben is.\nA v\u00e9delmi int\u00e9zked\u00e9sek betart\u00e1s\u00e1r\u00f3l \u00e9s a sz\u00fcks\u00e9ges felt\u00e9telek biztos\u00edt\u00e1s\u00e1r\u00f3l a kultur\u00e1lis vagy sportrendezv\u00e9ny szervez\u0151je, illetve a helysz\u00edn \u00fczemeltet\u0151je k\u00f6teles gondoskodni.\nA j\u00e1rv\u00e1ny\u00fcgyi k\u00e9sz\u00fclts\u00e9gi id\u0151szak szab\u00e1lyai - \u00edgy p\u00e9ld\u00e1ul a maszkvisel\u00e9s szab\u00e1lyai - a vesz\u00e9lyhelyzet idej\u00e9n is fennmaradnak, a nemzetk\u00f6zi sportrendezv\u00e9nyekre ezek, valamint a nemzetk\u00f6zi sz\u00f6vets\u00e9gek el\u0151\u00edr\u00e1sai alkalmazand\u00f3k.\nA muze\u00e1lis int\u00e9zm\u00e9nyekr\u0151l, a nyilv\u00e1nos k\u00f6nyvt\u00e1ri ell\u00e1t\u00e1sr\u00f3l \u00e9s a k\u00f6zm\u0171vel\u0151d\u00e9sr\u0151l sz\u00f3l\u00f3 t\u00f6rv\u00e9nyben meghat\u00e1rozott kultur\u00e1lis int\u00e9zm\u00e9nyek l\u00e1togathat\u00f3k, de a l\u00e1togat\u00f3k k\u00f6telesek egym\u00e1st\u00f3l 1,5 m\u00e9ter t\u00e1vols\u00e1got tartani.\nA szab\u00e1lyok betart\u00e1s\u00e1t a rend\u0151rs\u00e9g ellen\u0151rzi.\nA t\u00f6megk\u00f6zleked\u00e9ssel kapcsolatban a korm\u00e1nyrendelet el\u0151\u00edrja, hogy Budapesten, valamint a megyei jog\u00fa v\u00e1rosokban helyi t\u00f6megk\u00f6zleked\u00e9si szolg\u00e1ltat\u00e1st v\u00e9gz\u0151 gazdas\u00e1gi t\u00e1rsas\u00e1gok november 5-\u00e9ig k\u00f6telesek j\u00e1rats\u0171r\u00edt\u00e9si tervet k\u00e9sz\u00edteni a munkanapokon reggel 7 \u00f3ra \u00e9s d\u00e9lel\u0151tt 9 \u00f3ra k\u00f6z\u00f6tti, valamint 15 \u00f3ra \u00e9s 19 \u00f3ra k\u00f6z\u00f6tti id\u0151szakokra. A j\u00e1rats\u0171r\u00edt\u00e9si tervet Budapest F\u0151v\u00e1ros Korm\u00e1nyhivatala, illetve a megyei jog\u00fa v\u00e1ros illet\u00e9kess\u00e9ge szerinti megyei korm\u00e1nyhivatala hagyja j\u00f3v\u00e1.\nA korm\u00e1ny d\u00f6nt\u00f6tt arr\u00f3l is, hogy nem kell parkol\u00e1si d\u00edjat fizetni a j\u00e1rv\u00e1ny terjed\u00e9s\u00e9nek megel\u0151z\u00e9se \u00e9rdek\u00e9ben.\n\n478/2020. (XI. 3.) Korm. rendelet A vesz\u00e9lyhelyzet kihirdet\u00e9s\u00e9r\u0151l\n479/2020. (XI. 3.) Korm. rendelet A vesz\u00e9lyhelyzet idej\u00e9n alkalmazand\u00f3 tov\u00e1bbi v\u00e9delmi int\u00e9zked\u00e9sekr\u0151l\n\n\n\n\n\n\n\n\n\n\nMTI 2020. november 4.\n\n"}]