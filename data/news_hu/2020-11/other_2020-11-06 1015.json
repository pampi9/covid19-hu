[{"date": "2020-11-06 10:15", "url": "https://koronavirus.gov.hu/cikkek/orban-viktor-helyzet-nehez-de-az-eselyek-jok", "h1": "Orb\u00e1n Viktor: a helyzet neh\u00e9z, de az es\u00e9lyek j\u00f3k", "body": "\nA koronav\u00edrusj\u00e1rv\u00e1ny-helyzet neh\u00e9z, egyes helyeken s\u00falyos, de az es\u00e9lyeink j\u00f3k, k\u00e9pesek vagyunk kezelni a helyzetet, \u00e9s \"egy\u00fctt \u00fajra siker\u00fclni fog\" - jelentette ki Orb\u00e1n Viktor minisztereln\u00f6k p\u00e9nteken a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nN\u0151 a k\u00f3rh\u00e1zban \u00e1polt koronav\u00edrusos betegek sz\u00e1ma\n\u00a0\u00a0\u00a0\u00a0K\u00f6z\u00f6lte: az elemz\u00e9sek szerint november 21-\u00e9n 2240 intenz\u00edv k\u00f3rh\u00e1zi \u00e1gyra lesz sz\u00fcks\u00e9g, december 10-\u00e9n pedig m\u00e1r 4480-ra.\n\u00a0\u00a0\u00a0\u00a0\"Itt van nagyj\u00e1b\u00f3l a teljes\u00edt\u0151k\u00e9pess\u00e9g\u00fcnk hat\u00e1ra\", mert a 4480 intenz\u00edv \u00e1gyon fekv\u0151 beteg \u00f6sszesen 30-32 ezer olyan koronav\u00edrusos beteget jelent, aki k\u00f3rh\u00e1zban van - mondta a korm\u00e1nyf\u0151.\n\u00a0\u00a0\u00a0\u00a0Kifejtette: hoztak d\u00f6nt\u00e9seket arr\u00f3l, hogy ha t\u00falmegy a fert\u0151z\u00e9s ezen a hat\u00e1ron, akkor is legyenek olyan kijel\u00f6lt helyek, ahol k\u00e9pesek megfelel\u0151 orvosi ell\u00e1t\u00e1st adni, ha kell, a k\u00f3rh\u00e1zakon k\u00edv\u00fcl is.\nAz elhalaszthat\u00f3 m\u0171t\u00e9tek \u00e1t\u00fctemez\u00e9s\u00e9r\u0151l\n\n\u00a0\u00a0\u00a0\u00a0Ez\u00e9rt napokon, s\u0151t \u00f3r\u00e1kon bel\u00fcl d\u00f6nt\u00e9s sz\u00fclethet a kock\u00e1zat n\u00e9lk\u00fcl halaszthat\u00f3 m\u0171t\u00e9tek \u00e1t\u00fctemez\u00e9s\u00e9r\u0151l, hogy egyre t\u00f6bb k\u00f3rh\u00e1zi \u00e1gyat lehessen felszabad\u00edtani - mondta.\nAz iskol\u00e1kr\u00f3l\n\n\u00a0\u00a0\u00a0\u00a0Azt is jelezte, ameddig csak lehet, megpr\u00f3b\u00e1lj\u00e1k nem bez\u00e1rni az iskol\u00e1kat, mert am\u00edg a di\u00e1kok iskol\u00e1ban vannak, rendezett kontroll alatt vannak.\n\u00a0\u00a0\u00a0\u00a0Eddig 98 \u00f3vod\u00e1t kellett bez\u00e1rni, h\u00e9t iskol\u00e1ban sz\u00fcnetet rendeltek el, 23-ban t\u00e1voktat\u00e1s van, 78 int\u00e9zm\u00e9nyben pedig \"vegyes oktat\u00e1s\" zajlik - tette hozz\u00e1 a minisztereln\u00f6k.\n\nA szigor\u00edt\u00e1sokr\u00f3l\u00a0\u00a0\u00a0\n\u00a0A korm\u00e1ny a szigor\u00edt\u00e1sok lehet\u0151s\u00e9g\u00e9t folyamatosan m\u00e9rlegeli, de h\u00e9tf\u0151 \u00f3ta nagyot v\u00e1ltozott a vil\u00e1g, a maszkvisel\u00e9s szab\u00e1lyainak \u00e1ltal\u00e1noss\u00e1 t\u00e9tele ut\u00e1n az emberek nagy t\u00f6bbs\u00e9ge betartja az el\u0151\u00edr\u00e1st - k\u00f6z\u00f6lte Orb\u00e1n Viktor, hozz\u00e1t\u00e9ve: a boltok, \u00e9ttermek \u00e9s m\u00e1s int\u00e9zm\u00e9nyek m\u0171k\u00f6dtet\u0151i meg\u00e9rtett\u00e9k, ha nem tartj\u00e1k be a szab\u00e1lyokat, bez\u00e1rj\u00e1k a helyet.\nElmondta: a koronav\u00edrusban elhunytak \u00e1tlag\u00e9letkora 76,1 \u00e9v, ami miatt ism\u00e9t k\u00e9rte a fiatalokat: ne csak magukra, hanem a sz\u00fcl\u0151kre, nagysz\u00fcl\u0151kre is gondoljanak. Hozz\u00e1tette: a 3230 telep\u00fcl\u00e9sb\u0151l m\u00e1r csak 700 olyan van, ahol nincs jelen a j\u00e1rv\u00e1ny.\nA rendk\u00edv\u00fcli jogrend gyors cselekv\u00e9st tesz lehet\u0151v\u00e9\n\n\u00a0\u00a0\u00a0\u00a0A rendk\u00edv\u00fcli jogrendr\u0151l sz\u00f3lva feleleven\u00edtette, a maszkvisel\u00e9s \u00fcgy\u00e9ben k\u00e9t h\u00e9tig tartott a parlamenti vita, majd az ellenz\u00e9k nem szavazta meg a szigor\u00edt\u00e1st; \"ennek \u00edgy nincs \u00e9rtelme\".\n\u00a0\u00a0\u00a0\u00a0A parlament szent, de van, amikor gyors d\u00f6nt\u00e9sek kellenek, \u00e9s a parlamenti menetrend lass\u00fas\u00e1ga, k\u00fcl\u00f6n\u00f6sen ha az ellenz\u00e9k nem seg\u00edt, s\u0151t h\u00e1tr\u00e1ltatja a v\u00e9dekez\u00e9st, s\u00falyos k\u00f6vetkezm\u00e9nyekkel j\u00e1rhat. \"Ha a j\u00e1rv\u00e1ny gyorsan terjed, gyors d\u00f6nt\u00e9sek kellenek\" - hangoztatta.\n\u00a0\u00a0\u00a0\u00a0A parlament folyamatosan \u00fcl\u00e9sezni fog, persze a \"liberny\u00e1k vil\u00e1gban\" megint diktat\u00far\u00e1r\u00f3l fognak besz\u00e9lni, de ezzel p\u00e1rhuzamosan megvan a joga a korm\u00e1nynak olyan k\u00e9rd\u00e9sekben d\u00f6nteni, amelyekben norm\u00e1lis esetben csak t\u00f6rv\u00e9nnyel lehetne - mondta, hozz\u00e1t\u00e9ve: nem az\u00e9rt k\u00e9rt\u00e9k 90 napra a vesz\u00e9lyhelyzet meghosszabb\u00edt\u00e1s\u00e1t, mert az ellenz\u00e9k tavasszal hat\u00e1rid\u0151t k\u00e9rt, hanem mert l\u00e1tj\u00e1k az alag\u00fat v\u00e9g\u00e9t, egyre megb\u00edzhat\u00f3bbak a h\u00edrek a vakcin\u00e1kr\u00f3l.\n\u00a0\u00a0\u00a0\u00a0\"Ha j\u00f3 sz\u00e9l f\u00faj (...), akkor ez a 90 nap elegend\u0151 lesz\" - fogalmazott.\n\u00a0\u00a0\u00a0\u00a0Orb\u00e1n Viktor elmondta: a j\u00e1rv\u00e1ny \"a korm\u00e1nyt sem k\u00edm\u00e9li\", meghalt az egyik f\u0151tan\u00e1csad\u00f3ja, Sz\u0151cs G\u00e9za Kossuth-d\u00edjas k\u00f6lt\u0151.\n\nA k\u00f6zelm\u00faltbeli nizzai \u00e9s b\u00e9csi mer\u00e9nyletr\u0151l sz\u00f3lva \u00fagy fogalmazott: azok figyelmeztet\u0151 l\u00f6v\u00e9sek, arra eml\u00e9keztetnek, hogy a j\u00e1rv\u00e1nyon k\u00edv\u00fcl m\u00e1s vesz\u00e9lyek is fenyegetik az eur\u00f3paiakat.\n\u00a0\u00a0\u00a0\u00a0Eur\u00f3pa j\u00f6v\u0151je szempontj\u00e1b\u00f3l a bev\u00e1ndorl\u00e1s nem megold\u00e1s, hanem a probl\u00e9ma forr\u00e1sa - mondta, \u00f6ngyilkoss\u00e1gnak nevezve azt a hozz\u00e1\u00e1ll\u00e1st, amellyel sok orsz\u00e1g vezet\u0151je szeml\u00e9li a migr\u00e1ci\u00f3t.\n\u00a0\u00a0\u00a0\u00a0Hangs\u00falyozta: \"a bev\u00e1ndorl\u00e1s semmit nem old meg, de maga lesz a baj forr\u00e1sa\".\n\u00a0\u00a0\u00a0\u00a0Magyarorsz\u00e1g nem szeretne belel\u00e9pni ebbe a csapd\u00e1ba, ez\u00e9rt k\u00fczd, \u00e9s nem v\u00e1ltoztat a gyakorlat\u00e1n - mondta, utalva arra: a magyar rendszer nem teszi lehet\u0151v\u00e9, hogy egy migr\u00e1ns ide bel\u00e9pve adja be a menek\u00fcltk\u00e9relm\u00e9t, majd az eur\u00f3pai szab\u00e1lyok miatt egy id\u0151 ut\u00e1n ki kell engedni.\n\u00a0\u00a0\u00a0\u00a0\"\u00c9s akkor megindul Eur\u00f3p\u00e1ba, \u00e9s eljut mondjuk Nizz\u00e1ba\" - fogalmazott.\n\n\u00a0\u00a0\u00a0\u00a0A magyar rendszer \u00e9rtelm\u00e9ben csak a k\u00f6rnyez\u0151 orsz\u00e1gok magyar nagyk\u00f6vets\u00e9gein lehet beny\u00fajtani k\u00e9relmet, \u00e9s ha arra a v\u00e1lasz nem, akkor a k\u00e9relmez\u0151 nem j\u00f6het be; \"\u00edgy lehet elker\u00fclni, hogy sz\u00e1zezersz\u00e1m legyenek bev\u00e1ndorl\u00e1si k\u00e9relm\u00fck elb\u00edr\u00e1l\u00e1sa alatt \u00e1ll\u00f3 migr\u00e1nsok (...), akik k\u00f6zben szabadon mozognak \u00e9s cselekednek Eur\u00f3p\u00e1ban, \u00e9s lesznek egy\u00e9bk\u00e9nt a terrort\u00e1mad\u00e1sok elk\u00f6vet\u0151i is\" - fejtette ki a minisztereln\u00f6k, a korm\u00e1ny k\u00f6teless\u00e9g\u00e9nek nevezve a kereszt\u00e9ny kult\u00fara, azon kereszt\u00fcl a b\u00e9ke \u00e9s biztons\u00e1g v\u00e9delm\u00e9t.\n\n\u00a0\u00a0\u00a0\u00a0Az EU-s forr\u00e1sok jog\u00e1llamis\u00e1gi krit\u00e9riumokhoz k\u00f6t\u00e9s\u00e9nek terv\u00e9re \u00fagy reag\u00e1lt: most els\u0151sorban a j\u00e1rv\u00e1nnyal kell foglalkozni, \u00e9s min\u00e9l gyorsabban p\u00e9nzt kell juttatni a bajban l\u00e9v\u0151 d\u00e9li orsz\u00e1goknak.\n\u00a0\u00a0\u00a0\u00a0Magyarorsz\u00e1got ez kev\u00e9sb\u00e9 \u00e9rinti, mert a gazdas\u00e1g m\u0171k\u00f6d\u00e9s\u00e9hez sz\u00fcks\u00e9ges forr\u00e1sok a k\u00f6vetkez\u0151 k\u00e9t \u00e9vre rendelkez\u00e9sre \u00e1llnak - jegyezte meg.\n\u00a0\u00a0\u00a0\u00a0\u00dagy fogalmazott: az nem hozza l\u00e1zba, hogy \"Soros Gy\u00f6rgy tenyer\u00e9b\u0151l etetett \u00fajs\u00e1g\u00edr\u00f3k, politikusok\" mint mondanak.\n\u00a0\u00a0\u00a0\u00a0Soros n\u00e9gy \u00e9ve le\u00edrta, hogy ne adjanak k\u00f6lts\u00e9gvet\u00e9si t\u00e1mogat\u00e1st azoknak, akik nem engedik be a migr\u00e1nsokat - mondta, kijelentve ugyanakkor: Magyarorsz\u00e1g nem zsarolhat\u00f3, nem fogja beengedni a migr\u00e1nsokat, a neki j\u00e1r\u00f3 p\u00e9nzhez pedig hozz\u00e1 fog jutni.\n\n\u00a0\u00a0\u00a0\u00a0Az amerikai eln\u00f6kv\u00e1laszt\u00e1st Orb\u00e1n Viktor \u00fagy komment\u00e1lta: a hivatalban l\u00e9v\u0151 eln\u00f6k, Donald Trump tart\u00f3zkodott Magyarorsz\u00e1g min\u0151s\u00edtget\u00e9s\u00e9t\u0151l, de a kor\u00e1bbi demokrata korm\u00e1nyokt\u00f3l ez nem volt idegen.\n\u00a0\u00a0\u00a0\u00a0Viszont \"egy ilyen v\u00e1laszt\u00e1s ut\u00e1n ezt az ig\u00e9nyt z\u00e1r\u00f3jelbe tehetj\u00fck\", mert ha olyasmik t\u00f6rt\u00e9nn\u00e9nek Magyarorsz\u00e1gon, mint amik most ott, \"leszakadna az \u00e9g\" - f\u0171zte hozz\u00e1.\n\u00a0\u00a0\u00a0\u00a0Trumpot Magyarorsz\u00e1g bar\u00e1tj\u00e1nak nevezte, mert mi\u00f3ta \u0151 az Egyes\u00fclt \u00c1llamok eln\u00f6ke, a magyar-amerikai kapcsolatok a valaha mutatott legjobb form\u00e1jukat \"futj\u00e1k\".\n\u00a0\u00a0\u00a0\u00a0K\u00f6z\u00f6lte: ez\u00e9rt mindig is Trump mellett \u00e1llt, \"az eredm\u00e9ny meg lesz, amilyen lesz, az amerikai n\u00e9p joga, hogy eld\u00f6ntse, ki korm\u00e1nyozza Amerik\u00e1t\".\n\u00a0\u00a0\u00a0\u00a0 \"Z\u00e1r\u00f3jelben mondom: az meg a magyarok dolga, hogy kik \u00e9s hogyan korm\u00e1nyozz\u00e1k Magyarorsz\u00e1got\" - tette hozz\u00e1.\nMTI/Koronav\u00edrus Sajt\u00f3k\u00f6zpont\n\n"}]