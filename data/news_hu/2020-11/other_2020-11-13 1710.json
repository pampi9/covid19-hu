[{"date": "2020-11-13 17:10", "url": "https://koronavirus.gov.hu/cikkek/am-strategiai-szerepet-tolt-be-az-elelmiszeripar", "h1": "AM: strat\u00e9giai szerepet t\u00f6lt be az \u00e9lelmiszeripar", "body": "\nA magyar agr\u00e1rium a tavasszal m\u00e1r bizony\u00edtotta, hogy a legnehezebb k\u00f6r\u00fclm\u00e9nyek k\u00f6z\u00f6tt is helyt\u00e1ll, a gazd\u00e1k er\u0151fesz\u00edt\u00e9sei a mez\u0151gazdas\u00e1got \u00e9s az \u00e9lelmiszeripart strat\u00e9giai \u00e1gazatt\u00e1 emelt\u00e9k - hangs\u00falyozta Erd\u0151s Norbert, az Agr\u00e1rminiszt\u00e9rium (AM) \u00e9lelmiszerl\u00e1nc-fel\u00fcgyelet\u00e9rt felel\u0151s \u00e1llamtitk\u00e1r p\u00e9nteken a SPAR bicskei Regnum H\u00fas\u00fczem \u00e9s Oktat\u00f3k\u00f6zpontban a szakt\u00e1rca p\u00e9nteki t\u00e1j\u00e9koztat\u00e1sa szerint.\n\n\nAz \u00e1llamtitk\u00e1r a k\u00f6zlem\u00e9ny szerint hozz\u00e1tette: az \u00e9lelmiszeripar szerepl\u0151i a j\u00e1rv\u00e1nyhelyzet idej\u00e9n is biztos\u00edtj\u00e1k az orsz\u00e1g \u00e9lelmiszer-ell\u00e1t\u00e1s\u00e1t, ami\u00e9rt k\u00f6sz\u00f6nettel tartozunk nekik.\u00a0\u00a0\n\u00a0\u00a0\u00a0\u00a0Eml\u00e9keztetett arra, hogy a\u00a0koronav\u00edrus\u00a0gazdas\u00e1gi hat\u00e1sainak ellens\u00falyoz\u00e1sa \u00e9rdek\u00e9ben az agr\u00e1rt\u00e1rca 25 milli\u00e1rd forintos t\u00e1mogat\u00e1si programot ind\u00edtott a mez\u0151gazdas\u00e1g \u00e9s \u00e9lelmiszeripar szerepl\u0151i sz\u00e1m\u00e1ra, ebb\u0151l 7 milli\u00e1rd forint v\u00e1ls\u00e1gkezel\u0151 t\u00e1mogat\u00e1s \u00e9rkezett az \u00e9lelmiszer-feldolgoz\u00f3 v\u00e1llalkoz\u00e1sokhoz.\u00a0\u00a0\n\u00a0\u00a0\u00a0\u00a0Erd\u0151s Norbert kiemelte, \u00e9vek \u00f3ta n\u0151 a min\u0151s\u00e9gi \u00e9lelmiszerek ir\u00e1nti kereslet. A Magyar \u00c9lelmiszerk\u00f6nyv h\u00fasterm\u00e9kekre vonatkoz\u00f3 el\u0151\u00edr\u00e1s\u00e1nak hat\u00e1s\u00e1ra is az abban szab\u00e1lyozott, Magyarorsz\u00e1gon hagyom\u00e1nyosan el\u0151\u00e1ll\u00edtott \u00e9s ismert h\u00fask\u00e9sz\u00edtm\u00e9nyek min\u0151s\u00e9ge javult, a v\u00e1s\u00e1rl\u00f3k v\u00e1laszt\u00e1s\u00e1t pedig a term\u00e9keken felt\u00fcntetett m\u00e9g sz\u00e9lesebb k\u00f6r\u0171 jel\u00f6l\u00e9s seg\u00edti.\n\u00a0\u00a0\u00a0\u00a0Az \u00e1llamtitk\u00e1r a bicskei Regnum h\u00fas\u00fczemben tal\u00e1lkozott a c\u00e9g \u00e9lelmiszeripari c\u00e9gvezet\u0151j\u00e9vel \u00e9s \u00fcgyvezet\u0151 igazgat\u00f3j\u00e1val.\n\u00a0\u00a0\u00a0\u00a0Az esem\u00e9nyen elhangzott, az orsz\u00e1g egyik legmodernebb technol\u00f3gi\u00e1val m\u0171k\u00f6d\u0151 \u00fczeme folyamatosan b\u0151v\u00edti kapacit\u00e1s\u00e1t, ahol 2019-ben m\u00e1r 13 milli\u00f3 kilogramm bontott sert\u00e9sh\u00fast \u00e9s 1 milli\u00f3 kilogramm bontott marhah\u00fast dolgoztak fel - \u00edrta az AM.\n\nMTI 2020. november 13.\n\n"}]