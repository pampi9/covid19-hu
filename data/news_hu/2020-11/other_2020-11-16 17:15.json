[{"date": "2020-11-16 17:15", "url": "https://koronavirus.gov.hu/cikkek/tobb-szaz-muegyetemi-hallgato-segiti-vedekezest", "h1": "T\u00f6bb sz\u00e1z m\u0171egyetemi hallgat\u00f3 seg\u00edti a v\u00e9dekez\u00e9st", "body": "\nA Budapesti M\u0171szaki \u00e9s Gazdas\u00e1gtudom\u00e1nyi Egyetem (BME) t\u00f6bb sz\u00e1z hallgat\u00f3ja \u00f6nk\u00e9ntesk\u00e9nt seg\u00edti a koronav\u00edrus-j\u00e1rv\u00e1ny elleni v\u00e9dekez\u00e9st - t\u00e1j\u00e9koztatta az egyetem h\u00e9tf\u0151n az MTI-t.\n\n\nA hallgat\u00f3k els\u0151sorban j\u00e1rm\u0171vezet\u0151i, sz\u00e1ll\u00edt\u00e1si \u00e9s adminisztrat\u00edv feladatokban seg\u00edtik a tesztel\u00e9st \u00e9s mintav\u00e9telez\u00e9st v\u00e9gz\u0151 eg\u00e9szs\u00e9g\u00fcgyi szakemberek munk\u00e1j\u00e1t - tartalmazza a k\u00f6zlem\u00e9ny.\n\u00a0\u00a0\u00a0\u00a0Azt \u00edrt\u00e1k: az egyetem t\u00e1mogat\u00e1s\u00e1val a BME hallgat\u00f3i k\u00f6z\u00f6ss\u00e9ge is csatlakozott a koronav\u00edrus-j\u00e1rv\u00e1ny elleni v\u00e9dekez\u00e9s t\u00e1mogat\u00e1s\u00e1ra l\u00e9trej\u00f6tt \u00f6sszefog\u00e1shoz, az Orsz\u00e1gos Ment\u0151szolg\u00e1lat \u00e9s a Semmelweis Egyetem hallgat\u00f3inak kezdem\u00e9nyez\u00e9s\u00e9hez.\n\u00a0\u00a0\u00a0\u00a0Az int\u00e9zm\u00e9ny bels\u0151 felh\u00edv\u00e1s\u00e1ra k\u00e9t napon bel\u00fcl csaknem h\u00e1romsz\u00e1z jelentkez\u00e9s \u00e9rkezett, \u00e9s m\u00e1r november 16-\u00e1n negyvenn\u00e9l t\u00f6bb m\u0171egyetemi di\u00e1k kapcsol\u00f3dott be a tesztel\u00e9sek hat\u00e9kony v\u00e9grehajt\u00e1s\u00e1val \u00f6sszef\u00fcgg\u0151 feladatokba. A k\u00f6vetkez\u0151 id\u0151szakban pedig a ment\u0151szolg\u00e1lattal egyeztetett ig\u00e9nyeknek megfelel\u0151 l\u00e9tsz\u00e1mban \u00e1llnak majd rendelkez\u00e9sre hallgat\u00f3k - tett\u00e9k hozz\u00e1.\n\u00a0\u00a0\u00a0\u00a0Az \u00f6nk\u00e9nteseknek sz\u00e1ll\u00e1st \u00e9s ell\u00e1t\u00e1st, k\u00f6z\u00e9leti \u00f6szt\u00f6nd\u00edjat, valamint kedvezm\u00e9nyes tanulm\u00e1nyi rendet biztos\u00edtanak.\n\u00a0\u00a0\u00a0\u00a0A Semmelweis Egyetem rektora az Orsz\u00e1gos Ment\u0151szolg\u00e1lat k\u00e9r\u00e9s\u00e9re november elej\u00e9n h\u00edvta fel arra az int\u00e9zm\u00e9ny hallgat\u00f3it, hogy \u00f6nk\u00e9ntesk\u00e9nt v\u00e1llaljanak r\u00e9szt a j\u00e1rv\u00e1ny elleni v\u00e9dekez\u00e9sben. Ehhez az \u00f6sszefog\u00e1shoz csatlakoztak most, m\u00e1s fels\u0151oktat\u00e1si int\u00e9zm\u00e9nyek hallgat\u00f3i mellett, a m\u0171egyetem hallgat\u00f3i is.\n\n\nMTI 2020. november 16.\n\n"}]