[{"date": "2020-11-23 21:00", "url": "https://koronavirus.gov.hu/cikkek/menczer-felelotlenseg-vakcinakerdes-atpolitizalasa", "h1": "Menczer: felel\u0151tlens\u00e9g a vakcinak\u00e9rd\u00e9s \u00e1tpolitiz\u00e1l\u00e1sa", "body": "\nA vakcinak\u00e9rd\u00e9st nem szabad \u00e1tpolitiz\u00e1lni, aki ezt teszi, felel\u0151tlen \u00e9s ostoba - jelentette ki a K\u00fclgazdas\u00e1gi \u00e9s K\u00fcl\u00fcgyminiszt\u00e9rium t\u00e1j\u00e9koztat\u00e1s\u00e9rt \u00e9s Magyarorsz\u00e1g nemzetk\u00f6zi megjelen\u00edt\u00e9s\u00e9\u00e9rt felel\u0151s \u00e1llamtitk\u00e1ra h\u00e9tf\u0151n az M1 aktu\u00e1lis csatorn\u00e1n.\n\n\nMenczer Tam\u00e1s azt mondta: a betegek arra v\u00e1gynak, hogy meggy\u00f3gyuljanak, az eg\u00e9szs\u00e9gesek pedig arra, hogy meg\u0151rizhess\u00e9k az eg\u00e9szs\u00e9g\u00fcket. Ez nem politika.\n\u00a0\u00a0\u00a0\u00a0Hangs\u00falyozta: Magyarorsz\u00e1g minden k\u00f6z\u00f6s uni\u00f3s eur\u00f3pai projektben r\u00e9szt vesz, \u00e9s 12 milli\u00f3 adag vakcin\u00e1t lefoglalt. \"B\u00e1r l\u00e1tszik m\u00e1r a f\u00e9ny az alag\u00fat v\u00e9g\u00e9n\", biztosan most m\u00e9g senki nem tudja, mikorra lesz vakcina \u00e9s abb\u00f3l t\u00f6meggy\u00e1rt\u00e1s - tette hozz\u00e1.\n\u00a0\u00a0\u00a0\u00a0Az \u00e1llamtitk\u00e1r szerint ez\u00e9rt is fontos, hogy \"keletre is tekints\u00fcnk\" \u00e9s egy\u00fcttm\u0171k\u00f6dj\u00fcnk K\u00edn\u00e1val \u00e9s Oroszorsz\u00e1ggal. Kiemelte, hogy Magyarorsz\u00e1g els\u0151k\u00e9nt kapott vakcinamint\u00e1t az orosz f\u00e9lt\u0151l, \u00e9s ezt magyar szakemberek, az Orsz\u00e1gos Gy\u00f3gyszer\u00e9szeti \u00e9s \u00c9lelmez\u00e9s-eg\u00e9szs\u00e9g\u00fcgyi Int\u00e9zet \u00e9s a Nemzeti N\u00e9peg\u00e9szs\u00e9g\u00fcgyi K\u00f6zpont munkat\u00e1rsai elemzik, a hozz\u00e1 tartoz\u00f3 dokument\u00e1ci\u00f3val egy\u00fctt.\n\u00a0\u00a0\u00a0\u00a0K\u00edn\u00e1ban h\u00e1rom gy\u00e1rt\u00f3val \u00e1ll Magyarorsz\u00e1g kapcsolatban, k\u00f6z\u00fcl\u00fck a Sinopharm r\u00f6vid id\u0151n bel\u00fcl - v\u00e1rhat\u00f3an m\u00e9g az id\u00e9n - befejezi a k\u00eds\u00e9rletek harmadik klinikai f\u00e1zis\u00e1t - ismertette.\n\u00a0\u00a0\u00a0\u00a0Mindenr\u0151l magyar szakemberek d\u00f6ntenek, aki ezt az elj\u00e1r\u00e1st t\u00e1madja, val\u00f3j\u00e1ban a magyar szakemberek v\u00e9lem\u00e9ny\u00e9t \u00e9s tud\u00e1s\u00e1t t\u00e1madja - emelte ki, megjegyezve, hogy aki ilyet tesz, \"gy\u00f3gyszermulti \u00e9rdek\u00e9t, br\u00fcsszeli lobbi\u00e9rdeket\" k\u00e9pvisel.\n\u00a0 \u00a0\nMTI 2020. november 23.\n\n"}]