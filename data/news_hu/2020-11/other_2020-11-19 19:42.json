[{"date": "2020-11-19 19:42", "url": "https://koronavirus.gov.hu/cikkek/varga-mihaly-2021-mar-gazdasagi-novekedes-eve-lehet-nemet-cegek-szerint", "h1": "Varga Mih\u00e1ly: 2021 m\u00e1r a gazdas\u00e1gi n\u00f6veked\u00e9s \u00e9ve lehet a n\u00e9met c\u00e9gek szerint is", "body": "\nAz orsz\u00e1gban m\u0171k\u00f6d\u0151 n\u00e9met v\u00e1llalkoz\u00e1sok szerint is 2021 m\u00e1r a gazdas\u00e1gi n\u00f6veked\u00e9s \u00e9ve lehet Magyarorsz\u00e1gon - mondta Varga Mih\u00e1ly p\u00e9nz\u00fcgyminiszter a N\u00e9met-Magyar Ipari \u00e9s Kereskedelmi Kamara (DUIHK) online f\u00f3rum\u00e1n cs\u00fct\u00f6rt\u00f6k\u00f6n Budapesten, ahol a kamara 2020-as konjunkt\u00fara jelent\u00e9s\u00e9t mutatt\u00e1k be.\n\n\nA t\u00e1rcavezet\u0151 kiemelte, hogy a kamara 900 tagv\u00e1llalat\u00e1val az orsz\u00e1g legnagyobb bilater\u00e1lis v\u00e1llalati sz\u00f6vets\u00e9ge. Az elm\u00falt h\u00f3napok bebizony\u00edtott\u00e1k, hogy a kamara \u00e9s tagv\u00e1llalatai partnerei a magyar korm\u00e1nynak, \u00e9s mindent megtesznek a magyar gazdas\u00e1g \u00fajraindul\u00e1s\u00e1\u00e9rt, a munkahelyek megtart\u00e1s\u00e1\u00e9rt - mondta. Term\u00e9szetesnek nevezte, hogy a kil\u00e1bal\u00e1st-\u00fajraindul\u00e1st a bizony\u00edtottan j\u00f3l m\u0171k\u00f6d\u0151 kapcsolatokra \u00e9p\u00edts\u00e9k, amilyenek a n\u00e9met-magyar kapcsolatok.\n\u00a0\u00a0\u00a0\u00a0\"A j\u00f3 egy\u00fcttm\u0171k\u00f6d\u00e9s, a k\u00f6z\u00f6s munka, a folyamatos egyeztet\u00e9sek eredm\u00e9nye, hogy a kamara tagv\u00e1llalatai a korm\u00e1nyhoz hasonl\u00f3an \u00fagy l\u00e1tj\u00e1k, a j\u00f6v\u0151 \u00e9v m\u00e1r ism\u00e9t a gazdas\u00e1gi n\u00f6veked\u00e9s \u00e9ve lehet\" - jelentette ki Varga Mih\u00e1ly.\n\u00a0\u00a0\u00a0\u00a0Ismertette: a kamara legfrissebb, okt\u00f3beri felm\u00e9r\u00e9se szerint a k\u00f6vetkez\u0151 12 h\u00f3napban a tagv\u00e1llalatok mintegy 63 sz\u00e1zal\u00e9ka sz\u00e1m\u00edt \u00fczleti helyzet\u00e9nek javul\u00e1s\u00e1ra. A c\u00e9gek 50 sz\u00e1zal\u00e9ka pedig \u00fagy \u00edt\u00e9lte meg, hogy egy \u00e9ven bel\u00fcl el\u00e9ri a v\u00e1ls\u00e1g el\u0151tti \u00e1rbev\u00e9teli szintet. Van bizonytalans\u00e1g a tervekben - mondta -, mivel nem lehet tudni a vakcina \u00e9rkez\u00e9s\u00e9nek idej\u00e9t; a kis\u00e9rletek alapj\u00e1n 2021 els\u0151 fel\u00e9ben lesz lehet\u0151s\u00e9g a v\u00e9d\u0151olt\u00e1sok elind\u00edt\u00e1s\u00e1ra.\n\n\u00a0\u00a0\u00a0\u00a0A miniszter kiemelte: N\u00e9metorsz\u00e1g hossz\u00fa \u00e9vek \u00f3ta a legfontosabb kereskedelmi partnere Magyarorsz\u00e1gnak, ez nem fog v\u00e1ltozni a k\u00f6vetkez\u0151 \u00e9vekben sem. Magyarorsz\u00e1g teljes k\u00fclkereskedelmi forgalm\u00e1nak egynegyed\u00e9t N\u00e9metorsz\u00e1ggal bonyol\u00edtja, ez a magyar exportban 28 sz\u00e1zal\u00e9kos, az importban 25 sz\u00e1zal\u00e9kos ar\u00e1nyt jelent. A k\u00e9toldal\u00fa kereskedelmi forgalom tavaly t\u00f6bb mint 4 sz\u00e1zal\u00e9kkal 56 milli\u00e1rd eur\u00f3ra n\u0151tt. Ezen bel\u00fcl a magyar export 30 milli\u00e1rd eur\u00f3t tett ki, ez mintegy 6 sz\u00e1zal\u00e9kos b\u0151v\u00fcl\u00e9st jelent az el\u0151z\u0151 \u00e9vhez k\u00e9pest - ismertette. Magyarorsz\u00e1g kereskedelmi t\u00f6bblete tavaly 33 sz\u00e1zal\u00e9kkal 3,7 milli\u00f3 eur\u00f3ra n\u0151tt. Az idei els\u0151 nyolc h\u00f3napban 11 sz\u00e1zal\u00e9kkal esett vissza a k\u00e9toldal\u00fa forgalom a j\u00e1rv\u00e1ny miatt.\n\u00a0\u00a0\u00a0\u00a0Varga Mih\u00e1ly v\u00e1ltozatlan t\u00e9nynek nevezte, hogy N\u00e9metorsz\u00e1g a legnagyobb t\u0151kebefektet\u0151 az orsz\u00e1gban. A legut\u00f3bbi adatok szerint 2863 n\u00e9met ir\u00e1ny\u00edt\u00e1s\u00fa c\u00e9g m\u0171k\u00f6dik Magyarorsz\u00e1gon, amelyek 220 ezer embert foglalkoztatnak. A korm\u00e1ny ezeknek megfelel\u0151en strat\u00e9giai partnerk\u00e9nt tekint a n\u00e9met v\u00e1llalkoz\u00e1sokra, a n\u00e9met-magyar kereskedelmi \u00e9s iparkamar\u00e1ra.\n\u00a0\u00a0\u00a0\u00a0K\u00f6zl\u00e9se szerint 51 n\u00e9met c\u00e9g vesz r\u00e9szt a korm\u00e1ny versenyk\u00e9pess\u00e9g-n\u00f6vel\u0151 t\u00e1mogat\u00e1si programj\u00e1ban, amelynek r\u00e9v\u00e9n 24 ezer munkahelyet \u0151riznek meg, \u00e9s 75 milli\u00f3 eur\u00f3 \u00e9rt\u00e9k\u0171 beruh\u00e1z\u00e1s k\u00e9sz\u00fclhet el 35 milli\u00f3 eur\u00f3 \u00e1llami t\u00e1mogat\u00e1ssal.\n\u00a0\u00a0\u00a0\u00a0A magyar gazdas\u00e1g j\u00f6v\u0151beli teljes\u00edtm\u00e9ny\u00e9nek emelked\u00e9s\u00e9hez jelent\u0151sen hozz\u00e1j\u00e1rulnak azok a beruh\u00e1z\u00e1sok, amelyeket a j\u00e1rv\u00e1ny ellen\u00e9re megkezdtek, illetve folytatnak a n\u00e9met v\u00e1llalatok - mondta\u00a0\u00a0Varga Mih\u00e1ly. P\u00e9ldak\u00e9nt eml\u00edtette a BMW debreceni \u00faj \u00fczem\u00e9t, az Audi gy\u0151ri napelem-parkj\u00e1t, a FAKT AG bezenyei feldolgoz\u00f3-logisztikai k\u00f6zpontj\u00e1t, az Aldi p\u00e9csi szolg\u00e1ltat\u00f3-k\u00f6zpontj\u00e1t, a Schaeffler szombathelyi \u00faj \u00fczem\u00e9t, a Lidl ecseri k\u00f6zpontj\u00e1t, a Continental veszpr\u00e9mi tesztp\u00e1ly\u00e1j\u00e1t, valamint a G\u00fcntner-Tata \u00e9s a Sick kunszigeti fejleszt\u00e9s\u00e9t.\n\u00a0\u00a0\u00a0\u00a0Az itt m\u0171k\u00f6d\u0151 k\u00fclf\u00f6ldi v\u00e1llalatok is sz\u00e1m\u00edthatnak a korm\u00e1nyra, amely tov\u00e1bbra sem megszor\u00edt\u00e1sokkal, ad\u00f3emel\u00e9sekkel kezeli a v\u00e1ls\u00e1got, hanem a t\u00e1mogat\u00e1sok b\u0151v\u00edt\u00e9s\u00e9vel, ad\u00f3cs\u00f6kkent\u00e9sekkel, valamint az \u00fczleti k\u00f6rnyezet jav\u00edt\u00e1s\u00e1val - h\u00fazta al\u00e1.\n\u00a0\u00a0\u00a0\u00a0Kijelentette: sz\u00e1m\u00edtanak arra, hogy a DUIHK \u00e9s tagjai tov\u00e1bbra is r\u00e9sz vesznek a korm\u00e1nyzati szakpolitik\u00e1k kialak\u00edt\u00e1s\u00e1ban, \u00e9s az innov\u00e1ci\u00f3ra alapul\u00f3 termel\u00e9s min\u00e9l sz\u00e9lesebb k\u00f6r\u0171 elterjeszt\u00e9s\u00e9ben.\n\u00a0\u00a0\u00a0\u00a0K\u00e9rd\u00e9sre k\u00f6z\u00f6lte: j\u00f6v\u0151re az ideihez hasonl\u00f3an 3 sz\u00e1zal\u00e9k k\u00f6r\u00fcli \u00e9ves \u00e1tlagos infl\u00e1ci\u00f3t v\u00e1rnak. A 2021-re elfogadott k\u00f6lts\u00e9gvet\u00e9st a t\u00e1rcavezet\u0151 szerint biztosan korrig\u00e1lni kell.\n\u00a0\u00a0\u00a0\u00a0S\u00e1vos Andr\u00e1s, a N\u00e9met-Magyar Ipari \u00e9s Kereskedelmi Kamara eln\u00f6ke elmondta: a korm\u00e1ny a koronav\u00edrus-j\u00e1rv\u00e1ny els\u0151 hull\u00e1m\u00e1ban folyamatosan bevonta a kamar\u00e1t az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) \u00e1ltal vezetett heti egyeztet\u00e9sekbe, ahol meghallgatt\u00e1k \u00e9s megvitatt\u00e1k egym\u00e1s javaslatait. Rem\u00e9ny\u00e9t fejezte ki, hogy a k\u00f6vetkez\u0151 hetekben \u00e9s h\u00f3napokban is ilyen akt\u00edvan vehetnek majd r\u00e9szt ebben a munk\u00e1ban.\n\u00a0\u00a0\u00a0\u00a0Kiemelte: N\u00e9metorsz\u00e1g az egyik legfontosabb \u00fczleti partere Magyarorsz\u00e1gnak, a k\u00e9t orsz\u00e1g k\u00f6z\u00f6tti forgalom az elm\u00falt hat \u00e9vben megdupl\u00e1z\u00f3dott. Az EU \u00e9s Magyarorsz\u00e1g k\u00f6z\u00f6tti vit\u00e1k rem\u00e9lhet\u0151leg mihamarabb rendez\u0151dnek - jegyezte meg.\n\u00a0\u00a0\u00a0\u00a0Dirk W\u00f6lfer, a DUIHK kommunik\u00e1ci\u00f3s igazgat\u00f3ja a kamara legfrissebb felm\u00e9r\u00e9s\u00e9t ismertette: a magyar gazdas\u00e1g kil\u00e1t\u00e1saiban a DUIHK tagok 2021-t\u0151l v\u00e1rj\u00e1k a javul\u00e1st. A n\u00e9met c\u00e9gek 60 sz\u00e1zal\u00e9ka a jelenlegi gazdas\u00e1gi helyzetet nagyj\u00e1b\u00f3l kiegyens\u00falyozottnak tartja. A c\u00e9gek egyharmada sz\u00e1m\u00edt javul\u00e1sra a saj\u00e1t \u00fczleti helyzet\u00e9ben f\u00e9l \u00e9ven bel\u00fcl, a k\u00f6vetkez\u0151 12 h\u00f3napban viszont m\u00e1r a t\u00falnyom\u00f3 t\u00f6bbs\u00e9g javul\u00e1st v\u00e1r.\n\u00a0\u00a0\u00a0\u00a0A beruh\u00e1z\u00e1si kiad\u00e1sokat id\u00e9n nem tervezik emelni, a t\u00f6bbs\u00e9g ink\u00e1bb visszafogja, ahogy l\u00e9tsz\u00e1mb\u0151v\u00edt\u00e9st sem terveznek az id\u00e9n. A n\u00e9met c\u00e9gek fele nem tudja, hogy mikor fogja el\u00e9rni a j\u00e1rv\u00e1ny el\u0151tti foglalkoztatotti l\u00e9tsz\u00e1mot. A v\u00e1ls\u00e1g el\u0151tti \u00e1rbev\u00e9teli szintet az itt m\u0171k\u00f6d\u0151 c\u00e9gek fele egy \u00e9ven bel\u00fcl tervezi el\u00e9rni - ismertette.\n\n\nMTI 2020. november 19.\n\n"}]