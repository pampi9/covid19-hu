[{"date": "2020-11-13 13:16", "url": "https://koronavirus.gov.hu/cikkek/operativ-torzs-324-emberrel-szemben-intezkedtek-kijarasi-tilalom-megsertese-miatt", "h1": "Operat\u00edv t\u00f6rzs: 324 emberrel szemben int\u00e9zkedtek a kij\u00e1r\u00e1si tilalom megs\u00e9rt\u00e9se miatt", "body": "\nA rend\u0151r\u00f6k 324 emberrel szemben int\u00e9zkedtek a kij\u00e1r\u00e1si tilalom megs\u00e9rt\u00e9se miatt az elm\u00falt 24 \u00f3r\u00e1ban - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a p\u00e9nteki online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes k\u00f6z\u00f6lte: a kij\u00e1r\u00e1si tilalmat megszeg\u0151k k\u00f6z\u00fcl 39 embert figyelmeztettek, 170 b\u00edrs\u00e1got szabtak ki \u00e9s 115 szab\u00e1lys\u00e9rt\u00e9si feljelent\u00e9st tettek. Tov\u00e1bbi h\u00e1rom embert a rend\u0151r\u00f6k feljelentettek k\u00f6zter\u00fcleti csoportosul\u00e1s szab\u00e1lyainak megs\u00e9rt\u00e9se miatt.\n\u00a0\u00a0\u00a0\u00a0Kit\u00e9rt arra: a szerd\u00e1t\u00f3l hat\u00e1lyba l\u00e9pett v\u00e9delmi int\u00e9zked\u00e9sek \u00faj eleme, hogy a 10 ezern\u00e9l nagyobb l\u00e9leksz\u00e1m\u00fa telep\u00fcl\u00e9seken, f\u0151v\u00e1rosi ker\u00fcletekben a polg\u00e1rmesterek d\u00f6nthetnek a k\u00f6zter\u00fcleti maszkhaszn\u00e1latr\u00f3l, ennek betart\u00e1s\u00e1t is ellen\u0151rzik. Cs\u00fct\u00f6rt\u00f6k\u00f6n 18 esetben int\u00e9zkedtek ezzel \u00f6sszef\u00fcgg\u00e9sben, \u00f6t embert figyelmeztettek, tizenh\u00e1rmat pedig helysz\u00edni b\u00edrs\u00e1ggal s\u00fajtottak.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta: Magyarorsz\u00e1gon 147 olyan telep\u00fcl\u00e9s van, amelynek 10 ezern\u00e9l nagyobb a lakoss\u00e1gsz\u00e1ma. Vel\u00fck felvett\u00e9k a kapcsolatot \u00e9s t\u00e1j\u00e9koztat\u00e1st k\u00e9rtek, hogy \u00e9lnek-e a szab\u00e1lyoz\u00e1si lehet\u0151s\u00e9ggel. Ott, ahol kihirdettek m\u00e1r szab\u00e1lyoz\u00e1st, a rend\u0151rs\u00e9g ellen\u0151rzi annak is a betart\u00e1s\u00e1t, munk\u00e1jukat a honv\u00e9ds\u00e9g is seg\u00edti.\n\u00a0\u00a0\u00a0\u00a0A t\u00f6megk\u00f6zleked\u00e9sben, meg\u00e1ll\u00f3kban \u00e9s az \u00fczletekben 70 emberrel szemben int\u00e9zkedtek cs\u00fct\u00f6rt\u00f6k\u00f6n a szab\u00e1lytalan maszkhaszn\u00e1lat miatt, vagy az\u00e9rt, mert az emberek nem viseltek maszkot. K\u00f6z\u00fcl\u00fck 12 embert figyelmeztettek, 37-et helysz\u00edni b\u00edrs\u00e1ggal s\u00fajtottak \u00e9s 21-et feljelentettek. A t\u00f6megk\u00f6zleked\u00e9sben \u00e9s az \u00fczletekben m\u00e1r szeptember 21 \u00f3ta kell maszkot viselni, az\u00f3ta 3857 rend\u0151ri int\u00e9zked\u00e9sre volt sz\u00fcks\u00e9g a szab\u00e1ly be nem tart\u00e1sa miatt. Kiss R\u00f3bert ugyanakkor k\u00f6sz\u00f6netet mondott azoknak, akik betartj\u00e1k az el\u0151\u00edr\u00e1sokat.\n\u00a0\u00a0\u00a0\u00a0Az alezredes eml\u00e9keztetett: a kij\u00e1r\u00e1si tilalom al\u00f3l kiv\u00e9telt k\u00e9pez, ha valaki munk\u00e1t v\u00e9gez, munk\u00e1ba megy, vagy a munkahely\u00e9r\u0151l hazafel\u00e9 tart. Ehhez azonban munk\u00e1ltat\u00f3i igazol\u00e1sra van sz\u00fcks\u00e9g, amit a rend\u0151rnek \u00e1t kell adni igazoltat\u00e1skor. Felh\u00edvta a figyelmet arra, hogy a kormany.hu korm\u00e1nyzati port\u00e1lon megtal\u00e1lhat\u00f3 az igazol\u00e1sminta. K\u00fcl\u00f6n kiemelte, hogy a munk\u00e1ltat\u00f3nak meg kell jel\u00f6lnie, milyen c\u00e9llal \u00e1ll\u00edtja ki az igazol\u00e1st a munkav\u00e1llal\u00f3ja sz\u00e1m\u00e1ra. Meger\u0151s\u00edtette: a munk\u00e1ltat\u00f3 m\u00e1s igazol\u00e1st is ki\u00e1ll\u00edthat, de a mint\u00e1n megjel\u00f6lt tartalmi elemeket ennek az igazol\u00e1snak is tartalmaznia kell.\n\u00a0\u00a0\u00a0\u00a0A kij\u00e1r\u00e1si korl\u00e1toz\u00e1sok november 4-t\u0151l, a kij\u00e1r\u00e1si tilalom november 11-t\u0151l l\u00e9pett hat\u00e1lyba. November 4-t\u0151l a rend\u0151r\u00f6knek 1477 szab\u00e1lyszeg\u0151vel szemben kellett int\u00e9zkedni\u00fck.\n\u00a0\u00a0\u00a0\u00a0Ellen\u0151rizt\u00e9k a vend\u00e9gl\u00e1t\u00f3helyeket \u00e9s \u00fczleteket is, hogy betartj\u00e1k-e a szab\u00e1lyokat, viselik-e \u00e9s ha igen, helyesen viselik-e az emberek a maszkot. Eml\u00e9keztetett: a vend\u00e9gl\u00e1t\u00f3helyeken csak az alkalmazottak tart\u00f3zkodhatnak, vend\u00e9g csak arra az id\u0151tartamra mehet be, am\u00edg \u00e1tveszi az elvitelre \u00e1tvett \u00e9telt. Cs\u00fct\u00f6rt\u00f6k\u00f6n h\u00e1rom \u00fczletet is bez\u00e1rt a rend\u0151rs\u00e9g, ami\u00e9rt ott nem tartott\u00e1k be a szab\u00e1lyokat. Hajd\u00fas\u00e1msonon, a somogyi Beleg telep\u00fcl\u00e9sen, valamint Budapesten, a VI. ker\u00fcletben kellett int\u00e9zkedni\u00fck. Ut\u00f3bbival kapcsolatban elmondta: egy mobiltelefonokat \u00e9s mobiltartoz\u00e9kokat \u00e1rus\u00edt\u00f3 \u00fczletr\u0151l van sz\u00f3, ahol a k\u00e9t alkalmazott nem viselt maszkot. A helysz\u00ednen volt az \u00fczemeltet\u0151 is, rajta ugyan volt maszk, de mivel nem gondoskodott arr\u00f3l, hogy az alkalmazottai is viseljenek, ez\u00e9rt 30 napra bez\u00e1rt\u00e1k az \u00fczletet.\n\u00a0\u00a0\u00a0\u00a0Cs\u00fct\u00f6rt\u00f6k\u00f6n a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat is ellen\u0151rizt\u00e9k, a tranzitszab\u00e1lyokat megs\u00e9rt\u0151kkel szemben 46 int\u00e9zked\u00e9sre volt sz\u00fcks\u00e9g, valamennyi \u00e9rintett \u00e1tutaz\u00f3t helysz\u00edni b\u00edrs\u00e1ggal s\u00fajtott\u00e1k.\n\u00a0\u00a0\u00a0\u00a0Az elm\u00falt napon 15 662 alkalommal ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban lev\u0151ket, cs\u00fct\u00f6rt\u00f6k\u00f6n 5437 ilyen korl\u00e1toz\u00f3 int\u00e9zked\u00e9st rendeltek el, \u00edgy jelenleg 36 166-an vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 3261-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze azt, betartj\u00e1k-e a karant\u00e9nszab\u00e1lyokat.\n\n\nMTI 2020. november 13.\n\n"}]