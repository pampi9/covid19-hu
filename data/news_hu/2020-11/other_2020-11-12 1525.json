[{"date": "2020-11-12 15:25", "url": "https://koronavirus.gov.hu/cikkek/orszagos-tisztifoorvos-magyar-telepulesek-85-szazaleka-erintett", "h1": "Orsz\u00e1gos tisztif\u0151orvos: a magyar telep\u00fcl\u00e9sek 85 sz\u00e1zal\u00e9ka \u00e9rintett", "body": "\nA pand\u00e9mia a magyar telep\u00fcl\u00e9sek 85 sz\u00e1zal\u00e9k\u00e1t \u00e9rinti, ennyi helyen regisztr\u00e1ltak m\u00e1r fert\u0151z\u00e9st - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia hozz\u00e1tette: az orsz\u00e1gban mindenki hordozhatja a v\u00edrust. Ez\u00e9rt nagyon fontos a higi\u00e9n\u00e9s szab\u00e1lyok \u00e9s a bevezetett szigor\u00edt\u00e1sok betart\u00e1sa. Azt mondta: \"f\u00e9ltj\u00fck az id\u0151seket, a betegeket\", hangs\u00falyozva ugyanakkor, hogy a fiatalokn\u00e1l is el\u0151fordulhat s\u00falyos megbeteged\u00e9s.\n\u00a0\u00a0\u00a0\u00a0Hozz\u00e1tette: t\u00f6bb eur\u00f3pai orsz\u00e1g l\u00e9nyegesen rosszabb helyzetben van Magyarorsz\u00e1gn\u00e1l, \u00edgy itthon is arra kell t\u00f6rekedni \u00e9s felk\u00e9sz\u00fclni, hogy a j\u00e1rv\u00e1nyg\u00f6rb\u00e9t ellapos\u00edts\u00e1k, \u00e9s fenntarts\u00e1k az eg\u00e9szs\u00e9g\u00fcgyi ell\u00e1t\u00e1s m\u0171k\u00f6d\u0151k\u00e9pess\u00e9g\u00e9t. A napokban meghozott valamennyi int\u00e9zked\u00e9s ezt szolg\u00e1lja - k\u00f6z\u00f6lte.\n\u00a0\u00a0\u00a0\u00a0\"A j\u00e1rv\u00e1ny Eur\u00f3pa-szerte d\u00fal\" - jelentette ki M\u00fcller Cec\u00edlia, hozz\u00e1t\u00e9ve azonban, hogy az uni\u00f3s tag\u00e1llamok k\u00f6z\u00f6tt Magyarorsz\u00e1g j\u00f3 helyzetben van. Az egymilli\u00f3 emberre vet\u00edtett adatok szerint a fert\u0151z\u00f6ttek tekintet\u00e9ben a 10., az elhunytak sz\u00e1ma alapj\u00e1n a 15. helyen \u00e1ll Magyarorsz\u00e1g.\n\u00a0\u00a0\u00a0\u00a0Elmondta, hogy az elm\u00falt napon 87-en hunytak el a v\u00edrus okozta sz\u00f6v\u0151dm\u00e9nyben, k\u00f6zt\u00fck egy 20 \u00e9ves fiatal. A legid\u0151sebb elhunyt 97 \u00e9ves volt.\n\u00a0\u00a0\u00a0\u00a0A betegek nagy h\u00e1nyada t\u00fcnet n\u00e9lk\u00fcl, vagy enyhe t\u00fcnetekkel v\u00e9szeli \u00e1t a fert\u0151z\u00e9st, \u00e9s jellemz\u0151en a kr\u00f3nikus betegs\u00e9gben szenved\u0151kn\u00e9l okoz komoly sz\u00f6v\u0151dm\u00e9nyt a v\u00edrusfert\u0151z\u00e9s, azonban a j\u00e1rv\u00e1ny kezdete \u00f3ta a hal\u00e1lesetek 7 sz\u00e1zal\u00e9k\u00e1n\u00e1l nem tal\u00e1ltak semmilyen egy\u00e9b kr\u00f3nikus \u00e1llapotot - k\u00f6z\u00f6lte M\u00fcller Cec\u00edlia.\n\u00a0\u00a0\u00a0\u00a0Az orsz\u00e1gos tisztif\u0151orvos kit\u00e9rt arra is, hogy a mintegy sz\u00e1zezer gondozottat ell\u00e1t\u00f3 1600 magyarorsz\u00e1gi szoci\u00e1lis int\u00e9zm\u00e9ny k\u00f6z\u00fcl 174 helyen tal\u00e1ltak fert\u0151z\u00f6tteket. Hat olyan int\u00e9zm\u00e9ny van, ahol m\u00e1r a j\u00e1rv\u00e1ny els\u0151 hull\u00e1m\u00e1ban is volt fert\u0151z\u00f6tt. Jelenleg a szoci\u00e1lis otthonban \u00e9l\u0151k 4 sz\u00e1zal\u00e9k\u00e1n\u00e1l, m\u00edg az \u00e1pol\u00f3k, gondoz\u00f3k egy sz\u00e1zal\u00e9k\u00e1n\u00e1l mutatt\u00e1k ki a v\u00edrust.\n\u00a0\u00a0\u00a0\u00a0A szoci\u00e1lis munka napja alkalm\u00e1b\u00f3l M\u00fcller Cec\u00edlia k\u00f6sz\u00f6netet mondott a szoci\u00e1lis int\u00e9zm\u00e9nyek dolgoz\u00f3inak helyt\u00e1ll\u00e1suk\u00e9rt.\n\u00a0\u00a0\u00a0\u00a0K\u00e9rd\u00e9sre v\u00e1laszolva k\u00f6z\u00f6lte, a koronav\u00edrus-j\u00e1rv\u00e1ny miatt hozott k\u00f3rh\u00e1zi l\u00e1togat\u00e1si tilalmak tov\u00e1bbra is \u00e9rv\u00e9nyben vannak, azonban a hozz\u00e1tartoz\u00f3 felkeresheti \u00e9s elb\u00facs\u00fazhat haldokl\u00f3, v\u00e9gst\u00e1diumban l\u00e9v\u0151 hozz\u00e1tartoz\u00f3j\u00e1t\u00f3l.\n\u00a0\u00a0\u00a0\u00a0Hozz\u00e1tette: err\u0151l egy t\u00e1j\u00e9koztat\u00f3 levelet is eljuttatott az int\u00e9zm\u00e9nyekhez, amelyeknek ilyen esetben biztos\u00edtaniuk kell a l\u00e1togat\u00f3nak az egy\u00e9ni v\u00e9d\u0151ruh\u00e1zatot \u00e9s az egy\u00e9b v\u00e9d\u0151eszk\u00f6z\u00f6ket.\n\n\n\nMTI 2020. november 12.\n\n"}]