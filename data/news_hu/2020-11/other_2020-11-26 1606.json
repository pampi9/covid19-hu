[{"date": "2020-11-26 16:06", "url": "https://koronavirus.gov.hu/cikkek/operativ-torzs-januar-vegeig-meghosszabbitottak-teljes-schengeni-belso-hatarszakasz", "h1": "Operat\u00edv t\u00f6rzs: janu\u00e1r v\u00e9g\u00e9ig meghosszabb\u00edtott\u00e1k a teljes schengeni bels\u0151 hat\u00e1rszakasz ideiglenes ellen\u0151rz\u00e9s\u00e9t", "body": "\nA Magyarorsz\u00e1g teljes schengeni bels\u0151 hat\u00e1rszakasz\u00e1n ideiglenesen vissza\u00e1ll\u00edtott hat\u00e1rforgalom-ellen\u0151rz\u00e9st \u00e9s hat\u00e1r\u0151rizetet a korm\u00e1ny janu\u00e1r 31-\u00e9n 24 \u00f3r\u00e1ig meghosszabb\u00edtotta - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes elmondta, hogy a rendelkez\u00e9s szerd\u00e1n meg is jelent a Magyar K\u00f6zl\u00f6nyben. Jelezte, hogy a teljes schengeni bels\u0151 hat\u00e1rszakaszon 130 k\u00f6z\u00fati, vas\u00fati \u00e9s v\u00edzi \u00e1tkel\u0151 tal\u00e1lhat\u00f3, ezek k\u00f6z\u00fcl k\u00f6z\u00faton t\u00edz helyen biztos\u00edtott a szem\u00e9ly- \u00e9s teherforgalomnak a bel\u00e9ptet\u00e9s.\n\u00a0\u00a0\u00a0\u00a0T\u00e1j\u00e9koztat\u00e1sa szerint a kiz\u00e1r\u00f3lag a szem\u00e9lyforgalom sz\u00e1m\u00e1ra t\u00f6rt\u00e9n\u0151 bel\u00e9ptet\u00e9shez k\u00f6z\u00faton harminc, v\u00edzi \u00faton k\u00e9t hat\u00e1r\u00e1tkel\u0151helyet jel\u00f6ltek ki, a tov\u00e1bbi 88, kisebb jelent\u0151s\u00e9g\u0171 erdei d\u0171l\u0151\u00fat, turista\u00fat, kavicsos- \u00e9s f\u00f6ldutak lez\u00e1r\u00e1s\u00e1r\u00f3l v\u00e1ltozatlanul int\u00e9zkednek.\n\u00a0\u00a0\u00a0\u00a0Eml\u00e9keztetett, a korm\u00e1ny d\u00f6nt\u00e9se \u00e9rtelm\u00e9ben cs\u00fct\u00f6rt\u00f6kt\u0151l mentes\u00fclnek a maszkvisel\u00e9si k\u00f6telezetts\u00e9g al\u00f3l az \u00e9rtelmi fogyat\u00e9kkal \u00e9l\u0151 emberek.\n\u00a0\u00a0\u00a0\u00a0A rend\u0151ri int\u00e9zked\u00e9sekr\u0151l sz\u00f3lva az alezredes azt mondta, a maszkvisel\u00e9si szab\u00e1lyok megszeg\u00e9se miatt szerd\u00e1n 664 emberrel szemben l\u00e9ptek fel a rend\u0151r\u00f6k, az err\u0151l sz\u00f3l\u00f3 korm\u00e1nyrendelet szeptember 21-ei megjelen\u00e9se \u00f3ta m\u00e1r \u00f6sszesen 8759 emberrel szemben int\u00e9zkedtek.\n\u00a0\u00a0\u00a0\u00a0T\u00edzezer t\u00f6bb lakos\u00fa telep\u00fcl\u00e9sek k\u00f6zter\u00fclet\u00e9n 616 ember nem viselte maszkot, ami az el\u0151z\u0151 naphoz k\u00e9pest jelent\u0151s, 59 sz\u00e1zal\u00e9kos emelked\u00e9s. Hatvan embert figyelmeztettek, 518 esetben helysz\u00edni b\u00edrs\u00e1got, 38 esetben pedig szab\u00e1lys\u00e9rt\u00e9si feljelent\u00e9st tettek. A t\u00f6megk\u00f6zleked\u00e9sben \u00e9s a meg\u00e1ll\u00f3kban 15, m\u00edg \u00fczletekben \u00e9s bev\u00e1s\u00e1rl\u00f3k\u00f6zpontokban 33 esetben int\u00e9zkedtek a maszkvisel\u00e9s figyelmen k\u00edv\u00fcl hagy\u00e1sa miatt - sorolta.\n\u00a0\u00a0\u00a0\u00a0Kiss R\u00f3bert elmondta, az \u00fczletek, a vend\u00e9gl\u00e1t\u00f3helyek \u00e9s a szolg\u00e1ltat\u00f3k korl\u00e1tozott nyitvatart\u00e1s\u00e1nak ellen\u0151rz\u00e9sekor k\u00e9t \u00fczletet z\u00e1rtak be, \u00edgy a jogszab\u00e1ly hat\u00e1lybal\u00e9p\u00e9se \u00f3ta ilyen szab\u00e1lyszeg\u00e9s miatt 76 \u00fczletet z\u00e1rattak be ideiglenesen. Az \u00fczletekre, vend\u00e9gl\u00e1t\u00f3helyekre, a sz\u00e1ll\u00e1shelyekre, valamint a szabadid\u0151s l\u00e9tes\u00edtm\u00e9nyekre vonatkoz\u00f3 korl\u00e1toz\u00e1sok megszeg\u00e9se miatt 483 rend\u0151ri int\u00e9zked\u00e9sre volt sz\u00fcks\u00e9g, ebb\u0151l 125 esetben volt meg\u00e1llap\u00edthat\u00f3 az \u00fczemeltet\u0151 vagy a tulajdonos felel\u0151ss\u00e9ge.\n\u00a0\u00a0\u00a0\u00a0Az egyik budapesti fodr\u00e1szatban \u00e9s bisztr\u00f3ban az alkalmazottak, illetve egyes vend\u00e9gek nem viselt\u00e9k, vagy nem megfelel\u0151en viselt\u00e9k a maszkot; a szab\u00e1lys\u00e9rt\u0151kkel szemben szankci\u00f3t szabtak ki, a fodr\u00e1szatot h\u00e9t, a vend\u00e9gl\u00e1t\u00f3helyet pedig harminc napra bez\u00e1rt\u00e1k - tette hozz\u00e1.\n\u00a0\u00a0\u00a0\u00a0Kifejtette, a kij\u00e1r\u00e1si tilalmat \u00e9s korl\u00e1toz\u00e1st az elm\u00falt napon 259-en szegt\u00e9k meg, november 4-t\u0151l a rend\u0151r\u00f6knek \u00f6sszesen 6503 szab\u00e1lyszeg\u0151vel szemben kellett int\u00e9zkedni\u00fck. A szem\u00e9lyforgalmi tranzit\u00fatvonalakon \u00e9s korridorokon szerd\u00e1n 35 alkalommal ellen\u0151riztek. Szeptember 1-je \u00f3ta 6430 ilyen ellen\u0151rz\u00e9st v\u00e9geztek a rend\u0151r\u00f6k.\n\u00a0\u00a0\u00a0\u00a0K\u00f6zl\u00e9se szerint az elm\u00falt napon 16 852 alkalommal ellen\u0151rizt\u00e9k a hat\u00f3s\u00e1gi h\u00e1zi karant\u00e9nban l\u00e9v\u0151ket, szerd\u00e1n 8517, \u00f6sszesen m\u00e1r 45 750 ilyen korl\u00e1toz\u00f3 int\u00e9zked\u00e9st rendeltek el. Az elektronikus ellen\u0151rz\u00e9st szolg\u00e1l\u00f3 mobiltelefonos applik\u00e1ci\u00f3ra eddig 3728-an regisztr\u00e1ltak.\n\n\n\n\nMTI 2020. november 26.\n\n"}]