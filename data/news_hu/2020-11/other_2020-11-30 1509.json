[{"date": "2020-11-30 15:09", "url": "https://koronavirus.gov.hu/cikkek/szijjarto-960-millios-tamogatasbol-561-munkahelyet-oriz-meg-mori-sews-komponens-es", "h1": "Szijj\u00e1rt\u00f3: 960 milli\u00f3s t\u00e1mogat\u00e1sb\u00f3l 561 munkahelyet \u0151riz meg a m\u00f3ri SEWS Komponens \u00e9s Elektronika Eur\u00f3pa Kft.", "body": "\nA nagyv\u00e1llalati versenyk\u00e9pess\u00e9g-n\u00f6vel\u0151 t\u00e1mogat\u00e1sb\u00f3l 960 milli\u00f3 forintnyi t\u00e1mogat\u00e1sban r\u00e9szes\u00fcl a m\u00f3ri SEWS Komponens \u00e9s Elektronika Eur\u00f3pa Kft., \u00e9s ez 561 ember munkahely\u00e9nek megtart\u00e1s\u00e1hoz elegend\u0151 - jelentette be a k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n a v\u00e1llalat telephely\u00e9n.\n\n\nSzijj\u00e1rt\u00f3 P\u00e9ter k\u00f6z\u00f6lte, hogy a jap\u00e1n c\u00e9g 2,75 milli\u00e1rd forintos beruh\u00e1z\u00e1st hat\u00e1rozott el, ehhez kaptak t\u00e1mogat\u00e1st a korm\u00e1nyt\u00f3l.\n\u00a0\u00a0\u00a0\u00a0Jelezte, hogy a nagyv\u00e1llalati versenyk\u00e9pess\u00e9g-n\u00f6vel\u0151 t\u00e1mogat\u00e1sb\u00f3l 207 milli\u00e1rd forintnyi beruh\u00e1z\u00e1st hajt v\u00e9gre 71 magyarorsz\u00e1gi v\u00e1llalat, s ezzel 61 600 munkahelyet \u0151riznek meg Magyarorsz\u00e1gon.\n\u00a0\u00a0\u00a0\u00a0A miniszter r\u00e1mutatott, hogy a vil\u00e1g aut\u00f3ipara az elektromobilit\u00e1s fel\u00e9 fordult, ez\u00e9rt k\u00fcl\u00f6n\u00f6sen fel\u00e9rt\u00e9kel\u0151dik azoknak a jap\u00e1n aut\u00f3ipari besz\u00e1ll\u00edt\u00f3knak a jelent\u0151s\u00e9ge, amelyek az elektromos aut\u00f3khoz sz\u00e1ll\u00edtanak eszk\u00f6z\u00f6ket, illetve alkatr\u00e9szeket. A Sumitomo csoporthoz tartoz\u00f3 SEWS ebb\u0151l a szempontb\u00f3l kiemelked\u0151 jelent\u0151s\u00e9ggel b\u00edr, \u00e9s a t\u00e1mogat\u00e1s olyan \u00faj term\u00e9kek el\u0151\u00e1ll\u00edt\u00e1s\u00e1ra teszi alkalmass\u00e1 a v\u00e1llalatot, amelyeket a legnagyobb aut\u00f3ipari v\u00e1llalatok sz\u00e1m\u00e1ra fognak sz\u00e1ll\u00edtani.\n\u00a0\u00a0\u00a0\u00a0Szijj\u00e1rt\u00f3 P\u00e9ter megeml\u00edtette, hogy a beruh\u00e1z\u00e1s\u00e9rt \u00e9les verseny folyt \u00e1zsiai \u00e9s \u00e9szak-afrikai orsz\u00e1gok, valamint Magyarorsz\u00e1g k\u00f6z\u00f6tt, v\u00e9g\u00fcl a politikai stabilit\u00e1snak, az alacsony ad\u00f3knak \u00e9s a magyar emberek szorgalm\u00e1nak, munkaszeretet\u00e9nek k\u00f6sz\u00f6nhet\u0151en M\u00f3r ker\u00fclt ki gy\u0151ztesen a versenyb\u0151l.\n\u00a0\u00a0\u00a0\u00a0A k\u00fclgazdas\u00e1gi \u00e9s k\u00fcl\u00fcgyminiszter elmondta, hogy Magyarorsz\u00e1gon 182 jap\u00e1n v\u00e1llalat \u00f6sszesen 30 ezer embernek ad munk\u00e1t \u00e9s a jap\u00e1n beruh\u00e1z\u00f3k alkotj\u00e1k a nyolcadik legnagyobb beruh\u00e1z\u00f3i k\u00f6z\u00f6ss\u00e9get haz\u00e1nkban. \u00dagy v\u00e9lte, a beruh\u00e1z\u00e1s tov\u00e1bb er\u0151s\u00edti Magyarorsz\u00e1g \u00e9s Jap\u00e1n kapcsolatait, amelyek el\u00e9g er\u0151s alapokon \u00e1llnak, amit mutat az a t\u00e9ny is, hogy az idei \u00e9v els\u0151 nyolc h\u00f3napj\u00e1ban a magyar export a legnagyobb m\u00e9rt\u00e9kben - 42 sz\u00e1zal\u00e9kkal - Jap\u00e1n ir\u00e1ny\u00e1ba n\u00f6vekedett.\n\u00a0\u00a0\u00a0\u00a0T\u00f6r\u0151 G\u00e1bor, a t\u00e9rs\u00e9g fideszes orsz\u00e1ggy\u0171l\u00e9si k\u00e9pvisel\u0151je szerint j\u00f3 helyre \u00e9rkezett a korm\u00e1ny t\u00e1mogat\u00e1sa, hiszen a SEWS \u00faj projektj\u00e9vel az elektromobilit\u00e1s fel\u00e9 fordul, s ezzel a BMW \u00e9s a Ford besz\u00e1ll\u00edt\u00f3ja k\u00edv\u00e1n lenni. Mindez azt eredm\u00e9nyezheti, hogy 2024-re k\u00f6zel megk\u00e9tszerezi a v\u00e1llalat az \u00e1rbev\u00e9tel\u00e9t \u00e9s tov\u00e1bbi munkahelyeket teremt.\n\u00a0\u00a0\u00a0\u00a0Toya Kunihiro, a SEWS Kft. eln\u00f6ke eml\u00e9keztetett arra, hogy a jap\u00e1n v\u00e1llalat 2003-ban \u00e9rkezett M\u00f3rra, s az az\u00f3ta eltelt id\u0151ben folyamatosan n\u00f6vekedett. A\u00a0koronav\u00edrus-j\u00e1rv\u00e1ny id\u00e9n nagy elad\u00e1scs\u00f6kken\u00e9st eredm\u00e9nyezett, okt\u00f3bert\u0151l t\u00e9rt vissza az \u00e9rt\u00e9kes\u00edt\u00e9s a norm\u00e1lis szintre, de elbocs\u00e1t\u00e1sok n\u00e9lk\u00fcl siker\u00fclt megoldaniuk a helyzetet - f\u0171zte hozz\u00e1.\n\u00a0\u00a0\u00a0\u00a0K\u00f6sz\u00f6netet mondott a Nemzeti Befektet\u00e9si \u00dcgyn\u00f6ks\u00e9gnek (HIPA), mert id\u00e9n k\u00e9t alkalommal is versenyk\u00e9pess\u00e9gi t\u00e1mogat\u00e1st biztos\u00edtott sz\u00e1mukra, a mostani forr\u00e1st \u00faj term\u00e9k bemutat\u00e1s\u00e1ra \u00e9s gy\u00e1rt\u00f3eszk\u00f6z b\u0151v\u00edt\u00e9sre fogj\u00e1k felhaszn\u00e1lni.\n\u00a0\u00a0\u00a0\u00a0A SEWS Komponens \u00e9s Elektronika Eur\u00f3pa Kft. f\u0151 tev\u00e9kenys\u00e9gi k\u00f6re szem\u00e9lyg\u00e9pkocsi alkatr\u00e9szek gy\u00e1rt\u00e1sa: csatlakoz\u00f3h\u00e1zak, biztos\u00edt\u00e9kh\u00e1zak, motort\u00e9ri kapcsol\u00f3dobozok \u00e9s l\u00e9gkondicion\u00e1l\u00f3 panelek el\u0151\u00e1ll\u00edt\u00e1sa, valamint g\u00e9pj\u00e1rm\u0171alkatr\u00e9sz nagykereskedelem \u00e9s rakt\u00e1roz\u00e1s.\n\u00a0\u00a0\u00a0\u00a0A nyilv\u00e1nos c\u00e9gadatok szerint a v\u00e1llalat 2019-ben 150,564 milli\u00f3 eur\u00f3 (54,2 milli\u00e1rd forint) nett\u00f3 \u00e1rbev\u00e9tel mellett 2,409 milli\u00f3 eur\u00f3 (867 milli\u00f3 forint) vesztes\u00e9get k\u00f6nyvelt el. Tavalyel\u0151tt 142,649 milli\u00f3 eur\u00f3 (51,4 milli\u00e1rd forint) volt az \u00e1rbev\u00e9tele, a vesztes\u00e9g 5,424 milli\u00f3 eur\u00f3t (1,95 milli\u00e1rd forint) tett ki. \u00a0\u00a0\u00a0\n\n\nMTI 2020. november 30.\n\n"}]