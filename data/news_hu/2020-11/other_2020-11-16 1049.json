[{"date": "2020-11-16 10:49", "url": "https://koronavirus.gov.hu/cikkek/kormanyszovivo-szolgaltatoknal-kell-igenyelni-az-ingyenes-internetet", "h1": "Korm\u00e1nysz\u00f3viv\u0151: a szolg\u00e1ltat\u00f3kn\u00e1l kell ig\u00e9nyelni az ingyenes internetet", "body": "\nA szolg\u00e1ltat\u00f3kn\u00e1l kell ig\u00e9nyelni a digit\u00e1lis oktat\u00e1sban r\u00e9szt vev\u0151 di\u00e1koknak \u00e9s tan\u00e1roknak j\u00e1r\u00f3 30 napos ingyenes internet-szolg\u00e1ltat\u00e1st - k\u00f6z\u00f6lte Szentkir\u00e1lyi Alexandra korm\u00e1nysz\u00f3viv\u0151 h\u00e9tf\u0151n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nA korm\u00e1nysz\u00f3viv\u0151 eml\u00e9keztetett: a koronav\u00edrus-j\u00e1rv\u00e1nnyal kapcsolatos nemzeti konzult\u00e1ci\u00f3 eredm\u00e9nye alapj\u00e1n a korm\u00e1ny ingyeness\u00e9 tette az internetet a digit\u00e1lis oktat\u00e1sban r\u00e9szt vev\u0151 tanul\u00f3knak \u00e9s di\u00e1koknak.\n\u00a0\u00a0\u00a0\u00a0A 30 napos kedvezm\u00e9nyt - amely a fenn\u00e1ll\u00f3 \u00e9s az \u00fajonnan k\u00f6t\u00f6tt szerz\u0151d\u00e9sekre is \u00e9rv\u00e9nyes - a szolg\u00e1ltat\u00f3 a decemberi sz\u00e1ml\u00e1n \u00edrja j\u00f3v\u00e1. A kedvezm\u00e9nyt egyetlen tart\u00f3zkod\u00e1si helyen lehet ig\u00e9nybe venni - ismertette.\n\u00a0\u00a0\u00a0\u00a0Szentkir\u00e1lyi Alexandra kit\u00e9rt arra is: a korm\u00e1ny a j\u00e1rv\u00e1ny terjed\u00e9s\u00e9nek f\u00e9kez\u00e9s\u00e9\u00e9rt meghosszabb\u00edtotta a november 4-e ut\u00e1n lej\u00e1rt okm\u00e1nyok \u00e9rv\u00e9nyess\u00e9g\u00e9t, a gazdas\u00e1g m\u0171k\u00f6d\u00e9s\u00e9nek fenntart\u00e1s\u00e1\u00e9rt, a munkahelyek meg\u0151rz\u00e9s\u00e9\u00e9rt pedig a t\u00f6bbi k\u00f6zt ad\u00f3- \u00e9s j\u00e1rul\u00e9kkedvezm\u00e9nyeket, b\u00e9rt\u00e1mogat\u00e1si programokat vezetett be.\n\u00a0\u00a0\u00a0\u00a0A korm\u00e1nysz\u00f3viv\u0151 besz\u00e9lt arr\u00f3l is: az emberek meg\u00e9rtett\u00e9k, hogy sz\u00fcks\u00e9g van a korl\u00e1toz\u00e1sokra, \u00e9s minden neh\u00e9zs\u00e9g ellen\u00e9re betartj\u00e1k azokat.\n\n\nMTI 2020. november 16.\n\n"}]