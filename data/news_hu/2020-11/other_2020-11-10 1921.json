[{"date": "2020-11-10 19:21", "url": "https://koronavirus.gov.hu/cikkek/orban-viktor-ha-betartjuk-szabalyokat-egyutt-ismet-sikerulni-fog", "h1": "Orb\u00e1n Viktor: ha betartjuk a szab\u00e1lyokat, egy\u00fctt ism\u00e9t siker\u00fclni fog", "body": "\nA\u00a0parlament megadta a rendk\u00edv\u00fcli felhatalmaz\u00e1st, a rendeleteket megalkott\u00e1k, a korl\u00e1toz\u00f3 szab\u00e1lyok \u00e9jf\u00e9lt\u0151l \u00e9letbe l\u00e9pnek. Arra k\u00e9rem \u00f6n\u00f6ket, mindannyian tartsuk be \u0151ket, vigy\u00e1zzunk egym\u00e1sra, k\u00fcl\u00f6n\u00f6sen is vigy\u00e1zzunk a sz\u00fcleinkre, a nagysz\u00fcleinkre, az id\u0151s \u00e9s beteg honfit\u00e1rsainkra! - mondta a korm\u00e1nyf\u0151 a rendeletek al\u00e1\u00edr\u00e1sa ut\u00e1n.\n\n\nHa betartjuk a koronav\u00edrus-j\u00e1rv\u00e1ny miatt elrendelt korl\u00e1toz\u00f3 szab\u00e1lyokat, \u00e9s \u00f6sszefogunk, akkor \"egy\u00fctt ism\u00e9t siker\u00fclni fog\" - mondta Orb\u00e1n Viktor minisztereln\u00f6k kedden a Facebook-oldal\u00e1n k\u00f6zz\u00e9tett vide\u00f3ban. Kifejtette: a parlament megadta a rendk\u00edv\u00fcli felhatalmaz\u00e1st, a rendeleteket megalkott\u00e1k, a korl\u00e1toz\u00f3 szab\u00e1lyok \u00e9jf\u00e9lt\u0151l \u00e9letbe l\u00e9pnek.\n\u00a0\u00a0\u00a0\u00a0\"Arra k\u00e9rem \u00f6n\u00f6ket, mindannyian tartsuk be \u0151ket, vigy\u00e1zzunk egym\u00e1sra, k\u00fcl\u00f6n\u00f6sen is vigy\u00e1zzunk a sz\u00fcleinkre, a nagysz\u00fcleinkre, az id\u0151s \u00e9s beteg honfit\u00e1rsainkra!\" - mondta Orb\u00e1n Viktor a rendeletek al\u00e1\u00edr\u00e1sa ut\u00e1n.\n\u00a0\u00a0\u00a0\u00a0Az Orsz\u00e1ggy\u0171l\u00e9s kedden meghosszabb\u00edtotta a koronav\u00edrus-j\u00e1rv\u00e1ny miatt kihirdetett vesz\u00e9lyhelyzet hat\u00e1ly\u00e1t, miut\u00e1n megszavazta a j\u00e1rv\u00e1ny m\u00e1sodik hull\u00e1ma elleni v\u00e9dekez\u00e9sr\u0151l sz\u00f3l\u00f3 t\u00f6rv\u00e9nyt.\n\u00a0\u00a0\u00a0\u00a0A korm\u00e1nyf\u0151 h\u00e9tf\u0151n k\u00f6z\u00f6lte: cs\u00f6kkenteni kell a koronav\u00edrusos megbeteged\u00e9sek sz\u00e1m\u00e1t, mert ha tov\u00e1bbra is ilyen \u00fctemben n\u0151 a fert\u0151z\u00f6ttek sz\u00e1ma, akkor a k\u00f3rh\u00e1zak nem tudnak megbirk\u00f3zni a r\u00e1juk nehezed\u0151 teherrel.\n\u00a0\u00a0\u00a0\u00a0A korl\u00e1toz\u00f3 int\u00e9zked\u00e9sek k\u00f6z\u00f6tt ismertette egyebek mellett az este 8 \u00f3ra \u00e9s hajnali 5 \u00f3ra k\u00f6z\u00f6tti kij\u00e1r\u00e1si tilalmat, a digit\u00e1lis oktat\u00e1s bevezet\u00e9s\u00e9t nyolcadik oszt\u00e1ly f\u00f6l\u00f6tt, a gy\u00fclekez\u00e9s \u00e9s a rendezv\u00e9nyek tilalm\u00e1t, az \u00e9ttermek bez\u00e1r\u00e1s\u00e1t \u00e9s a sportrendezv\u00e9nyek z\u00e1rt kapuss\u00e1 t\u00e9tel\u00e9t.\nMTI\n\n"}]