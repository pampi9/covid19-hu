[{"date": "2020-11-06 13:11", "url": "https://koronavirus.gov.hu/cikkek/orszagos-tisztifoorvos-tovabb-kell-boviteni-az-ellatorendszert", "h1": "Orsz\u00e1gos tisztif\u0151orvos: tov\u00e1bb kell b\u0151v\u00edteni az ell\u00e1t\u00f3rendszert", "body": "\nTov\u00e1bb kell b\u0151v\u00edteni a koronav\u00edrusos betegeket ell\u00e1t\u00f3 rendszert, ez\u00e9rt elhalasztj\u00e1k a nem s\u00fcrg\u0151s m\u0171t\u00e9teket - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\n\n\u00a0M\u00fcller Cec\u00edlia hozz\u00e1tette: err\u0151l v\u00e1rhat\u00f3an m\u00e9g p\u00e9nteken megsz\u00fcletik a rendelkez\u00e9s.\n\u00a0\u00a0\u00a0\u00a0Az orsz\u00e1gos tisztif\u0151orvos k\u00f6z\u00f6lte: a s\u00fcrg\u0151s m\u0171t\u00e9teket, valamint azokat a beavatkoz\u00e1sokat, amelyek halaszt\u00e1sa eg\u00e9szs\u00e9gk\u00e1rosod\u00e1st okozna, tov\u00e1bbra is elv\u00e9gzik. A nem halaszthat\u00f3 beavatkoz\u00e1sokra p\u00e9ldak\u00e9nt eml\u00edtette a daganatos, valamint a sz\u00edv- \u00e9s \u00e9rrendszeri betegek ell\u00e1t\u00e1s\u00e1t.\n\u00a0\u00a0\u00a0\u00a0M\u00fcller Cec\u00edlia ism\u00e9t hangs\u00falyozta, hogy Eur\u00f3pa-szerte, \u00edgy Magyarorsz\u00e1gon is exponenci\u00e1lisan n\u0151 a fert\u0151z\u00f6ttek sz\u00e1ma. Ez jelent\u0151s terhet r\u00f3 az eg\u00e9szs\u00e9g\u00fcgyi ell\u00e1t\u00f3rendszerre, a c\u00e9l az, hogy b\u00edrj\u00e1k a terhel\u00e9st - hangs\u00falyozta. B\u00e1r a sz\u00fcks\u00e9ges \u00e1gysz\u00e1m rendelkez\u00e9sre \u00e1ll, a megfelel\u0151 szem\u00e9lyzetr\u0151l is gondoskodni kell. A lehet\u0151 legrosszabb forgat\u00f3k\u00f6nyvre k\u00e9sz\u00fclnek - k\u00f6z\u00f6lte.\n\u00a0\u00a0\u00a0\u00a0Az egymilli\u00f3 emberre jut\u00f3 fert\u0151z\u00f6ttek sz\u00e1m\u00e1t illet\u0151en az eur\u00f3pai \u00e1llamok k\u00f6z\u00f6tt Magyarorsz\u00e1g az als\u00f3 harmadban, a hal\u00e1loz\u00e1sok tekintet\u00e9ben a \"k\u00f6z\u00e9pmez\u0151nyben\" van - tette hozz\u00e1. Megjegyezte ugyanakkor, hogy a k\u00fcl\u00f6nb\u00f6z\u0151 \u00e1llamok adatait neh\u00e9z \u00f6sszehasonl\u00edtani.\n\u00a0\u00a0\u00a0\u00a0El akarj\u00e1k lapos\u00edtani a j\u00e1rv\u00e1nyg\u00f6rb\u00e9t, amihez cs\u00f6kkenteni kell az \u00e9rintkez\u00e9sek sz\u00e1m\u00e1t - id\u00e9zte fel az orsz\u00e1gos tisztif\u0151orvos.\n\u00a0\u00a0\u00a0\u00a0Kiemelte, hogy az elhunytak k\u00f6z\u00f6tt alacsony, 5-7 sz\u00e1zal\u00e9k azok ar\u00e1nya, akikn\u00e9l nem azonos\u00edtottak alap- vagy k\u00eds\u00e9r\u0151betegs\u00e9get. Ebb\u0151l is l\u00e1tszik: aki r\u00e9g\u00f3ta valamilyen k\u00f3rban szenved, annak figyelnie kell arra, hogy \"karbantartsa\" azt.\n\u00a0\u00a0\u00a0\u00a0Az elhunytak \u00e1tlag\u00e9letkora 76,1 \u00e9v, ez\u00e9rt M\u00fcller Cec\u00edlia ism\u00e9t arra k\u00e9rte a fiatalokat, hogy vigy\u00e1zzanak az id\u0151sekre.\n\u00a0\u00a0\u00a0\u00a0Fontosnak nevezte az influenza elleni v\u00e9d\u0151olt\u00e1s beadat\u00e1s\u00e1t. J\u00f6v\u0151 h\u00e9ten \u00fajabb vakcin\u00e1kat \"ter\u00edtenek\" orsz\u00e1gszerte - k\u00f6z\u00f6lte. Azt mondta, hogy a beszerz\u00e9s folyamatos, de sok neh\u00e9zs\u00e9ggel k\u00fczdenek: t\u00f6bb \u00e1llam nem sz\u00e1ll\u00edt, lemondja a megrendel\u00e9st a bevezetett exporttilalom miatt. Ugyanakkor Magyarorsz\u00e1gon is folyamatos a gy\u00e1rt\u00e1s - emelte ki.\n\u00a0\u00a0\u00a0\u00a0K\u00e9rd\u00e9sre M\u00fcller Cec\u00edlia azt felelte, hogy az eg\u00e9szs\u00e9g\u00fcgyi dolgoz\u00f3k 3,3 sz\u00e1zal\u00e9ka fert\u0151z\u00f6tt, ami kifejezetten kedvez\u0151 ar\u00e1ny, az Eg\u00e9szs\u00e9g\u00fcgyi Vil\u00e1gszervezet (WHO) meg\u00e1llap\u00edt\u00e1sa szerint ugyanis 10-15 sz\u00e1zal\u00e9kkal kell sz\u00e1molni.\n\n\n\nMTI 2020. november 6.\n\n"}]