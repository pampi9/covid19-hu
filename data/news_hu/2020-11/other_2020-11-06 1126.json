[{"date": "2020-11-06 11:26", "url": "https://koronavirus.gov.hu/cikkek/itm-ismet-nott-az-ipari-termeles-szeptemberben", "h1": "ITM: ism\u00e9t n\u0151tt az ipari termel\u00e9s szeptemberben", "body": "\nSzeptemberben az ipari termel\u00e9s t\u00f6bb mint 2 sz\u00e1zal\u00e9kkal n\u0151tt az egy \u00e9vvel kor\u00e1bbihoz \u00e9s az el\u0151z\u0151 h\u00f3naphoz k\u00e9pest is. A korm\u00e1ny gazdas\u00e1gv\u00e9delmi int\u00e9zked\u00e9seinek is k\u00f6sz\u00f6nhet\u0151en az \u0151sz elej\u00e9re siker\u00fclt ellens\u00falyozni a koronav\u00edrus-j\u00e1rv\u00e1ny kedvez\u0151tlen hat\u00e1s\u00e1t. A szezon\u00e1lisan \u00e9s munkanapt\u00e9nyez\u0151vel kiigaz\u00edtott ipari kibocs\u00e1t\u00e1s szeptemberben az \u00e1prilisi m\u00e9lyponthoz k\u00e9pest t\u00f6bb mint 61 sz\u00e1zal\u00e9kkal b\u0151v\u00fclt, komment\u00e1lta a legfrissebb adatokat p\u00e9nteken az Innov\u00e1ci\u00f3s \u00e9s Technol\u00f3giai Miniszt\u00e9rium (ITM).\n\n\nGy\u00f6rgy L\u00e1szl\u00f3, az\u00a0ITM\u00a0gazdas\u00e1gstrat\u00e9gi\u00e1\u00e9rt \u00e9s szab\u00e1lyoz\u00e1s\u00e9rt felel\u0151s \u00e1llamtitk\u00e1ra az MTI-nek k\u00fcld\u00f6tt k\u00f6zlem\u00e9nyben az adatok kapcs\u00e1n elmondta: a korm\u00e1nyzati int\u00e9zked\u00e9sekkel Magyarorsz\u00e1g tov\u00e1bbra is azon dolgozik, hogy megv\u00e9dje a magyar gazdas\u00e1got, a magyar munkahelyeket, \u00e9s haz\u00e1nk tov\u00e1bbra is az EU azon tag\u00e1llamai k\u00f6z\u00e9 tartozik, ahol az egyik legalacsonyabb a munkan\u00e9lk\u00fclis\u00e9g.\nA k\u00f6zlem\u00e9nyben felid\u00e9zt\u00e9k: a K\u00f6zponti Statisztikai Hivatal (KSH) adatai szerint 2020 szeptember\u00e9ben az ipari termel\u00e9s volumene 2,2 sz\u00e1zal\u00e9kkal meghaladta az egy \u00e9vvel kor\u00e1bbit a nyers adatok szerint. Munkanaphat\u00e1st\u00f3l megtiszt\u00edtva a termel\u00e9s 1,0 sz\u00e1zal\u00e9kkal m\u00e9rs\u00e9kl\u0151d\u00f6tt. Az el\u0151z\u0151 h\u00f3naphoz k\u00e9pest a b\u0151v\u00fcl\u00e9s 2,3 sz\u00e1zal\u00e9k volt a szezon\u00e1lisan \u00e9s munkanappal kiigaz\u00edtott adatok alapj\u00e1n.\nA legnagyobb s\u00faly\u00fa al\u00e1gakban n\u0151tt a termel\u00e9s volumene: a j\u00e1rm\u0171gy\u00e1rt\u00e1s, a sz\u00e1m\u00edt\u00f3g\u00e9p, elektronikai, optikai term\u00e9k gy\u00e1rt\u00e1sa nagyobb, m\u00edg az \u00e9lelmiszer, ital \u00e9s doh\u00e1nyterm\u00e9k gy\u00e1rt\u00e1sa kisebb m\u00e9rt\u00e9kben emelkedett.\n\nMTI 2020. november 6.\n\n"}]