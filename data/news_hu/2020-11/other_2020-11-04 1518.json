[{"date": "2020-11-04 15:18", "url": "https://koronavirus.gov.hu/cikkek/az-cel-hogy-tovabbra-jusson-mindenkinek-korhazi-ellatas", "h1": "Az a c\u00e9l, hogy tov\u00e1bbra is jusson mindenkinek k\u00f3rh\u00e1zi ell\u00e1t\u00e1s", "body": "\nEg\u00e9sz Eur\u00f3p\u00e1ban \u00e9s Magyarorsz\u00e1gon is exponenci\u00e1lisan n\u0151 a fert\u0151z\u00f6ttek sz\u00e1ma, egyre t\u00f6bben ig\u00e9nyelnek k\u00f3rh\u00e1zi ell\u00e1t\u00e1st. Magyarorsz\u00e1gon mindenkinek jut k\u00f3rh\u00e1zi \u00e1gy, ell\u00e1t\u00e1s, l\u00e9legeztet\u0151g\u00e9p, \u00e9s a most bevezetett v\u00e9delmi int\u00e9zked\u00e9sekkel az a c\u00e9l, hogy \u00edgy is maradjon.\n\n\nAz eg\u00e9szs\u00e9g\u00fcgyi ell\u00e1t\u00e1st a gyorsan n\u00f6vekv\u0151 betegsz\u00e1mmal egy\u00fctt j\u00e1r\u00f3 t\u00f6bbletfeladatok mellett is biztons\u00e1gos mederben tartjuk. B\u00e1r a koronav\u00edrus-j\u00e1rv\u00e1ny az ut\u00f3bbi \u00e9vtizedek egyik legnagyobb kih\u00edv\u00e1sa el\u00e9 \u00e1ll\u00edtotta vil\u00e1gszerte az eg\u00e9szs\u00e9g\u00fcgyet, Magyarorsz\u00e1gon a tavasszal j\u00f3l bev\u00e1lt recept szerint rendszerszer\u0171 biztons\u00e1ggal kezelj\u00fck a j\u00e1rv\u00e1ny\u00fcgyi helyzetet.\nA k\u00f3rh\u00e1zakat a j\u00e1rv\u00e1ny dinamizmus\u00e1nak megfelel\u0151en l\u00e9pcs\u0151zetesen nyitjuk meg, folyamatosan figyelve a kapacit\u00e1saikat, \u00edgy a kijel\u00f6lt int\u00e9zm\u00e9nyek egym\u00e1st er\u0151s\u00edtve, fokozatosan kapcsol\u00f3dnak be a koronav\u00edrus fert\u0151z\u00e9ssel kezelt betegek ell\u00e1t\u00e1s\u00e1ba orsz\u00e1gszerte. Ha egy els\u0151dlegesen kijel\u00f6lt k\u00f3rh\u00e1zban a covidos betegek kezel\u00e9s\u00e9re felk\u00e9sz\u00edtett \u00e1gyak 80 sz\u00e1zal\u00e9ka megtelik, akkor az az int\u00e9zm\u00e9ny azonnal jelz\u00e9st ad rendszernek, \u00e9s abban a pillanatban bel\u00e9p a m\u00e1sodlagosan kijel\u00f6lt k\u00f3rh\u00e1z. Ennek k\u00f6sz\u00f6nhet\u0151, hogy egyetlen beteg sem maradt ell\u00e1tatlanul.\n\nA k\u00f3rh\u00e1zi \u00e1gysz\u00e1mokat illet\u0151en eur\u00f3pai viszonylatban harmadik helyen \u00e1llunk. A foglalt k\u00f3rh\u00e1zi \u00e1gyak ar\u00e1nya ma sem haladja meg a 60 sz\u00e1zal\u00e9kot, teh\u00e1t az \u00e1gyak 40 sz\u00e1zal\u00e9ka szabad, az \u00e1tir\u00e1ny\u00edtott szakemberek ar\u00e1nya is rendk\u00edv\u00fcl alacsony, ez\u00e9rt a koronav\u00edrus-fert\u0151z\u00f6tt betegek kezel\u00e9se mellett jelenleg a hagyom\u00e1nyos ell\u00e1t\u00e1s is biztos\u00edtott az eg\u00e9sz orsz\u00e1gban.\n\nA mindeddig covidos betegek kezel\u00e9s\u00e9re felk\u00e9sz\u00edtett \u00e1gyak sz\u00e1ma orsz\u00e1gosan k\u00f6zel h\u00e1romszorosa annak, mint ah\u00e1ny \u00e1gyon jelenleg fekszenek koronav\u00edrus-fert\u0151z\u00f6tt, illetve Covid-gyan\u00fas emberek.\n\nA k\u00f3rh\u00e1zak tudatos felk\u00e9sz\u00edt\u00e9s\u00e9nek \u00e9s a j\u00e1rv\u00e1ny dinamik\u00e1j\u00e1hoz igaz\u00edtott megnyit\u00e1s\u00e1nak k\u00f6sz\u00f6nhet\u0151en jelenleg teh\u00e1t van elegend\u0151 \u00e1gy, l\u00e9legeztet\u0151g\u00e9p, j\u00f3l k\u00e9pzett, megb\u00edzhat\u00f3 eg\u00e9szs\u00e9g\u00fcgyi dolgoz\u00f3, s\u00a0\u00a0ha mindenki k\u00f6vetkezetesen betartja a v\u00e9delmi int\u00e9zked\u00e9seket, akkor lass\u00edtani tudjuk a\u00a0\u00a0fert\u0151z\u00e9st \u00e9s meg tudjuk v\u00e9deni a k\u00f3rh\u00e1zak teljes\u00edt\u0151k\u00e9pess\u00e9g\u00e9t.\u00a0\u00a0\n\n\u00a0\u00a0\u00a0\u00a0Kiad\u00f3: Emberi Er\u0151forr\u00e1sok Miniszt\u00e9riuma\n\n"}]