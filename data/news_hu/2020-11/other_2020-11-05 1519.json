[{"date": "2020-11-05 15:19", "url": "https://koronavirus.gov.hu/cikkek/orszagos-tisztifoorvos-kijarasi-korlatozas-celja-csoportosulasok-megszuntetese", "h1": "Orsz\u00e1gos tisztif\u0151orvos: a kij\u00e1r\u00e1si korl\u00e1toz\u00e1s c\u00e9lja a csoportosul\u00e1sok megsz\u00fcntet\u00e9se", "body": "\n\u00a0A kij\u00e1r\u00e1si korl\u00e1toz\u00e1ssal az a c\u00e9l, hogy megsz\u00fcntess\u00e9k a csoportosul\u00e1sokat, amelyek a v\u00edrus terjed\u00e9s\u00e9t fokozn\u00e1k, \u00e9s ak\u00e1r egy sz\u00f3rakoz\u00f3helyen \u00f6sszever\u0151d\u0151 fiatalok tov\u00e1bb tudn\u00e1k terjeszteni a betegs\u00e9get - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia a fiatalok t\u00fcrelm\u00e9t is k\u00e9rve azt mondta: nagy a felel\u0151ss\u00e9g\u00fck, hiszen \u0151k maguk nagy es\u00e9llyel nem betegszenek meg s\u00falyosan\u00a0\u00a0- \u00e9szre sem veszik, hogy elkapt\u00e1k a v\u00edrust vagy rendk\u00edv\u00fcl t\u00fcnetszeg\u00e9nyen zajlik n\u00e1luk a megbeteged\u00e9s -, viszont szeretteiknek hazaviszik a fert\u0151z\u00e9st.\n\u00a0\u00a0\u00a0\u00a0A fiatalok kez\u00e9ben lehet most a sz\u00fcl\u0151k \u00e9s a nagysz\u00fcl\u0151k \u00e9lete - hangs\u00falyozta az orsz\u00e1gos tisztif\u0151orvos.\n\u00a0\u00a0\u00a0\u00a0M\u00fcller Cec\u00edlia k\u00f6z\u00f6lte: az eg\u00e9szs\u00e9g\u00fcgyi ell\u00e1t\u00f3rendszerre rendk\u00edv\u00fcli teher h\u00e1rul a napokban, dinamikus emelked\u00e9s \u00e9s exponenci\u00e1lis n\u00f6veked\u00e9s jellemzi a j\u00e1rv\u00e1ny terjed\u00e9s\u00e9t Magyarorsz\u00e1gon \u00e9s Eur\u00f3p\u00e1ban egyar\u00e1nt.\n\u00a0\u00a0\u00a0\u00a0Kiemelte: t\u00f6bb eur\u00f3pai orsz\u00e1gban az eg\u00e9szs\u00e9g\u00fcgyi ell\u00e1t\u00f3rendszer m\u00e1r teljes\u00edt\u0151k\u00e9pess\u00e9ge hat\u00e1r\u00e1hoz \u00e9rkezett; ezt szeretn\u00e9k Magyarorsz\u00e1gon elker\u00fclni.\n\u00a0\u00a0\u00a0\u00a0Az orsz\u00e1gos tisztif\u0151orvos arr\u00f3l is t\u00e1j\u00e9koztatott, hogy 5183 koronav\u00edrusos beteget \u00e1polnak k\u00f3rh\u00e1zban, k\u00f6z\u00fcl\u00fck 378-an vannak l\u00e9legeztet\u0151g\u00e9pen. Az elm\u00falt 24 \u00f3r\u00e1ban az igazolt fert\u0151z\u00f6ttek sz\u00e1ma 3928-cal emelkedett, 84-en elhunytak. Az \u00e1ldozatok 49 \u00e9s 93 \u00e9v k\u00f6z\u00f6ttiek voltak, t\u00falnyom\u00f3 r\u00e9sz\u00fck kr\u00f3nikus megbeteged\u00e9sben szenvedett, mind\u00f6ssze 6 sz\u00e1zal\u00e9kukn\u00e1l volt a hal\u00e1l oka kiz\u00e1r\u00f3lag a koronav\u00edrus-fert\u0151z\u00e9s.\n\u00a0\u00a0\u00a0\u00a0M\u00fcller Cec\u00edlia hangs\u00falyozta: eg\u00e9sz Eur\u00f3pa neh\u00e9z helyzetben van, mindenkinek mindent meg kell tenni a j\u00e1rv\u00e1ny terjed\u00e9s\u00e9nek megakad\u00e1lyoz\u00e1sa \u00e9rdek\u00e9ben.\n\u00a0\u00a0\u00a0\u00a0K\u00fcl\u00f6n\u00f6sen nagy a felel\u0151ss\u00e9g\u00fck az int\u00e9zm\u00e9nyek, \u00fczletek, vend\u00e9gl\u00e1t\u00f3helyek \u00fczemeltet\u0151inek a szab\u00e1lyok betart\u00e1s\u00e1ban \u00e9s betartat\u00e1s\u00e1ban. Ez a helyzet mindenki sz\u00e1m\u00e1ra rendk\u00edv\u00fcli kih\u00edv\u00e1s, a szab\u00e1lyok betart\u00e1s\u00e1hoz t\u00fcrelemre, meg\u00e9rt\u00e9sre \u00e9s lemond\u00e1sra van sz\u00fcks\u00e9g a fiatalok r\u00e9sz\u00e9r\u0151l is - emelte ki.\n\u00a0\u00a0\u00a0\u00a0N\u0151 a k\u00f3rh\u00e1zban kezeltek sz\u00e1ma \u00e9s sokan k\u00e9rdezik, mit kell, mit lehet bevinni a k\u00f3rh\u00e1zba, ez\u00e9rt a tisztif\u0151orvos elmondta: sz\u00fcks\u00e9g van szem\u00e9lyes iratokra, taj-k\u00e1rty\u00e1ra, z\u00e1r\u00f3jelent\u00e9sre, leletekre, az addig szedett gy\u00f3gyszerek list\u00e1j\u00e1ra, hozz\u00e1tartoz\u00f3 el\u00e9rhet\u0151s\u00e9g\u00e9re, tiszt\u00e1lkod\u00e1si eszk\u00f6z\u00f6kre, szem\u00e9lyes haszn\u00e1lati t\u00e1rgyakra, lehet\u0151leg egyszer haszn\u00e1latos m\u0171anyag ev\u0151eszk\u00f6zre, a kapcsolattart\u00e1shoz sz\u00fcks\u00e9ges telefonra, \u00e9s ha a k\u00f3rh\u00e1z szab\u00e1lyai lehet\u0151v\u00e9 teszik, ruh\u00e1zatra.\n\u00a0\u00a0\u00a0\u00a0K\u00e9rd\u00e9sre v\u00e1laszolva M\u00fcller Cec\u00edlia elmondta: ha elk\u00e9sz\u00fcl a vakcina, a bead\u00e1sa \u00f6nk\u00e9ntes \u00e9s ingyenes lesz, el\u0151sz\u00f6r az eg\u00e9szs\u00e9g\u00fcgyi dolgoz\u00f3k, a kr\u00f3nikus betegek \u00e9s az id\u0151sek kapj\u00e1k majd meg.\n\u00a0\u00a0\u00a0\u00a0A tisztif\u0151orvos k\u00f6z\u00f6lte azt is, hogy a j\u00e1rv\u00e1ny kezdete \u00f3ta 94 916 fert\u0151z\u00f6ttet azonos\u00edtottak Magyarorsz\u00e1gon, 3,3 sz\u00e1zal\u00e9kuk eg\u00e9szs\u00e9g\u00fcgyi dolgoz\u00f3, ami kedvez\u0151 adat, sokkal jobb, mint a 10-15 sz\u00e1zal\u00e9kos eur\u00f3pai \u00e1tlag.\n\nMTI 2020. november 5.\n\n"}]