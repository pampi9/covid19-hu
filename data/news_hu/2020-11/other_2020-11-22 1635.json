[{"date": "2020-11-22 16:35", "url": "https://koronavirus.gov.hu/cikkek/orszagos-tisztifoorvos-mar-mindenhol-jelen-van-virus-az-orszagban", "h1": "Orsz\u00e1gos tisztif\u0151orvos: m\u00e1r mindenhol jelen van a v\u00edrus az orsz\u00e1gban", "body": "\nMagyarorsz\u00e1gon sz\u00e9tterjedt a koronav\u00edrus, a vas\u00e1rnapi adatok szerint a telep\u00fcl\u00e9sek kilencven sz\u00e1zal\u00e9ka \u00e9rintett - mondta az orsz\u00e1gos tisztif\u0151orvos az M1 aktu\u00e1lis csatorn\u00e1n vas\u00e1rnap.\n\n\nM\u00fcller Cec\u00edlia hangs\u00falyozta: ennek megfelel\u0151en kell viselkedni, hiszen potenci\u00e1lisan b\u00e1rki, b\u00e1rhol az orsz\u00e1gban fert\u0151zhet \u00e9s fert\u0151z\u0151dhet. Ez\u00e9rt kell viselni a maszkot, betartani a kij\u00e1r\u00e1si tilalmat, a t\u00e1vols\u00e1gtart\u00e1st, \u00e9s minden olyan jogszab\u00e1lyt vagy aj\u00e1nl\u00e1st, amelyet kor\u00e1bban megfogalmaztak - h\u00edvta fel a figyelmet.\n\u00a0\u00a0\u00a0\u00a0A j\u00e1rv\u00e1ny\u00fcgyi adatok tendenci\u00e1j\u00e1t kiegyens\u00falyozottnak nevezve elmondta: az elm\u00falt 24 \u00f3r\u00e1ban 4320-szal n\u0151tt a fert\u0151z\u00f6ttek sz\u00e1ma, akikkel egy\u00fctt ma Magyarorsz\u00e1gon 174 618 pozit\u00edv esetet tartanak nyilv\u00e1n a j\u00e1rv\u00e1ny kezdete \u00f3ta.\n\u00a0\u00a0\u00a0\u00a0Az elhunytak sz\u00e1ma szombaton is magas volt, a 111 hal\u00e1los \u00e1ldozat - jellemz\u0151en id\u0151s, kr\u00f3nikus beteg - \u00e1tlag\u00e9letkora 76 \u00e9v k\u00f6r\u00fcl alakult, mint a h\u00e9ten szinte minden nap. Azonban hozz\u00e1tette: fiatalok \u00e9s k\u00f6z\u00e9pkor\u00faak is meghalnak a betegs\u00e9gben vagy azzal \u00f6sszef\u00fcgg\u00e9sben. Csak az elhunytak mind\u00f6ssze h\u00e9t sz\u00e1zal\u00e9k\u00e1n\u00e1l nem tudnak semmilyen alapbetegs\u00e9get meg\u00e1llap\u00edtani - jegyezte meg M\u00fcller Cec\u00edlia.\n\u00a0\u00a0\u00a0\u00a0Az orsz\u00e1gos tisztif\u0151orvos szerint bizakod\u00e1sra ad okot, hogy nem n\u00f6vekednek tov\u00e1bb a fert\u0151z\u00e9ssz\u00e1mok, de korai m\u00e9g b\u00e1rmif\u00e9le k\u00f6vetkeztet\u00e9st levonni, hiszen a v\u00e9delmi int\u00e9zked\u00e9sek bevezet\u00e9s\u00e9t k\u00f6vet\u0151en k\u00f6r\u00fclbel\u00fcl k\u00e9t h\u00e9tre van sz\u00fcks\u00e9g, hogy l\u00e1tni lehessen annak eredm\u00e9nyeit.\n\u00a0\u00a0\u00a0\u00a0Hangs\u00falyozta: minden int\u00e9zked\u00e9s azt a c\u00e9lt szolg\u00e1lja, hogy tudjuk \u00e9lni az \u00e9let\u00fcnket, tudjunk munk\u00e1ba j\u00e1rni, \u00e9s ne kelljen tov\u00e1bbi szigor\u00edt\u00e1sokat, a k\u00f6rnyez\u0151 orsz\u00e1gokhoz hasonl\u00f3 drasztikus int\u00e9zked\u00e9seket bevezetni.\n\u00a0\u00a0\u00a0\u00a0K\u00f6z\u00f6lte: az elm\u00falt napon 7278 embert \u00e1poltak k\u00f3rh\u00e1zban, k\u00f6z\u00fcl\u00fck 618-an voltak l\u00e9legeztet\u0151g\u00e9pen, ami azt mutatja, hogy tov\u00e1bbra is nagy teher h\u00e1rul az eg\u00e9szs\u00e9g\u00fcgyre.\n\u00a0\u00a0\u00a0\u00a0M\u00fcller Cec\u00edlia besz\u00e1molt arr\u00f3l is, hogy p\u00e9nteken elindult a szoci\u00e1lis int\u00e9zm\u00e9nyekben a tesztel\u00e9s, az eg\u00e9szs\u00e9g\u00fcgyi dolgoz\u00f3kat, a pedag\u00f3gusokat \u00e9s a b\u00f6lcs\u0151dei dolgoz\u00f3kat pedig h\u00e9tf\u0151t\u0151l kezd\u0151dik sz\u0171rni. Az eg\u00e9szs\u00e9g\u00fcgyi int\u00e9zm\u00e9nyekben a dolgoz\u00f3k maguk meg tudj\u00e1k szervezni egym\u00e1s tesztel\u00e9s\u00e9t, oda csak az antig\u00e9n alap\u00fa teszteket sz\u00e1ll\u00edtj\u00e1k ki, a t\u00f6bbi helyen sz\u0171r\u0151csapatok v\u00e9gzik a mintav\u00e9telt.\n\u00a0\u00a0\u00a0\u00a0Az orsz\u00e1gos tisztif\u0151orvos fontosnak nevezte a kisz\u0171rt pozit\u00edv esetek elk\u00fcl\u00f6n\u00edt\u00e9s\u00e9t, hogy \u0151k m\u00e1r ne terjeszthess\u00e9k tov\u00e1bb a betegs\u00e9get. Elmondta: a fert\u0151z\u00e9sen kor\u00e1bban \u00e1tesettekn\u00e9l is lehet pozit\u00edv az antig\u00e9n teszt, de ez nem \u00fajrafert\u0151z\u0151d\u00e9st jelent, \u00e9s a h\u00e1ziorvos tudni fogja, mi ilyenkor a teend\u0151.\n\u00a0\u00a0\u00a0\u00a0Kit\u00e9rt arra is: az oktat\u00e1si-nevel\u00e9si int\u00e9zm\u00e9nyekben a j\u00e1r\u00e1si hivatalok n\u00e9peg\u00e9szs\u00e9g\u00fcgyi szakemberei \u00e1ltal v\u00e9gzett j\u00e1rv\u00e1ny\u00fcgyi vizsg\u00e1lat d\u00f6nti el, hogy milyen korl\u00e1toz\u00f3 int\u00e9zked\u00e9seket kell helyben bevezetni.\n\u00a0\u00a0\u00a0\u00a0Az olt\u00f3anyagr\u00f3l sz\u00f3lva M\u00fcller Cec\u00edlia elmondta: alapos \u00e9s szigor\u00fa felt\u00e9telrendszere van annak, hogy egy vakcina a piacra ker\u00fclj\u00f6n. Magyarorsz\u00e1gon az olt\u00e1sbiztons\u00e1g garant\u00e1lja azt, hogy megtartsuk azt a rendk\u00edv\u00fcl nagy j\u00e1rv\u00e1ny\u00fcgyi el\u0151ny\u00fcnket a vil\u00e1ggal \u00e9s Eur\u00f3p\u00e1val szemben is, hogy gyermekeinket tizenk\u00e9tf\u00e9le betegs\u00e9g ellen k\u00f6telez\u0151 v\u00e9d\u0151olt\u00e1sokkal immuniz\u00e1lni, \u00e9s ezen t\u00fal is rendelkez\u00e9sre \u00e1llnak m\u00e1s v\u00e1laszthat\u00f3 v\u00e9d\u0151olt\u00e1sok - mondta az orsz\u00e1gos tisztif\u0151orvos.\n\u00a0\u00a0\u00a0\u00a0Hangs\u00falyozta: k\u00e9t alapvet\u0151 tulajdons\u00e1got - a hat\u00e1soss\u00e1got \u00e9s a biztons\u00e1goss\u00e1got - garant\u00e1lni kell ahhoz, hogy forgalomba ker\u00fclhessen egy vakcina. A Magyarorsz\u00e1gra \u00e9rkezett orosz olt\u00f3anyagn\u00e1l jelenleg a dokument\u00e1ci\u00f3s anyag \u00e1tvizsg\u00e1l\u00e1sa folyik - mondta. Kiemelte, hogy csak olyan olt\u00f3anyagot tesznek a lakoss\u00e1g sz\u00e1m\u00e1ra el\u00e9rhet\u0151v\u00e9, amely hat\u00e1sos \u00e9s biztons\u00e1gos.\n\u00a0\u00a0\u00a0\u00a0Megjegyezte: a korm\u00e1ny h\u00e1rom gy\u00e1rt\u00f3n\u00e1l m\u00e1r 12 milli\u00f3 olt\u00f3anyagot k\u00f6t\u00f6tt le. M\u00fcller Cec\u00edlia kiemelte: a vakcin\u00e1k k\u00fcl\u00f6nb\u00f6z\u0151 technol\u00f3gi\u00e1val k\u00e9sz\u00fcltek, \u00e9s a j\u00e1rv\u00e1ny\u00fcgyi szakemberek t\u00e1j\u00e9koztat\u00e1sa alapj\u00e1n az emberek majd eld\u00f6nthetik, hogy melyikkel szeretn\u00e9k beoltatni magukat. Nem az sz\u00e1m\u00edt, hogy honnan j\u00f6n, milyen nemzetis\u00e9g\u0171 a fejleszt\u00e9s, hanem hogy milyen eredm\u00e9nyeket produk\u00e1l - mondta az orsz\u00e1gos tisztif\u0151orvos.\n\u00a0\u00a0\u00a0\u00a0M\u00fcller Cec\u00edlia szerint a v\u00e9d\u0151olt\u00e1sok m\u00e1r bizony\u00edtottak: Rom\u00e1ni\u00e1ban \u00e9s Ausztri\u00e1ban kanyar\u00f3j\u00e1rv\u00e1ny is van, ami Magyarorsz\u00e1gon a v\u00e9d\u0151olt\u00e1sok miatt nem fordul el\u0151.\n\n\nMTI 2020. november 22.\n\n"}]