[{"date": "2020-11-29 16:38", "url": "https://koronavirus.gov.hu/cikkek/tudatos-vasarlasra-keri-lakossagot-az-orszagos-tisztifoorvos", "h1": "Tudatos v\u00e1s\u00e1rl\u00e1sra k\u00e9ri a lakoss\u00e1got az orsz\u00e1gos tisztif\u0151orvos", "body": "\nTudatos v\u00e1s\u00e1rl\u00e1sra k\u00e9ri a lakoss\u00e1got az orsz\u00e1gos tisztif\u0151orvos az adventi id\u0151szak bek\u00f6sz\u00f6nt\u00e9vel a koronav\u00edrus-j\u00e1rv\u00e1ny miatt.\n\n\nM\u00fcller Cec\u00edlia vas\u00e1rnap a k\u00f6zm\u00e9di\u00e1nak azt mondta, hogy a pl\u00e1z\u00e1kban c\u00e9ltalanul fel-al\u00e1 j\u00e1rk\u00e1lni vesz\u00e9lyes, ez\u00e9rt aki teheti, v\u00e1s\u00e1roljon az interneten, aki pedig m\u00e9gis szem\u00e9lyesen veszi meg az aj\u00e1nd\u00e9kokat, otthon tal\u00e1lja ki, mit szeretne, hogy tudatosan, a lehet\u0151 legr\u00f6videbb id\u0151 alatt el tudja int\u00e9zni a v\u00e1s\u00e1rl\u00e1st.\n\u00a0\u00a0\u00a0\u00a0Az orsz\u00e1gos tisztif\u0151orvos emellett fontosnak tartja azt is, hogy az emberek id\u0151ben kezdj\u00e9k el a bev\u00e1s\u00e1rl\u00e1st, am\u00edg m\u00e9g nincs t\u00f6meg.\n\u00a0\u00a0\u00a0\u00a0K\u00f6z\u00f6lte, hogy szombaton minden eddigin\u00e9l t\u00f6bb \u00faj fert\u0151z\u00f6ttet regisztr\u00e1ltak, az elhunytak sz\u00e1ma pedig 156 volt. Emiatt rendk\u00edv\u00fcl fontos, hogy p\u00e9ld\u00e1ul a higi\u00e9n\u00e9s szab\u00e1lyok betart\u00e1s\u00e1val vigy\u00e1zzunk azokra a csal\u00e1dtagokra, akik a vesz\u00e9lyeztettek k\u00f6z\u00e9 tartoznak - h\u00edvta fel a figyelmet. Hangs\u00falyozta: ez al\u00f3l a fiatalok sem kiv\u00e9telek, mivel a napokban k\u00f6z\u00fcl\u00fck is haltak meg a koronav\u00edrus miatt, r\u00e1juk is oda kell figyelni.\n\u00a0\u00a0\u00a0\u00a0M\u00fcller Cec\u00edlia tov\u00e1bbra is arra k\u00e9r mindenkit, hogy ker\u00fclje a csoportosul\u00e1sokat, \u00e9s a szab\u00e1lyok fegyelmezett betart\u00e1s\u00e1val seg\u00edtse az eg\u00e9szs\u00e9g\u00fcgyi ell\u00e1t\u00f3rendszert, hogy b\u00edrja a jelenlegi extr\u00e9m terhel\u00e9st.\n\u00a0\u00a0\u00a0\u00a0A korm\u00e1ny tavasszal l\u00e9legeztet\u0151g\u00e9peket szerzett be, jelenleg folyamatosan \u00e9rkeznek az orsz\u00e1gba gy\u00f3gyszerek, az eg\u00e9szs\u00e9g\u00fcgyi szem\u00e9lyzet pedig kiv\u00e1l\u00f3, ez\u00e9rt senki ne ijedjen meg, ha k\u00f3rh\u00e1zba kell mennie: a k\u00f3rh\u00e1zban a legmagasabb szint\u0171 ell\u00e1t\u00e1st biztos\u00edtj\u00e1k mindenkinek, rendelkez\u00e9sre \u00e1llnak a szakemberek, gy\u00f3gyszerek, l\u00e9legeztet\u0151g\u00e9pek, beavatkoz\u00e1si lehet\u0151s\u00e9gek, amelyeket sz\u00fcks\u00e9g eset\u00e9n gyorsan ig\u00e9nybe lehet venni - jelentette ki.\n\u00a0\u00a0\u00a0\u00a0Besz\u00e9lt arr\u00f3l is: a j\u00e1rv\u00e1ny dinamik\u00e1ja azt mutatja, hogy a k\u00f6vetkez\u0151 hetekben m\u00e9g hasonl\u00f3 fert\u0151z\u00f6tts\u00e9gi adatokra kell sz\u00e1m\u00edtani. Az, hogy milyen lesz az idei a kar\u00e1csony, az emberek fegyelmezetts\u00e9g\u00e9n m\u00falik - v\u00e9lekedett.\n\n\u00a0\u00a0\u00a0\u00a0Az orsz\u00e1gos tisztif\u0151orvos eml\u00e9keztetett: j\u00f6v\u0151 h\u00e9ten regisztr\u00e1ci\u00f3 indul, a lakosok jelezhetik ig\u00e9ny\u00fcket az olt\u00e1s ir\u00e1nt. Ez azt a c\u00e9lt szolg\u00e1lja, hogy jobban meghat\u00e1rozhass\u00e1k az olt\u00f3pontokat, \u00e9s kisz\u00e1m\u00edthass\u00e1k azok v\u00e1rhat\u00f3 terhelts\u00e9g\u00e9t - mondta. Hozz\u00e1tette: a regisztr\u00e1ci\u00f3 pontos m\u00f3dj\u00e1r\u00f3l j\u00f6v\u0151 h\u00e9t elej\u00e9n t\u00e1j\u00e9koztatnak, de v\u00e1rhat\u00f3an az internetes regisztr\u00e1ci\u00f3 mellett lehet\u0151s\u00e9g lesz telefonon vagy ak\u00e1r \u00edr\u00e1sban is jelentkezni.\n\u00a0\u00a0\u00a0\u00a0M\u00fcller Cec\u00edlia kit\u00e9rt arra is: a n\u00e9peg\u00e9szs\u00e9g\u00fcgy egyik fontos feladata, hogy a lehet\u0151 legsz\u00e9lesebb k\u00f6rben t\u00e1j\u00e9koztassa az embereket az olt\u00e1sr\u00f3l, hogy ez\u00e1ltal mindenki eld\u00f6nthesse, szeretn\u00e9-e beoltatni mag\u00e1t.\n\u00a0\u00a0\u00a0\u00a0Magyarorsz\u00e1gon a lakoss\u00e1g sz\u00e9les k\u00f6r\u00e9ben bizalom \u00f6vezi az olt\u00e1sokat, ezt a bizalmat pedig semmik\u00e9pp sem szabad felbor\u00edtani, ez\u00e9rt garant\u00e1lni kell a koronav\u00edrus elleni vakcina hat\u00e9konys\u00e1g\u00e1t \u00e9s biztons\u00e1goss\u00e1g\u00e1t - emelte ki.\n\u00a0\u00a0\u00a0\u00a0Ismertette, hogy v\u00e1rhat\u00f3an kedden indul egy t\u00f6bbi k\u00f6z\u00f6tt virol\u00f3gusokb\u00f3l, kutat\u00f3kb\u00f3l, olt\u00f3anyaggy\u00e1rt\u00f3kb\u00f3l, klinikai szakemberekb\u0151l \u00e1ll\u00f3 magyar deleg\u00e1ci\u00f3 Oroszorsz\u00e1gba, hogy az orosz olt\u00f3anyagr\u00f3l t\u00e1j\u00e9koz\u00f3djon. A deleg\u00e1ci\u00f3 tagjai minden k\u00e9rd\u00e9sre v\u00e1laszt kapnak majd, ha pedig a vakcina val\u00f3ban hat\u00e1sos \u00e9s biztons\u00e1gos, a magyarok rendelkez\u00e9s\u00e9re bocs\u00e1jtj\u00e1k - mondta.\n\u00a0\u00a0\u00a0\u00a0Hozz\u00e1tette: az orosz vakcina van legink\u00e1bb el\u00e9rhet\u0151 k\u00f6zels\u00e9gben, de a t\u00f6bbi vakcin\u00e1r\u00f3l is azt hallani, hogy az enged\u00e9lyeztet\u00e9si elj\u00e1r\u00e1s v\u00e9ge fel\u00e9 j\u00e1rnak.\n\u00a0\nMTI 2020. november 29.\n\n"}]