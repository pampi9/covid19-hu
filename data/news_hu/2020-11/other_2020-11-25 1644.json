[{"date": "2020-11-25 16:44", "url": "https://koronavirus.gov.hu/cikkek/operativ-torzs-szerdai-kormanyulesen-ertekelik-jarvanyugyi-helyzetet", "h1": "Operat\u00edv t\u00f6rzs: a szerdai korm\u00e1ny\u00fcl\u00e9sen \u00e9rt\u00e9kelik a j\u00e1rv\u00e1ny\u00fcgyi helyzetet", "body": "\nA szerdai korm\u00e1ny\u00fcl\u00e9sen \u00e9rt\u00e9keli \u00e9s elemzi a korm\u00e1ny a koronav\u00edrus-j\u00e1rv\u00e1ny elleni v\u00e9dekez\u00e9ssel \u00f6sszef\u00fcgg\u00e9sben rendelkez\u00e9sre \u00e1ll\u00f3 adatokat - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a szerdai online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes hozz\u00e1tette: a d\u00f6nt\u00e9sekr\u0151l a cs\u00fct\u00f6rt\u00f6ki korm\u00e1nyinf\u00f3n a Minisztereln\u00f6ks\u00e9get vezet\u0151 miniszter ad r\u00e9szletes t\u00e1j\u00e9koztat\u00e1st.\n\u00a0\u00a0\u00a0\u00a0A vezet\u0151helyettes kiemelte: kedden a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt 269, a j\u00e1rv\u00e1ny\u00fcgyi k\u00e9sz\u00fclts\u00e9gi id\u0151szak v\u00e9delmi int\u00e9zked\u00e9seir\u0151l sz\u00f3l\u00f3 korm\u00e1nyrendelet szeptember 21-ei hat\u00e1lyba l\u00e9p\u00e9se \u00f3ta m\u00e1r 8095 ember ellen int\u00e9zkedtek a rend\u0151r\u00f6k.\n\u00a0\u00a0\u00a0\u00a0A t\u00edzezer lakos\u00fan\u00e1l nagyobb telep\u00fcl\u00e9s k\u00f6zter\u00fclet\u00e9n - az \u00f6nkorm\u00e1nyzati rendeletben elrendelt maszkvisel\u00e9si k\u00f6telezetts\u00e9g megszeg\u00e9se miatt - 224 ember ellen int\u00e9zkedtek kedden, ez az el\u0151z\u0151 naphoz k\u00e9pest 14 sz\u00e1zal\u00e9kos cs\u00f6kken\u00e9st jelent - tette hozz\u00e1. K\u00f6z\u00fcl\u00fck 34 embert figyelmeztet\u00e9sben r\u00e9szes\u00edtettek, 133-at helysz\u00edni b\u00edrs\u00e1ggal s\u00fajtottak, 57-et pedig feljelentettek. A t\u00f6megk\u00f6zleked\u00e9sben \u00e9s a meg\u00e1ll\u00f3kban 9, m\u00edg az \u00fczletekben 36 esetben kellett int\u00e9zkedni\u00fck a rend\u0151r\u00f6knek a maszk helytelen visel\u00e9se, vagy annak hi\u00e1nya miatt.\n\u00a0\u00a0\u00a0\u00a0Az \u00fczletek, vend\u00e9gl\u00e1t\u00f3helyek, szolg\u00e1ltat\u00f3k korl\u00e1tozott nyitvatart\u00e1s\u00e1t, illetve az egyes l\u00e9tes\u00edtm\u00e9nyek nyitvatart\u00e1si tilalm\u00e1t is ellen\u0151rizt\u00e9k \u00e9s egy budapesti s\u00f6r\u00f6z\u0151t ideiglenesen 60 napra bez\u00e1rattak, mert nyitva volt \u00e9s ott sem az alkalmazott, sem a vend\u00e9g nem viselt maszkot. \u00d6sszesen eddig 74 \u00fczletet \u00e9s vend\u00e9gl\u00e1t\u00f3helyet z\u00e1rattak be ideiglenesen szab\u00e1lytalans\u00e1gok miatt.\n\u00a0\u00a0\u00a0\u00a0Az \u00fczletekben, vend\u00e9gl\u00e1t\u00f3helyeken, szolg\u00e1ltat\u00e1si helyeken \u00e9s sz\u00e1llod\u00e1kban ugyancsak a szab\u00e1lyok be nem tart\u00e1sa miatt 477 rend\u0151ri int\u00e9zked\u00e9sre volt sz\u00fcks\u00e9g a jogszab\u00e1ly hat\u00e1lyba l\u00e9p\u00e9se \u00f3ta, ebb\u0151l 120 esetben az \u00fczemeltet\u0151 vagy a tulajdonos s\u00e9rtette meg az el\u0151\u00edr\u00e1sokat.\n\u00a0\u00a0\u00a0\u00a0A kij\u00e1r\u00e1si tilalmat kedden 289-en szegt\u00e9k meg, tov\u00e1bbi k\u00e9t embert az\u00e9rt b\u00fcntettek meg, mert nem a lak\u00f3hely\u00e9t\u0151l 500 m\u00e9teres k\u00f6rzetben s\u00e9t\u00e1ltatott kuty\u00e1t, tov\u00e1bbi 4 ember pedig m\u00e1s k\u00f6zter\u00fcleti magatart\u00e1si szab\u00e1lyt nem tartott be. A kij\u00e1r\u00e1si korl\u00e1toz\u00e1sok november 4-t\u0151l, a kij\u00e1r\u00e1si tilalom november 11-t\u0151l l\u00e9pett hat\u00e1lyba. November 4-t\u0151l a rend\u0151r\u00f6knek 6 244 szab\u00e1lyszeg\u0151vel szemben kellett int\u00e9zkedni\u00fck.\n\u00a0\u00a0\u00a0\u00a0Kedden a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat is ellen\u0151rizt\u00e9k, a tranzitszab\u00e1lyokat megs\u00e9rt\u0151kkel szemben 51 int\u00e9zked\u00e9sre volt sz\u00fcks\u00e9g. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig 6395 alkalommal int\u00e9zkedtek a rend\u0151r\u00f6k.\n\u00a0\u00a0\u00a0\u00a0Az elm\u00falt napon 16 703 alkalommal ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban l\u00e9v\u0151ket, kedden 7307 ilyen korl\u00e1toz\u00f3 int\u00e9zked\u00e9st rendeltek el, \u00edgy jelenleg 41 558-an vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 3741-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze azt, betartj\u00e1k-e a karant\u00e9nszab\u00e1lyokat.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta: a polg\u00e1r\u0151r\u00f6k is r\u00e9szt vesznek a j\u00e1rv\u00e1ny elleni v\u00e9dekez\u00e9sben, p\u00e9ld\u00e1ul a korm\u00e1nyhivatalok felk\u00e9r\u00e9se alapj\u00e1n seg\u00edts\u00e9get ny\u00fajtanak a tesztel\u00e9sben r\u00e9sztvev\u0151k sz\u00e1ll\u00edt\u00e1s\u00e1ban \u00e9s sz\u00e9les k\u00f6r\u0171 karitat\u00edv feladatokat is ell\u00e1tnak, seg\u00edtik p\u00e9ld\u00e1ul az id\u0151seket.\n\n\n\nMTI 2020. november 25.\n\n"}]