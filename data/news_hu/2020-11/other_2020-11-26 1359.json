[{"date": "2020-11-26 13:59", "url": "https://koronavirus.gov.hu/cikkek/ujabb-konnyitest-vezet-be-az-emmi-veszelyhelyzet-megszunese-utan-meg-90-napig-ervenyesek", "h1": "\u00dajabb k\u00f6nny\u00edt\u00e9st vezet be az EMMI: a vesz\u00e9lyhelyzet megsz\u0171n\u00e9se ut\u00e1n m\u00e9g 90 napig \u00e9rv\u00e9nyesek a lej\u00e1r\u00f3 szakorvosi javaslatok", "body": "\nA sikeres tavaszi v\u00e9dekez\u00e9shez hasonl\u00f3an a magyar lakoss\u00e1g eg\u00e9szs\u00e9g\u00e9nek v\u00e9delme, a tov\u00e1bbi s\u00falyos t\u00fcnetekkel j\u00e1r\u00f3, illetve hal\u00e1loz\u00e1st okoz\u00f3 megbeteged\u00e9sek sz\u00e1m\u00e1nak cs\u00f6kkent\u00e9se \u00e9s annak biztos\u00edt\u00e1sa \u00e9rdek\u00e9ben, hogy a j\u00e1rv\u00e1ny ideje alatt is minden magyar \u00e1llampolg\u00e1r a lehet\u0151 legmagasabb sz\u00ednvonal\u00fa eg\u00e9szs\u00e9g\u00fcgyi ell\u00e1t\u00e1sban r\u00e9szes\u00fclj\u00f6n, a korm\u00e1ny d\u00f6nt\u00e9se alapj\u00e1n a vesz\u00e9lyhelyzet id\u0151tartama alatt lej\u00e1r\u00f3 szakorvosi javaslatok \u00e9rv\u00e9nyesek maradnak a vesz\u00e9lyhelyzet megsz\u0171n\u00e9s\u00e9t k\u00f6vet\u0151 90 napig.\n\nA gy\u00f3gy\u00e1szati seg\u00e9deszk\u00f6z\u00f6k vesz\u00e9lyhelyzet alatt lej\u00e1r\u00f3 k\u00f6lcs\u00f6nz\u00e9si ideje, valamint a v\u00e9nyek bev\u00e1lt\u00e1si hat\u00e1rideje pedig tov\u00e1bbra is a vesz\u00e9lyhelyzet megsz\u0171n\u00e9s\u00e9t k\u00f6vet\u0151 30. napig\u00a0\u00a0hosszabbodik meg. A h\u00e1ziorvos az eg\u00e9szs\u00e9g\u00fcgyi dokument\u00e1ci\u00f3ban r\u00f6gz\u00edti, ha a vesz\u00e9lyhelyzetre tekintettel ideiglenesen meghosszabb\u00edt\u00e1sra ker\u00fclt a szakorvosi javaslat.\n\nA j\u00e1rv\u00e1ny\u00a0\u00a0els\u0151 hull\u00e1m\u00e1ban az Emberi Er\u0151forr\u00e1sok Miniszt\u00e9riuma lehet\u0151v\u00e9 tette, hogy a fert\u0151z\u00e9s kock\u00e1zata n\u00e9lk\u00fcl, t\u00e1vkonzult\u00e1ci\u00f3val kaphassanak a betegek eg\u00e9szs\u00e9g\u00fcgyi ell\u00e1t\u00e1st, fel\u00edrhass\u00e1k e-receptjeiket. A receptkiv\u00e1lt\u00e1s k\u00f6nny\u00edtett szab\u00e1lyai - miszerint TAJ sz\u00f3beli megad\u00e1sa alapj\u00e1n is kiadja a gy\u00f3gyszert\u00e1r a gy\u00f3gyszert, r\u00f6gz\u00edtve az \u00e1tvev\u0151 adatait -, pedig sokat seg\u00edtettek abban, hogy a j\u00e1rv\u00e1ny alatt a betegek sz\u00e1m\u00e1ra k\u00e9nyelmesen \u00e9s biztons\u00e1gosan t\u00f6rt\u00e9njen a gy\u00f3gyszerek kiad\u00e1sa. A vesz\u00e9lyhelyzet alatt mind az eg\u00e9szs\u00e9g\u00fcgyi szolg\u00e1ltat\u00f3k, mind pedig a betegekt\u0151l\u00a0\u00a0\u00e9rkez\u0151 pozit\u00edv visszajelz\u00e9sek alapj\u00e1n sz\u00fcletett meg a d\u00f6nt\u00e9s, hogy ez az ell\u00e1t\u00e1si forma tov\u00e1bbra is fennmaradjon. A mostani d\u00f6nt\u00e9ssel a jelenlegi neh\u00e9z id\u0151szakban is biztos\u00edtjuk, hogy az \u00e9rintettek fennakad\u00e1s n\u00e9lk\u00fcl \u00e9s a fert\u0151z\u00e9s kock\u00e1zat\u00e1t elker\u00fclve hozz\u00e1juthassanak a kr\u00f3nikus betegs\u00e9geik egyens\u00falyban tart\u00e1s\u00e1hoz sz\u00fcks\u00e9ges gy\u00f3gyszereikhez.\n\n\nKiad\u00f3: Emberi Er\u0151forr\u00e1sok Miniszt\u00e9riuma\n\n"}]