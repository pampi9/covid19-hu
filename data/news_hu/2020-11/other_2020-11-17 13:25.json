[{"date": "2020-11-17 13:25", "url": "https://koronavirus.gov.hu/cikkek/operativ-torzs-katonak-az-orszag-mukodokepessegenek-az-emberek-biztonsaganak-megorzeset", "h1": "Operat\u00edv t\u00f6rzs: a katon\u00e1k az orsz\u00e1g m\u0171k\u00f6d\u0151k\u00e9pess\u00e9g\u00e9nek, az emberek biztons\u00e1g\u00e1nak meg\u0151rz\u00e9s\u00e9t szolg\u00e1lj\u00e1k", "body": "\nH\u00e9tf\u0151t\u0151l a k\u00f3rh\u00e1zakban, keddt\u0151l az utc\u00e1kon is tal\u00e1lkozhatnak az emberek katon\u00e1kkal, akik tov\u00e1bbra is r\u00e9szt vesznek a hat\u00e1rv\u00e9delmi feladatokban \u00e9s az int\u00e9zm\u00e9ny-fert\u0151tlen\u00edt\u00e9sekben is - mondta a Magyar Honv\u00e9ds\u00e9g Parancsnoks\u00e1g\u00e1nak k\u00e9pviselet\u00e9ben Torba Attila alezredes a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n.\n\n\nAz alezredes a keddi sajt\u00f3t\u00e1j\u00e9koztat\u00f3n k\u00f6z\u00f6lte: az eg\u00e9szs\u00e9g\u00fcgyi int\u00e9zm\u00e9nyekben mintegy 1100 katona kezdte meg a feladat\u00e1nak ell\u00e1t\u00e1s\u00e1t, az els\u0151 hull\u00e1m idej\u00e9n kialak\u00edtott k\u00f3rh\u00e1zparancsnoki rendszerben most is csaknem hatvanan vesznek r\u00e9szt. A k\u00f3rh\u00e1zakban a katon\u00e1k szakk\u00e9pes\u00edt\u00e9st nem ig\u00e9nyl\u0151 feladatokat v\u00e9geznek, \u00edgy testh\u0151m\u00e9rs\u00e9klet-m\u00e9r\u00e9st, betegir\u00e1ny\u00edt\u00e1st \u00e9s -k\u00eds\u00e9r\u00e9st, \u00fatbaigaz\u00edt\u00e1st, adminisztr\u00e1ci\u00f3s \u00e9s logisztikai feladatokat.\n\u00a0\u00a0\u00a0\u00a0Torba Attila elmondta, a rend\u0151rs\u00e9ggel k\u00f6z\u00f6sen keddt\u0151l az orsz\u00e1g 56 telep\u00fcl\u00e9s\u00e9n \u00e9s Budapesten \u00f6tsz\u00e1z katona j\u00e1r\u0151r\u00f6zik majd. \u00dagy fogalmazott: \"A katon\u00e1k megjelen\u00e9se a k\u00f6ztereken - ahogy m\u00e1s nyugat-eur\u00f3pai orsz\u00e1gokban is megfigyelhet\u0151 -, elker\u00fclhetetlen.\"\n\u00a0\u00a0\u00a0\u00a0Tavasszal is l\u00e1ttak el a katon\u00e1k ilyen feladatot, de az akkori l\u00e9tsz\u00e1mot csaknem megt\u00edzszerezt\u00e9k. A katon\u00e1k \u00f6n\u00e1ll\u00f3an nem int\u00e9zkedhetnek, de seg\u00edtik a k\u00f6zrend \u00e9s k\u00f6zbiztons\u00e1g fenntart\u00e1s\u00e1t, ellen\u0151rzik a kij\u00e1r\u00e1si tilalom szab\u00e1lyainak betart\u00e1s\u00e1t - r\u00e9szletezte.\n\u00a0\u00a0\u00a0\u00a0K\u00f6z\u00f6lte: a katon\u00e1k tov\u00e1bbra is r\u00e9szt vesznek a d\u00e9li hat\u00e1rv\u00e9delemben, valamint az \u00e9szaki \u00e9s a nyugati hat\u00e1rszakaszokon a hat\u00e1rz\u00e1r biztos\u00edt\u00e1s\u00e1ban. Ut\u00f3bbi feladatot jelenleg hat megy\u00e9ben t\u00f6bb mint k\u00e9tsz\u00e1z katona l\u00e1tja el. A hat\u00e1rv\u00e9delemben eddig 2300 katona vett r\u00e9szt, ezt a l\u00e9tsz\u00e1mot tov\u00e1bbi 300-zal emelik. Emellett a humanit\u00e1rius korridorokn\u00e1l is folytatj\u00e1k a rend\u0151rs\u00e9g munk\u00e1j\u00e1nak t\u00e1mogat\u00e1s\u00e1t.\n\n\u00a0\u00a0\u00a0\u00a0Az alezredes sz\u00f3lt arr\u00f3l is, hogy a honv\u00e9ds\u00e9g folyamatosan teljes\u00edti az int\u00e9zm\u00e9nyfert\u0151tlen\u00edt\u00e9si-k\u00e9relmeket is. Tavasszal mintegy k\u00e9tezer katona 1043 id\u0151sotthont \u00e9s szoci\u00e1lis int\u00e9zm\u00e9nyt fert\u0151tlen\u00edtett; az \u0151szi sz\u00fcnetben 59 oktat\u00e1si int\u00e9zm\u00e9nyben sz\u00e1zn\u00e1l t\u00f6bb katona j\u00e1rt. Az elm\u00falt egy h\u00f3napban csaknem 70 fert\u0151tlen\u00edt\u00e9si k\u00e9relem \u00e9rkezett a t\u00e1rc\u00e1hoz, amelynek a h\u00e1romnegyed\u00e9t m\u00e1r teljes\u00edtett\u00e9k - mondta.\n\u00a0\u00a0\u00a0\u00a0Torba Attila hangs\u00falyozta: a katon\u00e1k a j\u00e1rv\u00e1ny elleni v\u00e9dekez\u00e9st, az orsz\u00e1g m\u0171k\u00f6d\u0151k\u00e9pess\u00e9g\u00e9nek \u00e9s a magyar emberek biztons\u00e1g\u00e1nak \u00e9s eg\u00e9szs\u00e9g\u00e9nek meg\u0151rz\u00e9s\u00e9t szolg\u00e1lj\u00e1k.\n\n\n\nMTI 2020. november 17.\n\n"}]