[{"date": "2020-11-03 11:35", "url": "https://koronavirus.gov.hu/cikkek/varga-mihaly-atlepte-az-5000-milliard-forintot-map-allomanya", "h1": "Varga Mih\u00e1ly: \u00e1tl\u00e9pte az 5000 milli\u00e1rd forintot a M\u00c1P+ \u00e1llom\u00e1nya", "body": "\n\u00c1tl\u00e9pte keddre az 5000 milli\u00e1rd forintot a Magyar \u00c1llampap\u00edr Pluszban (M\u00c1P+) l\u00e9v\u0151 megtakar\u00edt\u00e1sok \u00e9rt\u00e9ke - mondta Varga Mih\u00e1ly p\u00e9nz\u00fcgyminiszter egy, a hivatalos Facebook oldal\u00e1n kedden k\u00f6zz\u00e9tett vide\u00f3ban.\n\n\nA miniszter k\u00f6z\u00f6lte: az elm\u00falt hetek orsz\u00e1ggy\u0171l\u00e9si vit\u00e1iban a baloldal r\u00e9sz\u00e9r\u0151l kritik\u00e1k \u00e9rt\u00e9k az ad\u00f3ss\u00e1gkezel\u0151 politik\u00e1t is. A legjobb c\u00e1folat a gyakorlat, ez pedig azt mutatja, hogy az emberek v\u00e1ls\u00e1g idej\u00e9n is b\u00edznak az \u00e1llampap\u00edrokban.\n\u00a0\u00a0\u00a0\u00a0A mostani v\u00e1ls\u00e1ghelyzet megmutatta, nagy el\u0151ny, hogy Magyarorsz\u00e1g a saj\u00e1t l\u00e1b\u00e1n \u00e1ll, t\u00e1maszkodhat saj\u00e1t p\u00e9nz\u00fcgyi erej\u00e9re - tette hozz\u00e1.\n\u00a0\u00a0\u00a0\u00a0Varga Mih\u00e1ly szerint az orsz\u00e1gnak biztons\u00e1gosabb, ha az \u00e1llamad\u00f3ss\u00e1g min\u00e9l kisebb r\u00e9sze van deviz\u00e1ban, illetve k\u00fclf\u00f6ldiek kez\u00e9ben. \"Ez\u00e9rt 2010 \u00f3ta a fel\u00e9re cs\u00f6kkentett\u00fck ezeket, a devizaar\u00e1ny 53-r\u00f3l 22 sz\u00e1zal\u00e9kra, a k\u00fclf\u00f6ldi k\u00e9zben l\u00e9v\u0151 ad\u00f3ss\u00e1g ar\u00e1nya pedig 65-r\u0151l 34 sz\u00e1zal\u00e9kra javult.\"\n\u00a0\u00a0\u00a0\u00a0Ezzel p\u00e1rhuzamosan a lakoss\u00e1g szerepv\u00e1llal\u00e1sa folyamatosan er\u0151s\u00f6d\u00f6tt. Ma m\u00e1r az \u00e1llamad\u00f3ss\u00e1g egynegyed\u00e9t a magyar emberek finansz\u00edrozz\u00e1k, szemben a 2010-es 3 sz\u00e1zal\u00e9kkal. \"\u00cdgy feleannyit fizet\u00fcnk kamatkiad\u00e1sokra, mint t\u00edz \u00e9vvel ezel\u0151tt. \u00c9s v\u00e9g\u00fcl, az a kamat, amelyet a k\u00f6lts\u00e9gvet\u00e9s kifizet nem k\u00fclf\u00f6ldre, hanem a magyar emberekhez ker\u00fcl, \u00edgy visszajut a magyar gazdas\u00e1g v\u00e9rkering\u00e9s\u00e9be\" - f\u0171zte hozz\u00e1.\n\u00a0\u00a0\u00a0\u00a0A t\u00e1rcavezet\u0151 hangs\u00falyozta: a M\u00c1P+ egy olyan befektet\u00e9si forma, amellyel az eg\u00e9sz orsz\u00e1g j\u00f3l j\u00e1r. Az embereknek ad\u00f3mentes, \u00f6t \u00e9v alatt t\u00f6bb mint 27 sz\u00e1zal\u00e9k kamatot fizet\u0151 befektet\u00e9st jelent, m\u00edg az \u00e1llamnak stabil, kisz\u00e1m\u00edthat\u00f3 finansz\u00edroz\u00e1st ny\u00fajt.\n\n\n\nMTI 2020. november 3.\n\n"}]