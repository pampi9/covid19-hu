[{"date": "2020-11-04 13:29", "url": "https://koronavirus.gov.hu/cikkek/operativ-torzs-kormany-visszaallitotta-rendkivuli-jogrendet", "h1": "Operat\u00edv t\u00f6rzs: a korm\u00e1ny vissza\u00e1ll\u00edtotta a rendk\u00edv\u00fcli jogrendet", "body": "\nA korm\u00e1ny vissza\u00e1ll\u00edtotta a rendk\u00edv\u00fcli jogrendet, Magyarorsz\u00e1g eg\u00e9sz ter\u00fclet\u00e9re vesz\u00e9lyhelyzetet hirdetett ki, amely szerd\u00e1n l\u00e9pett hat\u00e1lyba - mondta az Orsz\u00e1gos Rend\u0151r-f\u0151kapit\u00e1nys\u00e1g sz\u00f3viv\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\n\nG\u00e1l Krist\u00f3f k\u00f6z\u00f6lte: a rendk\u00edv\u00fcli jogrend, ahogy a koronav\u00edrus-j\u00e1rv\u00e1ny els\u0151 hull\u00e1ma idej\u00e9n, \u00fagy most is gyors cselekv\u00e9st tesz lehet\u0151v\u00e9 a korm\u00e1ny sz\u00e1m\u00e1ra.\n\u00a0\u00a0\u00a0\u00a0A vesz\u00e9lyhelyzettel kapcsolatos rendk\u00edv\u00fcli int\u00e9zked\u00e9sekr\u0151l k\u00fcl\u00f6n korm\u00e1nyrendeletek sz\u00f3lnak, ezek v\u00e9grehajt\u00e1s\u00e1ban k\u00e9rik az \u00e1llampolg\u00e1rok egy\u00fcttm\u0171k\u00f6d\u00e9s\u00e9t - mondta.\n\u00a0\u00a0\u00a0\u00a0G\u00e1l Krist\u00f3f hangs\u00falyozta: az eddig bevezetett v\u00e9delmi int\u00e9zked\u00e9sek tov\u00e1bbra is hat\u00e1lyban maradnak, de \u00fajabb szab\u00e1lyokat is elrendelt a korm\u00e1ny.\n\u00a0\u00a0\u00a0\u00a0Elmondta: \u00e9jszakai kij\u00e1r\u00e1si korl\u00e1toz\u00e1s l\u00e9p \u00e9letbe, \u00e9jf\u00e9l \u00e9s m\u00e1snap reggel \u00f6t \u00f3ra k\u00f6z\u00f6tt mindenki k\u00f6teles a lak\u00f3hely\u00e9n, tart\u00f3zkod\u00e1si hely\u00e9n vagy a sz\u00e1ll\u00e1shely\u00e9n tart\u00f3zkodni. A k\u00f6telezetts\u00e9g nem vonatkozik arra, aki munk\u00e1t v\u00e9gez, a munkahely\u00e9re vagy onnan haza utazik. Eg\u00e9szs\u00e9gk\u00e1rosod\u00e1ssal, \u00e9letvesz\u00e9llyel vagy s\u00falyos k\u00e1rral fenyeget\u0151 helyzet eset\u00e9n, valamint \u00e9letv\u00e9delmi c\u00e9llal ugyancsak elhagyhatj\u00e1k az emberek a lak\u00f3hely\u00fcket.\n\u00a0\u00a0\u00a0\u00a0A kultur\u00e1lis rendezv\u00e9nyekre \u00e9s helysz\u00ednekre, a moziel\u0151ad\u00e1sokra, valamint a sportrendezv\u00e9nyekre is \u00faj szab\u00e1lyok l\u00e9ptek \u00e9letbe: az ilyen programokon a n\u00e9z\u0151k csak minden harmadik \u00fcl\u0151helyet foglalhatj\u00e1k el, k\u00e9t n\u00e9z\u0151 k\u00f6z\u00f6tt k\u00e9t \u00fcl\u0151helyet \u00fcresen kell hagyni \u00e9s a k\u00f6zvetlen egym\u00e1s m\u00f6g\u00f6tti \u00fcl\u0151helyekre se lehet le\u00fclni.\n\u00a0\u00a0\u00a0\u00a0Egym\u00e1s mellett \u00e9s a sorok k\u00f6z\u00f6tt is meg kell tartani lehet\u0151s\u00e9g szerint a m\u00e1sf\u00e9l m\u00e9teres t\u00e1vols\u00e1got - tette hozz\u00e1. Megjegyezte: ezeknek a szab\u00e1lyoknak a betart\u00e1s\u00e1r\u00f3l, a felt\u00e9telek biztos\u00edt\u00e1s\u00e1r\u00f3l a rendezv\u00e9ny szervez\u0151je, illetve a rendezv\u00e9ny helysz\u00edn\u00e9nek \u00fczemeltet\u0151je k\u00f6teles gondoskodni.\n\u00a0\u00a0\u00a0\u00a0Azt, aki nem tartja be a szervez\u0151, az \u00fczemeltet\u0151 vagy alkalmazottaik felsz\u00f3l\u00edt\u00e1s\u00e1ra sem a szab\u00e1lyokat, k\u00f6telez\u0151en kiz\u00e1rj\u00e1k a rendezv\u00e9nyr\u0151l. A szervez\u0151, \u00fczemeltet\u0151, illetve alkalmazottaik felel\u0151ss\u00e9ge, hogy a szab\u00e1lyszeg\u0151 a helysz\u00ednt elhagyja. Ezeknek a szab\u00e1lyoknak a betart\u00e1s\u00e1t a rend\u0151rs\u00e9g ellen\u0151rzi, szab\u00e1lytalans\u00e1g eset\u00e9n pedig hat\u00e1rozottan fog fell\u00e9pni - mondta G\u00e1l Krist\u00f3f.\n\u00a0\u00a0\u00a0\u00a0Hozz\u00e1tette: ha k\u00f6telezetts\u00e9g megszeg\u00e9s\u00e9t tapasztalj\u00e1k a rend\u0151r\u00f6k, figyelmeztet\u00e9st alkalmaznak, sz\u00e1zezer forintt\u00f3l egymilli\u00f3 forintig terjed\u0151 b\u00edrs\u00e1got szabhatnak ki, az \u00e9rintett helyis\u00e9get, ter\u00fcletet, int\u00e9zm\u00e9nyt, helysz\u00ednt pedig egy napra vagy ak\u00e1r egy \u00e9vre is bez\u00e1rathatj\u00e1k ideiglenesen.\n\u00a0\u00a0\u00a0\u00a0A j\u00e1rv\u00e1ny terjed\u00e9s\u00e9nek cs\u00f6kkent\u00e9se \u00e9rdek\u00e9ben orsz\u00e1gszerte \u00fajra ingyeness\u00e9 tett\u00e9k a parkol\u00e1st, a f\u0151v\u00e1rosban \u00e9s a megyei jog\u00fa v\u00e1rosokban pedig a helyi k\u00f6zleked\u00e9si t\u00e1rsas\u00e1gokat arra k\u00f6telezt\u00e9k, hogy s\u0171r\u00edts\u00e9k a helyi j\u00e1ratokat a munkanapokon reggel 7 \u00e9s 9, valamint 15 \u00e9s 19 \u00f3ra k\u00f6z\u00f6tt - mondta.\n\u00a0\u00a0\u00a0\u00a0A keddi nap adatait ismertetve kiemelte: 72 rend\u0151ri int\u00e9zked\u00e9sre volt sz\u00fcks\u00e9g orsz\u00e1gszerte az\u00e9rt, mert az \u00fczletekben vagy a korm\u00e1nyrendeletben meghat\u00e1rozott egy\u00e9b helyeken megszegt\u00e9k az emberek a v\u00e9delmi szab\u00e1lyokat. A rend\u0151r\u00f6k 19 embert figyelmeztettek, 39 helysz\u00edni b\u00edrs\u00e1got szabtak ki, 14 embert feljelentettek. R\u00e1mutatott: az int\u00e9zked\u00e9sek h\u00e1romnegyed\u00e9ben s\u00falyosabb szankci\u00f3t kellett alkalmazniuk a szab\u00e1lyok be nem tart\u00e1sa miatt.\n\u00a0\u00a0\u00a0\u00a0Felh\u00edvta a figyelmet az egy\u00e9ni felel\u0151ss\u00e9gre, azt mondta: aki m\u00e1sok testi \u00e9ps\u00e9g\u00e9t, \u00e9let\u00e9t vesz\u00e9lyeztetve nem tartja be a v\u00e9delmi szab\u00e1lyokat, az hat\u00e1rozott, szigor\u00fabb k\u00f6vetkezm\u00e9nnyel j\u00e1r\u00f3 rend\u0151ri int\u00e9zked\u00e9sre sz\u00e1m\u00edthat. Felid\u00e9zte: a korm\u00e1nyrendelet szeptember 21-ei hat\u00e1lyba l\u00e9p\u00e9se \u00f3ta kedd \u00e9jf\u00e9lig v\u00e9delmi int\u00e9zked\u00e9sekkel kapcsolatos szab\u00e1lys\u00e9rt\u00e9sek miatt orsz\u00e1gosan 2546 int\u00e9zked\u00e9sre volt sz\u00fcks\u00e9g.\n\u00a0\u00a0\u00a0\u00a0A Magyarorsz\u00e1g ter\u00fclet\u00e9n \u00e1tutaz\u00f3kat is ellen\u0151rizt\u00e9k a rend\u0151r\u00f6k kedden, a tranzitszab\u00e1lyokat megs\u00e9rt\u0151k k\u00f6z\u00fcl 71 emberre helysz\u00edni b\u00edrs\u00e1got szabtak ki, hatot feljelentettek.\n\u00a0\u00a0\u00a0\u00a0Az elm\u00falt napon 5189 hat\u00f3s\u00e1gi h\u00e1zi karant\u00e9nt rendeltek el, ebb\u0151l 507-et hat\u00e1r\u00e1tkel\u0151kn\u00e9l. Jelenleg 32 743 emberrel szemben van \u00e9rv\u00e9nyben ilyen korl\u00e1toz\u00f3 int\u00e9zked\u00e9s. K\u00f6z\u00fcl\u00fck 2440-en v\u00e1llalt\u00e1k, hogy a hat\u00f3s\u00e1gok elektronikusan, mobiltelefonos applik\u00e1ci\u00f3 seg\u00edts\u00e9g\u00e9vel ellen\u0151rizz\u00e9k a karant\u00e9nszab\u00e1lyok betart\u00e1s\u00e1t.\n\u00a0\u00a0\u00a0\u00a0A rend\u0151rs\u00e9g emellett 13 712 helysz\u00edni ellen\u0151rz\u00e9st tartott kedden a hat\u00f3s\u00e1gi h\u00e1zi karant\u00e9nban lev\u0151kn\u00e9l, \u00e9s 28 karant\u00e9nra k\u00f6telezettel szemben kellett szab\u00e1lys\u00e9rt\u00e9si feljelent\u00e9st tenni - mondta G\u00e1l Krist\u00f3f.\n\u00a0\u00a0\u00a0\u00a0Besz\u00e1molt arr\u00f3l is, hogy h\u00e9tf\u0151t\u0151l, a szigor\u00edtott maszkhaszn\u00e1lati szab\u00e1lyok hat\u00e1lyba l\u00e9p\u00e9s\u00e9t\u0151l a rend\u0151rs\u00e9g s\u0171r\u0171bben ellen\u0151riz \u00e9s s\u00falyosabb szankci\u00f3kat szab ki a szab\u00e1lyszeg\u0151kre. A korm\u00e1nyhat\u00e1rozat kereskedelmi hat\u00f3s\u00e1gi jogk\u00f6rrel is felruh\u00e1zta a rend\u0151rs\u00e9get, amelynek \u00e9rtelm\u00e9ben ak\u00e1r be is z\u00e1rathat olyan \u00fczleteket, sz\u00f3rakoz\u00f3helyeket, vend\u00e9gl\u00e1t\u00f3helyeket, amelyekben nem tartj\u00e1k be a v\u00e9delmi int\u00e9zked\u00e9seket.\n\u00a0\u00a0\u00a0\u00a0A rend\u0151r\u00f6k kedd d\u00e9lut\u00e1n ellen\u0151riztek egy XX. ker\u00fcleti \u00e9lelmiszer\u00fczletet, ahol \u00f6t alkalmazott az \u00e1ll\u00e1ra h\u00fazva viselte a maszkot, \u00e9s mivel egyszerre t\u00f6bb munka\u00e1llom\u00e1son tapasztalt\u00e1k ezt, a legszigor\u00fabb szankci\u00f3t alkalmazt\u00e1k \u00e9s h\u00e1rom napra bez\u00e1ratt\u00e1k a boltot, az alkalmazottakat pedig helysz\u00edni b\u00edrs\u00e1ggal s\u00fajtott\u00e1k. \u00a0\u00a0\u00a0\u00a0El\u0151revet\u00edtette: a rend\u0151rs\u00e9g a j\u00f6v\u0151ben is hasonl\u00f3 ellen\u0151rz\u00e9seket hajt v\u00e9gre azokon a helysz\u00edneken, ahol a maszkvisel\u00e9s k\u00f6telez\u0151, \u00e9s hasonl\u00f3 szab\u00e1lytalans\u00e1g eset\u00e9n hasonl\u00f3 b\u00edrs\u00e1gokra sz\u00e1m\u00edthatnak a szab\u00e1lyszeg\u0151k. Hangs\u00falyozta: a szab\u00e1lyok betartat\u00e1s\u00e1ban megn\u0151tt a kereskedelmi \u00fczletek, vend\u00e9gl\u00e1t\u00f3helyek \u00e9s sz\u00f3rakoz\u00f3helyek \u00fczemeltet\u0151inek a felel\u0151ss\u00e9ge is.\n\n\n\nMTI 2020. november 4.\n\n"}]