[{"date": "2020-11-26 09:59", "url": "https://koronavirus.gov.hu/cikkek/hm-mintegy-ketszer-annyi-katona-segiti-vedekezest-mint-tavasszal", "h1": "HM: mintegy k\u00e9tszer annyi katona seg\u00edti a v\u00e9dekez\u00e9st, mint tavasszal", "body": "\nTavaszhoz k\u00e9pest mintegy k\u00e9tszer annyi katona vesz r\u00e9szt most a koronav\u00edrus-j\u00e1rv\u00e1ny elleni v\u00e9dekez\u00e9si feladatokban - mondta a Honv\u00e9delmi Miniszt\u00e9rium kommunik\u00e1ci\u00f3s oszt\u00e1ly\u00e1nak munkat\u00e1rsa az M1 aktu\u00e1lis csatorna cs\u00fct\u00f6rt\u00f6k reggeli m\u0171sor\u00e1ban.\n\n\n\u00a0Iv\u00e1nyi Bal\u00e1zst annak kapcs\u00e1n k\u00e9rdezt\u00e9k, hogy a Magyar Honv\u00e9ds\u00e9g egy kisfilmet k\u00e9sz\u00edtett a katon\u00e1k v\u00edrushelyzetben v\u00e9grehajtott feladatair\u00f3l.\n\u00a0\u00a0\u00a0\u00a0Az \u0151rnagy elmondta: az orsz\u00e1g lakoss\u00e1ga sz\u00e1mos helyen tal\u00e1lkozhat most a katon\u00e1kkal az orsz\u00e1g legk\u00fcl\u00f6nb\u00f6z\u0151bb pontjain. A film c\u00e9lja, hogy bemutass\u00e1k, hol, milyen form\u00e1ban, mi\u00e9rt tal\u00e1lkozhatnak a katon\u00e1kkal, mit csin\u00e1lnak ott, \u00e9s mivel seg\u00edtik a j\u00e1rv\u00e1ny elleni v\u00e9dekez\u00e9st.\n\u00a0\u00a0\u00a0\u00a0Iv\u00e1nyi Bal\u00e1zs kiemelte: az eg\u00e9szs\u00e9g\u00fcgyre h\u00e1rul most a legnagyobb teher, az \u0151 munk\u00e1jukat is nagyban seg\u00edtik a katon\u00e1k. A tavasz \u00f3ta m\u0171k\u00f6d\u0151 k\u00f3rh\u00e1zparancsnoki rendszerben 60 katona vesz r\u00e9szt. Tov\u00e1bb\u00e1 t\u00f6bb mint 1100 katona az orsz\u00e1g 93 k\u00f3rh\u00e1z\u00e1ban seg\u00edt azokban a feladatokban, amelyekhez nem kell eg\u00e9szs\u00e9g\u00fcgyi v\u00e9gzetts\u00e9g, mint p\u00e9ld\u00e1ul adminisztrat\u00edv feladatok, bel\u00e9ptet\u00e9s-ellen\u0151rz\u00e9s, anyagmozgat\u00e1s, logisztikai feladatok.\n\u00a0\u00a0\u00a0\u00a0Ezen fel\u00fcl az utc\u00e1kon, k\u00f6zter\u00fcleteken is t\u00f6bb helysz\u00ednen, nagyobb l\u00e9tsz\u00e1mban seg\u00edtik a katon\u00e1k a rend\u0151r\u00f6ket a j\u00e1rv\u00e1ny elleni v\u00e9dekez\u00e9s \u00e9rdek\u00e9ben hozott szab\u00e1lyok betart\u00e1s\u00e1nak ellen\u0151rz\u00e9s\u00e9ben. Tov\u00e1bb\u00e1 mintegy 22 korm\u00e1nyzati \u00e9p\u00fcletn\u00e9l, k\u00fclk\u00e9pviseletn\u00e9l is ott vannak a katon\u00e1k.\n\u00a0\u00a0\u00a0\u00a0K\u00e9rd\u00e9sre v\u00e1laszolva az \u0151rnagy azt is elmondta, a j\u00e1rv\u00e1ny kezdete \u00f3ta t\u00f6bb katona is megfert\u0151z\u0151d\u00f6tt a koronav\u00edrussal. Jelenleg egyik\u00fck sincs s\u00falyos \u00e1llapotban - k\u00f6z\u00f6lte.\n\u00a0\u00a0\u00a0\u00a0A Magyar Honv\u00e9ds\u00e9g minden k\u00e9pess\u00e9g\u00e9vel, minden eszk\u00f6z\u00e9vel azon dolgozik, hogy a magyar embereket v\u00e9dje - sz\u00f6gezte le Iv\u00e1nyi Bal\u00e1zs, aki k\u00e9rd\u00e9sre v\u00e1laszolva azt is elmondta: van m\u00e9g tartal\u00e9k a rendszerben, sz\u00fcks\u00e9g eset\u00e9n tov\u00e1bbi katon\u00e1k is bevonhat\u00f3k a j\u00e1rv\u00e1ny elleni v\u00e9dekez\u00e9sbe.\n\n\n\nMTI 2020. november 26.\n\n"}]