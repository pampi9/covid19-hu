[{"date": "2020-11-07 12:08", "url": "https://koronavirus.gov.hu/cikkek/kasler-miklos-elrendelte-halaszthato-mutetek-felfuggeszteset-keddtol", "h1": "K\u00e1sler Mikl\u00f3s elrendelte a halaszthat\u00f3 m\u0171t\u00e9tek felf\u00fcggeszt\u00e9s\u00e9t keddt\u0151l", "body": "\n\u00a0Elrendelte a halaszthat\u00f3 m\u0171t\u00e9tek felf\u00fcggeszt\u00e9s\u00e9t keddt\u0151l az emberi er\u0151forr\u00e1sok minisztere.\n\n\nK\u00e1sler Mikl\u00f3s - az Emberi Er\u0151forr\u00e1sok Miniszt\u00e9rium\u00e1nak szombati k\u00f6zlem\u00e9nye szerint - az egyre n\u00f6vekv\u0151 sz\u00e1m\u00fa koronav\u00edrusos beteg folyamatos ell\u00e1t\u00e1s\u00e1nak biztos\u00edt\u00e1sa \u00e9rdek\u00e9ben adott ki utas\u00edt\u00e1st valamennyi akt\u00edv fekv\u0151beteg ell\u00e1t\u00e1st ny\u00fajt\u00f3 eg\u00e9szs\u00e9g\u00fcgyi int\u00e9zm\u00e9ny \u00e9s az Orsz\u00e1gos Ment\u0151szolg\u00e1lat vezet\u0151j\u00e9nek.\n\u00a0\u00a0\u00a0\u00a0Az utas\u00edt\u00e1sban elrendelte a halaszthat\u00f3 m\u0171t\u00e9tek - ide\u00e9rtve az egynapos seb\u00e9szetet is - felf\u00fcggeszt\u00e9s\u00e9t keddt\u0151l, \u00e9s szinte minden k\u00f3rh\u00e1zat kijel\u00f6lt a koronav\u00edrusos betegek ell\u00e1t\u00e1s\u00e1ra. A kijel\u00f6l\u00e9s nem vonatkozik a kor\u00e1bbi miniszteri utas\u00edt\u00e1s alapj\u00e1n mentes\u00edtett int\u00e9zm\u00e9nyekre.\n\u00a0\u00a0\u00a0\u00a0A beavatkoz\u00e1sok felf\u00fcggeszt\u00e9se al\u00f3l kiv\u00e9telt k\u00e9peznek a s\u00fcrg\u0151ss\u00e9gi ell\u00e1t\u00e1sok, amelyek n\u00e9lk\u00fcl a beteg k\u00f6zvetlen \u00e9letvesz\u00e9lybe ker\u00fclne, illetve s\u00falyos vagy maradand\u00f3 eg\u00e9szs\u00e9gk\u00e1rosod\u00e1st szenvedne. Tov\u00e1bbra is el kell v\u00e9gezni valamennyi onkol\u00f3giai ell\u00e1t\u00e1st, a szervezett onkol\u00f3giai sz\u0171r\u0151vizsg\u00e1latokat, a szakmai koll\u00e9gium aj\u00e1nl\u00e1sa szerinti kardiol\u00f3giai ell\u00e1t\u00e1sokat, valamint biztos\u00edtani kell az assziszt\u00e1lt reprodukci\u00f3s elj\u00e1r\u00e1sok zavartalan m\u0171k\u00f6d\u00e9s\u00e9t is. Transzplant\u00e1ci\u00f3t is lehet v\u00e9gezni a j\u00e1rv\u00e1ny\u00fcgyi \u00f3vint\u00e9zked\u00e9sek szigor\u00fa betart\u00e1sa mellett - \u00e1ll a k\u00f6zlem\u00e9nyben.\n\u00a0\u00a0\u00a0\u00a0A miniszteri utas\u00edt\u00e1s szerint valamennyi k\u00f6zfinansz\u00edrozott, akt\u00edv fekv\u0151beteg-ell\u00e1t\u00e1st ny\u00fajt\u00f3 eg\u00e9szs\u00e9g\u00fcgyi int\u00e9zm\u00e9ny - kiv\u00e9ve a kor\u00e1bban mentes\u00edtetteket - k\u00f6teles ell\u00e1tni a k\u00f6z\u00e9ps\u00falyos \u00e9s s\u00falyos, igazolt Covid-fert\u0151z\u00f6tt, valamint gyan\u00fas betegeket.\n\u00a0\u00a0\u00a0\u00a0Ennek \u00e9rdek\u00e9ben az int\u00e9zm\u00e9nyek h\u00e9tf\u0151t\u0151l k\u00f6telesek elk\u00fcl\u00f6n\u00edteni a Covid-betegek ell\u00e1t\u00e1s\u00e1ra a Nemzeti Eg\u00e9szs\u00e9gbiztos\u00edt\u00e1si Alapkezel\u0151 (NEAK) \u00e1ltal finansz\u00edrozott \u00f6sszes \u00e1gyuk 40 sz\u00e1zal\u00e9k\u00e1t, tov\u00e1bbi 7 sz\u00e1zal\u00e9k\u00e1t pedig l\u00e9legeztet\u00e9sre alkalmas \u00e1gyk\u00e9nt k\u00f6telesek a Covid-fert\u0151z\u00f6ttek ell\u00e1t\u00e1s\u00e1ra biztos\u00edtani - \u00edrt\u00e1k.\n\u00a0\u00a0\u00a0\u00a0A pontos \u00e1gysz\u00e1mokat int\u00e9zm\u00e9nyenk\u00e9nt az Elektronikus Eg\u00e9szs\u00e9g\u00fcgyi Szolg\u00e1ltat\u00e1si T\u00e9rben (EESZT) r\u00f6gz\u00edtik. Az utas\u00edt\u00e1s meghat\u00e1rozza azt is, hogy mely szolg\u00e1ltat\u00f3k k\u00f6telesek ell\u00e1tni a Covid-beteg gyermekeket, az intenz\u00edv ell\u00e1t\u00e1st ig\u00e9nyl\u0151 korasz\u00fcl\u00f6tteket, valamint a m\u0171vesekezel\u00e9sre szorul\u00f3, szoros kontaktnak sz\u00e1m\u00edt\u00f3, gyan\u00fas vagy fert\u0151z\u00f6tt betegeket.\n\u00a0\u00a0\u00a0\u00a0Az utas\u00edt\u00e1s meghat\u00e1rozza, hogy a fekv\u0151beteg-int\u00e9zetek koronav\u00edrus-fert\u0151z\u00e9s gyan\u00faja eset\u00e9n a beteget megfelel\u0151en izol\u00e1lj\u00e1k \u00e9s v\u00e9gezzenek antig\u00e9n gyorstesztet. Pozit\u00edv eredm\u00e9ny eset\u00e9n a beteg az igazolt betegekkel k\u00f6z\u00f6s szob\u00e1ba helyezhet\u0151. Negat\u00edv eredm\u00e9ny eset\u00e9n PCR-mintav\u00e9tel is sz\u00fcks\u00e9ges.\n\u00a0\u00a0\u00a0\u00a0A Covid-gyan\u00fas \u00e9s igazolt betegek beteg\u00fatj\u00e1t az Orsz\u00e1gos Ment\u0151szolg\u00e1lat koordin\u00e1lja. Az igazolt Covid-fert\u0151z\u00f6tt, de t\u00fcnet- \u00e9s panaszmentes, valamint az enyhe \u00e9s m\u00e9rs\u00e9kelt t\u00fcneteket mutat\u00f3 betegek otthonukban maradnak, illetve otthonukba bocs\u00e1that\u00f3k. Eset\u00fckben javasolt a napi h\u00e1ziorvosi konzult\u00e1ci\u00f3 - k\u00f6z\u00f6lte a miniszt\u00e9rium.\n\nMTI 2020. november 7.\n\n"}]