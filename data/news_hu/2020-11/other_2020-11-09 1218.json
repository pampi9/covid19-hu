[{"date": "2020-11-09 12:18", "url": "https://koronavirus.gov.hu/cikkek/pm-koltsegvetes-jarvany-masodik-hullamaban-maradektalanul-biztositja-vedekezeshez-szukseges", "h1": "PM: A k\u00f6lts\u00e9gvet\u00e9s a j\u00e1rv\u00e1ny m\u00e1sodik hull\u00e1m\u00e1ban is marad\u00e9ktalanul biztos\u00edtja a v\u00e9dekez\u00e9shez sz\u00fcks\u00e9ges forr\u00e1sokat", "body": "\nA korm\u00e1ny legf\u0151bb c\u00e9lja a j\u00e1rv\u00e1ny m\u00e1sodik hull\u00e1m\u00e1nak idej\u00e9n az emberi \u00e9let v\u00e9delme \u00e9s a gazdas\u00e1g m\u0171k\u00f6d\u0151k\u00e9pess\u00e9g\u00e9nek fenntart\u00e1sa. A k\u00f6zponti k\u00f6lts\u00e9gvet\u00e9s ez\u00e9rt tov\u00e1bbra is marad\u00e9ktalanul biztos\u00edtja az eg\u00e9szs\u00e9g\u00fcgyi v\u00e9dekez\u00e9shez \u00e9s a gazdas\u00e1gv\u00e9delmi int\u00e9zked\u00e9sekhez sz\u00fcks\u00e9ges forr\u00e1sokat.\n\n\nA v\u00e9dekez\u00e9si kiad\u00e1sok \u00e9s a gazdas\u00e1gnak ny\u00fajtott t\u00e1mogat\u00e1sok, valamint az uni\u00f3s fejleszt\u00e9sek el\u0151finansz\u00edroz\u00e1sa eredm\u00e9nyek\u00e9nt okt\u00f3ber v\u00e9g\u00e9re a k\u00f6lts\u00e9gvet\u00e9s hi\u00e1nya 2604 milli\u00e1rd forintra emelkedett.\n2020 els\u0151 t\u00edz h\u00f3napj\u00e1ban az \u00e1llamh\u00e1ztart\u00e1s k\u00f6zponti alrendszere 2604,2 milli\u00e1rd forintos hi\u00e1nnyal z\u00e1rt. Ezen bel\u00fcl a k\u00f6zponti k\u00f6lts\u00e9gvet\u00e9s 2140,0 milli\u00e1rd forintos hi\u00e1nyt, az elk\u00fcl\u00f6n\u00edtett \u00e1llami p\u00e9nzalapok 25,7 milli\u00e1rd forintos t\u00f6bbletet, a t\u00e1rsadalombiztos\u00edt\u00e1s p\u00e9nz\u00fcgyi alapjai pedig 489,9 milli\u00e1rd forintos hi\u00e1nyt \u00e9rtek el. Az el\u0151z\u0151 \u00e9v azonos id\u0151szak\u00e1ban a k\u00f6zponti alrendszer hi\u00e1nya 575,4 milli\u00e1rd forintot tett ki. 2020 okt\u00f3ber\u00e9ben a k\u00f6zponti alrendszer 333,9 milli\u00e1rd forintos hi\u00e1nnyal z\u00e1rt, mely 62,1 milli\u00e1rd forinttal magasabb az egy \u00e9vvel kor\u00e1bbi \u00f6sszegn\u00e9l.\n2020 okt\u00f3ber\u00e9ben 88,0 milli\u00e1rd forint uni\u00f3s bev\u00e9tel \u00e9rkezett a k\u00f6lts\u00e9gvet\u00e9sbe. \u00cdgy a 2020. \u00e9vi t\u00edzhavi bev\u00e9tel \u00f6sszesen 997,4 milli\u00e1rd forintot tett ki, ugyanakkor ezen id\u0151szakban az uni\u00f3s kiad\u00e1sok meghaladt\u00e1k az 1642,0 milli\u00e1rd forintot.\nId\u00e9n okt\u00f3ber v\u00e9g\u00e9ig 593,3 milli\u00e1rd forintot tettek ki a koronav\u00edrus-j\u00e1rv\u00e1nyhoz kapcsol\u00f3d\u00f3 eg\u00e9szs\u00e9g\u00fcgyi eszk\u00f6zbeszerz\u00e9sek. Emellett a hazai kiad\u00e1sok k\u00f6z\u00fcl az \u00e9v els\u0151 10 h\u00f3napj\u00e1ban kiemelhet\u0151k a koronav\u00edrus-j\u00e1rv\u00e1ny k\u00f6vetkezt\u00e9ben sz\u00fcks\u00e9gess\u00e9 v\u00e1lt versenyk\u00e9pess\u00e9g-n\u00f6vel\u0151 t\u00e1mogat\u00e1sra (165,0 milli\u00e1rd forint) \u00e9s a kiemelt k\u00f6z\u00fati projektekre (200,2 milli\u00e1rd forint) ford\u00edtott forr\u00e1sok. Fontos kiad\u00e1sk\u00e9nt jelentkezik a Turisztikai fejleszt\u00e9si c\u00e9lel\u0151ir\u00e1nyzatb\u00f3l (196,3 milli\u00e1rd forint) \u00e9s a k\u00f6z\u00fath\u00e1l\u00f3zat fenntart\u00e1s\u00e1ra \u00e9s m\u0171k\u00f6dtet\u00e9s\u00e9re (84,7 milli\u00e1rd forint) kifizetett forr\u00e1sok. Jelent\u0151sek tov\u00e1bb\u00e1 a Falusi \u00datalapb\u00f3l (82,0 milli\u00e1rd forint), a Beruh\u00e1z\u00e1s \u00f6szt\u00f6nz\u00e9si c\u00e9lel\u0151ir\u00e1nyzatb\u00f3l (53,5 milli\u00e1rd forint), a k\u00f6z\u00fath\u00e1l\u00f3zat fel\u00faj\u00edt\u00e1s\u00e1ra (37,4 milli\u00e1rd forint), valamint a Modern V\u00e1rosok Program c\u00e9ljaira (35,9 milli\u00e1rd forint) foly\u00f3s\u00edtott \u00f6sszegek. Jelent\u0151s \u00f6sszeget ford\u00edtott a k\u00f6lts\u00e9gvet\u00e9s a nagycsal\u00e1dosok szem\u00e9lyg\u00e9pkocsi-szerz\u00e9si t\u00e1mogat\u00e1s\u00e1ra (33,6 milli\u00e1rd forint) \u00e9s a Magyar Falu Program alprogramjainak t\u00e1mogat\u00e1s\u00e1ra (34,0 milli\u00e1rd forint) is.\n(P\u00e9nz\u00fcgyminiszt\u00e9rium)\n\u00a0\n\n"}]