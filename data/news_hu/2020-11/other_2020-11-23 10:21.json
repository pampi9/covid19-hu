[{"date": "2020-11-23 10:21", "url": "https://koronavirus.gov.hu/cikkek/nnk-mar-tobb-oltoanyag-az-engedelyeztetes-harmadik-fazisaban-jar", "h1": "NNK: m\u00e1r t\u00f6bb olt\u00f3anyag is az enged\u00e9lyeztet\u00e9s harmadik f\u00e1zis\u00e1ban j\u00e1r", "body": "\nM\u00e1r t\u00f6bb koronav\u00edrus elleni vakcina is az enged\u00e9lyeztet\u00e9si folyamat harmadik, vagyis a t\u00f6meges tesztel\u00e9s f\u00e1zis\u00e1ban j\u00e1r a vil\u00e1gban - mondta a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) laborvezet\u0151je h\u00e9tf\u0151n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nKis Zolt\u00e1n elmondta, a vakcin\u00e1k k\u00f6z\u00fcl t\u00f6bb is kilencven sz\u00e1zal\u00e9k feletti eredm\u00e9nnyel akad\u00e1lyozta meg, hogy a beoltottak megfert\u0151z\u0151djenek, ami nagyon j\u00f3 eredm\u00e9nynek sz\u00e1m\u00edt, ez alapj\u00e1n \u00fagy t\u0171nik, hogy hat\u00e1sosak lesznek a koronav\u00edrussal szemben.\nHozz\u00e1tette, a t\u00f6meges tesztel\u00e9sben \u00e1ltal\u00e1ban t\u00f6bb t\u00edzezer ember vesz r\u00e9szt, de az enged\u00e9ly megszerz\u00e9se ut\u00e1n is figyelik az adott vakcin\u00e1t a szakemberek, \u00edgy amikor elkezd\u0151dnek az olt\u00e1sok, tov\u00e1bb javulhat a hat\u00e1soss\u00e1ga.\nMivel m\u00e1r az els\u0151 enged\u00e9lyez\u00e9si elj\u00e1r\u00e1sok is elkezd\u0151dtek, a szakember szerint es\u00e9ly van arra, hogy m\u00e9g id\u00e9n forgalomba ker\u00fcljenek az els\u0151 vakcin\u00e1k. Ugyanakkor azt tartja a legval\u00f3sz\u00edn\u0171bbnek, hogy 2021 els\u0151 fel\u00e9ben kezd\u0151dhet a t\u00f6meges olt\u00e1s.\nEml\u00e9keztetett, hogy el\u0151sz\u00f6r a kock\u00e1zati csoportba tartoz\u00f3kat oltj\u00e1k majd be, teh\u00e1t azokat, akik a legs\u00e9r\u00fcl\u00e9kenyebbek a koronav\u00edrussal szemben.\nMTI 2020. november 23.\n\n"}]