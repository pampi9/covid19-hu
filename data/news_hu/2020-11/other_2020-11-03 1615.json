[{"date": "2020-11-03 16:15", "url": "https://koronavirus.gov.hu/cikkek/az-egeszsegugyi-szolgaltatok-biztonsagos-mukodese-es-betegellatas-folyamatossaganak", "h1": "Az eg\u00e9szs\u00e9g\u00fcgyi szolg\u00e1ltat\u00f3k biztons\u00e1gos m\u0171k\u00f6d\u00e9se \u00e9s a betegell\u00e1t\u00e1s folyamatoss\u00e1g\u00e1nak biztos\u00edt\u00e1sa \u00e9rdek\u00e9ben \u00e1tlagfinansz\u00edroz\u00e1sra t\u00e9r \u00e1t az eg\u00e9szs\u00e9g\u00fcgy", "body": "\nA k\u00f3rh\u00e1zak, eg\u00e9szs\u00e9g\u00fcgyi szolg\u00e1ltat\u00f3k minden a j\u00e1rv\u00e1ny elleni\u00a0\u00a0v\u00e9dekez\u00e9shez \u00e9s a koronav\u00edrusos betegek ell\u00e1t\u00e1s\u00e1val \u00f6sszef\u00fcgg\u0151 t\u00f6bbletk\u00f6lts\u00e9g\u00fck fedez\u00e9s\u00e9hez sz\u00fcks\u00e9ges t\u00e1mogat\u00e1st megkapnak. Ez\u00e9rt a koronav\u00edrus-j\u00e1rv\u00e1ny miatt kialakult rendk\u00edv\u00fcli eg\u00e9szs\u00e9g\u00fcgyi helyzetre tekintettel a Nemzeti Eg\u00e9szs\u00e9gbiztos\u00edt\u00e1si Alapkezel\u0151 (NEAK) az okt\u00f3ber havi teljes\u00edtm\u00e9nyek elsz\u00e1mol\u00e1s\u00e1t\u00f3l kezdve az eg\u00e9szs\u00e9g\u00fcgyi szolg\u00e1ltat\u00f3k finansz\u00edroz\u00e1s\u00e1nak m\u00e9rt\u00e9k\u00e9t a tavaszi id\u0151szakban m\u00e1r alkalmazott, ahhoz hasonl\u00f3 \u00e1tlagfinansz\u00edroz\u00e1ssal hat\u00e1rozza meg.\n\n\nA NEAK-kal szerz\u0151d\u00f6tt eg\u00e9szs\u00e9g\u00fcgyi szolg\u00e1ltat\u00f3k az\u00a0\u00a0el\u0151z\u0151 h\u00e1rom havi finansz\u00edroz\u00e1si d\u00edj, azaz jelen esetben a j\u00falius \u00e9s augusztus havi - a kor\u00e1bbi elrendel\u00e9s alapj\u00e1n kifizetett - \u00e1tlagfinansz\u00edroz\u00e1s \u00e9s a szeptember havi teljes\u00edtm\u00e9nyfinansz\u00edroz\u00e1s alapj\u00e1n kisz\u00e1molt \u00f6sszeget kapj\u00e1k majd.\nA j\u00e1r\u00f3-, \u00e9s fekv\u0151beteg-szakell\u00e1t\u00e1sn\u00e1l, a h\u00e1ziorvosok, a fog\u00e1szat, a betegsz\u00e1ll\u00edt\u00e1s, az otthoni szak\u00e1pol\u00e1s \u00e9s az otthoni hospice ell\u00e1t\u00e1sok finansz\u00edroz\u00e1s\u00e1n\u00e1l ker\u00fcl sor a 2020. okt\u00f3ber havi teljes\u00edtm\u00e9nyek elsz\u00e1mol\u00e1s\u00e1t\u00f3l kezdve az \u00e1tlagfinansz\u00edroz\u00e1s vissza\u00e1ll\u00edt\u00e1s\u00e1ra.\nA meghat\u00e1rozott \u00e1tlagfinansz\u00edroz\u00e1s m\u00e9rt\u00e9k\u00e9be csak a fent eml\u00edtett el\u0151ir\u00e1nyzatok terh\u00e9re t\u00f6rt\u00e9nt kifizet\u00e9sek \u00e9s a molekul\u00e1ris diagnosztikai (PCR) ell\u00e1t\u00e1sok kifizet\u00e9se sz\u00e1m\u00edt bele. Minden m\u00e1s ell\u00e1t\u00e1si forma finansz\u00edroz\u00e1sa, valamint a speci\u00e1lis finansz\u00edroz\u00e1s\u00fa szakell\u00e1t\u00e1s kifizet\u00e9se a norm\u00e1l szab\u00e1lyok szerint t\u00f6rt\u00e9nik.\nAz \u00e1tmeneti alkalmaz\u00e1s nem \u00e9rinti az eg\u00e9szs\u00e9g\u00fcgyi szolg\u00e1ltat\u00f3k Korm\u00e1nyrendeletben \u00e9s a finansz\u00edroz\u00e1si szerz\u0151d\u00e9sben meghat\u00e1rozott k\u00f6telezetts\u00e9geit. A szolg\u00e1ltat\u00f3knak valamennyi jelent\u00e9si k\u00f6telezetts\u00e9g\u00fcket teljes\u00edteni\u00fck\u00a0\u00a0kell \u00e9s semmik\u00e9ppen sem eredm\u00e9nyezheti a betegek ell\u00e1t\u00e1s\u00e1nak halaszt\u00e1s\u00e1t, az ell\u00e1t\u00e1si k\u00f6telezetts\u00e9g figyelmen k\u00edv\u00fcl hagy\u00e1s\u00e1t.\nAz \u00e1tlagfinansz\u00edroz\u00e1s m\u00e9rt\u00e9k\u00e9r\u0151l az \u00e9rintett int\u00e9zm\u00e9nyeket a NEAK \u00e9rtes\u00edti.\n\n\u00a0\u00a0\u00a0\u00a0Kiad\u00f3: Emberi Er\u0151forr\u00e1sok Miniszt\u00e9riuma\n\n"}]