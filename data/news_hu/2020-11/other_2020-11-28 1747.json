[{"date": "2020-11-28 17:47", "url": "https://koronavirus.gov.hu/cikkek/magyarorszag-es-oroszorszag-tovabb-erositi-az-egyuttmukodest-az-egeszsegugy-fejleszteseben", "h1": "Magyarorsz\u00e1g \u00e9s Oroszorsz\u00e1g tov\u00e1bb er\u0151s\u00edti az egy\u00fcttm\u0171k\u00f6d\u00e9st az eg\u00e9szs\u00e9g\u00fcgy fejleszt\u00e9s\u00e9ben", "body": "\nMagyarorsz\u00e1g \u00e9s Oroszorsz\u00e1g tov\u00e1bb er\u0151s\u00edti az egy\u00fcttm\u0171k\u00f6d\u00e9st az eg\u00e9szs\u00e9g\u00fcgy fejleszt\u00e9s\u00e9ben, \u00e9s a magyar szakemberek ak\u00e1r m\u00e1r a j\u00f6v\u0151 h\u00e9ten lehet\u0151s\u00e9get kapnak a koronav\u00edrus ellen l\u00e9trehozott Szputnyik-V vakcina vizsg\u00e1lat\u00e1ra a WHO hiteles\u00edt\u00e9s\u00e9vel rendelkez\u0151 orosz laborat\u00f3riumokban - k\u00f6z\u00f6lte az Emberi Er\u0151forr\u00e1sok Miniszt\u00e9riuma.\n\n\nA t\u00e1rca k\u00f6zlem\u00e9ny\u00e9ben tudatta, K\u00e1sler Mikl\u00f3s hivatal\u00e1ban fogadta Mihail\u00a0\u00a0Murask\u00f3t, Oroszorsz\u00e1g eg\u00e9szs\u00e9g\u00fcgyi miniszter\u00e9t. A megbesz\u00e9l\u00e9s sor\u00e1n sz\u00f3ba ker\u00fclt az orosz koronav\u00edrus elleni vakcina tesztel\u00e9se, valamint a K\u00f6z\u00e9p- \u00e9s Kelet-eur\u00f3pai Onkol\u00f3gia Akad\u00e9mia fontoss\u00e1ga is.\nA tal\u00e1lkoz\u00f3 alkalm\u00e1b\u00f3l K\u00e1sler Mikl\u00f3s megk\u00f6sz\u00f6nte az orosz politikusnak, hogy els\u0151k\u00e9nt Magyarorsz\u00e1gra sz\u00e1ll\u00edtottak a koronav\u00edrus ellen l\u00e9trehozott Szputnyik-V vakcin\u00e1b\u00f3l, amelynek vizsg\u00e1lata m\u00e1r zajlik.\nA t\u00e1rcavezet\u0151 hangs\u00falyozta, hogy csak garant\u00e1ltan hat\u00e1sos \u00e9s biztons\u00e1gos ellenszert fognak forgalomba hozni Magyarorsz\u00e1gon - \u00edrt\u00e1k.\nAz Emmi t\u00e1j\u00e9koztat\u00e1sa szerint Mihail Murasko felaj\u00e1nlotta, hogy a rendelkez\u00e9sre \u00e1ll\u00f3 vakcina vizsg\u00e1lat\u00e1ra magyar szakemberek is lehet\u0151s\u00e9get kapnak a WHO hiteles\u00edt\u00e9s\u00e9vel rendelkez\u0151 orosz laborat\u00f3riumokban. Hozz\u00e1tette, hogy erre m\u00e1r a j\u00f6v\u0151 h\u00e9ten sor ker\u00fclhet.\nA k\u00f6zlem\u00e9ny szerint K\u00e1sler Mikl\u00f3s besz\u00e9lt a K\u00f6z\u00e9p- \u00e9s Kelet- eur\u00f3pai Onkol\u00f3gia Akad\u00e9mia feladat\u00e1r\u00f3l \u00e9s fontoss\u00e1g\u00e1r\u00f3l is. A t\u00e1rcavezet\u0151 elmondta, hogy az orosz eg\u00e9szs\u00e9g\u00fcgyi szakemberek bevon\u00e1s\u00e1val rendk\u00edv\u00fcl illusztris t\u00e1rsas\u00e1got tudhat mag\u00e1\u00e9nak az akad\u00e9mia.\nA felek felvetett\u00e9k, hogy az inform\u00e1ci\u00f3s technol\u00f3gia eg\u00e9szs\u00e9g\u00fcgyi alkalmaz\u00e1s\u00e1ban, p\u00e9ld\u00e1ul a telemedicina megold\u00e1sok ter\u00fclet\u00e9n is er\u0151s\u00edten\u00e9k egy\u00fcttm\u0171k\u00f6d\u00e9s\u00fcket a j\u00f6v\u0151ben.\nAz orosz eg\u00e9szs\u00e9g\u00fcgyi miniszter elmondta, hogy 2021 els\u0151 negyed\u00e9v\u00e9ben megnyitj\u00e1k a moszkvai Blohin Onkol\u00f3giai Int\u00e9zet \u00faj, kiz\u00e1r\u00f3lag gyermekonkol\u00f3gia sz\u00e1m\u00e1ra l\u00e9trehozott \u00e9p\u00fclet\u00e9t. Az \u00e1tad\u00e1sra K\u00e1sler Mikl\u00f3st szem\u00e9lyesen is meginvit\u00e1lta az Emmi t\u00e1j\u00e9koztat\u00e1sa szerint.\n\nMTI\n\n"}]