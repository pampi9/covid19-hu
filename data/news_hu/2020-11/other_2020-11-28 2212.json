[{"date": "2020-11-28 22:12", "url": "https://koronavirus.gov.hu/cikkek/kiszamithatobb-es-megbecsultebb-eletpalyat-teremt-az-egeszsegugyi-szolgalati-jogviszony", "h1": "Kisz\u00e1m\u00edthat\u00f3bb \u00e9s megbecs\u00fcltebb \u00e9letp\u00e1ly\u00e1t teremt az eg\u00e9szs\u00e9g\u00fcgyi szolg\u00e1lati jogviszony", "body": "\nA Magyar Orvosi Kamara javaslatait figyelembe v\u00e9ve a korm\u00e1ny kihirdette az eg\u00e9szs\u00e9g\u00fcgyi szolg\u00e1lati jogviszonyr\u00f3l sz\u00f3l\u00f3 korm\u00e1nyrendeletet, amely r\u00f6gz\u00edti a jogviszonnyal j\u00e1r\u00f3 munka\u00fcgyi felt\u00e9teleket \u00e9s a b\u00e9rez\u00e9sre vonatkoz\u00f3 szab\u00e1lyokat is.\n\nA jogszab\u00e1ly \u00fajabb jelent\u0151s el\u0151rel\u00e9p\u00e9s az eg\u00e9szs\u00e9g\u00fcgyi \u00e9letp\u00e1ly\u00e1t v\u00e1laszt\u00f3k, azon bel\u00fcl az \u00e1llami eg\u00e9szs\u00e9g\u00fcgyi szolg\u00e1ltat\u00e1sban dolgoz\u00f3k megbecs\u00fcl\u00e9s\u00e9ben.\u00a0\u00a0A Korm\u00e1ny\u00a0\u00a0az elm\u00falt \u00e9vekben t\u00f6bb \u00fctemben emelte az orvosok b\u00e9r\u00e9t, azonban j\u00f6v\u0151re enn\u00e9l is jelent\u0151sebb orvosi b\u00e9remel\u00e9si programot ind\u00edt, emellett zajlik az \u00e1pol\u00f3k \u00e1tfog\u00f3 b\u00e9remel\u00e9si programja \u00e9s emelkedik a h\u00e1ziorvosi praxisok t\u00e1mogat\u00e1sa is. A b\u00e9remel\u00e9sekkel p\u00e1rhuzamosan a 2021. \u00e1prilis 1-t\u0151l bevezetend\u0151 eg\u00e9szs\u00e9g\u00fcgyi szolg\u00e1lati jogviszony kisz\u00e1m\u00edthat\u00f3bb, \u00e1tl\u00e1that\u00f3bb foglalkoztat\u00e1si \u00e9s b\u00e9rez\u00e9si k\u00f6r\u00fclm\u00e9nyeket teremt az \u00e1llami eg\u00e9szs\u00e9g\u00fcgyi szolg\u00e1ltat\u00e1sban dolgoz\u00f3knak. A jogviszony megteremt\u00e9s\u00e9vel c\u00e9l az \u00e1llami eg\u00e9szs\u00e9g\u00fcgyi ell\u00e1t\u00e1s biztons\u00e1g\u00e1nak garant\u00e1l\u00e1sa \u00e9s sz\u00ednvonal\u00e1nak emel\u00e9se, valamint azon foglalkoztat\u00e1si anom\u00e1li\u00e1k \u00e9s vissza\u00e9l\u00e9sek megsz\u00fcntet\u00e9se, amelyek az \u00e1llami \u00e9s mag\u00e1n eg\u00e9szs\u00e9g\u00fcgyi szolg\u00e1ltat\u00e1s \u00e1tfed\u00e9seib\u0151l keletkeztek, ez\u00e1ltal a betegell\u00e1t\u00e1s rov\u00e1s\u00e1ra mentek. A\u00a0\u00a0koronav\u00edrus miatti vesz\u00e9lyhelyzetre tekintettel az \u00e9rintett dolgoz\u00f3knak - ha az eg\u00e9szs\u00e9g\u00fcgyi szolg\u00e1lati jogviszonyba t\u00f6rt\u00e9n\u0151 \u00e1tl\u00e9p\u00e9st v\u00e1lasztj\u00e1k - elegend\u0151 az erre vonatkoz\u00f3 \u00faj szerz\u0151d\u00e9seiket 2021. m\u00e1rcius 31-ig megk\u00f6tni\u00fck.\nA rendelet t\u00f6bbek k\u00f6z\u00f6tt r\u00f6gz\u00edti az eg\u00e9szs\u00e9g\u00fcgyi szolg\u00e1lati jogviszony szem\u00e9lyi hat\u00e1ly\u00e1t, a munkaszerz\u0151d\u00e9s tartalmi elemeit, a munkak\u00f6ri besorol\u00e1sra, a munkaid\u0151re, illetm\u00e9nyre, juttat\u00e1sokra, v\u00e9gkiel\u00e9g\u00edt\u00e9sre, pr\u00f3baid\u0151re, a munk\u00e1ltat\u00f3 t\u00e1j\u00e9koztat\u00e1si \u00e9s \u00e9rtes\u00edt\u00e9si k\u00f6telezetts\u00e9g\u00e9re vonatkoz\u00f3 szab\u00e1lyokat. Mindezzel az \u00e9rintett dolgoz\u00f3knak er\u0151sebb jogszab\u00e1lyi v\u00e9delmet ny\u00fajt.\n\u00a0\nA rendelet megalkot\u00e1s\u00e1t sz\u00e1mos szakmai egyeztet\u00e9s el\u0151zte meg. A Korm\u00e1ny befogadta a Magyar Orvosi Kamara javaslatait is, k\u00fcl\u00f6n\u00f6s tekintettel az eg\u00e9szs\u00e9g\u00fcgyi dolgoz\u00f3k kirendel\u00e9s\u00e9re vonatkoz\u00f3 szab\u00e1lyokra. Kirendel\u00e9sre a betegell\u00e1t\u00e1s biztons\u00e1g\u00e1nak fenntart\u00e1sa \u00e9rdek\u00e9ben ker\u00fclhet sor, amelynek keret\u00e9ben - sz\u00fcks\u00e9g eset\u00e9n - az eg\u00e9szs\u00e9g\u00fcgyi dolgoz\u00f3 az \u00e1lland\u00f3 munkahely\u00e9t\u0151l elt\u00e9r\u0151 eg\u00e9szs\u00e9g\u00fcgyi szolg\u00e1ltat\u00f3hoz is kirendelhet\u0151. A kirendel\u00e9s id\u0151tartama 12 h\u00f3napos id\u0151szak alatt \u00f6sszesen 44 beoszt\u00e1s szerinti munkanapot vagy 352 \u00f3r\u00e1t nem haladhat meg.\nAz eg\u00e9szs\u00e9g\u00fcgyi szolg\u00e1lati munkaszerz\u0151d\u00e9s tartalmazza, hogy nem rendelhet\u0151 ki az eg\u00e9szs\u00e9g\u00fcgyi szolg\u00e1lati jogviszonyban \u00e1ll\u00f3 szem\u00e9ly, aki v\u00e1rand\u00f3s, aki 3 \u00e9v alatti gyermeket nevel, aki nagycsal\u00e1dos, aki 16 \u00e9v alatti gyermek\u00e9t egyed\u00fcl neveli, aki szem\u00e9lyesen gondozza hozz\u00e1tartoz\u00f3j\u00e1t, aki igazoltan legal\u00e1bb \u00f6tven sz\u00e1zal\u00e9kos m\u00e9rt\u00e9k\u0171 eg\u00e9szs\u00e9gk\u00e1rosod\u00e1sban szenved, aki szakvizsg\u00e1ja el\u0151tt \u00e1ll, valamint aki \u00f6regs\u00e9gi nyugd\u00edjra jogosult \u00e9s nem j\u00e1rul hozz\u00e1 a kirendel\u00e9s\u00e9hez. Ha a 16 \u00e9vn\u00e9l fiatalabb gyermek mindk\u00e9t sz\u00fcl\u0151je eg\u00e9szs\u00e9g\u00fcgyi szolg\u00e1lati jogviszonyban \u00e1ll\u00f3 szem\u00e9ly, akkor csak az egyik sz\u00fcl\u0151 rendelhet\u0151 ki. Az eg\u00e9szs\u00e9g\u00fcgyi szolg\u00e1lati jogviszonyban \u00e1ll\u00f3 szem\u00e9lyt legal\u00e1bb t\u00edz munkanappal kor\u00e1bban \u00edr\u00e1sban t\u00e1j\u00e9koztatni sz\u00fcks\u00e9ges a kirendel\u00e9s elrendel\u00e9s\u00e9r\u0151l, id\u0151tartam\u00e1r\u00f3l, a\u00a0\u00a0munkav\u00e9gz\u00e9s hely\u00e9r\u0151l, az illetm\u00e9ny\u00e9r\u0151l \u00e9s a kapcsol\u00f3d\u00f3 sz\u00e1ll\u00e1s- \u00e9s utaz\u00e1si k\u00e9rd\u00e9sekr\u0151l.\n\u00a0\nA Korm\u00e1ny a koronav\u00edrus-j\u00e1rv\u00e1ny elleni eg\u00e9szs\u00e9g\u00fcgyi v\u00e9dekez\u00e9s \u00e9rdek\u00e9ben ugyanakkor a vesz\u00e9lyhelyzet idej\u00e9re speci\u00e1lis \u00e1tmeneti szab\u00e1lyokat is alkotott. Vesz\u00e9lyhelyzet idej\u00e9n a koronav\u00edrusos betegek k\u00f3rh\u00e1zi ell\u00e1t\u00e1s\u00e1nak biztos\u00edt\u00e1sa \u00e9rdek\u00e9ben szigor\u00fabbak a kirendel\u00e9sre vonatkoz\u00f3 szab\u00e1lyok.\nAz eg\u00e9szs\u00e9g\u00fcgyi szolg\u00e1lati jogviszonyr\u00f3l sz\u00f3l\u00f3 r\u00e9szletes t\u00e1j\u00e9koztat\u00e1st az \u00e9rintettek sz\u00e1m\u00e1ra az orsz\u00e1gos k\u00f3rh\u00e1z-f\u0151igazgat\u00f3 \u00e1ltal el\u0151\u00edrtak szerint, \u00edr\u00e1sban kell megtenni, az \u00e9rintettek kor\u00e1bbi jogviszonya - 2021. m\u00e1rcius 31-ig kinyilv\u00e1n\u00edtott szerz\u0151d\u00e9sk\u00f6t\u00e9si sz\u00e1nd\u00e9kuk eset\u00e9n - 2021. \u00e1prilis 1-j\u00e9n alakul \u00e1t eg\u00e9szs\u00e9g\u00fcgyi szolg\u00e1lati jogviszonny\u00e1. Az orvosi \u00e9s \u00e1pol\u00f3i b\u00e9remel\u00e9s mindett\u0151l f\u00fcggetlen\u00fcl az el\u0151re bejelentett \u00fctemekben zajlik.\n\u00a0\nEmberi Er\u0151forr\u00e1sok Miniszt\u00e9riuma\n\n"}]