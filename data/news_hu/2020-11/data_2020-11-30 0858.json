[{"date": "2020-11-30 08:58", "url": "https://koronavirus.gov.hu/cikkek/5595-fovel-emelkedett-beazonositott-fertozottek-szama-es-elhunyt-151-beteg", "h1": "5595 f\u0151vel emelkedett a beazonos\u00edtott fert\u0151z\u00f6ttek sz\u00e1ma \u00e9s elhunyt 151 beteg", "body": "\n5595 \u00fajabb magyar \u00e1llampolg\u00e1rn\u00e1l mutatt\u00e1k ki az \u00faj koronav\u00edrus-fert\u0151z\u00e9st (COVID-19), ezzel 217 122 f\u0151re n\u0151tt a haz\u00e1nkban beazonos\u00edtott fert\u0151z\u00f6ttek sz\u00e1ma. Elhunyt 151 t\u00f6bbs\u00e9g\u00e9ben id\u0151s, kr\u00f3nikus beteg, \u00edgy az elhunytak sz\u00e1ma 4 823 f\u0151re emelkedett. A gy\u00f3gyultak sz\u00e1ma is folyamatosan n\u0151, jelenleg 63 860 f\u0151, az akt\u00edv fert\u0151z\u00f6ttek sz\u00e1ma 148 439 f\u0151re cs\u00f6kkent. Az akt\u00edv fert\u0151z\u00f6ttek 20%-a, az elhunytak 24%-a, a gy\u00f3gyultak 25%-a budapesti. 7734 koronav\u00edrusos beteget \u00e1polnak k\u00f3rh\u00e1zban, k\u00f6z\u00fcl\u00fck 666-an vannak l\u00e9legeztet\u0151g\u00e9pen. A beazonos\u00edtott fert\u0151z\u00f6ttek sz\u00e1m\u00e1ban megjelennek a ment\u0151k \u00e1ltal, a sz\u0171r\u0151buszokon, \u00e9s a k\u00f3rh\u00e1zi dolgoz\u00f3k k\u00f6r\u00e9ben gyorstesztel\u00e9ssel kisz\u0171rtek is. A b\u00f6lcs\u0151dei, \u00f3vodai, iskolai \u00e9s szoci\u00e1lis dolgoz\u00f3k k\u00f6r\u00e9ben v\u00e9gzett c\u00e9lzott csoportos tesztel\u00e9s \u00f6sszes\u00edtett eredm\u00e9nye ezen a h\u00e9ten v\u00e1rhat\u00f3.\n\nEg\u00e9sz Eur\u00f3p\u00e1ban, a szomsz\u00e9dos orsz\u00e1gokban \u00e9s Magyarorsz\u00e1gon is tov\u00e1bb n\u0151 a fert\u0151z\u00f6ttek sz\u00e1ma, egyre t\u00f6bben ig\u00e9nyelnek k\u00f3rh\u00e1zi ell\u00e1t\u00e1st. A j\u00e1rv\u00e1nyt meg\u00e1ll\u00edtani nem lehet, a c\u00e9l a\u00a0j\u00e1rv\u00e1ny lass\u00edt\u00e1sa \u00e9s a k\u00f3rh\u00e1zak teljes\u00edt\u0151k\u00e9pess\u00e9g\u00e9nek v\u00e9delme.\u00a0Ezt szolg\u00e1lj\u00e1k a\u00a0vesz\u00e9lyhelyzettel kihirdetett\u00a0v\u00e9delmi int\u00e9zked\u00e9sek. \nA korm\u00e1ny, az Operat\u00edv t\u00f6rzs \u00e9s a j\u00e1rv\u00e1ny\u00fcgyi hat\u00f3s\u00e1g folyamatosan figyelemmel k\u00eds\u00e9ri a j\u00e1rv\u00e1ny\u00fcgyi helyzetet, \u00e9s a j\u00e1rv\u00e1ny alakul\u00e1s\u00e1nak f\u00fcggv\u00e9ny\u00e9ben december elej\u00e9n sz\u00fcletik d\u00f6nt\u00e9s az \u00fcnnepekre vonatkoz\u00f3 aj\u00e1nl\u00e1sokr\u00f3l, szab\u00e1lyokr\u00f3l.\nEste 8 \u00f3ra \u00e9s reggel 5 \u00f3ra k\u00f6z\u00f6tt tov\u00e1bbra is kij\u00e1r\u00e1si tilalom\u00a0van \u00e9rv\u00e9nyben, mindenkinek haza kell \u00e9rnie este 8 \u00f3r\u00e1ig. A kij\u00e1r\u00e1si tilalom al\u00f3li mentes\u00fcl\u00e9s egyik esete a munkav\u00e9gz\u00e9s, amelyet azonban igazolni sz\u00fcks\u00e9ges. Igazol\u00e1sminta:\u00a0https://koronavirus.gov.hu/cikkek/kijarasi-tilalom-alatti-munkavegzesrol-szolo-igazolas-letoltheto-igazolas-minta\nAz \u00e9lelmiszer\u00fczletekben, patik\u00e1kban, drog\u00e9ri\u00e1kban h\u00e9tk\u00f6znapokon\u00a09 \u00e9s 11 \u00f3ra, h\u00e9tv\u00e9g\u00e9n 8 \u00e9s 10 \u00f3ra k\u00f6z\u00f6tt m\u0171k\u00f6dik az id\u0151sek v\u00e9dett v\u00e1s\u00e1rl\u00e1si id\u0151s\u00e1vja,\u00a0amikor csak\u00a0a 65 \u00e9v felettiek l\u00e9phetnek az \u00fczletekbe.\u00a0Emellett azonban fontos tudni, hogy az id\u0151sek a v\u00e9dett v\u00e1s\u00e1rl\u00e1si id\u0151s\u00e1von k\u00edv\u00fcli, m\u00e1s id\u0151pontban is v\u00e1s\u00e1rolhatnak.\nAz \u00fczletek - a gy\u00f3gyszert\u00e1rak \u00e9s a benzinkutak kiv\u00e9tel\u00e9vel - este 7 \u00f3r\u00e1ig maradhatnak nyitva\u00a0\u00e9s ut\u00e1na a kij\u00e1r\u00e1si tilalom lej\u00e1rt\u00e1val, teh\u00e1t leghamarabb reggel 5 \u00f3rakor nyithatnak ki. A rendeletben nem eml\u00edtett szolg\u00e1ltat\u00f3k \u00e9s szolg\u00e1ltat\u00e1sok (p\u00e9ld\u00e1ul fodr\u00e1sz, massz\u0151r, szem\u00e9lyi edz\u0151) a szokott rendben m\u0171k\u00f6dhetnek a kij\u00e1r\u00e1si tilalom szab\u00e1lyai mellett.\nA maszkvisel\u00e9ssel \u00e9s t\u00e1vols\u00e1gtart\u00e1ssal kapcsolatosan eddig bevezetett szab\u00e1lyok tov\u00e1bbra is \u00e9rv\u00e9nyesek, azzal, hogy a 10 000 f\u0151n\u00e9l nagyobb telep\u00fcl\u00e9s egyes k\u00f6zter\u00fcletein a maszkvisel\u00e9s k\u00f6telez\u0151. A ter\u00fcletek kijel\u00f6l\u00e9se a polg\u00e1rmester feladata. Sporttev\u00e9kenys\u00e9g sor\u00e1n, valamint a parkokban, illetve z\u00f6ldter\u00fcleteken a maszk visel\u00e9se tov\u00e1bbra sem k\u00f6telez\u0151.\nMinden gy\u00fclekez\u00e9s tilos.\u00a0Az \u00e9ttermek vend\u00e9get nem fogadhatnak, vend\u00e9gnek ott csak az \u00e9tel elvitele c\u00e9lj\u00e1b\u00f3l lehet tart\u00f3zkodni.\u00a0A sz\u00e1llod\u00e1k turist\u00e1kat nem fogadhatnak,\u00a0csak \u00fczleti, gazdas\u00e1gi vagy oktat\u00e1si c\u00e9lb\u00f3l \u00e9rkezett vend\u00e9geket.\u00a0Mindennem\u0171 rendezv\u00e9ny megtart\u00e1sa tilos, ide \u00e9rtve a kultur\u00e1lis esem\u00e9nyeket valamint a kar\u00e1csonyi v\u00e1s\u00e1rokat.\u00a0A sportm\u00e9rk\u0151z\u00e9seket z\u00e1rt kapuk\u00a0m\u00f6g\u00f6tt kell megtartani.\u00a0A szabadid\u0151s l\u00e9tes\u00edtm\u00e9nyek haszn\u00e1lata tilos, bele\u00e9rtve k\u00fcl\u00f6n\u00f6sen a fitnesztermeket, fedett uszod\u00e1kat, m\u00fazeumokat, k\u00f6nyvt\u00e1rakat, mozikat \u00e9s \u00e1llatkerteket, korcsolyap\u00e1ly\u00e1kat.\nA b\u00f6lcs\u0151d\u00e9k, az \u00f3vod\u00e1k \u00e9s az \u00e1ltal\u00e1nos iskol\u00e1k a 8. oszt\u00e1lyig a megszokott rend szerint nyitva tartanak, a speci\u00e1lis int\u00e9zm\u00e9nyi v\u00e9delmi int\u00e9zked\u00e9seket az igazgat\u00f3 hat\u00e1rozza meg.\u00a0A k\u00f6z\u00e9piskol\u00e1k \u00e9s\u00a0egyetemek digit\u00e1lis munkarendre t\u00e9rtek \u00e1t.\u00a0\u00a0A helyhez k\u00f6t\u00f6tt internet-hozz\u00e1f\u00e9r\u00e9si szolg\u00e1ltat\u00e1s harminc napra ingyenesen vehet\u0151 ig\u00e9nybe a digit\u00e1lis oktat\u00e1sban r\u00e9sztvev\u0151 di\u00e1kok \u00e9s pedag\u00f3gusok\u00a0 sz\u00e1m\u00e1ra a k\u00f6znevel\u00e9sben \u00e9s a szakk\u00e9pz\u00e9sben.\nAz Operat\u00edv T\u00f6rzs jelenleg 319 \u00f3vod\u00e1ban egy-egy csoportot \u00e9rint\u0151en (11%), 152 \u00f3vod\u00e1ban (5%) \u00e9s 80 \u00e1ltal\u00e1nos iskol\u00e1ban (3%) az eg\u00e9sz int\u00e9zm\u00e9nyt \u00e9rint\u0151en rendelt el rendk\u00edv\u00fcli sz\u00fcnetet, tov\u00e1bb\u00e1 531 \u00e1ltal\u00e1nos iskol\u00e1ban egy-k\u00e9t oszt\u00e1lyt (21 %) \u00e9s 49 \u00e1ltal\u00e1nos iskol\u00e1ban (2%) a teljes int\u00e9zm\u00e9nyt \u00e9rint\u0151en digit\u00e1lis tanrendet.\nMag\u00e1n \u00e9s csal\u00e1di rendezv\u00e9nyek\u00a0(p\u00e9ld\u00e1ul: sz\u00fclet\u00e9snap) 10 f\u0151ig megtarthat\u00f3ak.\u00a0Temet\u00e9s\u00a0legfeljebb 50 f\u0151vel tarthat\u00f3 meg.\u00a0Esk\u00fcv\u0151k\u00a0lakodalom n\u00e9lk\u00fcl tarthat\u00f3ak meg, azonban az esem\u00e9nyen csak meghat\u00e1rozott szem\u00e9lyek vehetnek r\u00e9szt.\nA k\u00f6zter\u00fcleti parkol\u00e1s ingyenes. A\u00a0kereskedelmi c\u00e9l\u00fa P+R, parkol\u00f3h\u00e1z, parkol\u00f3gar\u00e1zs, z\u00e1rt felsz\u00edni parkol\u00f3 \u00e9s nem z\u00e1rt felsz\u00edni parkol\u00f3 d\u00edjfizet\u00e9s n\u00e9lk\u00fcl vehet\u0151 ig\u00e9nybe az este 7-t\u0151l reggel 7 \u00f3r\u00e1ig. A l\u00e9tes\u00edtm\u00e9ny \u00fczemeltet\u0151je k\u00f6teles ebben az id\u0151s\u00e1vban az ingyenes parkol\u00e1st lehet\u0151v\u00e9 tenni.\nA\u00a0rend\u0151rs\u00e9g szigor\u00faan ellen\u0151rzi\u00a0a szab\u00e1lyok betart\u00e1s\u00e1t, p\u00e9nzb\u00edrs\u00e1got szabhat ki, \u00e9s azokat a helyeket, ahol nem tartj\u00e1k be az el\u0151\u00edr\u00e1sokat, bez\u00e1rja. A\u00a0katon\u00e1k az orsz\u00e1g t\u00f6bb v\u00e1ros\u00e1ban t\u00e1mogatj\u00e1k a rend\u0151r\u00f6k munk\u00e1j\u00e1t\u00a0\u00e9s\u00a093 k\u00f3rh\u00e1zban\u00a0tehermentes\u00edtik az eg\u00e9szs\u00e9g\u00fcgyi dolgoz\u00f3kat.\nMagyarorsz\u00e1gon mindenkinek jut k\u00f3rh\u00e1zi \u00e1gy, ell\u00e1t\u00e1s, l\u00e9legeztet\u0151g\u00e9p, \u00e9s a v\u00e9delmi int\u00e9zked\u00e9sekkel az a c\u00e9l, hogy ez \u00edgy is maradjon.\u00a0 Annak \u00e9rdek\u00e9ben, hogy a n\u00f6vekv\u0151 betegsz\u00e1mmal a\u00a0koronav\u00edrusos betegek k\u00f3rh\u00e1zi ell\u00e1t\u00e1sa\u00a0tov\u00e1bbra is biztos\u00edtott legyen,\u00a0a\u00a0halaszthat\u00f3 m\u0171t\u00e9teket felf\u00fcggesztett\u00e9k,\u00a0b\u0151v\u00fclt az ell\u00e1t\u00e1sba bevont k\u00f3rh\u00e1zak \u00e9s koronav\u00edrusos betegek sz\u00e1m\u00e1ra fenntartott k\u00f3rh\u00e1zi \u00e1gyak sz\u00e1ma.\nElindult az\u00a0eg\u00e9szs\u00e9g\u00fcgyi, a szoci\u00e1lis, a b\u00f6lcs\u0151dei,\u00a0az\u00a0\u00f3vodai dolgoz\u00f3k \u00e9s a pedag\u00f3gusok gyorstesztel\u00e9se, amelyben\u00a0az orvosi, eg\u00e9szs\u00e9g\u00fcgyi k\u00e9pz\u00e9sekben r\u00e9szt vev\u0151 egyetemi hallgat\u00f3k\u00a0is r\u00e9szt vesznek 2 hetes fizetett gyakorlat keret\u00e9ben.\nA korm\u00e1ny mindent lehets\u00e9ges\u00a0k\u00fclf\u00f6ldi vakcin\u00e1r\u00f3l\u00a0t\u00e1rgyal,\u00a0eddig 12 milli\u00f3 adag olt\u00f3anyagot k\u00f6t\u00f6tt le h\u00e1rom gy\u00e1rt\u00f3n\u00e1l.\nA k\u00f6z\u00f6ss\u00e9gi terjed\u00e9s megf\u00e9kez\u00e9se \u00e9rdek\u00e9ben tov\u00e1bbra is\u00a0ker\u00fclj\u00fck azokat a helyeket, ahol z\u00e1rt t\u00e9rben sokan vannak, lehet\u0151leg tartsuk a szoci\u00e1lis t\u00e1vols\u00e1got, gyakran \u00e9s alaposan mossunk kezet. Akin\u00e9l k\u00fclf\u00f6ldi tart\u00f3zkod\u00e1s vagy egy\u00e9b ok miatt\u00a0hat\u00f3s\u00e1gi h\u00e1zi karant\u00e9nt\u00a0rendeltek el, az szigor\u00faan tartsa be. B\u00e1rki,\u00a0akinek t\u00fcnetei vannak, az ne menjen k\u00f6z\u00f6ss\u00e9gbe, hanem maradjon otthon \u00e9s telefonon \u00e9rtes\u00edtse h\u00e1ziorvos\u00e1t.\nAz eg\u00e9szs\u00e9g\u00fcgyi v\u00e9dekez\u00e9s r\u00e9szek\u00e9nt m\u00e1r zajlik az\u00a0ingyenes influenza elleni olt\u00e1sok bead\u00e1sa. Folyamatos a h\u00e1ziorvosi praxisok ell\u00e1t\u00e1sa az influenza elleni v\u00e9d\u0151olt\u00e1ssal.\nKiemelten fontos az\u00a0id\u0151sek \u00e9s kr\u00f3nikus betegek\u00a0v\u00e9delme. Az id\u0151seket is k\u00e9rj\u00fck, hogy fokozottan figyeljenek magukra \u00e9s az \u00e1ltal\u00e1nos \u00f3vint\u00e9zked\u00e9sek betart\u00e1s\u00e1ra. A k\u00f3rh\u00e1zakban \u00e9s az id\u0151sotthonokban l\u00e1togat\u00e1si tilalom van \u00e9rv\u00e9nyben. Az id\u0151sotthonok fenntart\u00f3inak pedig mindent meg kell tenni a fert\u0151z\u00e9sek elker\u00fcl\u00e9s\u00e9\u00e9rt.\u00a0Ha egy szoci\u00e1lis int\u00e9zm\u00e9nyben vagy b\u00e1rhol m\u00e1s k\u00f6z\u00f6ss\u00e9gben g\u00f3cpont alakul ki, akkor a j\u00e1rv\u00e1ny\u00fcgyi bevet\u00e9si egys\u00e9g megteszi a sz\u00fcks\u00e9ges int\u00e9zked\u00e9seket.\nA korm\u00e1ny az eg\u00e9szs\u00e9g\u00fcgyi v\u00e9dekez\u00e9s fenntart\u00e1sa mellett, tov\u00e1bbi\u00a0gazdas\u00e1gv\u00e9delmi \u00e9s csal\u00e1dv\u00e9delmi int\u00e9zked\u00e9seken\u00a0is dolgozik.\n\n"}]