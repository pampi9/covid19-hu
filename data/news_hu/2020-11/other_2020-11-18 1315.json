[{"date": "2020-11-18 13:15", "url": "https://koronavirus.gov.hu/cikkek/novak-legalabb-egy-ev-folyamatos-tb-jogviszony-kell-az-otthonfelujitasi-tamogatas", "h1": "Nov\u00e1k: legal\u00e1bb egy \u00e9v folyamatos tb-jogviszony kell az otthonfel\u00faj\u00edt\u00e1si t\u00e1mogat\u00e1s ig\u00e9nyl\u00e9s\u00e9hez", "body": "\nLegal\u00e1bb egy \u00e9v folyamatos tb-jogviszonnyal kell rendelkeznie, \u00e9s k\u00f6ztartoz\u00e1smentesnek kell lennie annak, aki ig\u00e9nybe szeretn\u00e9 venni az otthonfel\u00faj\u00edt\u00e1si t\u00e1mogat\u00e1st - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter szerd\u00e1n Facebook-oldal\u00e1n.\n\n\nNov\u00e1k Katalin eml\u00e9keztetett: janu\u00e1rt\u00f3l a korm\u00e1ny a legal\u00e1bb egy gyermeket nevel\u0151 csal\u00e1dok fel\u00faj\u00edt\u00e1si k\u00f6lts\u00e9geinek fel\u00e9t, maximum h\u00e1rommilli\u00f3 forintig visszat\u00e9r\u00edti. Elmondta, hogy 27 sz\u00e1zal\u00e9kr\u00f3l 5 sz\u00e1zal\u00e9kra cs\u00f6kken az \u00faj \u00e9rt\u00e9kes\u00edt\u00e9s\u0171 ingatlanok \u00e1f\u00e1ja. Azok, akik csal\u00e1di otthonteremt\u00e9si kedvezm\u00e9nnyel (csok) vesznek \u00faj ingatlant, az 5 sz\u00e1zal\u00e9kos \u00e1f\u00e1t is visszaig\u00e9nyelhetik, nem kell illet\u00e9ket fizetni\u00fck azoknak, akik csokkal v\u00e1s\u00e1rolnak \u00faj vagy haszn\u00e1lt ingatlant, \u00e9s tet\u0151t\u00e9r-be\u00e9p\u00edt\u00e9s\u00e9hez is ig\u00e9nyelhet\u0151 a csok ak\u00e1r teljes \u00f6sszege - sz\u00f6gezte le.\n\u00a0\u00a0\u00a0\u00a0Az otthonfel\u00faj\u00edt\u00e1si t\u00e1mogat\u00e1st azok vehetik ig\u00e9nybe, akik legal\u00e1bb egy gyermeket nevelnek. A lehet\u0151s\u00e9ggel h\u00e1zasok, \u00e9lett\u00e1rsak \u00e9s egysz\u00fcl\u0151s csal\u00e1dok egyar\u00e1nt \u00e9lhetnek, az elv\u00e1lt, de a gyermekfel\u00fcgyeletet megoszt\u00f3 sz\u00fcl\u0151k pedig megoszthatj\u00e1k egym\u00e1s k\u00f6z\u00f6tt a t\u00e1mogat\u00e1st. A sz\u00fcl\u0151k a v\u00e1rand\u00f3s\u00e1g 12. het\u00e9t\u0151l az otthonukban nevelt gyermek 25 \u00e9ves kor\u00e1ig vehetik ig\u00e9nybe a t\u00e1mogat\u00e1st, ha viszont a gyermek fogyat\u00e9koss\u00e1ggal \u00e9l, a sz\u00fcl\u0151 gyermekek otthongondoz\u00e1si d\u00edjra jogosult ut\u00e1na, nem sz\u00e1m\u00edt az \u00e9letkor - ismertette.\n\u00a0\u00a0\u00a0\u00a0Jelezte, hogy a tb-jogviszony fels\u0151oktat\u00e1si \u00e9s munkaviszonyb\u00f3l is sz\u00e1rmazhat, folyamatosnak akkor sz\u00e1m\u00edt, ha az elm\u00falt egy \u00e9vben legfeljebb 30 napra szak\u00edtott\u00e1k meg. A koronav\u00edrus-j\u00e1rv\u00e1ny miatt sokan elvesztett\u00e9k a munk\u00e1jukat, ez\u00e9rt az utols\u00f3 h\u00e1rom h\u00f3napn\u00e1l az \u00e1ll\u00e1skeres\u00e9si j\u00e1rad\u00e9kot is figyelembe veszik - f\u0171zte hozz\u00e1.\n\u00a0\u00a0\u00a0\u00a0K\u00f6z\u00f6lte azt is: a lehet\u0151s\u00e9ggel a janu\u00e1r elseje ut\u00e1n indult fel\u00faj\u00edt\u00e1sok eset\u00e9n lehet \u00e9lni. A t\u00e1mogat\u00e1s az anyagk\u00f6lts\u00e9gre \u00e9s a munkad\u00edjra is ig\u00e9nybe vehet\u0151, ut\u00f3bbihoz szerz\u0151d\u00e9st kell k\u00f6tni, emellett pedig mind az anyagk\u00f6lts\u00e9gr\u0151l, mind a munkad\u00edjr\u00f3l gy\u0171jteni kell a sz\u00e1ml\u00e1kat, amelyeket a fel\u00faj\u00edt\u00e1s befejez\u00e9s\u00e9t k\u00f6vet\u0151 60 napon bel\u00fcl kell eljuttatni a Magyar \u00c1llamkincst\u00e1rnak (M\u00c1K).\n\u00a0\u00a0\u00a0\u00a0Az ig\u00e9nyl\u00e9s teljes eg\u00e9sze elektronikusan int\u00e9zhet\u0151. A sz\u00e1ml\u00e1k beny\u00fajt\u00e1sa ut\u00e1n a M\u00c1K-nak 30 napja van elb\u00edr\u00e1lni a t\u00e1mogat\u00e1st, ezt k\u00f6vet\u0151en 5 napon bel\u00fcl kiutalj\u00e1k a t\u00e1mogat\u00e1si \u00f6sszeget. A foly\u00f3s\u00edt\u00e1s ut\u00e1n a korm\u00e1nyhivatal hat h\u00f3napig b\u00e1rmikor ellen\u0151rizheti, hogy az ig\u00e9nyl\u0151k a meg\u00edt\u00e9lt \u00f6sszeget val\u00f3ban arra ford\u00edtott\u00e1k, amire kapt\u00e1k - mondta.\n\u00a0\u00a0\u00a0\u00a0A t\u00e1j\u00e9koztat\u00e1s szerint a t\u00e1mogat\u00e1st minden csal\u00e1d csak egyszer veheti ig\u00e9nybe, ha eladj\u00e1k a h\u00e1zat, lak\u00e1st, nem kell visszafizetni\u00fck a t\u00e1mogat\u00e1s \u00f6sszeg\u00e9t, de t\u00f6bbsz\u00f6r nem \u00e9lhetnek a lehet\u0151s\u00e9ggel. Az ingatlan \u00faj tulajdonosa ig\u00e9nyelheti a t\u00e1mogat\u00e1st, ha kor\u00e1bban m\u00e9g nem tette - mondta a miniszter.\n\u00a0\u00a0\u00a0\u00a0Nov\u00e1k Katalin \u00fagy fogalmazott: b\u00edzik benne hogy az otthonteremt\u00e9si programnak k\u00f6sz\u00f6nhet\u0151en 2021 a \"biztons\u00e1gos otthonok megteremt\u00e9s\u00e9nek \u00e9ve\" lesz, \u00e9s m\u00e9g t\u00f6bb csal\u00e1d v\u00e1llalhat, nevelhet jobb k\u00f6r\u00fclm\u00e9nyek k\u00f6z\u00f6tt gyermeket Magyarorsz\u00e1gon.\n\n\nMTI 2020. november 18.\n\n"}]