[{"date": "2020-11-06 12:53", "url": "https://koronavirus.gov.hu/cikkek/fulop-attila-emelkedik-megvaltozott-munkakepessegu-emberek-foglalkoztatasanak-tamogatasa", "h1": "F\u00fcl\u00f6p Attila: emelkedik a megv\u00e1ltozott munkak\u00e9pess\u00e9g\u0171 emberek foglalkoztat\u00e1s\u00e1nak t\u00e1mogat\u00e1sa", "body": "\nA j\u00e1rv\u00e1nyhelyzet ellen\u00e9re is k\u00e9tmilli\u00e1rd forinttal emeli a megv\u00e1ltozott munkak\u00e9pess\u00e9g\u0171 emberek foglalkoztat\u00e1s\u00e1nak t\u00e1mogat\u00e1si keret\u00f6sszeg\u00e9t a korm\u00e1nyzat - k\u00f6z\u00f6lte az Emberi Er\u0151forr\u00e1sok Miniszt\u00e9rium\u00e1nak szoci\u00e1lis \u00fcgyek\u00e9rt \u00e9s t\u00e1rsadalmi felz\u00e1rk\u00f3ztat\u00e1s\u00e9rt felel\u0151s \u00e1llamtitk\u00e1ra p\u00e9nteken Moh\u00e1cson.\n\n\nF\u00fcl\u00f6p Attila az ERFO K\u00f6zhaszn\u00fa Nonprofit Kft. fel\u00faj\u00edtott \u00fczem\u00e9nek megtekint\u00e9se el\u0151tt rendezett sajt\u00f3t\u00e1j\u00e9koztat\u00f3n elmondta: 2021-ben m\u00e1r 45,6 milli\u00e1rd forintot biztos\u00edt a kabinet a megv\u00e1ltozott munkak\u00e9pess\u00e9g\u0171 emberek foglalkoztat\u00e1s\u00e1t \"misszi\u00f3szer\u0171en v\u00e9gz\u0151\", akkredit\u00e1lt c\u00e9gek t\u00e1mogat\u00e1s\u00e1ra.\n\u00a0\u00a0\u00a0\u00a0Az \u00e1llamtitk\u00e1r szerint k\u00fcl\u00f6n\u00f6sen fontos a t\u00e1mogat\u00e1s n\u00f6vel\u00e9se ezen a ter\u00fcleten, hiszen a megv\u00e1ltozott munkak\u00e9pess\u00e9g\u0171 emberek term\u00e9szetes ig\u00e9nye, hogy dolgozzanak, meg\u00e9lhet\u00e9s\u00fckr\u0151l otthonukban vagy bentlak\u00e1sos int\u00e9zm\u00e9nyi keretek k\u00f6z\u00f6tt gondoskodhassanak.\n\u00a0\u00a0\u00a0\u00a0Kiemelte: Magyarorsz\u00e1gon ma 155 ezer megv\u00e1ltozott munkak\u00e9pess\u00e9g\u0171 ember dolgozik, 2010 \u00f3ta 18 sz\u00e1zal\u00e9kr\u00f3l 44 sz\u00e1zal\u00e9kra n\u0151tt a foglalkoztatotts\u00e1guk.\n\u00a0\u00a0\u00a0\u00a0Kit\u00e9rt arra, hogy a moh\u00e1csi \u00fczemben a Moh\u00e1cs-K\u00f6lked Reform\u00e1tus T\u00e1rsegyh\u00e1zk\u00f6zs\u00e9g \u00e1ltal fenntartott P\u00e1ndy K\u00e1lm\u00e1n Otthon lak\u00f3inak is munk\u00e1t biztos\u00edtanak.\n\u00a0\u00a0\u00a0\u00a0Hargitai J\u00e1nos (KDNP), a t\u00e9rs\u00e9g orsz\u00e1ggy\u0171l\u00e9si k\u00e9pvisel\u0151je arr\u00f3l sz\u00f3lt, hogy a korm\u00e1nyzat 2010 \u00f3ta minden seg\u00edts\u00e9get megad a munk\u00e1hoz jut\u00e1shoz azoknak, akik akarnak \u00e9s tudnak dolgozni. Az int\u00e9zked\u00e9seknek k\u00f6sz\u00f6nhet\u0151en m\u00edg t\u00edz \u00e9vvel ezel\u0151tt \"nem volt h\u00e1rommilli\u00f3 munkav\u00e1llal\u00f3ja az orsz\u00e1gnak\", 2020 elej\u00e9n m\u00e1r 4,3 milli\u00f3 ember dolgozott.\n\u00a0\u00a0\u00a0\u00a0Csizi P\u00e9ter a F\u0151kefe, a K\u00e9zm\u0171 \u00e9s ERFO k\u00f6zhaszn\u00fa nonprofit t\u00e1rsas\u00e1gokb\u00f3l \u00e1ll\u00f3 c\u00e9gcsoport \u00fcgyvezet\u0151 igazgat\u00f3ja k\u00f6z\u00f6lte: a szoci\u00e1lis misszi\u00f3t teljes\u00edt\u0151, a hazai \u00e9s a k\u00fclf\u00f6ldi piacra termel\u0151 c\u00e9geik csaknem t\u00edzezer - 85 sz\u00e1zal\u00e9kban megv\u00e1ltozott munkak\u00e9pess\u00e9g\u0171 - embert foglalkoztatnak orsz\u00e1gszerte 140 telephelyen 165 \u00fczemben, \u00e9s mintegy 9000 fajta term\u00e9ket \u00e1ll\u00edtanak el\u0151. C\u00e9ljuk, tette hozz\u00e1, hogy az orsz\u00e1gban mindenhol, ahol arra ig\u00e9ny van, legyen telephely\u00fck.\n\u00a0\u00a0\u00a0\u00a0Az MTI-hez eljuttatott h\u00e1tt\u00e9ranyag szerint a c\u00e9g moh\u00e1csi \u00fczem\u00e9ben egyre n\u00f6vekv\u0151 sz\u00e1m\u00fa, ma m\u00e1r t\u00f6bb mint sz\u00e1z megv\u00e1ltozott munkak\u00e9pess\u00e9g\u0171 embert foglalkoztatnak, k\u00f6zt\u00fck a Moh\u00e1cs-K\u00f6lked Reform\u00e1tus T\u00e1rsegyh\u00e1zk\u00f6zs\u00e9g \u00e1ltal fenntartott P\u00e1ndy K\u00e1lm\u00e1n Otthon lak\u00f3i k\u00f6z\u00fcl nyolc, \u00e9rtelmileg \u00e9s halmozottan akad\u00e1lyozott, illetve pszichi\u00e1triai betegnek biztos\u00edtanak munk\u00e1t.\n\u00a0\u00a0\u00a0\u00a0A Duna-parti v\u00e1rosban 2005 \u00f3ta m\u0171k\u00f6d\u0151, 1600 n\u00e9gyzetm\u00e9teres \u00fczemben h\u00e1ztart\u00e1si pap\u00edr\u00e1rut, p\u00e9ld\u00e1ul szalv\u00e9t\u00e1t, k\u00e9zt\u00f6rl\u0151t, WC-pap\u00edrt gy\u00e1rtanak a t\u00f6bbi k\u00f6z\u00f6tt a Piszke Pap\u00edr Kft., a Peppy Trade Kft. \u00e9s a Zento Kft. r\u00e9sz\u00e9re, emellett csomagol\u00e1si tev\u00e9kenys\u00e9geket v\u00e9geznek.\n\u00a0\u00a0\u00a0\u00a0A munkav\u00e1llal\u00f3k nagy t\u00f6bbs\u00e9ge moh\u00e1csi, de sok alkalmazott a k\u00f6rnyez\u0151 telep\u00fcl\u00e9sekb\u0151l j\u00e1r be, t\u00f6megk\u00f6zleked\u00e9ssel t\u00f6rt\u00e9n\u0151 utaz\u00e1sukat a c\u00e9g finansz\u00edrozza.\n\u00a0\u00a0\u00a0\u00a0Az \u00fczem mellett id\u00e9n l\u00e9trej\u00f6tt 600 n\u00e9gyzetm\u00e9teres rakt\u00e1rral megold\u00f3dott a jelent\u0151s helyig\u00e9nnyel j\u00e1r\u00f3 alapanyagok t\u00e1rol\u00e1sa.\n\n\nMTI 2020. november 6.\n\n"}]