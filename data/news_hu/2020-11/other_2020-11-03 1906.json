[{"date": "2020-11-03 19:06", "url": "https://koronavirus.gov.hu/cikkek/orban-viktor-rendkivuli-jogrendet-es-ejszakai-kijarasi-korlatozast-vezet-be-kormany", "h1": "Orb\u00e1n Viktor: rendk\u00edv\u00fcli jogrendet \u00e9s \u00e9jszakai kij\u00e1r\u00e1si korl\u00e1toz\u00e1st vezet be a korm\u00e1ny", "body": "\nA korm\u00e1ny \u00fagy d\u00f6nt\u00f6tt, hogy a koronav\u00edrus-j\u00e1rv\u00e1ny miatt \u00e9jf\u00e9lt\u0151l ism\u00e9t bevezeti a rendk\u00edv\u00fcli jogrendet, az Orsz\u00e1ggy\u0171l\u00e9st pedig arra k\u00e9ri, ezt a rendk\u00edv\u00fcli helyzetet 90 nappal hosszabb\u00edtsa meg - jelentette be\u00a0Orb\u00e1n\u00a0Viktor minisztereln\u00f6k kedden a Facebook-oldal\u00e1ra felt\u00f6lt\u00f6tt vide\u00f3ban. Azt is k\u00f6z\u00f6lte, hogy \u00e9jf\u00e9l \u00e9s reggel 5 \u00f3ra k\u00f6z\u00f6tt kij\u00e1r\u00e1si korl\u00e1toz\u00e1st l\u00e9ptet \u00e9letbe a korm\u00e1ny. \"\u00c9jf\u00e9lig mindenkinek haza kell \u00e9rnie\" - mondta.\n\n\nA sz\u00f3rakoz\u00f3helyeket be kell z\u00e1rni\n\u00a0\u00a0\u00a0\u00a0Orb\u00e1n\u00a0Viktor rendk\u00edv\u00fcli bejelent\u00e9s\u00e9ben elmondta azt is: a sz\u00f3rakoz\u00f3helyeket bez\u00e1rj\u00e1k, mert az operat\u00edv t\u00f6rzs jelent\u00e9se szerint a szab\u00e1lyok betart\u00e1s\u00e1t eg\u00e9sz egyszer\u0171en lehetetlen kik\u00e9nyszer\u00edteni ezeken a helyeken.\nS\u0171r\u00edtett t\u00f6megk\u00f6zleked\u00e9s, ingyenes parkol\u00e1s\n\n\u00a0\u00a0\u00a0\u00a0A t\u00f6megk\u00f6zleked\u00e9sben a zs\u00fafolts\u00e1g m\u00e9rs\u00e9kl\u00e9s\u00e9\u00e9rt a cs\u00facsforgalomban j\u00e1rats\u0171r\u00edt\u00e9st rendeltek el, a parkol\u00e1st pedig \u00fajra ingyeness\u00e9 tett\u00e9k - ismertette a korm\u00e1nyf\u0151.\nMozik, sz\u00ednh\u00e1zak, sport \u00e9s egy\u00e9b rendezv\u00e9nyeken k\u00f6telez\u0151 t\u00e1vols\u00e1g \u00e9s maszkvisel\u00e9s\n\n\u00a0\u00a0\u00a0\u00a0Rendezv\u00e9nyeken, sportrendezv\u00e9nyeken, mozikban \u00e9s sz\u00ednh\u00e1zakban csak minden harmadik sz\u00e9ken lehet majd \u00fclni, \u00e9s k\u00f6telez\u0151 a maszkhaszn\u00e1lat. A hat\u00f3s\u00e1gok minden rendezv\u00e9nyt ellen\u0151rizni fognak, ha kell, p\u00e9nzb\u00edrs\u00e1got szabnak ki, \u00e9s azokat a helyeket, ahol nem tartj\u00e1k be az el\u0151\u00edr\u00e1sokat, azonnal bez\u00e1rj\u00e1k - mondta\u00a0Orb\u00e1n\u00a0Viktor.\n\u00a0\u00a0\u00a0\u00a0\"Aki nem tartja a szab\u00e1lyokat, nem hordja a maszkot, nem tartja a v\u00e9d\u0151t\u00e1vols\u00e1got, az nem csak a saj\u00e1t, de m\u00e1sok \u00e9let\u00e9t is vesz\u00e9lybe sodorhatja\" - hangs\u00falyozta.\nNyugaton rossz a helyzet, a k\u00f3rh\u00e1zak nagy nyom\u00e1s alatt vannak\n\u00a0 \u00a0A korm\u00e1ny\u00fcl\u00e9s ut\u00e1n - amelyen \u00e1ttekintett\u00e9k a j\u00e1rv\u00e1ny\u00fcgyi helyzetet Magyarorsz\u00e1gon \u00e9s eur\u00f3pai \u00f6sszef\u00fcgg\u00e9sben -\u00a0Orb\u00e1n\u00a0Viktor kifejtette: a j\u00e1rv\u00e1ny terjed\u00e9se felgyorsult, Ausztri\u00e1ban m\u00e1r m\u00e1sf\u00e9lszer annyi az egymilli\u00f3 lakosra jut\u00f3 fert\u0151z\u00f6tt, mint Magyarorsz\u00e1gon, \"nyugatabbra pedig m\u00e9g enn\u00e9l is rosszabb a helyzet\".\n\u00a0\u00a0\u00a0\u00a0K\u00f6z\u00f6lte: ez az\u00e9rt fontos, mert tapasztalataik szerint Magyarorsz\u00e1g 5-7 nap k\u00e9s\u00e9ssel k\u00f6veti Ausztri\u00e1t. Ha \u00edgy lesz, akkor december k\u00f6zep\u00e9re a k\u00f3rh\u00e1zak el\u00e9rik a teljes\u00edt\u0151k\u00e9pess\u00e9g\u00fck hat\u00e1r\u00e1t - mondta.\nMeg kell v\u00e9deni az id\u0151seket \u00e9s a k\u00f3rh\u00e1zak teljes\u00edt\u0151k\u00e9pess\u00e9g\u00e9t\n\n\u00a0\u00a0\u00a0\u00a0\u00dagy l\u00e1tja, a j\u00e1rv\u00e1ny most is - \u00e9pp\u00fagy, mint tavasszal - az id\u0151sek \u00e9s a kr\u00f3nikus betegek \u00e9let\u00e9t vesz\u00e9lyezteti legink\u00e1bb, \"vagyis a sz\u00fcleink \u00e9s a nagysz\u00fcleink komoly vesz\u00e9llyel n\u00e9znek szembe\".\n\u00a0\u00a0\u00a0\u00a0A korm\u00e1nyf\u0151 kijelentette: elj\u00f6tt az ideje, hogy \u00fajabb l\u00e9p\u00e9seket tegyenek, hogy megv\u00e9dj\u00e9k a k\u00f3rh\u00e1zak m\u0171k\u00f6d\u0151k\u00e9pess\u00e9g\u00e9t \u00e9s az id\u0151sek \u00e9let\u00e9t is.\nA rendk\u00edv\u00fcli jogrend gyors cselekv\u00e9st tesz lehet\u0151v\u00e9\n\n\u00a0\u00a0\u00a0\u00a0\u00dagy fogalmazott: a politikai vit\u00e1kat most f\u00e9lre kell tenni, \"gyors cselekv\u00e9sre \u00e9s id\u0151ben meghozott int\u00e9zked\u00e9sekre lesz sz\u00fcks\u00e9g\u00fcnk\".\n\u00a0\u00a0\u00a0\u00a0Eml\u00e9keztetett: legut\u00f3bb is k\u00e9t h\u00e9t kellett, hogy az Orsz\u00e1ggy\u0171l\u00e9s olyan jogszab\u00e1lyokat fogadjon el, amelyekkel b\u00fcntetni lehet a maszkvisel\u00e9s szab\u00e1lyainak megs\u00e9rt\u00e9s\u00e9t. \"Ez abszurd, ebben a helyzetben v\u00e9gk\u00e9pp abszurd\" - v\u00e9lekedett.\n\u00a0\u00a0\u00a0\u00a0\"Ha a v\u00edrus terjed\u00e9se gyors, akkor nek\u00fcnk is gyorsnak kell lenn\u00fcnk\" - indokolta\u00a0Orb\u00e1n\u00a0Viktor a rendk\u00edv\u00fcli jogrend ism\u00e9telt bevezet\u00e9s\u00e9t.\nK\u00f6sz\u00f6net az orvosoknak \u00e9s az \u00e1pol\u00f3knak\n\n\u00a0\u00a0\u00a0\u00a0A minisztereln\u00f6k arr\u00f3l is besz\u00e9lt, hogy az orvosok b\u00e9r\u00e9t megemelik, a v\u00e9dekez\u00e9shez sz\u00fcks\u00e9ges eszk\u00f6z\u00f6k a k\u00f3rh\u00e1zak rendelkez\u00e9s\u00e9re \u00e1llnak, k\u00f3rh\u00e1zi \u00e1gyak tekintet\u00e9ben Eur\u00f3p\u00e1ban a harmadik, a l\u00e9legeztet\u0151g\u00e9pek eset\u00e9ben pedig \"vil\u00e1gels\u0151k vagyunk\".\n\u00a0\u00a0\u00a0\u00a0\"Orvosaink \u00e9s \u00e1pol\u00f3ink tov\u00e1bbra is vil\u00e1gsz\u00ednvonalon v\u00e9gzik a munk\u00e1jukat, \u00e9s mindent megtesznek, hogy meggy\u00f3gy\u00edthass\u00e1k a betegeket\" - hangs\u00falyozta.\nMagyarorsz\u00e1g t\u00f6bb fronton is t\u00e1rgyal a vakcin\u00e1r\u00f3l\n\n\u00a0\u00a0\u00a0\u00a0Ez sok, szinte emberfeletti, de m\u00e9gsem el\u00e9g. \"A v\u00e9gs\u0151 megold\u00e1s ugyanis a vakcina, de a vakcina m\u00e1r l\u00e1t\u00f3t\u00e1vols\u00e1gon bel\u00fcl van. (...) Addig kell kitartani, am\u00edg a vakcina meg nem \u00e9rkezik\" - mondta, jelezve, hogy Magyarorsz\u00e1g t\u00e1rgyal az EU-val, Oroszorsz\u00e1ggal, K\u00edn\u00e1val \u00e9s Izraellel is.\nEgy\u00fctt \u00fajra siker\u00fclni fog\n\n\u00a0\u00a0\u00a0\u00a0Orb\u00e1n\u00a0Viktor videonyilatkozat\u00e1t azzal z\u00e1rta, hogy a helyzet komoly, de tavasszal egyszer m\u00e1r siker\u00fclt. \"Ha \u00f6sszefogunk, \u00e9s betartjuk a szab\u00e1lyokat, egy\u00fctt \u00fajra siker\u00fclni fog\" - jelentette ki.\nA bejelentett int\u00e9zked\u00e9sekr\u0151l sz\u00f3l\u00f3 Magyar K\u00f6zl\u00f6ny el\u00e9rhet\u0151 itt.\n\n\n\n\n\n\n\n\n\nMTI \n\n"}]