[{"date": "2020-11-01 13:39", "url": "https://koronavirus.gov.hu/cikkek/gyori-iskolat-fertotlenit-honvedseg", "h1": "Gy\u0151ri iskol\u00e1t fert\u0151tlen\u00edt a honv\u00e9ds\u00e9g", "body": "\nA gy\u0151ri Apor Vilmos R\u00f3mai Katolikus \u00d3voda, \u00c1ltal\u00e1nos Iskola, Alapfok\u00fa M\u0171v\u00e9szeti Iskola, Gimn\u00e1zium \u00e9s Koll\u00e9gium \u00e9p\u00fcletegy\u00fcttes\u00e9t fert\u0151tlen\u00edtik a Magyar Honv\u00e9ds\u00e9g (MH) P\u00e1pa Rep\u00fcl\u0151b\u00e1zis kijel\u00f6lt fert\u0151tlen\u00edt\u0151 rajai \u00e9s a sz\u00e9kesfeh\u00e9rv\u00e1ri MH 93. Pet\u0151fi S\u00e1ndor Vegyiv\u00e9delmi Z\u00e1szl\u00f3alj biol\u00f3giai mentes\u00edt\u0151 csoportjai vas\u00e1rnap.\n\n\u00a0\nK\u00f6ncz\u00f6l Ferenc ezredes, az MH 12. Arrabona L\u00e9gv\u00e9delmi Rak\u00e9taezred parancsnoka, Gy\u0151r hely\u0151rs\u00e9gparancsnoka arr\u00f3l t\u00e1j\u00e9koztatta az MTI-t, hogy az iskolak\u00f6zpontban 24 sz\u00e9kesfeh\u00e9rv\u00e1ri \u00e9s 9 p\u00e1pai katona mintegy 17 ezer n\u00e9gyzetm\u00e9teren fert\u0151tlen\u00edt, amely sor\u00e1n alkoholos fel\u00fclettiszt\u00edt\u00f3 folyad\u00e9kkal permeteznek.\n\u00a0\u00a0\u00a0\u00a0A vegyv\u00e9delmi mentes\u00edt\u00e9st k\u00f6vet\u0151en az int\u00e9zm\u00e9ny minden helyis\u00e9ge ism\u00e9t biztons\u00e1ggal lesz haszn\u00e1lhat\u00f3 h\u00e9tf\u0151t\u0151l.\n\u00a0\u00a0\u00a0\u00a0Kit\u00e9rt arra is, hogy Gy\u0151r-Moson-Sopron megy\u00e9ben az \u0151szi sz\u00fcnetben a p\u00e1pai katon\u00e1k a gy\u0151ri Szabadhegyi Magyar-N\u00e9met K\u00e9t Tan\u00edt\u00e1si Nyelv\u0171 \u00c1ltal\u00e1nos Iskola \u00e9s Gimn\u00e1ziumban, a R\u00e9vai Mikl\u00f3s Gimn\u00e1zium \u00e9s Koll\u00e9giumban, valamint a soproni Berzsenyi D\u00e1niel Evang\u00e9likus Gimn\u00e1zium \u00e9s Koll\u00e9giumban fert\u0151tlen\u00edtettek.\n\u00a0\u00a0\u00a0\u00a0A sz\u00e9kesfeh\u00e9rv\u00e1ri katon\u00e1k pedig orsz\u00e1gszerte 33 oktat\u00e1si int\u00e9zm\u00e9nyt fert\u0151tlen\u00edtettek az \u0151szi sz\u00fcnetben. \u00a0\u00a0\u00a0\n\u00a0Eml\u00e9keztetett, hogy az Emberi Er\u0151forr\u00e1sok Miniszt\u00e9rium\u00e1nak felk\u00e9r\u00e9s\u00e9re 58 oktat\u00e1si int\u00e9zm\u00e9nyt fert\u0151tlen\u00edtenek az \u0151szi sz\u00fcnetben a Magyar Honv\u00e9ds\u00e9g alakulatainak felk\u00e9sz\u00edtett fert\u0151tlen\u00edt\u0151 rajai orsz\u00e1gszerte, ez t\u00f6bb mint 350 ezer n\u00e9gyzetm\u00e9ternyi ter\u00fcletet jelent.\n\u00a0\u00a0\u00a0\u00a0Az elj\u00e1r\u00e1s, a fert\u0151tlen\u00edt\u0151 eszk\u00f6z\u00f6k \u00e9s anyagok ugyanazok, mint a tavaszi els\u0151 hull\u00e1m idej\u00e9n az id\u0151sotthonokn\u00e1l haszn\u00e1lt felszerel\u00e9sek - mondta.\n\u00a0\u00a0\u00a0\u00a0V\u00e1radi J\u00f3zsef, az Apor Vilmos iskolak\u00f6zpont int\u00e9zm\u00e9nyvezet\u0151je telefonon az MTI-nek elmondta, hogy a gyermekek \u00e9s a pedag\u00f3gusok k\u00f6r\u00e9ben is volt igazoltan koronav\u00edrussal fert\u0151z\u00f6tt, a kontaktkutat\u00e1sok sor\u00e1n pedig t\u00f6bben ker\u00fcltek karant\u00e9nba.\n\u00a0\u00a0\u00a0\u00a0El\u0151fordult az is, hogy a fert\u0151z\u00e9s miatt \u00f3vodai csoportn\u00e1l rendeltek el rendk\u00edv\u00fcli sz\u00fcnetet, vagy iskolai oszt\u00e1lyok t\u00e9rtek \u00e1t n\u00e9h\u00e1ny napra digit\u00e1lis oktat\u00e1sra.\n\u00a0\u00a0\u00a0\u00a0Az iskolak\u00f6zpontban mintegy 1300 gyermeket nevelnek, vagy oktatnak.\n\nMTI\n\n"}]