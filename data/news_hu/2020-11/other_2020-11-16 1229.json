[{"date": "2020-11-16 12:29", "url": "https://koronavirus.gov.hu/cikkek/diakhitel-kozpont-az-ugyfelek-65-szazaleka-moratorium-alatt-torlesztett", "h1": "Di\u00e1khitel K\u00f6zpont: az \u00fcgyfelek 65 sz\u00e1zal\u00e9ka a morat\u00f3rium alatt is t\u00f6rlesztett", "body": "\nAz \u00fcgyfelek 65 sz\u00e1zal\u00e9ka a m\u00e1rcius 19-\u00e9n bevezetett \u00e1ltal\u00e1nos hitelt\u00f6rleszt\u00e9si morat\u00f3rium alatt is t\u00f6rlesztette di\u00e1khitel\u00e9t - k\u00f6z\u00f6lte a Di\u00e1khitel K\u00f6zpont vez\u00e9rigazgat\u00f3ja h\u00e9tf\u0151n az M1 aktu\u00e1lis csatorn\u00e1n.\n\n\n\u00a0Magyar P\u00e9ter hozz\u00e1tette: az int\u00e9zked\u00e9s 114 ezer t\u00f6rleszt\u00e9si szakban l\u00e9v\u0151 di\u00e1khitelt \u00e9rint.\n\u00a0\u00a0\u00a0\u00a0Eml\u00e9keztetett: 2021. j\u00fanius 30-ig meghosszabb\u00edtj\u00e1k a m\u00e1rciusban bevezetett \u00e1ltal\u00e1nos hitelt\u00f6rleszt\u00e9si morat\u00f3riumot, amely ugyanakkor tov\u00e1bbra is lehet\u0151s\u00e9get ad a t\u00f6rleszt\u00e9sre \u00e9s az el\u0151t\u00f6rleszt\u00e9sre, tov\u00e1bb\u00e1 azokra a hitelekre is vonatkozik, amelyek a k\u00f6vetkez\u0151 f\u00e9l\u00e9vben l\u00e9pnek a t\u00f6rleszt\u00e9si szakba.\n\u00a0\u00a0\u00a0\u00a0A Di\u00e1khitel K\u00f6zpont a korm\u00e1nnyal k\u00f6z\u00f6sen pr\u00f3b\u00e1lta a legflexibilisebb megold\u00e1st megtal\u00e1lni - hangs\u00falyozta a vez\u00e9rigazgat\u00f3, megjegyezve, hogy a visszajelz\u00e9sek szerint a morat\u00f3rium j\u00f3 megold\u00e1s \u00e9s nagyon sok embernek seg\u00edt.\n\u00a0\u00a0\u00a0\u00a0K\u00f6z\u00f6lte: a korm\u00e1ny a hitelt\u00f6rleszt\u00e9si morat\u00f3rium \u00e1ltal\u00e1nos meghosszabb\u00edt\u00e1sa mellett olyan l\u00e9p\u00e9sekkel igyekszik t\u00e1mogatni a fels\u0151oktat\u00e1si hallgat\u00f3kat, mint a teljesen kamatmentes, szabad felhaszn\u00e1l\u00e1s\u00fa, maximum f\u00e9lmilli\u00f3 forintig ig\u00e9nyelhet\u0151 Di\u00e1khitel Plusz bevezet\u00e9se, valamint a szabad felhaszn\u00e1l\u00e1s\u00fa Di\u00e1khitel1 havi maxim\u00e1lis keret\u00e9nek 70 000 forintr\u00f3l 150 000 forintra emel\u00e9se.\n\u00a0\nMTI 2020. november 16.\n\n"}]