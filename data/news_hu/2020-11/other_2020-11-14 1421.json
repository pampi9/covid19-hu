[{"date": "2020-11-14 14:21", "url": "https://koronavirus.gov.hu/cikkek/szlavik-jelenleg-hatfele-oltoanyaggal-kiserleteznek-vilagban", "h1": "Szl\u00e1vik: jelenleg hatf\u00e9le olt\u00f3anyaggal k\u00eds\u00e9rleteznek a vil\u00e1gban", "body": "\nJelenleg k\u00f6r\u00fclbel\u00fcl hatf\u00e9le olyan olt\u00f3anyagot tesztelnek a vil\u00e1gban, amelyek k\u00fcl\u00f6nb\u00f6z\u0151 t\u00e1mad\u00e1spontokon hatnak a koronav\u00edrusra - mondta a D\u00e9l-pesti Centrumk\u00f3rh\u00e1z Orsz\u00e1gos Hematol\u00f3giai \u00e9s Infektol\u00f3giai Int\u00e9zet oszt\u00e1lyvezet\u0151 f\u0151orvosa szombaton, az M1 aktu\u00e1lis csatorn\u00e1nak nyilatkozva.\n\n\nSzl\u00e1vik J\u00e1nos kifejtette, van olyan vakcina, amelyik apr\u00f3 genetikai inform\u00e1ci\u00f3t ad \u00e1t az embernek a koronav\u00edrussal szembeni ellenanyagok k\u00e9pz\u00e9se \u00e9rdek\u00e9ben, m\u00edg egy m\u00e1sik valamilyen v\u00edrusvektort haszn\u00e1l, amely m\u00e1s t\u00edpus\u00fa \u00e9l\u0151, vagy inakt\u00edv\u00e1lt v\u00edrus seg\u00edts\u00e9g\u00e9vel serkenti az ellenanyagok kiv\u00e1laszt\u00e1s\u00e1t.\n\u00a0\u00a0\u00a0\u00a0Egy harmadik m\u00f3dszer - az influenza elleni v\u00e9d\u0151olt\u00e1shoz hasonl\u00f3an - inakt\u00edv\u00e1lt, szaporod\u00e1sk\u00e9ptelen v\u00edrust juttat az emberi szervezetbe, amely elkezd ellenanyagot termelni, a legegyszer\u0171bb vakcin\u00e1k pedig protein alap\u00faak, amelyek k\u00fcl\u00f6nb\u00f6z\u0151 feh\u00e9rj\u00e9k bejuttat\u00e1s\u00e1val pr\u00f3b\u00e1lj\u00e1k megv\u00e9deni az embereket - tette hozz\u00e1.\n\u00a0\u00a0\u00a0\u00a0Hangs\u00falyozta, Oroszorsz\u00e1g ezek k\u00f6z\u00fcl k\u00e9tf\u00e9le technol\u00f3gi\u00e1t haszn\u00e1l, az Egyes\u00fclt \u00c1llamokban, Angli\u00e1ban, N\u00e9metorsz\u00e1gban \u00e9s K\u00edn\u00e1ban pedig h\u00e1rom-n\u00e9gyf\u00e9le olt\u00f3anyagot is fejlesztenek.\n\u00a0\u00a0\u00a0\u00a0Szl\u00e1vik J\u00e1nos meger\u0151s\u00edtette, m\u00e1r decemberben Magyarorsz\u00e1gra \u00e9rkezhet Oroszorsz\u00e1gb\u00f3l olyan hat\u00e9kony olt\u00f3anyag, amelyet a koronav\u00edrus-fert\u0151z\u00e9s megel\u0151z\u00e9s\u00e9re fejlesztettek ki.\n\u00a0\u00a0\u00a0\u00a0Ez egy bevizsg\u00e1land\u00f3 sz\u00e1ll\u00edtm\u00e1ny lesz, ami azt jelenti, hogy Magyarorsz\u00e1gon az olt\u00f3anyagkutat\u00e1ssal foglalkoz\u00f3 szakemberekhez ker\u00fcl - mondta.\n\u00a0\u00a0\u00a0\u00a0Sz\u00f3lt arr\u00f3l is, j\u00f3 n\u00e9h\u00e1ny \u00e9vre tekint vissza az a technol\u00f3gia, amelyet az Oroszorsz\u00e1gban el\u0151\u00e1ll\u00edtott vakcin\u00e1n\u00e1l haszn\u00e1ltak, p\u00e9ld\u00e1ul hasonl\u00f3 m\u00f3don fejlesztettek ki olt\u00f3anyagot az ebola ellen Afrik\u00e1ban.\n\u00a0\u00a0\u00a0\u00a0Elmondta, az Oroszorsz\u00e1gb\u00f3l bevizsg\u00e1l\u00e1sra \u00e9rkez\u0151 olt\u00f3anyag egy \u00fagynevezett adenov\u00edrus vakcina, amely egy emberi, j\u00f3indulat\u00fa v\u00edrusra \u00e9p\u00fcl \u00fagy, hogy annak inaktiv\u00e1lt v\u00e1ltozat\u00e1t m\u00f3dos\u00edtj\u00e1k az\u00e9rt, hogy az emberi szervezet koronav\u00edrusk\u00e9nt ismerje fel \u00e9s ellenanyagokat k\u00e9pezzen.\n\u00a0\u00a0\u00a0\u00a0Fontosnak nevezte, hogy az Oroszorsz\u00e1gb\u00f3l \u00e9rkez\u0151 vakcin\u00e1b\u00f3l Magyarorsz\u00e1gon is gy\u00e1rthatnak majd olt\u00f3anyagot.\n\u00a0\u00a0\u00a0\u00a0Magyarorsz\u00e1g nagy hagyom\u00e1nnyal rendelkezik a gy\u00f3gyszerfejleszt\u00e9sben \u00e9s az olt\u00f3anyaggy\u00e1rt\u00e1sban is, ez\u00e9rt teljesen logikus l\u00e9p\u00e9s, hogy a magyar embereknek magyar vakcin\u00e1t pr\u00f3b\u00e1lnak fel\u00e9p\u00edteni - jelentette ki.\n\u00a0\u00a0\u00a0\u00a0Hangs\u00falyozta, ezt az olt\u00e1st k\u00e9tszer kell beadni 28 napos k\u00fcl\u00f6nbs\u00e9ggel, a hat\u00e9konys\u00e1ga pedig az el\u0151zetes adatok alapj\u00e1n t\u00f6bb mint 92 sz\u00e1zal\u00e9kos.\n\u00a0\u00a0\u00a0\u00a0A f\u0151orvos szerint elk\u00e9pzelhet\u0151, hogy a k\u00f6vetkez\u0151 h\u00f3napokban kapnak enged\u00e9lyt arra, hogy t\u00f6bb sz\u00e1z, vagy ezer emberen kipr\u00f3b\u00e1lj\u00e1k ezt az olt\u00f3anyagot.\n\u00a0\u00a0\u00a0\u00a0Szl\u00e1vik J\u00e1nos k\u00f6z\u00f6lte, az eddigi tesztek alapj\u00e1n k\u00e9t olt\u00f3anyag \u00e9rte el, vagy haladta meg a 90 sz\u00e1zal\u00e9kos hat\u00e9konys\u00e1got, ami rendk\u00edv\u00fcl j\u00f3 h\u00edr.\n\u00a0\u00a0\u00a0\u00a0Ez ugyanis azt jelenti, hogy m\u00e1r a lakoss\u00e1g 50-60 sz\u00e1zal\u00e9k\u00e1nak a beolt\u00e1s\u00e1val el lehet ker\u00fclni egy nagyobb j\u00e1rv\u00e1nyt, m\u00edg egy 70-80 sz\u00e1zal\u00e9kos hat\u00e9konys\u00e1g\u00fa vakcin\u00e1n\u00e1l a lakoss\u00e1g 70-80 sz\u00e1zal\u00e9k\u00e1t kell beoltani az \u00fagynevezett ny\u00e1jimmunit\u00e1s el\u00e9r\u00e9s\u00e9hez - fejtette ki.\n\u00a0\u00a0\u00a0\u00a0Kiemelte, egyel\u0151re valamennyi olt\u00f3anyag a fejleszt\u00e9s st\u00e1dium\u00e1ban van, de ahogy telik az id\u0151, pontos inform\u00e1ci\u00f3k der\u00fclnek ki azokr\u00f3l, \u00edgy mindenki el tudja majd d\u00f6nteni, melyik vakcin\u00e1t v\u00e1lassza\n\u00a0\u00a0\u00a0\u00a0Szl\u00e1vik J\u00e1nos elmondta, az el\u0151zetes inform\u00e1ci\u00f3k szerint az olt\u00e1s \u00f6nk\u00e9ntes lesz, \u00e9s mindenki maga d\u00f6ntheti el, hogy szeretn\u00e9-e azt felvenni, hasonl\u00f3k\u00e9ppen az influenza elleni vakcin\u00e1hoz. \u00a0\u00a0\u00a0\u00a0Val\u00f3sz\u00edn\u0171leg a h\u00e1ziorvosokhoz kell majd menni az olt\u00e1sok\u00e9rt, de addig m\u00e9g n\u00e9h\u00e1ny h\u00f3napnak el kell telnie - tette hozz\u00e1.\n\u00a0\u00a0\u00a0\u00a0A f\u0151orvos al\u00e1h\u00fazta, fontos, hogy els\u0151k\u00e9nt a rizik\u00f3csoportba tartoz\u00f3 emberek, vagyis az id\u0151sek, a kr\u00f3nikus betegs\u00e9gben szenved\u0151k \u00e9s az eg\u00e9szs\u00e9g\u00fcgyi dolgoz\u00f3k, valamint az orsz\u00e1g m\u0171k\u00f6dtet\u00e9s\u00e9\u00e9rt felel\u0151s emberek kapj\u00e1k meg az olt\u00f3anyagot\n\u00a0\u00a0\u00a0\u00a0Szl\u00e1vik J\u00e1nos v\u00e9g\u00fcl megjegyezte, a legfrissebb korl\u00e1toz\u00f3 int\u00e9zked\u00e9sek hat\u00e1sa csak k\u00e9s\u0151bb v\u00e1lhat \u00e9rezhet\u0151v\u00e9, mivel a betegs\u00e9g lappang\u00e1si ideje 5-8 nap.\n\nMTI 2020. november 14.\n\n"}]