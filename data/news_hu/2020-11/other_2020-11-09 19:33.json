[{"date": "2020-11-09 19:33", "url": "https://koronavirus.gov.hu/cikkek/szijjarto-ujabb-elorelepes-az-orosz-vakcina-ugyeben", "h1": "Szijj\u00e1rt\u00f3: \u00fajabb el\u0151rel\u00e9p\u00e9s az orosz vakcina \u00fcgy\u00e9ben", "body": "\n\u00dajabb el\u0151rel\u00e9p\u00e9sr\u0151l sz\u00e1molt be a koronav\u00edrus elleni vakcina \u00fcgy\u00e9ben a k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n Facebook-oldal\u00e1n.\n\n\u00a0\n\u00a0\u00a0\u00a0\u00a0Szijj\u00e1rt\u00f3 P\u00e9ter karant\u00e9nnapl\u00f3ja legfrissebb bejegyz\u00e9s\u00e9ben azt \u00edrta: kifejezetten konstrukt\u00edv \u00e9s pozit\u00edv volt egy magyar olt\u00f3anyaggy\u00e1rt\u00f3 v\u00e1llalat vide\u00f3konferenci\u00e1ja az Orosz Eg\u00e9szs\u00e9g\u00fcgyi Miniszt\u00e9riummal \u00e9s az Orosz K\u00f6zvetlen Befektet\u00e9si Alappal.\n\u00a0\u00a0\u00a0\u00a0A magyar v\u00e1llalat biztons\u00e1gi szintje megfelel\u0151, \u00edgy a konkr\u00e9t kutat\u00e1si \u00e9s gy\u00e1rt\u00e1si param\u00e9terekt\u0151l f\u00fcgg az esetleges magyarorsz\u00e1gi gy\u00e1rt\u00e1s megind\u00edt\u00e1sa \u00e9s kapacit\u00e1sa - emelte ki a miniszter, hozz\u00e1t\u00e9ve: a d\u00f6nt\u00e9sekhez sz\u00fcks\u00e9ges szakmai anyagokat az orosz f\u00e9l hamarosan rendelkez\u00e9sre bocs\u00e1tja.\n\u00a0\u00a0\u00a0\u00a0A magyar k\u00fcl\u00fcgyminiszternek m\u00falt szerd\u00e1n, \u00e1zsiai \u00fatja sor\u00e1n Bangkokba \u00e9rkezve lett pozit\u00edv a koronav\u00edrustesztje. Ami\u00f3ta onnan hazaj\u00f6tt, karant\u00e9nban van.\n\u00a0\u00a0\u00a0\u00a0Szijj\u00e1rt\u00f3 P\u00e9ter most azt \u00edrta: \"a t\u00fcnetek makacsok, k\u00fczd\u00f6k ellen\u00fck, de csak nem engednek, most a fej- \u00e9s torokf\u00e1j\u00e1s viszi a pr\u00edmet\".\nMTI\n\n"}]