[{"date": "2020-11-05 14:42", "url": "https://koronavirus.gov.hu/cikkek/szijjarto-peter-ujabb-155-milliard-forintot-kaphatnak-beruhazasokra-vallalkozasok", "h1": "Szijj\u00e1rt\u00f3 P\u00e9ter: \u00fajabb 155 milli\u00e1rd forintot kaphatnak beruh\u00e1z\u00e1sokra a v\u00e1llalkoz\u00e1sok", "body": "\nAz eddigi beruh\u00e1z\u00e1s\u00f6szt\u00f6nz\u00e9si programok nagy sikert arattak, ez\u00e9rt a korm\u00e1ny szerd\u00e1n \u00fagy d\u00f6nt\u00f6tt, hogy \u00fajabb 155 milli\u00e1rd forintot ad a miniszt\u00e9riumnak a programok folytat\u00e1s\u00e1ra - k\u00f6z\u00f6lte Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter cs\u00fct\u00f6rt\u00f6k\u00f6n a Facebook-oldal\u00e1n.\n\n\nKarant\u00e9nnapl\u00f3 c\u00edm\u0171 bejegyz\u00e9s\u00e9ben a miniszter \u00fagy fogalmazott: \"a koronav\u00edrus az emberi eg\u00e9szs\u00e9gen (szem\u00e9lyes \u00e9rintetts\u00e9g) t\u00fal a gazdas\u00e1got is vesz\u00e9lyezteti\".\n\u00a0\u00a0\u00a0\u00a0A munkahelyek megv\u00e9d\u00e9s\u00e9hez nem seg\u00e9lyek, hanem beruh\u00e1z\u00e1sok kellenek - sz\u00f6gezte le.\n\u00a0\u00a0\u00a0\u00a0Mint \u00edrta, 50 milli\u00e1rd forintb\u00f3l \u00fajabb p\u00e1ly\u00e1zatot \u00edrnak ki a k\u00f6zepes beruh\u00e1z\u00e1sok t\u00e1mogat\u00e1s\u00e1ra. Azok a c\u00e9gek kapnak maximum 280 milli\u00f3 forintos t\u00e1mogat\u00e1st, amelyek v\u00e1llalj\u00e1k, hogy beruh\u00e1z\u00e1suk nyom\u00e1n senkit, egyetlen munkav\u00e1llal\u00f3t sem bocs\u00e1tanak el. A t\u00e1mogat\u00e1s az eg\u00e9sz beruh\u00e1z\u00e1s egyharmad\u00e1t teheti ki - ismertette Szijj\u00e1rt\u00f3 P\u00e9ter.\n\u00a0\u00a0\u00a0\u00a0Az els\u0151 \u00fctemben 904 v\u00e1llalat 424 milli\u00e1rd forintnyi beruh\u00e1z\u00e1st hajtott v\u00e9gre, amivel 155 ezer munkahelyet mentettek meg - k\u00f6z\u00f6lte.\n\u00a0\u00a0\u00a0\u00a0T\u00e1j\u00e9koztat\u00e1sa szerint megemelik 20 milli\u00e1rd forinttal, 70 milli\u00e1rd forintra a nagyberuh\u00e1z\u00e1si t\u00e1mogat\u00e1si p\u00e1ly\u00e1zat keret\u00f6sszeg\u00e9t, 71 nagyv\u00e1llalat \u00edgy 206 milli\u00e1rd forintnyi nagyberuh\u00e1z\u00e1st tud v\u00e9grehajtani, amivel \u00f6sszesen 60 ezer munkahelyet v\u00e9denek meg.\n\u00a0\u00a0\u00a0\u00a0\u00d6tvenmilli\u00e1rd forinttal, 75 milli\u00e1rd forintra emelik az exportn\u00f6vel\u00e9s c\u00e9lj\u00e1b\u00f3l k\u00fclf\u00f6ld\u00f6n v\u00e9grehajtott magyar v\u00e1llalati beruh\u00e1z\u00e1sok t\u00e1mogat\u00e1s\u00e1t; ebben a konstrukci\u00f3ban 91 v\u00e1llalat 250 milli\u00e1rd forintnyi beruh\u00e1z\u00e1shoz k\u00e9rt t\u00e1mogat\u00e1st.\n\u00a0\u00a0\u00a0\u00a0Emellett 35 milli\u00e1rd forinttal, 60 milli\u00e1rd forintra emelik a hat\u00e1ron t\u00fali ter\u00fcleteken v\u00e9grehajtott magyar v\u00e1llalati beruh\u00e1z\u00e1sok t\u00e1mogat\u00e1si programj\u00e1t, 465 v\u00e1llalat \u00f6sszesen 200 milli\u00e1rd forintnyi hat\u00e1ron t\u00fali beruh\u00e1z\u00e1s\u00e1t fogj\u00e1k t\u00e1mogatni - k\u00f6z\u00f6lte.\n\u00a0\u00a0\u00a0\u00a0\"Teh\u00e1t 50+20+50+35=155 milli\u00e1rd forintnyi \u00fajabb forr\u00e1s munkahelyv\u00e9delemre \u00e9s beruh\u00e1z\u00e1sok t\u00e1mogat\u00e1s\u00e1ra. Mert Magyarorsz\u00e1gnak s benne a magyar gazdas\u00e1gnak m\u0171k\u00f6dnie kell!\" - \u00edrta bejegyz\u00e9s\u00e9ben a k\u00fclgazdas\u00e1gi \u00e9s k\u00fcl\u00fcgyminiszter.\n\u00a0\u00a0\u00a0\u00a0Karant\u00e9nnapl\u00f3j\u00e1ban jelezte azt is: ma van a karant\u00e9n 3. napja, az els\u0151 pozit\u00edv tesztje kedden reggel volt magyar id\u0151 szerint.\n\nMTI 2020. november 5.\n\n"}]