[{"date": "2020-11-11 15:00", "url": "https://koronavirus.gov.hu/cikkek/kotelezo-maszk-mav-csoport-jarmuvein-allomasain-es-megallohelyein", "h1": "K\u00f6telez\u0151 a maszk a M\u00c1V-csoport j\u00e1rm\u0171vein, \u00e1llom\u00e1sain \u00e9s meg\u00e1ll\u00f3helyein", "body": "\nA j\u00e1rv\u00e1ny\u00fcgyi helyzet miatt szerd\u00e1t\u00f3l \u00e1ltal\u00e1nos maszkhord\u00e1si k\u00f6telezetts\u00e9g l\u00e9pett \u00e9letbe a M\u00c1V-csoportn\u00e1l: a j\u00e1rm\u0171veken, a M\u00c1V \u00e9s a M\u00c1V-H\u00c9V \u00e1llom\u00e1sain, illetve meg\u00e1ll\u00f3helyein, valamint a Vol\u00e1nbusz \u00e1llom\u00e1sain \u00e9s meg\u00e1ll\u00f3iban is k\u00f6telez\u0151 az orr \u00e9s a sz\u00e1j maszkkal t\u00f6rt\u00e9n\u0151 eltakar\u00e1sa.\n\n\nA M\u00c1V szerd\u00e1n azt k\u00f6z\u00f6lte, a kedden megjelent korm\u00e1nyrendelet kimondja, hogy a maszkvisel\u00e9ssel kapcsolatban eddig bevezetett szab\u00e1lyok tov\u00e1bbra is \u00e9rv\u00e9nyesek, azaz a 6. \u00e9let\u00e9v\u00e9t be nem t\u00f6lt\u00f6tt kiskor\u00fa kiv\u00e9tel\u00e9vel mindenki k\u00f6teles orvosi-, munkav\u00e9delmi-, illetve textil vagy m\u00e1s anyagb\u00f3l k\u00e9sz\u00fclt maszkot viselni, olyan m\u00f3don, hogy az az orrot \u00e9s a sz\u00e1jat folyamatosan elfedje, t\u00f6bbek k\u00f6z\u00f6tt a t\u00f6megk\u00f6zleked\u00e9si eszk\u00f6z\u00f6n \u00e9s minden olyan helyis\u00e9gben, ahol t\u00f6megk\u00f6zleked\u00e9si eszk\u00f6zre v\u00e1rakoznak az utasok.\nHangs\u00falyozt\u00e1k, hogy szerd\u00e1t\u00f3l nemcsak a vonatokon \u00e9s aut\u00f3buszokon, valamint a z\u00e1rt utasforgalmi terekben kell maszkot viselni az utasoknak, de az \u00e1llom\u00e1sok, meg\u00e1ll\u00f3helyek \u00e9s meg\u00e1ll\u00f3k teljes ter\u00fclet\u00e9n is.\nA t\u00e1rsas\u00e1g felh\u00edvta a figyelmet arra, hogy a szab\u00e1lyszeg\u0151 utasra, ha a felsz\u00f3l\u00edt\u00e1s ellen\u00e9re sem hajland\u00f3 egy\u00fcttm\u0171k\u00f6dni, 8000 forintos p\u00f3td\u00edjat szabhatnak ki, illetve ki is z\u00e1rhatj\u00e1k az utaz\u00e1sb\u00f3l, tov\u00e1bbi ellenszeg\u00fcl\u00e9s eset\u00e9n pedig a szem\u00e9lyzet rend\u0151ri seg\u00edts\u00e9get k\u00e9rhet, hogy a renitens utassal szemben int\u00e9zkedjen \u00e9s feljelen\u00e9st tegyen.\nA k\u00f6zleked\u00e9si szolg\u00e1ltat\u00f3k tov\u00e1bbra is arra k\u00e9rik utasaikat, hogy tarts\u00e1k be a k\u00f6zeg\u00e9szs\u00e9g\u00fcgyi el\u0151\u00edr\u00e1sokat, a sorban \u00e1ll\u00e1s \u00e9s szem\u00e9lyes \u00e9rintkez\u00e9sek cs\u00f6kkent\u00e9se \u00e9rdek\u00e9ben pedig r\u00e9szes\u00edts\u00e9k el\u0151nyben az elektronikus jegy- \u00e9s b\u00e9rletv\u00e1s\u00e1rl\u00e1si lehet\u0151s\u00e9geket.\n\nMTI 2020. november 11.\n\n"}]