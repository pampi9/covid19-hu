[{"date": "2020-11-18 15:27", "url": "https://koronavirus.gov.hu/cikkek/itm-ot-vizsgakozpontban-lehet-online-nyelvvizsgazni", "h1": "ITM: \u00f6t vizsgak\u00f6zpontban lehet online nyelvvizsg\u00e1zni", "body": "\nAz el\u0151\u00edrt felt\u00e9teleknek megfelel\u0151 \u00f6t vizsgak\u00f6zpont kapta meg az akkredit\u00e1ci\u00f3t az online form\u00e1ban, szem\u00e9lyes \u00e9rintkez\u00e9s n\u00e9lk\u00fcl szervezhet\u0151 nyelvvizsg\u00e1ztat\u00e1shoz - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) szerd\u00e1n az MTI-vel.\n\n\nAzt \u00edrt\u00e1k, hogy a koronav\u00edrus-j\u00e1rv\u00e1ny els\u0151 hull\u00e1ma nyom\u00e1n, a tavaszi j\u00e1rv\u00e1ny\u00fcgyi vesz\u00e9lyhelyzet idej\u00e9re bevezetett lehet\u0151s\u00e9g n\u00e9pszer\u0171nek bizonyult: m\u00e1just\u00f3l augusztus k\u00f6zep\u00e9ig mintegy h\u00e9tezer online nyelvvizsg\u00e1t tettek, majdnem \u00f6tezret sikeresen.\n\u00a0\u00a0\u00a0\u00a0Eml\u00e9keztettek, a korm\u00e1ny a ny\u00e1r v\u00e9g\u00e9n d\u00f6nt\u00f6tt arr\u00f3l, hogy a megfelel\u0151en felk\u00e9sz\u00fclt vizsgak\u00f6zpontok - \u00fajabb hat\u00e1rid\u0151 meghat\u00e1roz\u00e1sa n\u00e9lk\u00fcl - a tov\u00e1bbiakban is szervezhetnek online nyelvvizsg\u00e1t.\n\u00a0Felh\u00edvt\u00e1k a figyelmet, hogy az \u0151szi id\u0151szakban \u00f6t nyelvvizsgak\u00f6zpont ny\u00fajtotta be akkredit\u00e1ci\u00f3s k\u00e9relm\u00e9t az Oktat\u00e1si Hivatalhoz, \u00e9s szerd\u00e1n az \u00f6t\u00f6dik is megkapta az enged\u00e9lyt arra, hogy szem\u00e9lyes kontaktus n\u00e9lk\u00fcl, online form\u00e1ban is szervezhessen nyelvvizsg\u00e1t.\n\u00a0A k\u00f6zpontoknak biztos\u00edtaniuk kell az elektronikus nyelvvizsg\u00e1k szab\u00e1lyszer\u0171 lebonyol\u00edt\u00e1s\u00e1hoz sz\u00fcks\u00e9ges technikai felt\u00e9teleket. Alapvet\u0151 elv\u00e1r\u00e1s a vizsg\u00e1z\u00f3 megb\u00edzhat\u00f3 azonos\u00edt\u00e1sa, a vizsg\u00e1z\u00f3 \u00e9s a vizsgak\u00f6zpont k\u00f6z\u00f6tti informatikai kapcsolat folyamatos fenn\u00e1ll\u00e1sa.\n\u00a0\u00a0\u00a0\u00a0A vizsgak\u00f6zpontoknak egy\u00e9rtelm\u0171en ki kell z\u00e1rniuk annak lehet\u0151s\u00e9g\u00e9t, hogy a vizsg\u00e1z\u00f3 m\u00e1st\u00f3l sz\u00e1rmaz\u00f3, meg nem engedett seg\u00edts\u00e9get vegyen ig\u00e9nybe - emelt\u00e9k ki.\n\u00a0Az el\u0151\u00edrt felt\u00e9teleknek megfelel\u0151 k\u00f6zpontokban mostant\u00f3l hat nyelvb\u0151l (angol, francia, n\u00e9met, olasz, orosz \u00e9s spanyol) szerezhet\u0151 online m\u00f3don \u00e1ltal\u00e1nos nyelvvizsga bizony\u00edtv\u00e1ny.\n\u00a0\u00a0\u00a0\u00a0A t\u00e1volb\u00f3l - ak\u00e1r otthonr\u00f3l - vizsg\u00e1z\u00e1s lehet\u0151s\u00e9ge a vesz\u00e9lyhelyzet megsz\u0171n\u00e9se ut\u00e1n is el\u00e9rhet\u0151 marad - emelte ki az\u00a0ITM.\n\nMTI 2020. november 18.\n\n"}]