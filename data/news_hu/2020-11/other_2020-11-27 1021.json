[{"date": "2020-11-27 10:21", "url": "https://koronavirus.gov.hu/cikkek/orban-elojegyzesbe-vetethetik-magukat-akik-kernek-majd-oltast", "h1": "Orb\u00e1n: el\u0151jegyz\u00e9sbe vetethetik magukat, akik k\u00e9rnek majd olt\u00e1st", "body": "\nV\u00e1rhat\u00f3an m\u00e1r a j\u00f6v\u0151 h\u00e9ten elindul egy internetes \u00e9s lev\u00e9lben t\u00f6rt\u00e9n\u0151 regisztr\u00e1ci\u00f3s lehet\u0151s\u00e9g, hogy aki k\u00e9r majd koronav\u00edrus elleni olt\u00e1st, az m\u00e1r most feliratkozhasson, el\u0151jegyz\u00e9sbe vetethesse mag\u00e1t, \u00edgy az els\u0151k k\u00f6z\u00e9 ker\u00fclhessen, akik hozz\u00e1jutnak az olt\u00f3anyaghoz - k\u00f6z\u00f6lte Orb\u00e1n Viktor minisztereln\u00f6k p\u00e9nteken a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nAz olt\u00e1si tervr\u0151l\nEzzel felm\u00e9rhet\u0151, h\u00e1nyan gondolkodnak azon, hogy beoltatj\u00e1k magukat - tette hozz\u00e1.\n\u00a0\u00a0\u00a0\u00a0Azt is elmondta, az olt\u00e1si terveket m\u00e1r kidolgozt\u00e1k. Az egyik arr\u00f3l sz\u00f3l, hogy ha van elegend\u0151 vakcina \u00e9s az emberek - \u00f6nk\u00e9ntes alapon - jelentkeznek az olt\u00e1sra, akkor hogyan oldj\u00e1k ezt meg - ismertette, k\u00f6z\u00f6lve: 13 ezer helysz\u00ednt jel\u00f6ltek ki a t\u00f6meges olt\u00e1sra. A m\u00e1sik, december-janu\u00e1r k\u00f6rny\u00e9k\u00e9n bevetend\u0151 olt\u00e1si terv azt r\u00e9szletezi, hogy az els\u0151 k\u00f6rben \u00e9rkez\u0151 vakcin\u00e1kn\u00e1l kiket vesznek el\u0151re. K\u00f6zt\u00fck lesznek a v\u00e9dekez\u00e9sben r\u00e9sztvev\u0151k \u00e9s a legink\u00e1bb s\u00e9r\u00fcl\u00e9keny csoportokhoz tartoz\u00f3k - jelezte.\nA v\u00e9dekez\u00e9sr\u0151l\n\nBesz\u00e9lt arr\u00f3l, hogy a j\u00e1rv\u00e1ny elleni v\u00e9dekez\u00e9snek jelenleg k\u00e9t frontvonala van: a k\u00f3rh\u00e1zakban az \u00e9leteket mentik, az iskol\u00e1kban pedig a munkahelyeket, mert ha a sz\u00fcl\u0151 nem tudja beadni a gyermek\u00e9t az iskol\u00e1ba, nem tud dolgozni menni.\n\u00a0\u00a0\u00a0\u00a0A korm\u00e1nyf\u0151 elmondta, egyel\u0151re nem l\u00e1t biztat\u00f3 jeleket, egyre t\u00f6bben vannak ugyanis k\u00f3rh\u00e1zban, az ott kezelt betegek sz\u00e1ma hamarosan el\u00e9ri a t\u00edzezret, de az eg\u00e9szs\u00e9g\u00fcgy \u00e1llni fogja a sarat, m\u00e9g van mintegy m\u00e1sf\u00e9lszer ennyi tartal\u00e9k\u00e1gy. A minisztereln\u00f6k mindenkit \u00f3vatoss\u00e1gra intett, hangs\u00falyozva, \"ki kell tartanunk\", \u00e9s \"ha betartjuk a szab\u00e1lyokat, akkor siker\u00fclni fog\".\n\u00a0\u00a0\u00a0\u00a0Jelezte, az eg\u00e9szs\u00e9g\u00fcgyi, szoci\u00e1lis \u00e1gazat mellett az \u00f3vodai, iskolai dolgoz\u00f3k tesztel\u00e9se is megkezd\u0151d\u00f6tt, \u00e9s j\u00f6v\u0151 h\u00e9ten indul a m\u00e1sodik k\u00f6r.\n\u00a0\u00a0\u00a0\u00a0Orb\u00e1n Viktor egy\u00fattal ism\u00e9t k\u00e9rte a magyarokat, ne fizessenek be k\u00fclf\u00f6ldi s\u00edel\u00e9sre, mert hazat\u00e9rve szigor\u00fa ellen\u0151rz\u00e9s \u00e9s karant\u00e9nszab\u00e1lyok v\u00e1rnak r\u00e1juk.\nAz \u00fcnnepi id\u0151szak alatti v\u00e9delmi int\u00e9zked\u00e9sekr\u0151l k\u00e9s\u0151bb lesz d\u00f6nt\u00e9s\n\nK\u00f6z\u00f6lte: a korm\u00e1ny 8-10 nap m\u00falva d\u00f6nt arr\u00f3l, milyen szab\u00e1lyok szerint kell majd \u00e9lni kar\u00e1csonykor, \u00faj\u00e9vkor.\n\nEU-s b\u00fcdzs\u00e9 - Br\u00fcsszel szerint csak az az orsz\u00e1g lehet jog\u00e1llam, amelyik beengedi a migr\u00e1nsokat\n\nAz EU-s b\u00fcdzs\u00e9 \u00e9s v\u00e1ls\u00e1gkezel\u00e9si alap t\u00e9m\u00e1j\u00e1ban Orb\u00e1n Viktor arr\u00f3l besz\u00e9lt, Br\u00fcsszel szerint csak az az orsz\u00e1g lehet jog\u00e1llam, amelyik beengedi a migr\u00e1nsokat, \u00e9s bev\u00e1ndorl\u00f3orsz\u00e1gg\u00e1 alak\u00edtja a saj\u00e1t haz\u00e1j\u00e1t, de \"mi ezt nem fogjuk megtenni, ellen fogunk \u00e1llni, \u00e9s nem fogadjuk el, hogy ehhez p\u00e9nz\u00fcgyi k\u00f6vetkezm\u00e9nyeket lehessen f\u0171zni\".\nMeger\u0151s\u00edtette: az eur\u00f3pai v\u00e1ls\u00e1gkezel\u0151 alap \u00e9s a k\u00f6lts\u00e9gvet\u00e9s l\u00e9trej\u00f6tt\u00e9hez n\u00e9lk\u00fcl\u00f6zhetetlen a magyar \u00e9s a lengyel szavazat, \"a poz\u00edci\u00f3nk pedig betonszil\u00e1rds\u00e1g\u00fa\". \"Nem akarok kompromisszumot k\u00f6tni (...), hanem arr\u00f3l van sz\u00f3, hogy tal\u00e1ljunk egy megold\u00e1st\" - mondta, hozz\u00e1t\u00e9ve: most arra kell \u00f6sszpontos\u00edtani, hogy a bajba jutott tag\u00e1llamok p\u00e9nzhez jussanak, \u00e9s induljon meg a k\u00f6vetkez\u0151 h\u00e9t\u00e9ves b\u00fcdzs\u00e9. Megjegyezte: a magyarok \u00e9s a lengyelek j\u00falius \u00f3ta mondj\u00e1k, hogy ehhez lehetetlen hozz\u00e1k\u00f6tni a joguralmi k\u00e9rd\u00e9seket.\n\u00a0\u00a0\u00a0\u00a0Hozz\u00e1f\u0171zte: megnevezt\u00e9k a f\u0151szerepl\u0151t is, Soros Gy\u00f6rgy\u00f6t, aki \"sz\u00f6vi, mint p\u00f3k, a h\u00e1l\u00f3t a h\u00e1tt\u00e9rben\". Soros magyar \u00e9s amerikai \u00e1llampolg\u00e1rs\u00e1g\u00e1r\u00f3l sz\u00f3lva \u00fagy fogalmazott: a legjobb lenne, ha hazamenne, m\u00e1rmint Amerik\u00e1ba. Szavai szerint Soros Gy\u00f6rgy a mark\u00e1ban tart sok eur\u00f3pai parlamenti (EP-) k\u00e9pvisel\u0151t, de vil\u00e1goss\u00e1 kell tenni: neki nem lehet semmilyen befoly\u00e1sa eur\u00f3pai politikai k\u00e9rd\u00e9sekben.\n\nSoros m\u00e1r 2015-2016-ban meg\u00edrta, hogy azokat a tag\u00e1llamokat, amelyek nem engednek be bev\u00e1ndorl\u00f3kat, p\u00e9nz\u00fcgyileg meg kell b\u00fcntetni - k\u00f6z\u00f6lte a korm\u00e1nyf\u0151, jelezve: \"ami most az asztalon van, eleg\u00e1nsabban, de ugyanezt mondja\". Az EP javaslat\u00e1nak elfogad\u00e1sa ugyanis azt jelenten\u00e9, hogy \"ha nem engedj\u00fck be a migr\u00e1nsokat, akkor a k\u00f6lts\u00e9gvet\u00e9s\u00fcnk egy r\u00e9sz\u00e9t elvehetn\u00e9k t\u0151l\u00fcnk\" - jelentette ki.\n\u00a0\u00a0\u00a0\u00a0Ez Soros Gy\u00f6rgy javaslata, ma ezt k\u00e9pviseli az EP, \u00e9s nem volt helyes a tag\u00e1llami minisztereln\u00f6k\u00f6k \u00e9s a n\u00e9met EU-eln\u00f6ks\u00e9g r\u00e9sz\u00e9r\u0151l, hogy engedett ennek a Soros Gy\u00f6rgyt\u0151l sz\u00e1rmaz\u00f3, az EP-n kereszt\u00fcl kifejezett politikai nyom\u00e1snak - mondta Orb\u00e1n Viktor, \u00fagy \u00e9rt\u00e9kelve: az EP-k\u00e9pvisel\u0151k \u00e1ll\u00e1spontja rossz, felel\u0151tlen, \u00e9s ha ragaszkodnak politikai \u00e9s v\u00e1ls\u00e1gkezel\u00e9si k\u00e9rd\u00e9sek \u00f6sszek\u00f6t\u00e9s\u00e9hez, akkor t\u00f6nkretesznek sz\u00e1mos tag\u00e1llamot.\n\u00a0\u00a0\u00a0\u00a0Megjegyezte: ez az \u00f6sszekapcsol\u00e1s nem jogi, hanem politikai term\u00e9szet\u0171 k\u00e9rd\u00e9s, \u00e9s m\u00edg ut\u00f3bbin lehet v\u00e1ltoztatni, a magyar-lengyel poz\u00edci\u00f3n nem, \"nem lehet megv\u00e1s\u00e1rolni benn\u00fcnket\".\nMi meg tudjuk v\u00e9deni a bev\u00e1ndorl\u00e1st\u00f3l a saj\u00e1t orsz\u00e1gainkat\n\nArra a k\u00e9rd\u00e9sre, tapasztaltak-e a magyarok \u00e9s a lengyelek megoszt\u00e1s\u00e1ra ir\u00e1nyul\u00f3 kezdem\u00e9nyez\u00e9st, azt v\u00e1laszolta: pr\u00f3b\u00e1lnak \u00e9ket verni az egym\u00e1ssal sz\u00f6vetkez\u0151 orsz\u00e1gok k\u00f6z\u00e9. Pedig K\u00f6z\u00e9p-Eur\u00f3p\u00e1ban bimb\u00f3z\u00f3f\u00e9lben van egy fantasztikus lehet\u0151s\u00e9geket mag\u00e1ban rejt\u0151 egy\u00fcttm\u0171k\u00f6d\u00e9s - mondta, hangs\u00falyozva: K\u00f6z\u00e9p-Eur\u00f3pa meg tudja v\u00e9deni a nemzeti szuverenit\u00e1st, ami Nyugaton m\u00e1r \"kev\u00e9sb\u00e9 divatos\". \"Mi meg tudjuk v\u00e9deni a bev\u00e1ndorl\u00e1st\u00f3l a saj\u00e1t orsz\u00e1gainkat\", m\u00edg Nyugat-Eur\u00f3pa m\u00e1r bev\u00e1ndorl\u00f3orsz\u00e1gokb\u00f3l \u00e1ll, \u00e9s K\u00f6z\u00e9p-Eur\u00f3pa a kereszt\u00e9ny hagyom\u00e1nyokat, \u00e9letm\u00f3dot is meg tudja v\u00e9deni, Nyugaton viszont \"m\u00e1r multikulti van\" - fogalmazott.\n\u00d6sszegz\u00e9se szerint a ma egyik meghat\u00e1roz\u00f3 t\u00f6rt\u00e9nelmi folyamata K\u00f6z\u00e9p-Eur\u00f3pa \u00fajj\u00e1sz\u00fclet\u00e9se, a k\u00f6z\u00e9p-eur\u00f3pai \u00e1llamok egy\u00fcttm\u0171k\u00f6d\u00e9se, \u00e9s a k\u00f6vetkez\u0151 t\u00edz \u00e9v err\u0151l fog sz\u00f3lni.\nA bev\u00e1ndorl\u00e1sr\u00f3l\n\u00a0Arra a felvet\u00e9sre, hogy a Project Syndicate nev\u0171 oldal nem hozta le a Soros Gy\u00f6rgynek \u00edrt v\u00e1lasz\u00e1t, Orb\u00e1n Viktor \u00fagy reag\u00e1lt: ilyen a baloldali sajt\u00f3szabads\u00e1g, a saj\u00e1t hangjuknak mindig van tere, aki pedig vitatkozik vel\u00fck, azt elhallgatj\u00e1k.\n\u00a0\u00a0\u00a0\u00a0A bev\u00e1ndorl\u00e1s k\u00e9rd\u00e9s\u00e9ben a minisztereln\u00f6k azt is mondta, a br\u00fcsszeli b\u00fcrokrat\u00e1k ford\u00edtva \u00fclnek a lovon, mert a bev\u00e1ndorl\u00e1st megold\u00e1snak tartj\u00e1k, pedig az maga a probl\u00e9ma. Nyugaton m\u00e1r r\u00e1l\u00e9ptek a bev\u00e1ndorl\u00f3orsz\u00e1gg\u00e1 v\u00e1l\u00e1s \u00f6sv\u00e9ny\u00e9re, de Magyarorsz\u00e1gnak nincs ilyen probl\u00e9m\u00e1ja, \u00e9s am\u00edg nemzeti korm\u00e1nya van, nem is lesz, mert \"Magyarorsz\u00e1g a magyarok\u00e9\" - jelentette ki, azt javasolva, hogy ebben az \u00e9rtelemben semmik\u00e9pp \"ne nyugatosodjunk, ne csin\u00e1ljunk magunkb\u00f3l bev\u00e1ndorl\u00f3t\u00e1rsadalmat, ne \u00e1lljunk \u00e1t a multikultira\".\n\n\n\n"}]