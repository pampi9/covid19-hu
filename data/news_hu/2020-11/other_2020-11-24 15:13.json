[{"date": "2020-11-24 15:13", "url": "https://koronavirus.gov.hu/cikkek/orszagos-tisztifoorvos-telepulesek-91-szazalekaban-van-igazolt-fertozott", "h1": "Orsz\u00e1gos tisztif\u0151orvos: a telep\u00fcl\u00e9sek 91 sz\u00e1zal\u00e9k\u00e1ban van igazolt fert\u0151z\u00f6tt", "body": "\nM\u00e1r a magyarorsz\u00e1gi telep\u00fcl\u00e9sek 91 sz\u00e1zal\u00e9k\u00e1ban van igazolt fert\u0151z\u00f6tt - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi, online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia elmondta: a legt\u00f6bb fert\u0151z\u00f6tt Budapesten \u00e9s Pest megy\u00e9ben van, ahol 29 240, illetve 19 191 igazolt pozit\u00edv embert regisztr\u00e1ltak. A legkevesebb fert\u0151z\u00f6ttet, 1972-t Tolna megy\u00e9ben tartanak nyilv\u00e1n.\n\u00a0\u00a0\u00a0\u00a0A 47. h\u00e9ten B\u00e9k\u00e9scsab\u00e1n, Miskolcon, Ny\u00edregyh\u00e1z\u00e1n, Salg\u00f3tarj\u00e1nban \u00e9s Sz\u00e9kesfeh\u00e9rv\u00e1ron emelkedett kateg\u00f3ri\u00e1j\u00fa a v\u00edrus \u00f6r\u00f6k\u00edt\u0151anyag\u00e1nak mennyis\u00e9ge a szennyv\u00edzben, ezekben a v\u00e1rosokban a fert\u0151z\u00f6ttek sz\u00e1m\u00e1nak emelked\u00e9s\u00e9re kell sz\u00e1m\u00edtani. Kecskem\u00e9ten \u00e9s Szolnokon ugyanakkor az \u00f6r\u00f6k\u00edt\u0151anyag cs\u00f6kken\u0151 mennyis\u00e9g\u00e9t m\u00e9rt\u00e9k - ismertette.\n\u00a0\u00a0\u00a0\u00a0A tisztif\u0151orvos k\u00f6z\u00f6lte: h\u00e9tf\u0151n 3929 \u00faj fert\u0151z\u00f6ttet regisztr\u00e1ltak, jelenleg 7598 koronav\u00edrusos beteget \u00e1polnak k\u00f3rh\u00e1zban, k\u00f6z\u00fcl\u00fck 638-an vannak l\u00e9legeztet\u0151g\u00e9pen.\n\u00a0\u00a0\u00a0\u00a0\"Ezek a sz\u00e1mok enyh\u00e9n emelked\u0151 tendenci\u00e1t mutatnak, de tal\u00e1n m\u00e1r nem exponenci\u00e1lis m\u00e9rt\u00e9kben n\u0151nek\" - fogalmazott, megjegyezve, ennek ellen\u00e9re m\u00e9g nem \u00e9rt\u00fck el a j\u00e1rv\u00e1ny tet\u0151z\u00e9s\u00e9t.\n\u00a0\u00a0\u00a0\u00a0M\u00fcller Cec\u00edlia kit\u00e9rt arra, az elm\u00falt napon 117 beteg hunyt el, \u00e9letkori megoszl\u00e1suk 33 \u00e9s 101 \u00e9v k\u00f6z\u00f6tt volt. A legt\u00f6bb elhunyt egy vagy t\u00f6bb kr\u00f3nikus megbeteged\u00e9sben, vagy egy\u00e9b m\u00e1s s\u00falyos alapbetegs\u00e9gben szenvedett.\n\u00a0\u00a0\u00a0\u00a0Eml\u00e9keztetett, tartanak a c\u00e9lzott tesztel\u00e9sek a szoci\u00e1lis, oktat\u00e1si-nevel\u00e9si \u00e9s eg\u00e9szs\u00e9g\u00fcgyi int\u00e9zm\u00e9nyekben, a dolgoz\u00f3knak tov\u00e1bbra is lehet\u0151s\u00e9get biztos\u00edtanak az antig\u00e9n alap\u00fa gyorsteszt elv\u00e9gz\u00e9s\u00e9re. A tesztel\u00e9sek eredm\u00e9nyeit az adott int\u00e9zm\u00e9nyre vonatkoz\u00f3an hetente k\u00f6zlik majd - tette hozz\u00e1.\n\u00a0\u00a0\u00a0\u00a0A szakember felh\u00edvta a figyelmet, hogy az id\u0151sek v\u00e9delme v\u00e1ltozatlanul fontos, lehet\u0151s\u00e9g szerint \u0151k egy\u00e1ltal\u00e1n ne menjenek zs\u00fafolt helyekre, a bev\u00e1s\u00e1rl\u00e1sra \u00e9s a gy\u00f3gyszereik kiv\u00e1lt\u00e1s\u00e1ra lehet\u0151s\u00e9g szerint a hozz\u00e1tartoz\u00f3kat vagy a rokonokat k\u00e9rj\u00e9k meg.\n\u00a0\u00a0\u00a0\u00a0M\u00fcller Cec\u00edlia \u00fajs\u00e1g\u00edr\u00f3i k\u00e9rd\u00e9sre v\u00e1laszolva elmondta, a j\u00e1rv\u00e1ny kezdete \u00f3ta m\u00e9rt adatok szerint az eg\u00e9szs\u00e9g\u00fcgyi dolgoz\u00f3k az \u00f6sszes fert\u0151z\u00f6tt 2,6 sz\u00e1zal\u00e9k\u00e1t teszik Magyarorsz\u00e1gon, ez pedig j\u00f3val kedvez\u0151bb adat, mint a 10-15 sz\u00e1zal\u00e9kos vil\u00e1g\u00e1tlag.\n\n\nMTI 2020. november 24.\n\n"}]