[{"date": "2020-11-19 15:56", "url": "https://koronavirus.gov.hu/cikkek/orszagos-tisztifoorvos-folyamatosan-vizsgaljak-vedelmi-intezkedesek-hatekonysagat", "h1": "Orsz\u00e1gos tisztif\u0151orvos: folyamatosan vizsg\u00e1lj\u00e1k a v\u00e9delmi int\u00e9zked\u00e9sek hat\u00e9konys\u00e1g\u00e1t", "body": "\nFolyamatosan vizsg\u00e1lj\u00e1k a v\u00e9delmi int\u00e9zked\u00e9sek hat\u00e9konys\u00e1g\u00e1t, \u00e9s azt, hogy sz\u00fcks\u00e9g van-e tov\u00e1bbi korl\u00e1toz\u00e1sokra - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia k\u00f6z\u00f6lte: a november 11-\u00e9n bevezetett int\u00e9zked\u00e9sek eredm\u00e9nye k\u00e9t h\u00e9t eltelt\u00e9vel lesz l\u00e1that\u00f3.\n\u00a0\u00a0\u00a0\u00a0Az orsz\u00e1gos tisztif\u0151orvos hozz\u00e1tette: az Eg\u00e9szs\u00e9g\u00fcgyi Vil\u00e1gszervezet (WHO) leg\u00fajabb kutat\u00e1sa szerint ha az emberek 95 sz\u00e1zal\u00e9ka viseln\u00e9 a maszkot, \"akkor nagy val\u00f3sz\u00edn\u0171s\u00e9ggel nem lenne sz\u00fcks\u00e9g tov\u00e1bbi int\u00e9zked\u00e9sekre\".\n\u00a0\u00a0\u00a0\u00a0Kit\u00e9rt arra is: megjelent a korm\u00e1nyrendelet a napokban indul\u00f3 c\u00e9lzott, csoportos gyorstesztel\u00e9sekr\u0151l. A szoci\u00e1lis, eg\u00e9szs\u00e9g\u00fcgyi, nevel\u00e9si \u00e9s oktat\u00e1si int\u00e9zm\u00e9nyekben dolgoz\u00f3k sz\u0171r\u00e9se jelent\u0151s logisztikai szervez\u00e9st ig\u00e9nyel, de a rendszer felk\u00e9sz\u00fclt r\u00e1 - mondta.\n\u00a0\u00a0\u00a0\u00a0A tesztel\u00e9s \u00f6nk\u00e9ntes \u00e9s ingyenes.\n\n\u00a0\u00a0\u00a0\u00a0Annak, aki fert\u0151z\u00f6ttnek bizonyul, ezt jeleznie kell a h\u00e1ziorvos\u00e1nak. A h\u00e1ziorvos r\u00f6gz\u00edti az adatot a Nemzeti N\u00e9peg\u00e9szs\u00e9g\u00fcgyi K\u00f6zpont j\u00e1rv\u00e1ny\u00fcgyi rendszer\u00e9ben, ezut\u00e1n kezd\u0151dik a kontaktuskutat\u00e1s - mondta M\u00fcller Cec\u00edlia, hozz\u00e1t\u00e9ve, hogy orvostanhallgat\u00f3k \u00e9s az eg\u00e9szs\u00e9gtudom\u00e1nyi k\u00e9pz\u00e9s hallgat\u00f3i is r\u00e9szt vesznek a tesztel\u00e9sekben.\n\u00a0\u00a0\u00a0\u00a0A szezon\u00e1lis influenzaolt\u00e1sokkal kapcsolatban elmondta, a vakcinak\u00e9szletet folyamatosan figyelemmel k\u00eds\u00e9rik. Az e heti adatok szerint a feln\u0151tteknek adhat\u00f3, h\u00e1romkomponens\u0171 olt\u00f3anyag els\u0151 sz\u00e1ll\u00edtm\u00e1ny\u00e1nak 74 sz\u00e1zal\u00e9k\u00e1t m\u00e1r beadt\u00e1k a k\u00e9relmez\u0151knek. Elmond\u00e1sa szerint ezen olt\u00f3anyagb\u00f3l egy m\u00e1sodik alkalommal is sz\u00e1ll\u00edtottak m\u00e1r, \u00e9s m\u00e9g ezen a h\u00e9ten \u00fajabb adag \u00e9rkezik az orvosokhoz.\n\u00a0\u00a0\u00a0\u00a0A gyerekeknek adhat\u00f3 (n\u00e9gykomponens\u0171) olt\u00f3anyagb\u00f3l 20 sz\u00e1zal\u00e9kot haszn\u00e1ltak m\u00e1r fel - mondta, arra k\u00e9rve a sz\u00fcl\u0151ket, hogy november v\u00e9g\u00e9ig jelezz\u00e9k a gyerekorvosnak olt\u00e1si ig\u00e9ny\u00fcket, mert ha ebb\u0151l a vakcin\u00e1b\u00f3l nem fogyna el minden adag, akkor azokat felszabad\u00edtj\u00e1k a feln\u0151tteknek.\n\u00a0\u00a0\u00a0\u00a0M\u00fcller Cec\u00edlia jelezte, hogy a 46. h\u00e9ten 9700-an fordultak influenzaszer\u0171 t\u00fcnetekkel orvoshoz, a bek\u00fcld\u00f6tt laborat\u00f3riumi mint\u00e1kban azonban nem tal\u00e1ltak influenzav\u00edrust.\n\u00a0\u00a0\u00a0\u00a0Az adatok szerint az influenzaszer\u0171 t\u00fcnetekkel orvoshoz fordul\u00f3k 17,3 sz\u00e1zal\u00e9ka 14 \u00e9v alatti gyerek, 35 sz\u00e1zal\u00e9ka 15-34 \u00e9ves fiatal feln\u0151tt volt. A 35-59 \u00e9vesek korcsoportj\u00e1ba tartozott a betegek 35 sz\u00e1zal\u00e9ka, 13 sz\u00e1zal\u00e9ka pedig a 60 \u00e9ven fel\u00fcliek k\u00f6z\u00fcl ker\u00fclt ki.\n\nMagyar K\u00f6zl\u00f6ny 2020. \u00e9vi 252. sz\u00e1m:\n\n\n\nMTI 2020. november 19.\n\n"}]