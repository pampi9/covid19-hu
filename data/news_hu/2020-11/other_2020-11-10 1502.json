[{"date": "2020-11-10 15:02", "url": "https://koronavirus.gov.hu/cikkek/orszagos-tisztifoorvos-jarvany-lassitasa-cel", "h1": "Orsz\u00e1gos tisztif\u0151orvos: a j\u00e1rv\u00e1ny lass\u00edt\u00e1sa a c\u00e9l", "body": "\nA fert\u0151z\u00e9s tov\u00e1bbad\u00e1s\u00e1nak minimaliz\u00e1l\u00e1sa, az eg\u00e9szs\u00e9g\u00fcgyi ell\u00e1t\u00f3rendszer biztons\u00e1gos m\u0171k\u00f6dtet\u00e9se \u00e9s a gy\u00f3gyul\u00e1s folyamat\u00e1nak meggyors\u00edt\u00e1sa a c\u00e9lja a d\u00f6nt\u00e9shoz\u00f3k \u00e1ltal meghozott int\u00e9zked\u00e9seknek - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n.\n\n\u00a0\nM\u00fcller Cec\u00edlia elmondta, jelenleg 6153 koronav\u00edrusos beteget \u00e1polnak a k\u00f3rh\u00e1zakban, k\u00f6z\u00fcl\u00fck 461-en vannak l\u00e9legeztet\u0151g\u00e9pen; meghalt \u00fajabb 103 beteg, a legfiatalabb 32, a legid\u0151sebb 98 \u00e9ves volt. \"Emelked\u0151ek ezek a sz\u00e1mok, \u00e9ppen ez\u00e9rt kell minden int\u00e9zked\u00e9st meghoznunk a j\u00e1rv\u00e1ny lass\u00edt\u00e1sa \u00e9rdek\u00e9ben\" - fogalmazott a tisztif\u0151orvos.\n\u00a0\u00a0\u00a0\u00a0Fontosnak nevezte, hogy min\u00e9l kevesebben szoruljanak k\u00f3rh\u00e1zi kezel\u00e9sre, ehhez viszont az kell, hogy a higi\u00e9n\u00e9s rendszab\u00e1lyok szigor\u00fa betart\u00e1s\u00e1val elker\u00fclj\u00fck a fert\u0151z\u0151d\u00e9st.\n\u00a0\u00a0\u00a0\u00a0\"\u00daj elj\u00e1r\u00e1srendet adtak ki a k\u00f3rh\u00e1zaknak, ami szint\u00e9n lehet\u0151v\u00e9 teszi az ell\u00e1t\u00e1s zavartalans\u00e1g\u00e1t, \u00e9s igazodik az \u00faj helyzethez. \u00cdgy ez m\u00e1r a tizedik v\u00e1ltozat lesz, amit eljuttatnak az eg\u00e9szs\u00e9g\u00fcgyi ell\u00e1t\u00f3khoz\" - mondta.\n\u00a0\u00a0\u00a0\u00a0Besz\u00e9lt arr\u00f3l, hogy egymilli\u00f3 favipiravir hat\u00f3anyag\u00fa gy\u00f3gyszer \u00e9rkezett K\u00edn\u00e1b\u00f3l a h\u00e9tv\u00e9g\u00e9n, \u00e9s tov\u00e1bbi egymilli\u00f3 \u00e9rkezik szombaton Jap\u00e1nb\u00f3l is.\n\u00a0\u00a0\u00a0\u00a0M\u00fcller Cec\u00edlia ism\u00e9t felh\u00edvta a figyelmet arra, hogy a kr\u00f3nikus - els\u0151sorban sz\u00edv- \u00e9s \u00e9rrendszeri, daganatos - betegs\u00e9gben szenved\u0151k v\u00e9delme els\u0151dleges, ez\u00e9rt arra k\u00e9rte a h\u00e1ziorvosokat, hogy el\u0151sz\u00f6r a kock\u00e1zati csoportba tartoz\u00f3 betegiket olts\u00e1k be influenza ellen.\n\u00a0\u00a0\u00a0\u00a0Ezen v\u00e9d\u0151olt\u00e1sok biztos\u00edt\u00e1sa folyamatos, ezen a h\u00e9ten \u00fajabb sz\u00e1ll\u00edtm\u00e1nyt juttatnak el az orvosokhoz - mondta.\n\u00a0\u00a0\u00a0\u00a0A j\u00e1rv\u00e1ny\u00fcgyi adatokat elemezve a szakember jelezte: a 44. h\u00e9tr\u0151l a 45. h\u00e9tre m\u00e1sf\u00e9lszeres\u00e9re n\u0151tt a pozit\u00edv esetek sz\u00e1ma.\n\u00a0\u00a0\u00a0\u00a0A j\u00e1rv\u00e1ny kezdete \u00f3ta az \u00e9letkori megoszl\u00e1s szerint a pozit\u00edvk\u00e9nt regisztr\u00e1ltak negyede a 40-49 \u00e9ves koroszt\u00e1lyb\u00f3l ker\u00fclt ki, 15 sz\u00e1zal\u00e9kuk 65 vagy ann\u00e1l id\u0151sebb. A 15 \u00e9v alattiak ar\u00e1nya tov\u00e1bbra is alacsony (4 sz\u00e1zal\u00e9k), teh\u00e1t a gyerekek tov\u00e1bbra sem \u00e9rintetek nagy m\u00e9rt\u00e9kben a fert\u0151z\u00e9sben.\n\u00a0\u00a0\u00a0\u00a0Az elm\u00falt h\u00e9ten a diagnosztiz\u00e1lt betegek \u00e1tlag\u00e9letkora nem v\u00e1ltozott jelent\u0151sen, az \u00e1tlag\u00e9letkor 45 \u00e9v volt, a 44. h\u00e9ten pedig 46 \u00e9v.\n\u00a0\u00a0\u00a0\u00a0Az azonos korcsoportokat elemezve 100 ezer lakosra a 20-29 \u00e9vesek k\u00f6z\u00f6tt 1540-en betegek, a 30-39 \u00e9vesekn\u00e9l 1331-en, a 40-49 \u00e9vesekn\u00e9l 1632-en, az 50-59 \u00e9vesekn\u00e9l pedig 1473-an fert\u0151z\u00f6ttek. A 60-79 \u00e9vesekn\u00e9l 1589 ember beteg, a 80 \u00e9ven fel\u00fcliekn\u00e9l 1408 ember betegedett meg 100 ezer ilyen kor\u00fa lakosra vet\u00edtve. A fert\u0151z\u00f6tts\u00e9g az 1-2 \u00e9vesekn\u00e9l a legalacsonyabb - tette hozz\u00e1.\n\u00a0\u00a0\u00a0\u00a0Ter\u00fcleti eloszl\u00e1sban a 45. h\u00e9ten a regisztr\u00e1lt esetek 22 sz\u00e1zal\u00e9ka budapesti, 15 sz\u00e1zal\u00e9ka Pest megyei \u00e9s 9 sz\u00e1zal\u00e9ka Gy\u0151r-Moson-Sopron megyei. Az el\u0151z\u0151 h\u00e9ten Tolna megy\u00e9ben volt a legkevesebb fert\u0151z\u00f6tt 488 esettel.\n\u00a0\u00a0\u00a0\u00a0A megyei adatokat elemezve viszont elmondhat\u00f3, hogy egy h\u00e9t alatt Gy\u0151r-Moson-Sopron megy\u00e9ben dupl\u00e1z\u00f3dott meg az \u00faj fert\u0151z\u00f6ttek sz\u00e1ma. Intenz\u00edv volt a terjed\u00e9s Pest megy\u00e9ben is, ahol 90 sz\u00e1zal\u00e9kkal n\u0151tt a pozit\u00edv esetek sz\u00e1ma a 44. h\u00e9tr\u0151l a 45. h\u00e9tre. \u00c9s annak ellen\u00e9re, hogy Tolna megy\u00e9ben volt a legkevesebb beteg, a n\u00f6veked\u00e9s itt is 85 sz\u00e1zal\u00e9kos. Budapesten \u00e9s B\u00e9k\u00e9s megy\u00e9ben is 80 sz\u00e1zal\u00e9kkal emelkedtek a betegsz\u00e1mok.\n\u00a0\u00a0\u00a0\u00a0Kevesebb megbeteged\u00e9st csak Csongr\u00e1d-Csan\u00e1d megy\u00e9ben \u00e9szleltek, itt egy h\u00e9t alatt negyven esettel kevesebbet regisztr\u00e1ltak.\n\u00a0\u00a0\u00a0\u00a0A j\u00e1rv\u00e1ny kezdete \u00f3ta a f\u0151v\u00e1rosban 28 722, Pest megy\u00e9ben 14 851, Gy\u0151r-Moson-Sopronban 8048 ember megbeteged\u00e9s\u00e9t igazolt\u00e1k.\n\u00a0\u00a0\u00a0\u00a0M\u00fcller Cec\u00edlia ismertet\u00e9se szerint 100 ezer lakosra vet\u00edtve m\u00e1r nem a f\u0151v\u00e1rosban, hanem Gy\u0151r-Moson-Sopron megy\u00e9ben van a legt\u00f6bb beteg 1174-gyel. A legkevesebb beteg Somogy, B\u00e9k\u00e9s \u00e9s Tolna megy\u00e9ben van - ismertette. Az \u00f6sszes fert\u0151z\u00f6tt 54 sz\u00e1zal\u00e9ka n\u0151, 46 sz\u00e1zal\u00e9ka f\u00e9rfi.\n\n\n\nMTI 2020. november 10.\n\n"}]