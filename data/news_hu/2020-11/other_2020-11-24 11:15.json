[{"date": "2020-11-24 11:15", "url": "https://koronavirus.gov.hu/cikkek/itm-rendben-zajlik-digitalis-oktatas-szakkepzesben", "h1": "ITM: rendben zajlik a digit\u00e1lis oktat\u00e1s a szakk\u00e9pz\u00e9sben", "body": "\nZ\u00f6kken\u0151mentesen \u00e1lltak \u00e1t az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) fenntart\u00e1s\u00e1ban m\u0171k\u00f6d\u0151 szakk\u00e9pz\u0151 int\u00e9zm\u00e9nyek a digit\u00e1lis oktat\u00e1sra, a fenntart\u00f3 informatikai fejleszt\u00e9sekkel \u00e9s eszk\u00f6z\u00f6k biztos\u00edt\u00e1s\u00e1val is t\u00e1mogatja a zavartalan m\u0171k\u00f6d\u00e9st - k\u00f6z\u00f6lte az ITM kedden az MTI-vel.\n\n\nA k\u00f6zlem\u00e9ny szerint 2020. november 11-t\u0151l a szakk\u00e9pz\u0151 int\u00e9zm\u00e9nyek is \u00e1t\u00e1lltak a digit\u00e1lis oktat\u00e1sra. Az ITM fenntart\u00e1s\u00e1ban m\u0171k\u00f6d\u0151 int\u00e9zm\u00e9nyekben m\u00e1r teljes eg\u00e9sz\u00e9ben t\u00e1voktat\u00e1sban zajlik a t\u00f6bb mint 200 ezer tanul\u00f3 k\u00f6zismereti \u00e9s szakmai elm\u00e9leti k\u00e9pz\u00e9se. A gyakorlati k\u00e9pz\u00e9s online form\u00e1j\u00e1ban 86 ezer tanul\u00f3 r\u00e9szes\u00fcl, t\u00f6bbek k\u00f6z\u00f6tt az informatika \u00e9s t\u00e1vk\u00f6zl\u00e9s, vagy a gazd\u00e1lkod\u00e1s-menedzsment \u00e1gazatokban.\n\u00a0\u00a0\u00a0\u00a0Ismertett\u00e9k: a jelenl\u00e9tet ig\u00e9nyl\u0151 szakmai gyakorlati oktat\u00e1s tanm\u0171helyben vagy du\u00e1lis k\u00e9pz\u00e9s keret\u00e9ben, a partnerc\u00e9gekn\u00e9l t\u00f6rt\u00e9nik. Tanm\u0171helyben szervezett foglalkoz\u00e1son a szakmai oktat\u00e1sban tanul\u00f3k harmada, k\u00fcls\u0151 gyakorlati helysz\u00ednen pedig 17 sz\u00e1zal\u00e9kuk vesz r\u00e9szt. A szakmai gyakorlati \u00f3r\u00e1k tanm\u0171helyben val\u00f3 megtart\u00e1s\u00e1ban mintegy 3500 oktat\u00f3 m\u0171k\u00f6dik k\u00f6zre. A szem\u00e9lyes r\u00e9szv\u00e9tellel j\u00e1r\u00f3 gyakorlati k\u00e9pz\u00e9s a j\u00e1rv\u00e1ny\u00fcgyi szab\u00e1lyok szigor\u00fa betart\u00e1sa mellett, jellemz\u0151en 4-10 f\u0151s csoportokban, t\u00f6mb\u00f6s\u00edtve val\u00f3sul meg. Az int\u00e9zm\u00e9nyek k\u00f6zel 1800, gyakorlati oktat\u00e1sban r\u00e9szt vev\u0151 di\u00e1k sz\u00e1m\u00e1ra biztos\u00edtanak koll\u00e9giumi elhelyez\u00e9st.\n\u00a0\u00a0\u00a0\u00a0El\u0151fordul az is, hogy a j\u00e1rv\u00e1nyhelyzet miatt a du\u00e1lis partner jelenleg egy\u00e1ltal\u00e1n nem, vagy csak korl\u00e1tozottan tudja fogadni a tanul\u00f3kat. Emiatt t\u00f6bb mint 3600 di\u00e1k sz\u00e1m\u00e1ra kellett megszervezni online form\u00e1ban a szakmai gyakorlati k\u00e9pz\u00e9st, els\u0151sorban a turizmus-vend\u00e9gl\u00e1t\u00e1s \u00e9s a szoci\u00e1lis \u00e1gazatban.\n\u00a0\u00a0\u00a0\u00a0A szakk\u00e9pz\u00e9si centrumok az oktat\u00e1s z\u00f6kken\u0151mentes folytat\u00e1s\u00e1t informatikai eszk\u00f6z\u00f6k k\u00f6lcs\u00f6nz\u00e9s\u00e9vel is t\u00e1mogatj\u00e1k, az oktat\u00f3k \u00e9s di\u00e1kok sz\u00e1m\u00e1ra eddig t\u00f6bb mint 8200 eszk\u00f6zt biztos\u00edtott a fenntart\u00f3 - tett\u00e9k hozz\u00e1.\n\u00a0\u00a0\u00a0\u00a0\"A miniszt\u00e9rium a tavaszi tapasztalatokat is felhaszn\u00e1lva, az int\u00e9zm\u00e9nyek bevon\u00e1s\u00e1val alak\u00edtotta ki a tantermen k\u00edv\u00fcli oktat\u00e1s felt\u00e9teleit. A KR\u00c9TA rendszer a legut\u00f3bbi fejleszt\u00e9snek k\u00f6sz\u00f6nhet\u0151en m\u00e1r csoportos \u00e9s priv\u00e1t besz\u00e9lget\u00e9sekre, \u00e9l\u0151 konzult\u00e1ci\u00f3k, \u00e9rtekezletek megtart\u00e1s\u00e1ra is alkalmas\" - eml\u00e9keztetett P\u00f6l\u00f6skei G\u00e1born\u00e9 szakk\u00e9pz\u00e9s\u00e9rt felel\u0151s helyettes \u00e1llamtitk\u00e1r a k\u00f6zlem\u00e9ny szerint, kiemelve, hogy az oktat\u00f3k \u00e9s tanul\u00f3k eg\u00e9szs\u00e9g\u00e9nek v\u00e9delme mellett a j\u00e1rv\u00e1ny okozta rendk\u00edv\u00fcli helyzetben is biztos\u00edtani kell a di\u00e1koknak a tanul\u00e1si lehet\u0151s\u00e9get.\n\n\nMTI 2020. november 24.\n\n"}]