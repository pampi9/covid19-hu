[{"date": "2020-11-12 15:19", "url": "https://koronavirus.gov.hu/cikkek/gulyas-az-egeszsegugy-lenyegesen-felkeszultebb-masodik-hullamban", "h1": "Guly\u00e1s: az eg\u00e9szs\u00e9g\u00fcgy l\u00e9nyegesen felk\u00e9sz\u00fcltebb a m\u00e1sodik hull\u00e1mban ", "body": "\nA koronav\u00edrus-j\u00e1rv\u00e1ny m\u00e1sodik hull\u00e1ma s\u00falyosabb az els\u0151n\u00e9l, de az orsz\u00e1g eg\u00e9sze \u00e9s a magyar eg\u00e9szs\u00e9g\u00fcgy ma l\u00e9nyegesen felk\u00e9sz\u00fcltebben \u00e1ll szemben a v\u00edrus jelentette kih\u00edv\u00e1ssal - mondta a Minisztereln\u00f6ks\u00e9get vezet\u0151 miniszter cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\n\nK\u00f6sz\u00f6net az \u00e1llampolg\u00e1rok egy\u00fcttm\u0171k\u00f6d\u00e9s\u00e9\u00e9rt\n\u00a0Guly\u00e1s Gergely a szigor\u00edt\u00e1sok els\u0151 napj\u00e1nak tapasztalatai ut\u00e1n k\u00f6sz\u00f6netet mondott a kij\u00e1r\u00e1si tilalom betart\u00e1s\u00e1\u00e9rt \u00e9s a maszkhaszn\u00e1lat, valamint a v\u00e9d\u0151t\u00e1vols\u00e1g eset\u00e9ben kiemelked\u0151 \u00e1llampolg\u00e1ri jogk\u00f6vet\u00e9s\u00e9rt.\n\u00a0\u00a0\u00a0\u00a0A korm\u00e1ny abban b\u00edzik, ha ez tarthat\u00f3, a 30 napra elrendelt int\u00e9zked\u00e9sek bev\u00e1ltj\u00e1k a hozz\u00e1juk f\u0171z\u00f6tt rem\u00e9nyeket, meg tudj\u00e1k \u00e1ll\u00edtani a fert\u0151z\u00e9s felfut\u00e1s\u00e1t, \u00e9s k\u00e9pesek lesznek az eg\u00e9szs\u00e9g\u00fcgyben a kapacit\u00e1sok alatt tartani az intenz\u00edv kezel\u00e9sre szorul\u00f3k sz\u00e1m\u00e1t - mondta.\n\u00a0\u00a0\u00a0\u00a0A napi megbeteged\u00e9si adatok alapj\u00e1n indokoltnak nevezte a m\u00falt h\u00e9ti \u00e9s az e heti szigor\u00edt\u00f3 l\u00e9p\u00e9seket. Kiemelte: tudj\u00e1k, hogy neh\u00e9z betartani a szab\u00e1lyokat, \u00e9s mindenkinek \u00e1talakul az \u00e9lete. De ha ez 30 napig siker\u00fcl, akkor rem\u00e9lhet\u0151leg ut\u00e1na sokkal k\u00f6nnyebb \u00e9s jobb id\u0151szak k\u00f6vetkezik, \u00e9s az eg\u00e9szs\u00e9g\u00fcgyi rendszer is m\u0171k\u00f6d\u0151k\u00e9pes marad - magyar\u00e1zta.\n\u00a0\u00a0\u00a0\u00a0Elmondta: a jelenlegi helyzet rendk\u00edv\u00fcli, id\u00e9n t\u00f6rt\u00e9nt meg el\u0151sz\u00f6r a demokratikus Magyarorsz\u00e1g 30 \u00e9ves t\u00f6rt\u00e9net\u00e9ben, hogy rendk\u00edv\u00fcli jogrendet kellett bevezetni. A szab\u00e1lyok vil\u00e1gosak, \u00e9s az emberek tiszt\u00e1ban vannak a helyzet komolys\u00e1g\u00e1val, betartj\u00e1k a rendelkez\u00e9seket - v\u00e9lekedett.\n\u00a0\u00a0Megjegyezte: a honv\u00e9ds\u00e9g is kiveszi a r\u00e9sz\u00e9t a v\u00e9dekez\u00e9sb\u0151l.\nFigyelj\u00fck az osztr\u00e1k gyakorlatot\n\n\u00a0\u00a0\u00a0\u00a0Hozz\u00e1tette, figyelik az eur\u00f3pai gyakorlatot is, a k\u00f6rnyez\u0151 orsz\u00e1gok\u00e9t, k\u00fcl\u00f6n\u00f6sen Ausztri\u00e1\u00e9t. Ahogyan tavasszal, \u00fagy most is l\u00e9nyegesen alacsonyabb volt a magyarorsz\u00e1gi fert\u0151z\u00f6tti sz\u00e1m, amikor ugyanazokat a d\u00f6nt\u00e9seket meghozta a magyar korm\u00e1ny, mint Ausztria - jegyezte meg.\n\u00a0\u00a0\u00a0\u00a0\"Ez\u00e9rt b\u00edzhatunk abban, elegend\u0151 id\u0151 \u00e1ll rendelkez\u00e9sre ahhoz, hogy az int\u00e9zked\u00e9sek bev\u00e1lts\u00e1k a hozz\u00e1juk f\u0171z\u00f6tt rem\u00e9nyeket, \u00e9s ez\u00e1ltal a j\u00e1rv\u00e1ny felfut\u00e1sa m\u00e9rs\u00e9kl\u0151dj\u00f6n\" - mondta.\nEg\u00e9szs\u00e9g\u00fcgyi ell\u00e1t\u00e1s\n\n\u00a0A Minisztereln\u00f6ks\u00e9g vezet\u0151je kiemelte: egymilli\u00f3 emberre vet\u00edtve Magyarorsz\u00e1gon \u00e1ll rendelkez\u00e9sre a legt\u00f6bb l\u00e9legeztet\u0151k\u00e9sz\u00fcl\u00e9k, \u00e9s szint\u00e9n egymilli\u00f3 emberre vet\u00edtve itt van a harmadik legt\u00f6bb k\u00f3rh\u00e1zi \u00e9s intenz\u00edv \u00e1gy az EU-tag\u00e1llamok k\u00f6z\u00fcl. Guly\u00e1s Gergely elmondta: k\u00f3rh\u00e1zban ma 6426 koronav\u00edrusos beteget \u00e1polnak, az intenz\u00edv kapacit\u00e1s 4072, l\u00e9legeztet\u0151g\u00e9pen 486 beteg van.\n\u00a0A k\u00f3rh\u00e1zban \u00e1poltak sz\u00e1m\u00e1hoz k\u00e9pest szerinte k\u00e9tszeres \u00e1gykapacit\u00e1s is megteremthet\u0151, de ez az \u00e1pol\u00f3kra \u00e9s az orvosokra nem igaz. A megfelel\u0151 sz\u00ednvonal\u00fa \u00e1pol\u00e1s biztos\u00edt\u00e1sa \u00e9rdek\u00e9ben kellett korl\u00e1toz\u00f3 int\u00e9zked\u00e9seket hozni - k\u00f6z\u00f6lte.\n\u00a0\u00a0\u00a0\u00a0Kifejtette: a korm\u00e1ny \u00e1ll\u00e1spontja tov\u00e1bbra is az, hogy az eg\u00e9szs\u00e9g\u00fcgy \u00e1llja sarat, \u00e9s ennek megfelel\u0151 int\u00e9zked\u00e9seket hoztak. Hozz\u00e1tette: ma is \u00fagy l\u00e1tj\u00e1k, hogy az \u00e1gykapacit\u00e1s, bele\u00e9rtve az intenz\u00edv \u00e1gyakat is, valamint az orvosok \u00e9s az \u00e1pol\u00f3k, az eg\u00e9sz\u00fcgyi rendszer eg\u00e9sze k\u00e9pes lesz kib\u00edrni azt a nyom\u00e1st, amelyet a j\u00e1rv\u00e1ny Magyarorsz\u00e1gon jelent.\n\u00a0\u00a0\u00a0\u00a0Mint mondta, sz\u00e1mtalan olyan orsz\u00e1g van, amely ezt a nyom\u00e1st nem b\u00edrta ki \u00e9s borzalmas k\u00e9peket l\u00e1thattak ell\u00e1tatlan betegekr\u0151l. Kijelentette: Magyarorsz\u00e1gon ilyen nem fog el\u0151fordulni, az eg\u00e9szs\u00e9g\u00fcgy felk\u00e9sz\u00edt\u00e9se megt\u00f6rt\u00e9nt, mindent megtesznek annak \u00e9rdek\u00e9ben, hogy a lehet\u0151 legjobb ell\u00e1t\u00e1shoz jusson mindenki, aki k\u00f3rh\u00e1zba ker\u00fcl.\n\nA c\u00e9l, hogy min\u00e9l t\u00f6bb vakcina rendelkez\u00e9sre \u00e1lljon\n\n\u00a0\u00a0\u00a0\u00a0A miniszter arra a felvet\u00e9sre, mennyibe ker\u00fcl a korm\u00e1nyf\u0151 \u00e1ltal is eml\u00edtett amerikai-n\u00e9met vakcina, illetve mekkora keretet sz\u00e1nnak \u00f6sszesen az olt\u00f3anyagok beszerz\u00e9s\u00e9re, k\u00f6z\u00f6lte: Magyarorsz\u00e1g vakcinakapacit\u00e1st egyetlen c\u00e9ggel k\u00f6t\u00f6tt le az uni\u00f3s tag\u00e1llamok egyikek\u00e9nt. Haz\u00e1nk mintegy 6,5 milli\u00f3 vakcin\u00e1ra tarthat ig\u00e9nyt a szerz\u0151d\u00e9s alapj\u00e1n, ami k\u00f6zel 13 milli\u00e1rd forintba ker\u00fcl - ismertette. A korm\u00e1nynak ugyanakkor k\u00f6teless\u00e9ge, hogy minden olyan olt\u00f3anyagot megpr\u00f3b\u00e1ljon beszerezni, amely enn\u00e9l a vakcin\u00e1n\u00e1l kor\u00e1bban eljuthat Magyarorsz\u00e1gra, a harmadik tesztf\u00e1zison t\u00falvan, alkalmas a v\u00e9dekez\u00e9sre, az emberi \u00e9letek megment\u00e9s\u00e9re. Meger\u0151s\u00edtette: t\u00e1rgyalnak izraeli, orosz, k\u00ednai vakcin\u00e1r\u00f3l \u00e9s minden olyanr\u00f3l, amelyet uni\u00f3s keretek k\u00f6z\u00f6tt nem l\u00e1tnak biztos\u00edtottnak el\u00e9rni.\n\u00a0\u00a0\u00a0\u00a0A c\u00e9l, hogy a lehet\u0151 legt\u00f6bb vakcina \u00e1lljon rendelkez\u00e9sre, \u00e9s a lehet\u0151 leggyorsabban - sz\u00f6gezte le.\n\u00a0\u00a0\u00a0\u00a0Megism\u00e9telte: az olt\u00e1s minden esetben \u00f6nk\u00e9ntes \u00e9s ingyenes lesz, b\u00e1rmilyen vakcin\u00e1t is szerezzenek be. Al\u00e1h\u00fazta, hogy csak olyan olt\u00e1st hagynak j\u00f3v\u00e1, amely nem jelent kock\u00e1zatot az emberi eg\u00e9szs\u00e9gre.\n\u00a0\u00a0\u00a0\u00a0Kit\u00e9rt arra is, mindenkivel t\u00e1rgyalnak a licensz alapj\u00e1n t\u00f6rt\u00e9n\u0151 gy\u00e1rt\u00e1sr\u00f3l, k\u00e9szen \u00e1llnak arra, hogyha ezt megkapj\u00e1k, akkor Magyarorsz\u00e1gon is \u00e1ll\u00edtsanak el\u0151 olt\u00f3anyagot. A k\u00fcl\u00fcgyi t\u00e1rca el\u0151rehaladott t\u00e1rgyal\u00e1sokat folytat, ha lesz eredm\u00e9nye, be fogj\u00e1k jelenteni - k\u00f6z\u00f6lte.\n\u00a0\u00a0\u00a0\u00a0Megjegyezte, \u0151 b\u00e1rmilyen vakcin\u00e1val beoltatn\u00e1 mag\u00e1t, amely a h\u00e1rom rendes tesztel\u00e9si f\u00e1zison kereszt\u00fclesett\nAz eg\u00e9szs\u00e9g\u00fcgyi jog\u00e1ll\u00e1srr\u00f3l vonatkoz\u00f3 szab\u00e1lyokr\u00f3l\nAz eg\u00e9szs\u00e9g\u00fcgyi jog\u00e1ll\u00e1sr\u00f3l sz\u00f3l\u00f3t t\u00f6rv\u00e9ny felhatalmaz\u00e1st ad a korm\u00e1nynak, hogy rendeleti form\u00e1ban az \u00f6sszes felmer\u00fclt k\u00e9rd\u00e9st szab\u00e1lyozza. Ugyanakkor, ahogy a t\u00f6rv\u00e9ny meghozatalakor a MOK \u00e9s az \u00f6sszes ellenz\u00e9ki p\u00e1rt t\u00e1mogat\u00e1s\u00e1t maguk\u00e9nak tudhatt\u00e1k, a r\u00e9szletszab\u00e1lyok kialak\u00edt\u00e1sakor is t\u00e1maszkodni k\u00edv\u00e1nnak a MOK-ra \u00e9s a t\u00f6bbi \u00e9rdekk\u00e9pviseleti szerv v\u00e9lem\u00e9ny\u00e9re - mondta, majd jelezte: a kirendel\u00e9si szab\u00e1lyokn\u00e1l el tudj\u00e1k fogadni a kamara 8 pontos javaslat\u00e1t, \u00e9s a m\u00e1sod\u00e1ll\u00e1sn\u00e1l is megenged\u0151k lesznek. Elmondta: nyitott \u00e9s megenged\u0151 lesz az enged\u00e9lyez\u00e9s, azzal, hogy az \u00faj jogviszonyban, jelent\u0151sen megemelt fizet\u00e9sek mellett, a betegek \u00e9s a k\u00f3rh\u00e1zak is joggal v\u00e1rj\u00e1k el, hogy az orvosok a munkaid\u0151t a k\u00f3rh\u00e1zi gy\u00f3gy\u00edt\u00e1ssal t\u00f6lts\u00e9k.\nA kamuvide\u00f3t k\u00e9sz\u00edt\u0151 Kor\u00f3zs\u00a0 Lajosr\u00f3l\n\n\u00a0\u00a0\u00a0\u00a0Kor\u00f3zs Lajosra, az Orsz\u00e1ggy\u0171l\u00e9s n\u00e9pj\u00f3l\u00e9ti bizotts\u00e1g\u00e1nak szocialista eln\u00f6k\u00e9re vonatkoz\u00f3 k\u00e9rd\u00e9sre v\u00e1laszolva Guly\u00e1s Gergely \u00fagy \u00e9rt\u00e9kelt: az ellenz\u00e9k ugyan korm\u00e1nyzati jogk\u00f6r\u00f6ket nem tud gyakorolni, m\u00e9gis van ahhoz ereje, hogy kisebb parlamenti v\u00e1ls\u00e1got id\u00e9zzen el\u0151. Hozz\u00e1tette: sehol a vil\u00e1gon nem lehetne arr\u00f3l vit\u00e1t nyitni, hogy ha eg\u00e9szs\u00e9g\u00fcgyi v\u00e1ls\u00e1ghelyzetben az eg\u00e9szs\u00e9g\u00fcgyi bizotts\u00e1g eln\u00f6ke kamuvide\u00f3t k\u00e9sz\u00edt \u00e9s ebben a v\u00e9dekez\u00e9sben r\u00e9sztvev\u0151ket r\u00e1galmazza meg, akkor m\u00e1snap lemond.\n\u00a0\u00a0\u00a0\u00a0Hozz\u00e1tette: nem \u00e9rtik, hogy hogy az ellenz\u00e9k mi\u00e9rt nem jel\u00f6l valaki m\u00e1st erre a poz\u00edci\u00f3ra.\n\n\n\u00dczletek\u00a0,\u00a0digit\u00e1lis oktat\u00e1s\n\n\u00a0\u00a0\u00a0\u00a0A miniszter a vegyes profil\u00fa \u00fczletek - p\u00e9ld\u00e1ul k\u00f6nyvesboltban l\u00e9v\u0151 k\u00e1v\u00e9z\u00f3 - nyitvatart\u00e1s\u00e1r\u00f3l sz\u00f3l\u00f3 k\u00e9rd\u00e9sre meger\u0151s\u00edtette: ezeket nem kell bez\u00e1rni, csak a helyben fogyaszt\u00e1st kell megsz\u00fcntetni. Arra a k\u00e9rd\u00e9sre, mikor lesz ingyenes internet a digit\u00e1lis oktat\u00e1sban \u00e9rintett csal\u00e1doknak \u00e9s pedag\u00f3gusoknak, azt felelte: a korm\u00e1ny a k\u00f6zelj\u00f6v\u0151ben fontos d\u00f6nt\u00e9st hoz ebben a k\u00e9rd\u00e9sben.\n\u00a0\u00a0\u00a0\u00a0A kij\u00e1r\u00e1si tilalomra \u00e9s a hajl\u00e9ktalanell\u00e1t\u00e1sra vonatkoz\u00f3 k\u00e9rd\u00e9sre jelezte: mindenkinek az az \u00e9rdeke j\u00e1rv\u00e1nyt\u00f3l f\u00fcggetlen\u00fcl, hogy november m\u00e1sodik fel\u00e9t\u0151l az utc\u00e1n senki ne t\u00f6ltse az \u00e9jszak\u00e1t. Mint mondta, j\u00f3r\u00e9szt az \u00f6nkorm\u00e1nyzatok feladata, hogy a hajl\u00e9ktalanokr\u00f3l gondoskodjanak. Az eg\u00e9szs\u00e9g\u00fcgyi dolgoz\u00f3k \u00e9s a pedag\u00f3gusok rendszeres tesztel\u00e9s\u00e9r\u0151l az operat\u00edv t\u00f6rzs d\u00f6nt majd.\u00a0\u00a0\u00a0A miniszter a lej\u00e1r\u00f3 okm\u00e1nyokkal, illetve a k\u00f6telez\u0151 fel\u00fclvizsg\u00e1latokkal kapcsolatban k\u00f6z\u00f6lte: minden ilyen hat\u00e1rid\u0151t meghosszabb\u00edtanak.\n\u00a0\u00a0\u00a0\u00a0K\u00e9rd\u00e9sre v\u00e1laszolva kit\u00e9rt arra is: a leg\u00fajabb szab\u00e1lyok a kaszin\u00f3kra is \u00e9rv\u00e9nyesek, ezek sem tarthatnak nyitva 19 \u00f3ra ut\u00e1n.\n\u00a0\u00a0\u00a0\u00a0Szentkir\u00e1lyi Alexandra korm\u00e1nysz\u00f3viv\u0151 a gyerekek szervezett edz\u00e9seinek l\u00e1togat\u00e1s\u00e1ra vonatkoz\u00f3 k\u00e9rd\u00e9sre elmondta: aki versenyenged\u00e9llyel rendelkezik \u00e9s igazolt sportol\u00f3 is egyszerre, az egyes\u00fclett\u0151l k\u00e9rt igazol\u00e1ssal a kij\u00e1r\u00e1si tilalom ideje ut\u00e1n l\u00e1togathatja az edz\u00e9seket.\n\u00a0\u00a0\u00a0\u00a0Azt \u00e1lh\u00edrnek nevezte Guly\u00e1s Gergely, hogy milli\u00f3s focistafizet\u00e9seket is kip\u00f3tolna az \u00e1llam.\nAd\u00f3z\u00e1si k\u00e9rd\u00e9sek\n\n\u00a0\u00a0\u00a0\u00a0A miniszter a kereskedelmi \u00e9s iparkamar\u00e1nak az ipar\u0171z\u00e9si ad\u00f3 felf\u00fcggeszt\u00e9s\u00e9re vonatkoz\u00f3 javaslat\u00e1r\u00f3l azt mondta: a jelenlegi helyzetben, amikor a gazdas\u00e1g\u00e9l\u00e9nk\u00edt\u00e9s az egyik legfontosabb feladat, minden ilyen javaslatot meg kell fontolni, de korm\u00e1nyd\u00f6nt\u00e9s nem sz\u00fcletett m\u00e9g err\u0151l.\n\u00a0\u00a0\u00a0\u00a0K\u00e9rd\u00e9sre v\u00e1laszolva kit\u00e9rt arra is: korm\u00e1ny nem k\u00edv\u00e1n m\u00f3dos\u00edtani a kisad\u00f3z\u00f3 v\u00e1llalkoz\u00e1sok t\u00e9teles ad\u00f3j\u00e1val (kata) kapcsolatban az Orsz\u00e1ggy\u0171l\u00e9s \u00e1ltal elfogadott szab\u00e1lyoz\u00e1son. Hangs\u00falyozta: a kata c\u00e9lja, hogy a kisv\u00e1llalkoz\u00f3knak ny\u00fajtson seg\u00edts\u00e9get, azonban a nagy c\u00e9gek vissza\u00e9ltek ezzel a lehet\u0151s\u00e9ggel, \u00edgy olyan szab\u00e1lyokat fogadtak el, amelyek ezeket a vissza\u00e9l\u00e9seket sz\u0171rik ki.\n\n\n\nMTI/Koronav\u00edrus Sajt\u00f3k\u00f6zpont\n\n"}]