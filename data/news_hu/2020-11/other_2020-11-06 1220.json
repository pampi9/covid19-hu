[{"date": "2020-11-06 12:20", "url": "https://koronavirus.gov.hu/cikkek/varga-mihaly-ujabb-tamogatasok-az-egeszsegipari-tamogatasi-programban", "h1": "Varga Mih\u00e1ly: \u00fajabb t\u00e1mogat\u00e1sok az Eg\u00e9szs\u00e9gipari t\u00e1mogat\u00e1si programban", "body": "\n\u00dajabb eg\u00e9szs\u00e9gipari beruh\u00e1z\u00e1sok indulnak a korm\u00e1ny Eg\u00e9szs\u00e9gipari t\u00e1mogat\u00e1si programj\u00e1nak (Etp) k\u00f6sz\u00f6nhet\u0151en, amelyre 50 milli\u00e1rd forintot k\u00fcl\u00f6n\u00edtettek el, azonban az \u00fajabb p\u00e1ly\u00e1z\u00f3k programjait l\u00e1tva a keret ak\u00e1r tov\u00e1bb is emelkedhet - mondta Varga Mih\u00e1ly p\u00e9nz\u00fcgyminiszter p\u00e9nteken a program \u00fajabb h\u00e1rom t\u00e1mogat\u00e1si szerz\u0151d\u00e9s\u00e9nek al\u00e1\u00edr\u00e1si \u00fcnneps\u00e9g\u00e9n, Budapesten.\n\n\nA j\u00e1rv\u00e1nyhelyzettel az eg\u00e9szs\u00e9gipar, az ell\u00e1t\u00e1shoz sz\u00fcks\u00e9ges eszk\u00f6z\u00f6k \u00e9s gy\u00f3gyszerek gy\u00e1rt\u00e1sa strat\u00e9giai \u00e1gazatt\u00e1 v\u00e1lt, ez\u00e9rt a miniszter szerint vil\u00e1gos, hogy Magyarorsz\u00e1gnak a saj\u00e1t l\u00e1b\u00e1ra kell \u00e1llni az eg\u00e9szs\u00e9giparban is.\nA korm\u00e1ny ez\u00e9rt d\u00f6nt\u00f6tt \u00fagy, hogy a k\u00f3rh\u00e1zi ad\u00f3ss\u00e1grendez\u00e9ssel megkezdett munk\u00e1t folytatva t\u00e1mogat\u00e1si programot ind\u00edt a hazai eg\u00e9szs\u00e9gipar meger\u0151s\u00edt\u00e9s\u00e9re - tette hozz\u00e1.\n\u00a0\u00a0\u00a0\u00a0Azt is hangs\u00falyozta, hogy a program nem puszt\u00e1n a mostani v\u00e1ls\u00e1ghelyzetre val\u00f3 reag\u00e1l\u00e1s, hanem r\u00e9sze a korm\u00e1ny gazdas\u00e1gpolitikai terveinek, amelyek azt c\u00e9lozz\u00e1k, hogy a magyar gazdas\u00e1g felk\u00e9sz\u00fclj\u00f6n a j\u00e1rv\u00e1ny ut\u00e1ni helyzetre is. Ezen bel\u00fcl t\u00e1mogatj\u00e1k azokat a beruh\u00e1z\u00e1sokat, amelyek er\u0151s\u00edtik az \u00f6n\u00e1ll\u00f3s\u00e1got, az \u00f6nell\u00e1t\u00e1st \u00e9s a n\u00f6veked\u00e9s tov\u00e1bbi forr\u00e1s\u00e1t jelentik.\n\u00a0\u00a0\u00a0\u00a0A t\u00e1rcavezet\u0151 kiemelte: az al\u00e1\u00edr\u00f3 v\u00e1llalkoz\u00e1sok egy\u00fcttesen 2,5 milli\u00e1rd forintnyi beruh\u00e1z\u00e1st val\u00f3s\u00edtanak meg.\n\u00a0\u00a0\u00a0\u00a0Varga Mih\u00e1ly eml\u00e9keztetett: a p\u00e1ly\u00e1zatot augusztusban \u00edrta ki a P\u00e9nz\u00fcgyminiszt\u00e9rium, az els\u0151 szerz\u0151d\u00e9seket okt\u00f3ber elsej\u00e9n \u00edrt\u00e1k al\u00e1, 2,7 milli\u00e1rd forintnyi t\u00e1mogat\u00e1sr\u00f3l, amellyel 4,2 milli\u00e1rd forintos beruh\u00e1z\u00e1st tudnak a v\u00e1llalkoz\u00f3k megval\u00f3s\u00edtani.\n\u00a0\u00a0\u00a0\u00a0A gy\u00e1rt\u00f3k \u00fagy tudnak csak meger\u0151s\u00f6dni, ha a term\u00e9keiknek van piaca is, a korm\u00e1ny pedig ebben is partnere az ipar\u00e1gi szerepl\u0151knek, nem csup\u00e1n a j\u00e1rv\u00e1ny elleni v\u00e9dekez\u00e9s sor\u00e1n, hanem ak\u00e1r a k\u00fclpiacra l\u00e9p\u00e9s t\u00e1mogat\u00e1sakor is - jegyezte meg a p\u00e9nz\u00fcgyminiszter.\n\u00a0\u00a0\u00a0\u00a0Ismertette: az al\u00e1\u00edr\u00f3k k\u00f6z\u00fcl a Meditop Kft. fejleszt\u00e9se a v\u00edrusfert\u0151z\u00e9s megel\u0151z\u00e9s\u00e9hez \u00e9s a betegek kezel\u00e9s\u00e9hez sz\u00fcks\u00e9ges gy\u00f3gyszerek el\u0151\u00e1ll\u00edt\u00e1s\u00e1hoz kapcsol\u00f3dik. A t\u00f6bb mint 1,6 milli\u00e1rd forintos beruh\u00e1z\u00e1shoz a korm\u00e1ny 1,5 milli\u00e1rd forinttal j\u00e1rul hozz\u00e1.\n\u00a0\u00a0\u00a0\u00a0A Viresol Kft. Magyarorsz\u00e1g legnagyobb \u00e9s legkorszer\u0171bb b\u00fazakem\u00e9ny\u00edt\u0151 gy\u00e1ra, amely szint\u00e9n a j\u00e1rv\u00e1nyhoz kapcsol\u00f3d\u00f3, 430 milli\u00f3 forintos kapacit\u00e1sb\u0151v\u00edt\u00e9st val\u00f3s\u00edt meg, hazai alapanyagforr\u00e1sb\u00f3l tud majd az egyre emelked\u0151 etanol term\u00e9kek ir\u00e1nti keresletnek eleget tenni, ehhez a korm\u00e1ny 406 milli\u00f3 forintos t\u00e1mogat\u00e1st ny\u00fajt.\n\u00a0\u00a0\u00a0\u00a0A Pharmaherb Kft. 407 milli\u00f3 forintos projektj\u00e9hez 276 milli\u00f3 forintos t\u00e1mogat\u00e1s t\u00e1rsul az Etp-b\u0151l; a beruh\u00e1z\u00e1snak k\u00f6sz\u00f6nhet\u0151en n\u0151 a c\u00e9g kapacit\u00e1sa \u00e9s a term\u00e9kek min\u0151s\u00e9ge, ami er\u0151s\u00edti a hazai v\u00e1llalkoz\u00e1sok jelenl\u00e9t\u00e9t a tinkt\u00far\u00e1k piac\u00e1n - tette hozz\u00e1 a miniszter.\n\nMTI 2020. november 6.\n\n"}]