[{"date": "2020-11-11 11:43", "url": "https://koronavirus.gov.hu/cikkek/idopontfoglalas-kell-kormanyhivatali-ugyintezeshez", "h1": "Id\u0151pontfoglal\u00e1s kell a korm\u00e1nyhivatali \u00fcgyint\u00e9z\u00e9shez", "body": "\nCsak id\u0151pontfoglal\u00e1ssal fogadj\u00e1k az \u00fcgyfeleket a korm\u00e1nyhivatali \u00fcgyf\u00e9lszolg\u00e1latok szerd\u00e1t\u00f3l, aki teheti, int\u00e9zze online hivatali \u00fcgyeit - k\u00f6z\u00f6lte a Minisztereln\u00f6ks\u00e9g szerd\u00e1n az MTI-vel.\n\n\n\u00a0Azt \u00edrt\u00e1k, hogy a j\u00e1rv\u00e1ny terjed\u00e9s\u00e9nek, valamint a szem\u00e9lyes kontaktusok sz\u00e1m\u00e1nak cs\u00f6kkent\u00e9se \u00e9rdek\u00e9ben szerd\u00e1t\u00f3l csak el\u0151zetes id\u0151pontfoglal\u00e1ssal lehet \u00fcgyeket int\u00e9zni a korm\u00e1nyablakokban \u00e9s okm\u00e1nyirod\u00e1kban.\nA korm\u00e1nyzati int\u00e9zked\u00e9sekkel \u00f6sszhangban most meghozott \u00f3vint\u00e9zked\u00e9sekkel a megbeteged\u00e9s kock\u00e1zata \u00e9s a j\u00e1rv\u00e1ny tov\u00e1bbi terjed\u00e9se m\u00e9rs\u00e9kelhet\u0151 - tett\u00e9k hozz\u00e1.\nId\u0151pontfoglal\u00e1sra az idopontfoglalo.kh.gov.hu oldalon, a meg\u00fajult magyarorszag.hu oldalon, illetve a 1818 ingyenesen h\u00edvhat\u00f3 telefonsz\u00e1mon van lehet\u0151s\u00e9g.\nAz interneten el\u00e9rhet\u0151 k\u00f6zponti id\u0151pontfoglal\u00f3 alkalmaz\u00e1sban az \u00fcgyfelek \u00fcgyf\u00e9lkapu regisztr\u00e1ci\u00f3 n\u00e9lk\u00fcl is foglalhatnak majd id\u0151pontot.\nEz al\u00f3l kiv\u00e9telt k\u00e9peznek a g\u00e9pj\u00e1rm\u0171-\u00fcgyint\u00e9z\u00e9ssel kapcsolatos \u00fcgyk\u00f6r\u00f6k. Szerd\u00e1t\u00f3l nem k\u00f6zlekednek a korm\u00e1nyablakbuszok \u00e9s a telep\u00fcl\u00e9si \u00fcgyseg\u00e9d szolg\u00e1latok m\u0171k\u00f6d\u00e9s\u00e9t is felf\u00fcggesztik.\nA t\u00f6bbi korm\u00e1nyhivatali \u00fcgyf\u00e9lszolg\u00e1laton telefonos, illetve e-mailben t\u00f6rt\u00e9n\u0151 id\u0151pontfoglal\u00e1s lehet\u0151s\u00e9g\u00e9t biztos\u00edtj\u00e1k, az el\u00e9rhet\u0151s\u00e9gek a kormanyhivatal.hu oldalon tal\u00e1lhat\u00f3k.\nAz \u00fcgyint\u00e9z\u0151k \u00e9s \u00fcgyfelek biztons\u00e1ga \u00e9rdek\u00e9ben tov\u00e1bbra is kiz\u00e1r\u00f3lag sz\u00e1jat \u00e9s orrot takar\u00f3 maszkban szabad tart\u00f3zkodni az \u00fcgyf\u00e9lszolg\u00e1latokon - hangs\u00falyozt\u00e1k.\nK\u00f6z\u00f6lt\u00e9k azt is, az elk\u00e9sz\u00fclt okm\u00e1nyok szem\u00e9lyes \u00e1tv\u00e9tel\u00e9re szerd\u00e1t k\u00f6vet\u0151en nem lesz lehet\u0151s\u00e9g, azokat postai \u00faton, lev\u00e9lk\u00fcldem\u00e9ny form\u00e1j\u00e1ban k\u00e9zbes\u00edti a korm\u00e1nyhivatal.\nFelh\u00edvt\u00e1k az \u00fcgyfelek figyelm\u00e9t, hogy a m\u00e1rcius 11. \u00e9s j\u00fanius 18. k\u00f6z\u00f6tti vesz\u00e9lyhelyzet alatt lej\u00e1rt okm\u00e1nyok v\u00e1ltozatlanul december 15-ig \u00e9rv\u00e9nyesek.\u00a0\u00a0\nAzt javasolt\u00e1k, hogy az \u00fcgyf\u00e9lkapuval rendelkez\u0151 \u00e1llampolg\u00e1rok els\u0151sorban a meg\u00fajult magyarorszag.hu oldalon el\u00e9rhet\u0151 online \u00fcgyint\u00e9z\u00e9si lehet\u0151s\u00e9geket, illetve az e-pap\u00edr szolg\u00e1ltat\u00e1st vegy\u00e9k ig\u00e9nybe.\nAz \u00fcgyf\u00e9lkapuval nem rendelkez\u0151 \u00fcgyfelek sz\u00e1mos \u00fcgyben postai \u00faton is leadhatj\u00e1k k\u00e9relm\u00fcket.\n\n\n\nMTI 2020. november 11.\n\n"}]