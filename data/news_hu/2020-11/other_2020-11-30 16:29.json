[{"date": "2020-11-30 16:29", "url": "https://koronavirus.gov.hu/cikkek/szijjarto-peter-egymilliardos-beruhazas-tatabanyai-aalberts-surface-treatment-kft-nel", "h1": "Szijj\u00e1rt\u00f3 P\u00e9ter: egymilli\u00e1rdos beruh\u00e1z\u00e1s a tatab\u00e1nyai Aalberts Surface Treatment Kft.-n\u00e9l", "body": "\nA f\u00e9m-fel\u00fcletkezel\u00e9ssel foglalkoz\u00f3 Aalberts Surface Treatment Kft. a korm\u00e1ny versenyk\u00e9pess\u00e9g-n\u00f6vel\u0151 t\u00e1mogat\u00e1si programj\u00e1nak seg\u00edts\u00e9g\u00e9vel egymilli\u00e1rd forintot meghalad\u00f3 beruh\u00e1z\u00e1st hajt v\u00e9gre, amelyhez 440 milli\u00f3 forint t\u00e1mogat\u00e1st kapott - jelentette be a k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n, az \u00fczemben tartott sajt\u00f3t\u00e1j\u00e9koztat\u00f3n.\n\n\nSzijj\u00e1rt\u00f3 P\u00e9ter elmondta: a munkahelyek meg\u0151rz\u00e9s\u00e9t c\u00e9lul kit\u0171z\u0151 t\u00e1mogat\u00e1si lehet\u0151s\u00e9gekhez eddig 1338 v\u00e1llalat csatlakozott, e c\u00e9gek egy\u00fcttesen 831 milli\u00e1rd forint \u00e9rt\u00e9kben hajtanak v\u00e9gre fejleszt\u00e9seket, amelyekkel 270 ezer munkahely meg\u0151rz\u00e9s\u00e9hez j\u00e1rulnak hozz\u00e1.\n\u00a0\u00a0\u00a0\u00a0Kom\u00e1rom-Esztergom megy\u00e9ben 40 v\u00e1llalat kapott \u00f6sszesen 9 milli\u00e1rd forint korm\u00e1nyzati t\u00e1mogat\u00e1st 20 milli\u00e1rd forint \u00e9rt\u00e9k\u0171 beruh\u00e1z\u00e1s megval\u00f3s\u00edt\u00e1s\u00e1hoz, meg\u0151rizve ezzel 10 ezer munkahelyet - ismertette a miniszter. \u00a0\u00a0\u00a0\u00a0Szijj\u00e1rt\u00f3 P\u00e9ter szerint a holland tulajdon\u00fa v\u00e1llalat beruh\u00e1z\u00e1sa j\u00f3 p\u00e9ld\u00e1ja a k\u00e9t orsz\u00e1g k\u00f6z\u00f6tti gazdas\u00e1gi k\u00f6tel\u00e9knek. Magyarorsz\u00e1gon 500 holland v\u00e1llalat m\u0171k\u00f6dik, 15 ezer embernek munk\u00e1t biztos\u00edtva, Hollandia Magyarorsz\u00e1g hetedik legnagyobb kereskedelmi partnere. \u00a0\u00a0\u00a0\u00a0Puszta Ferenc, az Aalberts Surface Treatment Kft. \u00fcgyvezet\u0151 igazgat\u00f3ja az MTI-nek elmondta, hogy a beruh\u00e1z\u00e1st k\u00e9t \u00fctemben val\u00f3s\u00edtj\u00e1k meg. Els\u0151k\u00e9nt a jelenlegi iroda\u00e9p\u00fcletbe is g\u00e9peket telep\u00edtenek, \u00edgy 800-1000 n\u00e9gyzetm\u00e9terrel n\u0151 az \u00fczem termel\u0151 ter\u00fclete. Az irod\u00e1nak otthont ad\u00f3 \u00faj \u00e9p\u00fcletet a gy\u00e1r melletti, saj\u00e1t tulajdon\u00fa telken \u00e9p\u00edtik fel.\u00a0\u00a0\u00a0\u00a0\n\u00a0\u00a0\u00a0\u00a0A fejleszt\u00e9s m\u00e1sodik \u00fctem\u00e9ben egy \u00faj \u00fczemcsarnok fel\u00e9p\u00edt\u00e9s\u00e9vel tov\u00e1bbi ezer n\u00e9gyzetm\u00e9ter termel\u0151 ter\u00fcletet alak\u00edtanak ki. A k\u00e9t beruh\u00e1z\u00e1s a gy\u00e1r kapacit\u00e1s\u00e1t t\u00edz sz\u00e1zal\u00e9kot meghalad\u00f3 m\u00e9rt\u00e9kben b\u0151v\u00edti.\n\u00a0\u00a0\u00a0\u00a0A tatab\u00e1nyai telephelyen cinklamell\u00e1s bevonattal, porfest\u00e9ssel, nedveslakk-bevonatokkal l\u00e1tnak el f\u00e9malkatr\u00e9szeket, aut\u00f3ipari t\u00f6megcikkekt\u0151l speci\u00e1lis \u00e9lelmiszeripari g\u00e9palkatr\u00e9szekig. \"A gy\u00e1rat \u00e9vente 50 milli\u00f3 alkatr\u00e9sz hagyja el, ebb\u0151l a mennyis\u00e9gb\u0151l 30 milli\u00f3 darabot sz\u00f3 szerint k\u00e9zbe kell venni a dolgoz\u00f3knak\" - ismertette az \u00fcgyvezet\u0151.\n\u00a0\u00a0\u00a0\u00a0A k\u00fcl\u00f6nb\u00f6z\u0151 fel\u00fcletkezel\u00e9sek mellett mos\u00e1ssal, szemcsesz\u00f3r\u00e1ssal, koptat\u00e1ssal, \u00e9s ut\u00f3kezel\u00e9ssel, valamint kisebb szerel\u00e9si m\u0171veletekkel ny\u00fajt a c\u00e9g komplex szolg\u00e1ltat\u00e1sokat.\n\u00a0\u00a0\u00a0\u00a0A nagym\u00e9rt\u00e9kben automatiz\u00e1lt berendez\u00e9sek \u00e1ltal kibocs\u00e1tott term\u00e9kek min\u0151s\u00e9gellen\u0151rz\u00e9s\u00e9t, korr\u00f3zi\u00f3s tesztjeit a gy\u00e1ron bel\u00fcl kialak\u00edtott laborat\u00f3riumban v\u00e9gzik el.\n\u00a0\u00a0\u00a0\u00a0Az Aalberts Surface Treatment Kft. 115 embert foglalkoztat, \u00e9ves nett\u00f3 \u00e1rbev\u00e9tele 2018-ban 2,9 milli\u00e1rd, 2019-ben 2,7 milli\u00e1rd forint volt. Az \u00e1rbev\u00e9tel k\u00e9tharmada belf\u00f6ldi \u00e9rt\u00e9kes\u00edt\u00e9sb\u0151l, egyharmada exportb\u00f3l sz\u00e1rmazik. A t\u00e1rsas\u00e1g id\u00e9n a bev\u00e9telek mintegy 30 sz\u00e1zal\u00e9kos cs\u00f6kken\u00e9s\u00e9re sz\u00e1m\u00edt, 2021-re tervezik el\u00e9rni a 2019-es szintet.\n\u00a0\u00a0\u00a0\u00a0Az Aalberts Surface Treatment holland tulajdon\u00fa c\u00e9gcsoport a vil\u00e1g egyik legjelent\u0151sebb fel\u00fcletkezel\u00e9ssel foglalkoz\u00f3 t\u00e1rsas\u00e1ga, 3 kontinensen \u00e9s 50 telephelyen t\u00f6bb mint 3000 alkalmazottat foglalkoztatnak.\n\nMTI 2020. november 30.\n\n"}]