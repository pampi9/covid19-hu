[{"date": "2020-11-12 09:16", "url": "https://koronavirus.gov.hu/cikkek/3927-fovel-emelkedett-beazonositott-fertozottek-szama-es-elhunyt-87-beteg", "h1": "3927 f\u0151vel emelkedett a beazonos\u00edtott fert\u0151z\u00f6ttek sz\u00e1ma \u00e9s elhunyt 87 beteg", "body": "\n3927 \u00fajabb magyar \u00e1llampolg\u00e1rn\u00e1l mutatt\u00e1k ki az \u00faj koronav\u00edrus-fert\u0151z\u00e9st (COVID-19), ezzel 126 790 f\u0151re n\u0151tt a haz\u00e1nkban beazonos\u00edtott fert\u0151z\u00f6ttek sz\u00e1ma. Elhunyt 87 t\u00f6bbs\u00e9g\u00e9ben id\u0151s, kr\u00f3nikus beteg, \u00edgy az elhunytak sz\u00e1ma 2784 f\u0151re emelkedett, 29 302-en pedig m\u00e1r meggy\u00f3gyultak. Az akt\u00edv fert\u0151z\u00f6ttek sz\u00e1ma 94\u00a0704 f\u0151. Az akt\u00edv fert\u0151z\u00f6ttek 24%-a, az elhunytak 27 %-a, a gy\u00f3gyultak 28%-a budapesti. 6426 koronav\u00edrusos beteget \u00e1polnak k\u00f3rh\u00e1zban, k\u00f6z\u00fcl\u00fck 486-an vannak l\u00e9legeztet\u0151g\u00e9pen.\n\nEg\u00e9sz Eur\u00f3p\u00e1ban, a szomsz\u00e9dos orsz\u00e1gokban \u00e9s Magyarorsz\u00e1gon is exponenci\u00e1lisan n\u0151 a fert\u0151z\u00f6ttek sz\u00e1ma, egyre t\u00f6bben ig\u00e9nyelnek k\u00f3rh\u00e1zi ell\u00e1t\u00e1st. A j\u00e1rv\u00e1nyt meg\u00e1ll\u00edtani nem lehet, a c\u00e9l a\u00a0j\u00e1rv\u00e1ny lass\u00edt\u00e1sa.\u00a0Miut\u00e1n a parlament kedden megszavazta a\u00a0rendk\u00edv\u00fcli jogrend meghosszabb\u00edt\u00e1s\u00e1t, a korm\u00e1ny kihirdette az\u00a0\u00fajabb v\u00e9delmi int\u00e9zked\u00e9seket. Ezek c\u00e9lja, hogy\u00a0cs\u00f6kkents\u00fck a koronav\u00edrus megbeteged\u00e9sek sz\u00e1m\u00e1t \u00e9s a k\u00f3rh\u00e1zakra nehezed\u0151 terhet.\nA szerd\u00e1t\u00f3l \u00e9letbe l\u00e9pett int\u00e9zked\u00e9sek a k\u00f6vetkez\u0151k:\n\nEste 8 \u00f3ra \u00e9s reggel 5 \u00f3ra k\u00f6z\u00f6tt kij\u00e1r\u00e1si tilalom\u00a0l\u00e9pett \u00e9letbe, mindenkinek haza kell \u00e9rnie este 8 \u00f3r\u00e1ig. A rend\u0151rs\u00e9g a kij\u00e1r\u00e1si tilalom megszeg\u00e9se miatt november 4-t\u0151l november 11. \u00e9jf\u00e9lig \u00f6sszesen 1166 esetben int\u00e9zkedett. A kij\u00e1r\u00e1si tilalom al\u00f3li mentes\u00fcl\u00e9s egyik esete a munkav\u00e9gz\u00e9s, amelyet azonban igazolni sz\u00fcks\u00e9ges. Igazol\u00e1sminta:\u00a0https://koronavirus.gov.hu/cikkek/kijarasi-tilalom-alatti-munkavegzesrol-szolo-igazolas-letoltheto-igazolas-minta\nAz \u00fczletek - a gy\u00f3gyszert\u00e1rak \u00e9s a benzinkutak kiv\u00e9tel\u00e9vel - este 7 \u00f3r\u00e1ig maradhatnak nyitva\u00a0\u00e9s ut\u00e1na a kij\u00e1r\u00e1si tilalom lej\u00e1rt\u00e1val, teh\u00e1t leghamarabb reggel 5 \u00f3rakor nyithatnak ki. A rendeletben nem eml\u00edtett szolg\u00e1ltat\u00f3k \u00e9s szolg\u00e1ltat\u00e1sok (p\u00e9ld\u00e1ul fodr\u00e1sz, massz\u0151r, szem\u00e9lyi edz\u0151) a szokott rendben m\u0171k\u00f6dhetnek a kij\u00e1r\u00e1si tilalom szab\u00e1lyai mellett.\nA maszkvisel\u00e9ssel \u00e9s t\u00e1vols\u00e1gtart\u00e1ssal kapcsolatosan eddig bevezetett szab\u00e1lyok tov\u00e1bbra is \u00e9rv\u00e9nyesek, azzal, hogy a 10 000 f\u0151n\u00e9l nagyobb telep\u00fcl\u00e9s egyes k\u00f6zter\u00fcletein a maszkvisel\u00e9s k\u00f6telez\u0151. A ter\u00fcletek kijel\u00f6l\u00e9se a polg\u00e1rmester feladata. Sporttev\u00e9kenys\u00e9g sor\u00e1n, valamint a parkokban, illetve z\u00f6ldter\u00fcleteken a maszk visel\u00e9se tov\u00e1bbra sem k\u00f6telez\u0151.\nMinden gy\u00fclekez\u00e9s tilos.\nAz \u00e9ttermek vend\u00e9get nem fogadhatnak, vend\u00e9gnek ott csak az \u00e9tel elvitele c\u00e9lj\u00e1b\u00f3l lehet tart\u00f3zkodni. A h\u00e1zhoz sz\u00e1ll\u00edt\u00e1s adminisztrat\u00edv terheit a Korm\u00e1ny cs\u00f6kkenti \u00e9s bevonhat\u00f3v\u00e1 teszi a taxisokat a feladat ell\u00e1t\u00e1s\u00e1ba. Az \u00fczemi \u00e9tkezd\u00e9k nyitva tarthatnak.\n\nA sz\u00e1llod\u00e1k turist\u00e1kat nem fogadhatnak,\u00a0csak \u00fczleti, gazdas\u00e1gi vagy oktat\u00e1si c\u00e9lb\u00f3l \u00e9rkezett vend\u00e9geket.\n\nMindennem\u0171 rendezv\u00e9ny megtart\u00e1sa tilos, ide \u00e9rtve a kultur\u00e1lis esem\u00e9nyeket valamint a kar\u00e1csonyi v\u00e1s\u00e1rokat. A vall\u00e1si k\u00f6z\u00f6ss\u00e9gek szertart\u00e1sai a vall\u00e1si k\u00f6z\u00f6ss\u00e9g d\u00f6nt\u00e9se szerint tarthat\u00f3ak meg. A Korm\u00e1ny felk\u00e9ri a vall\u00e1si k\u00f6z\u00f6ss\u00e9geket, hogy a szertart\u00e1saik sor\u00e1n a magatart\u00e1si szab\u00e1lyokat az \u00e1ltal\u00e1nos szab\u00e1lyokkal \u00f6sszhangban hat\u00e1rozz\u00e1k meg.\nA sportm\u00e9rk\u0151z\u00e9seket z\u00e1rt kapuk\u00a0m\u00f6g\u00f6tt kell megtartani.\nAz egy\u00e9ni szabadt\u00e9ri sportok\u00a0gyakorl\u00e1sa enged\u00e9lyezett. A vonatkoz\u00f3 jogszab\u00e1lyok szerint versenyszer\u0171en sportol\u00f3k e tev\u00e9kenys\u00e9g\u00fckben nem korl\u00e1tozhat\u00f3ak.\n\nA szabadid\u0151s l\u00e9tes\u00edtm\u00e9nyek haszn\u00e1lata tilos, bele\u00e9rtve k\u00fcl\u00f6n\u00f6sen a fitnesztermeket, fedett uszod\u00e1kat, m\u00fazeumokat, k\u00f6nyvt\u00e1rakat, mozikat \u00e9s \u00e1llatkerteket, korcsolyap\u00e1ly\u00e1kat.\n\u00a0\u00a0\u00a0\u00a0\nA b\u00f6lcs\u0151d\u00e9k, az \u00f3vod\u00e1k \u00e9s az \u00e1ltal\u00e1nos iskol\u00e1k a 8. oszt\u00e1lyig a megszokott rend szerint nyitva tartanak, a speci\u00e1lis int\u00e9zm\u00e9nyi v\u00e9delmi int\u00e9zked\u00e9seket az igazgat\u00f3 hat\u00e1rozza meg. Az Operat\u00edv t\u00f6rzs jelenleg\u00a0133 \u00f3vod\u00e1ban\u00a0\u00e9s\u00a024 iskol\u00e1ban\u00a0(0,8%) rendelt el rendk\u00edv\u00fcli sz\u00fcnetet.\nAz iskol\u00e1k a k\u00f6z\u00e9pfok\u00fa oktat\u00e1sban 9. oszt\u00e1lyt\u00f3l digit\u00e1lis munkarendben m\u0171k\u00f6dnek. A k\u00f6z\u00e9pfok\u00fa int\u00e9zm\u00e9nyek koll\u00e9giumai az iskolaigazgat\u00f3 d\u00f6nt\u00e9se szerint m\u0171k\u00f6dnek.\n\nAz egyetemek, f\u0151iskol\u00e1k digit\u00e1lis munkarendre t\u00e9rtek \u00e1t.\u00a0A fels\u0151oktat\u00e1si int\u00e9zm\u00e9nyek koll\u00e9giumai bez\u00e1rnak, ez al\u00f3l kiv\u00e9teleket a rektor \u00e1llap\u00edthat meg. A tart\u00f3zkod\u00e1s k\u00fcl\u00f6n\u00f6sen a hat\u00e1ront\u00fali \u00e9s k\u00fclf\u00f6ldi di\u00e1kok, illetve a hat\u00f3s\u00e1gi h\u00e1zi karant\u00e9n k\u00f6telezetts\u00e9get a koll\u00e9giumban teljes\u00edt\u0151k sz\u00e1m\u00e1ra enged\u00e9lyezhet\u0151.\nMag\u00e1n \u00e9s csal\u00e1di rendezv\u00e9nyek\u00a0(p\u00e9ld\u00e1ul: sz\u00fclet\u00e9snap) 10 f\u0151ig megtarthat\u00f3ak.\nTemet\u00e9s\u00a0legfeljebb 50 f\u0151vel tarthat\u00f3 meg.\u00a0Esk\u00fcv\u0151k\u00a0lakodalom n\u00e9lk\u00fcl tarthat\u00f3ak meg, azonban az esem\u00e9nyen csak meghat\u00e1rozott szem\u00e9lyek vehetnek r\u00e9szt.\nMagyarorsz\u00e1gon mindenkinek jut k\u00f3rh\u00e1zi \u00e1gy, ell\u00e1t\u00e1s, l\u00e9legeztet\u0151g\u00e9p, \u00e9s a most bevezetett v\u00e9delmi int\u00e9zked\u00e9sekkel az a c\u00e9l, hogy ez \u00edgy is maradjon, A v\u00e9delmi int\u00e9zked\u00e9sek a\u00a0j\u00e1rv\u00e1ny lass\u00edt\u00e1s\u00e1t\u00a0szolg\u00e1lj\u00e1k \u00e9s ezzel\u00a0az eg\u00e9szs\u00e9g\u00fcgy teljes\u00edt\u0151k\u00e9pess\u00e9g\u00e9t\u00a0is v\u00e9dj\u00fck. Annak \u00e9rdek\u00e9ben, hogy a n\u00f6vekv\u0151 betegsz\u00e1mmal a\u00a0koronav\u00edrusos betegek k\u00f3rh\u00e1zi ell\u00e1t\u00e1sa\u00a0tov\u00e1bbra is biztos\u00edtott legyen, \u00fajabb kapacit\u00e1sn\u00f6vel\u0151 int\u00e9zked\u00e9seket rendeltek el:\u00a0\u00a0a\u00a0halaszthat\u00f3 m\u0171t\u00e9teket felf\u00fcggesztik,\u00a0b\u0151v\u00fcl az ell\u00e1t\u00e1sba bevont k\u00f3rh\u00e1zak \u00e9s koronav\u00edrusos betegek sz\u00e1m\u00e1ra fenntartott k\u00f3rh\u00e1zi \u00e1gyak sz\u00e1ma.\nA\u00a0rend\u0151rs\u00e9g szigor\u00faan ellen\u0151rzi\u00a0a szab\u00e1lyok betart\u00e1s\u00e1t, p\u00e9nzb\u00edrs\u00e1got szabhat ki, \u00e9s azokat a helyeket, ahol nem tartj\u00e1k be az el\u0151\u00edr\u00e1sokat, bez\u00e1rja.\n\u00a0\nA magyar emberek v\u00e9delme \u00e9rdek\u00e9ben a korm\u00e1ny t\u00f6bb fronton is t\u00e1rgyal a\u00a0koronav\u00edrus-elleni vakcin\u00e1r\u00f3l\u00a0annak \u00e9rdek\u00e9ben, hogy a magyar emberek miel\u0151bb hozz\u00e1juthassanak majd az olt\u00f3anyaghoz. Emellett a korm\u00e1ny szerda este kihirdette azt a rendeletet, amely a\u00a0magyar emberek eg\u00e9szs\u00e9g\u00e9nek \u00e9s \u00e9let\u00e9nek v\u00e9delm\u00e9ben a egyszer\u0171s\u00edti \u00e9s felgyors\u00edtja a koronav\u00edrus ellen k\u00fclf\u00f6ld\u00f6n gy\u00e1rtott olt\u00f3anyagok \u00e9s gy\u00f3gyszerek Magyarorsz\u00e1gra t\u00f6rt\u00e9n\u0151 behozatal\u00e1t .\nA k\u00f6z\u00f6ss\u00e9gi terjed\u00e9s megf\u00e9kez\u00e9se \u00e9rdek\u00e9ben tov\u00e1bbra is\u00a0ker\u00fclj\u00fck azokat a helyeket, ahol z\u00e1rt t\u00e9rben sokan vannak, lehet\u0151leg tartsuk a szoci\u00e1lis t\u00e1vols\u00e1got, gyakran \u00e9s alaposan mossunk kezet. Akin\u00e9l k\u00fclf\u00f6ldi tart\u00f3zkod\u00e1s vagy egy\u00e9b ok miatt\u00a0hat\u00f3s\u00e1gi h\u00e1zi karant\u00e9nt\u00a0rendeltek el, az szigor\u00faan tartsa be. B\u00e1rki,\u00a0akinek t\u00fcnetei vannak, az ne menjen k\u00f6z\u00f6ss\u00e9gbe, hanem maradjon otthon \u00e9s telefonon \u00e9rtes\u00edtse h\u00e1ziorvos\u00e1t.\nAz eg\u00e9szs\u00e9g\u00fcgyi v\u00e9dekez\u00e9s r\u00e9szek\u00e9nt m\u00e1r zajlik az\u00a0ingyenes influenza elleni olt\u00e1sok bead\u00e1sa. Folyamatos a h\u00e1ziorvosi praxisok ell\u00e1t\u00e1sa az influenza elleni v\u00e9d\u0151olt\u00e1ssal.\nKiemelten fontos az\u00a0id\u0151sek \u00e9s kr\u00f3nikus betegek\u00a0v\u00e9delme. Az id\u0151seket is k\u00e9rj\u00fck, hogy fokozottan figyeljenek magukra \u00e9s az \u00e1ltal\u00e1nos \u00f3vint\u00e9zked\u00e9sek betart\u00e1s\u00e1ra. A k\u00f3rh\u00e1zakban \u00e9s az id\u0151sotthonokban l\u00e1togat\u00e1si tilalom van \u00e9rv\u00e9nyben. Az id\u0151sotthonok fenntart\u00f3inak pedig mindent meg kell tenni a fert\u0151z\u00e9sek elker\u00fcl\u00e9s\u00e9\u00e9rt.\u00a0Ha egy szoci\u00e1lis int\u00e9zm\u00e9nyben vagy b\u00e1rhol m\u00e1s k\u00f6z\u00f6ss\u00e9gben g\u00f3cpont alakul ki, akkor a j\u00e1rv\u00e1ny\u00fcgyi bevet\u00e9si egys\u00e9g megteszi a sz\u00fcks\u00e9ges int\u00e9zked\u00e9seket.\nA korm\u00e1ny az eg\u00e9szs\u00e9g\u00fcgyi v\u00e9dekez\u00e9s fenntart\u00e1sa mellett, tov\u00e1bbi\u00a0gazdas\u00e1gv\u00e9delmi \u00e9s csal\u00e1dv\u00e9delmi int\u00e9zked\u00e9seken\u00a0is dolgozik.\n\n"}]