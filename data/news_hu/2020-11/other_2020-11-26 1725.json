[{"date": "2020-11-26 17:25", "url": "https://koronavirus.gov.hu/cikkek/szijjarto-szaz-lelegeztetogepet-adomanyozott-kormany-vajdasagi-magyaroknak", "h1": "Szijj\u00e1rt\u00f3: sz\u00e1z l\u00e9legeztet\u0151g\u00e9pet adom\u00e1nyozott a korm\u00e1ny a vajdas\u00e1gi magyaroknak", "body": "\nA korm\u00e1ny sz\u00e1z l\u00e9legeztet\u0151g\u00e9pet \u00e9s ugyanennyi, a betegek \u0151rz\u00e9s\u00e9re szolg\u00e1l\u00f3 monitort adom\u00e1nyozott a Vajdas\u00e1gi Klinikai K\u00f6zpontnak - jelentette be a k\u00fclgazdas\u00e1gi \u00e9s k\u00fcl\u00fcgyminiszter p\u00e9nteken.\n\n\u00a0\nSzijj\u00e1rt\u00f3 P\u00e9ter az MTI-hez eljuttatott hangfelv\u00e9telen azt mondta, \"a mi eset\u00fcnkben az orsz\u00e1g \u00e9s a nemzet hat\u00e1rai nem esnek egybe, \u00e9s mi azt valljuk, hogy minden magyar felel\u0151s minden magyar\u00e9rt. Ez\u00e9rt k\u00f6teless\u00e9g\u00fcnk seg\u00edteni a hat\u00e1rainkon t\u00fal \u00e9l\u0151 magyar nemzeti k\u00f6z\u00f6ss\u00e9geken is, k\u00fcl\u00f6n\u00f6sen \u00edgy van ez most, a vil\u00e1gj\u00e1rv\u00e1ny idej\u00e9n\".\n\u00a0\u00a0\u00a0\u00a0A miniszter elmond\u00e1sa szerint mivel a vajdas\u00e1gi magyarok jelezt\u00e9k, hogy seg\u00edts\u00e9gre van sz\u00fcks\u00e9g\u00fck a legs\u00falyosabb koronav\u00edrusos betegek ell\u00e1t\u00e1sa ter\u00e9n, a korm\u00e1ny cs\u00fct\u00f6rt\u00f6k hajnalban m\u00e1r \u00fatnak is ind\u00edtotta az eg\u00e9szs\u00e9g\u00fcgyi eszk\u00f6z\u00f6ket.\n\u00a0\u00a0\u00a0\u00a0A l\u00e9legeztet\u0151g\u00e9peket \u00e9s a monitorokat a Vajdas\u00e1gi Klinikai K\u00f6zpont osztja majd sz\u00e9t az \u00e9rintett k\u00f3rh\u00e1zak k\u00f6z\u00f6tt; az adom\u00e1nyt a szerb eg\u00e9szs\u00e9g\u00fcgyi hat\u00f3s\u00e1gok enged\u00e9lyezt\u00e9k - tette hozz\u00e1.\n\u00a0\u00a0\u00a0\u00a0\"Rem\u00e9lj\u00fck, hogy min\u00e9l el\u0151bb t\u00fal lesz\u00fcnk ezen a vil\u00e1gj\u00e1rv\u00e1nyon, min\u00e9l el\u0151bb t\u00fal lesz\u00fcnk ezeken az eg\u00e9szs\u00e9g\u00fcgyi \u00e9s gazdas\u00e1gi kih\u00edv\u00e1sokon. Csak egy\u00fctt siker\u00fclhet\" - fogalmazott Szijj\u00e1rt\u00f3 P\u00e9ter.\n\nMTI 2020. november 26.\n\n"}]