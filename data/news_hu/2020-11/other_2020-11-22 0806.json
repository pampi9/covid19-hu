[{"date": "2020-11-22 08:06", "url": "https://koronavirus.gov.hu/cikkek/tallai-andras-kedvezmenyek-veszelyhelyzet-elso-honapjaban", "h1": "T\u00e1llai Andr\u00e1s: kedvezm\u00e9nyek a vesz\u00e9lyhelyzet els\u0151 h\u00f3napj\u00e1ban", "body": "\nSz\u00e1mos kedvezm\u00e9nyt vezetett m\u00e1r be a korm\u00e1ny a vesz\u00e9lyhelyzet els\u0151 h\u00f3napj\u00e1ban, jelenleg pedig egy \u00e1ltal\u00e1nos, minden gazdas\u00e1gi \u00e1gazatot seg\u00edt\u0151, gazd\u00e1s\u00e1gi-n\u00f6veked\u00e9si akci\u00f3terv r\u00e9szletein dolgozik - t\u00e1j\u00e9koztatta az MTI-t T\u00e1llai Andr\u00e1s, a P\u00e9nz\u00fcgyminiszt\u00e9rium parlamenti \u00fcgyek\u00e9rt felel\u0151s \u00e1llamtitk\u00e1ra.\n\n\nA koronav\u00edrus-j\u00e1rv\u00e1ny elleni k\u00fczdelemben az emberek \u00e9let\u00e9nek \u00e9s eg\u00e9szs\u00e9g\u00e9nek a v\u00e9delme mellett fontos az is, hogy a korl\u00e1toz\u00e1sokkal legink\u00e1bb \u00e9rintett \u00e1gazatokat, az ott dolgoz\u00f3kat seg\u00edtse a korm\u00e1ny - sz\u00f6gezte le T\u00e1llai Andr\u00e1s.\n\u00a0\u00a0\u00a0\u00a0A november 11-e \u00f3ta hat\u00e1lyba l\u00e9p\u0151 korm\u00e1nyzati int\u00e9zked\u00e9sek nemcsak a gazdas\u00e1gi szerepl\u0151knek, hanem a csal\u00e1doknak \u00e9s a lakoss\u00e1gnak is k\u00f6nnyebbs\u00e9get jelenthetnek - tette hozz\u00e1.\n\u00a0\u00a0\u00a0\u00a0Az els\u0151k\u00e9nt meghozott int\u00e9zked\u00e9s, az azonnali b\u00e9rt\u00e1mogat\u00e1si \u00e9s ad\u00f3\u00fcgyi seg\u00edts\u00e9g a bez\u00e1r\u00e1sok ellen\u00e9re a vend\u00e9gl\u00e1t\u00e1s \u00e9s a szabadid\u0151 ter\u00fclet\u00e9n t\u00f6bb mint 170 ezer, a sz\u00e1ll\u00e1shelyekn\u00e9l pedig k\u00f6zel 30 ezer munkahelyet v\u00e9dhet meg - id\u00e9zte fel az \u00e1llamtitk\u00e1r.\n\u00a0\u00a0\u00a0\u00a0A vesz\u00e9lyhelyzetre specializ\u00e1lt b\u00e9rt\u00e1mogat\u00e1si program a brutt\u00f3 b\u00e9rek 50 sz\u00e1zal\u00e9k\u00e1t fedezi. A juttat\u00e1st brutt\u00f3 483 ezer forintos fizet\u00e9sig marad\u00e9ktalanul, afelett pedig a minim\u00e1lb\u00e9r \u00f6sszeg\u00e9nek m\u00e1sf\u00e9lszeres\u00e9ig lehet \u00e9rv\u00e9nyes\u00edteni, \u00e9s ak\u00e1r a r\u00e9szmunkaid\u0151ben foglalkoztatottak ut\u00e1n is ig\u00e9nybe lehet venni - r\u00e9szletezte az \u00e1llamtitk\u00e1r.\n\u00a0\u00a0\u00a0\u00a0A vend\u00e9gl\u00e1t\u00e1sban \u00e9s a szabadid\u0151s \u00e1gazatban m\u0171k\u00f6d\u0151 v\u00e1llalkoz\u00e1sokat a korm\u00e1ny a munk\u00e1ltat\u00f3i ad\u00f3terhek novemberi megfizet\u00e9se al\u00f3l is mentes\u00edtette. A P\u00e9nz\u00fcgyminiszt\u00e9rium sz\u00e1m\u00edt\u00e1sai szerint az ad\u00f3\u00fcgyi k\u00f6nny\u00edt\u00e9s csaknem 15 ezer v\u00e1llalkoz\u00e1st \u00e9rint, amelyeknek \u00f6sszess\u00e9g\u00e9ben 5 milli\u00e1rd forint ad\u00f3t nem kell megfizetni\u00fck - fogalmazott T\u00e1llai Andr\u00e1s.\n\u00a0\u00a0\u00a0\u00a0A sz\u00e1ll\u00e1shelyeket a kij\u00e1r\u00e1si korl\u00e1toz\u00e1sok idej\u00e9n a korm\u00e1ny azzal seg\u00edti, hogy megt\u00e9r\u00edti az \u00e9rintetteknek az el\u0151zetes foglal\u00e1sok alapj\u00e1n sz\u00e1m\u00edtott bev\u00e9telkies\u00e9s 80 sz\u00e1zal\u00e9k\u00e1t. A Magyar Turisztikai \u00dcgyn\u00f6ks\u00e9g adatai szerint novemberre 928 ezer vend\u00e9g\u00e9jszak\u00e1t r\u00f6gz\u00edtettek, ami t\u00f6bb mint 11 ezer sz\u00e1ll\u00e1shelynek k\u00f6zel nett\u00f3 15 milli\u00e1rd forint \u00e9rt\u00e9k\u0171 t\u00e1mogat\u00e1st jelent - eml\u00e9keztetett az \u00e1llamtitk\u00e1r.\n\u00a0\u00a0\u00a0\u00a0Ennek a t\u00e1mogat\u00e1snak, \u00e9pp\u00fagy, mint az el\u0151z\u0151 kett\u0151nek, az ad\u00f3\u00fcgyinek \u00e9s a b\u00e9rt\u00e1mogat\u00e1sinak is, az a felt\u00e9tele, hogy a munkav\u00e1llal\u00f3kat ne bocs\u00e1ss\u00e1k el, \u00e9s a dolgoz\u00f3k megkapj\u00e1k a fizet\u00e9s\u00fcket erre az id\u0151szakra - tette hozz\u00e1 T\u00e1llai Andr\u00e1s.\n\u00a0\u00a0\u00a0\u00a0November 14-\u00e9n l\u00e9pett hat\u00e1lyba az az int\u00e9zked\u00e9s, amely az \u00e9ttermek z\u00e1rva tart\u00e1s\u00e1nak \u00e1tmeneti id\u0151szak\u00e1ra az eddigi 27 sz\u00e1zal\u00e9kr\u00f3l \u00f6t sz\u00e1zal\u00e9kra cs\u00f6kkentette a kisz\u00e1ll\u00edtott \u00e9telek \u00e1f\u00e1j\u00e1t - folytatta a felsorol\u00e1st az \u00e1llamtitk\u00e1r. Mint mondta: a c\u00e9lzott \u00e1facs\u00f6kkent\u00e9s szervesen illeszkedik a korm\u00e1ny vesz\u00e9lyhelyzet idej\u00e9n meghozott int\u00e9zked\u00e9seinek a sor\u00e1ba, amelyek a munkahelyek meg\u0151rz\u00e9se mellett a gazdas\u00e1g m\u0171k\u00f6d\u00e9s\u00e9nek fenntart\u00e1s\u00e1t is szolg\u00e1lj\u00e1k.\n\u00a0\u00a0\u00a0\u00a0A vesz\u00e9lyhelyzetben a csal\u00e1dok, a lakoss\u00e1g \u00fcgyint\u00e9z\u00e9si terheit is cs\u00f6kkentette a korm\u00e1ny - emelte ki az \u00e1llamtitk\u00e1r. A j\u00e1rv\u00e1ny terjed\u00e9s\u00e9nek megf\u00e9kez\u00e9se \u00e9rdek\u00e9ben ugyanis meghosszabb\u00edtotta a lej\u00e1r\u00f3 szem\u00e9lyi okm\u00e1nyok \u00e9rv\u00e9nyess\u00e9g\u00e9t. A november 4-e ut\u00e1n lej\u00e1r\u00f3 igazolv\u00e1nyok a jelenlegi vesz\u00e9lyhelyzet megsz\u0171n\u00e9s\u00e9t k\u00f6vet\u0151 60 napig m\u00e9g haszn\u00e1lhat\u00f3k maradnak.\n\u00a0\u00a0\u00a0\u00a0A digit\u00e1lis oktat\u00e1sban r\u00e9sztvev\u0151 csal\u00e1dokat ingyenes internet-hozz\u00e1f\u00e9r\u00e9ssel seg\u00edti a korm\u00e1ny a vesz\u00e9lyhelyzet idej\u00e9n - t\u00e9rt ki a tan\u00e1roknak \u00e9s di\u00e1koknak egyar\u00e1nt j\u00e1r\u00f3 kedvezm\u00e9nyre T\u00e1llai Andr\u00e1s. A 30 napos kedvezm\u00e9nyt - amely a fenn\u00e1ll\u00f3 \u00e9s az \u00fajonnan k\u00f6t\u00f6tt szerz\u0151d\u00e9sekre is \u00e9rv\u00e9nyes - a szolg\u00e1ltat\u00f3 a decemberi sz\u00e1ml\u00e1n \u00edrja j\u00f3v\u00e1 - mondta.\n\u00a0\u00a0\u00a0\u00a0Az \u00e1llamtitk\u00e1r megeml\u00edtette m\u00e9g a fuvaroz\u00f3kat \u00e9rint\u0151 k\u00f6nny\u00edt\u00e9st, amely - \u00e9pp \u00fagy, mint a koronav\u00edrus-j\u00e1rv\u00e1ny els\u0151 szakasz\u00e1ban - felf\u00fcggesztette a h\u00e9tv\u00e9gi kamionstopot. \u00cdgy a magyar v\u00e1llalkoz\u00e1sok rugalmasabban szervezhetik fuvaroz\u00e1si feladataikat, gyorsabb\u00e1 v\u00e1lhat az \u00fczletek, gy\u00e1rak ell\u00e1t\u00e1sa, a rakt\u00e1rak felt\u00f6lt\u00e9se \u00e9s a k\u00e9szterm\u00e9kek elsz\u00e1ll\u00edt\u00e1sa.\n\n\nMTI 2020. november 22.\n\n"}]