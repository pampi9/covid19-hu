[{"date": "2020-11-11 14:01", "url": "https://koronavirus.gov.hu/cikkek/orszagos-tisztifoorvos-rendkivuli-fegyelmezettsegre-van-szukseg", "h1": "Orsz\u00e1gos tisztif\u0151orvos: rendk\u00edv\u00fcli fegyelmezetts\u00e9gre van sz\u00fcks\u00e9g", "body": "\nRendk\u00edv\u00fcli fegyelmezetts\u00e9gre van sz\u00fcks\u00e9g a j\u00e1rv\u00e1ny terjed\u00e9s\u00e9nek megf\u00e9kez\u00e9s\u00e9hez - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia hangs\u00falyozta: a meghozott j\u00e1rv\u00e1nyv\u00e9delmi int\u00e9zked\u00e9seket be kell tartani, a c\u00e9l, hogy a j\u00e1rv\u00e1nyg\u00f6rb\u00e9t ellapos\u00edtsuk, \u00edgy cs\u00f6kkentve a fert\u0151z\u00f6ttek sz\u00e1m\u00e1t, hogy ne nehezedjen egy id\u0151ben nagy nyom\u00e1s az eg\u00e9szs\u00e9g\u00fcgyi ell\u00e1t\u00f3rendszerre.\n\u00a0\u00a0\u00a0\u00a0Mint fogalmazott: \"a maszkvisel\u00e9ssel nem a rend\u0151rnek tesz\u00fcnk sz\u00edvess\u00e9get\", hanem els\u0151sorban a j\u00e1rv\u00e1ny megf\u00e9kez\u00e9se a feladat. A maszkvisel\u00e9s \u00f6nmag\u00e1ban 80 sz\u00e1zal\u00e9kkal cs\u00f6kkentheti a fert\u0151z\u00e9s tov\u00e1bbad\u00e1s\u00e1t - tette hozz\u00e1.\n\u00a0\u00a0\u00a0\u00a0K\u00f6z\u00f6lte: kedden valamennyi akt\u00edv fekv\u0151beteg-ell\u00e1t\u00e1st ny\u00fajt\u00f3 int\u00e9zm\u00e9ny bekapcsol\u00f3dott a koronav\u00edrus-betegek ell\u00e1t\u00e1sba, \u00edgy n\u0151tt az \u00e1gysz\u00e1m \u00e9s mindenki a lak\u00f3hely\u00e9hez k\u00f6zelebb gy\u00f3gyulhat. Ez a kapacit\u00e1sb\u0151v\u00edt\u00e9s a biztos\u00edt\u00e9ka annak, hogy mindenki megfelel\u0151 ell\u00e1t\u00e1st kaphasson - mondta M\u00fcller Cec\u00edlia.\n\u00a0\u00a0\u00a0\u00a0A j\u00e1rv\u00e1ny eg\u00e9sz Eur\u00f3p\u00e1ban intenz\u00edven terjed, Magyarorsz\u00e1gon naponta 4-5 ezer fert\u0151z\u00f6ttet regisztr\u00e1lnak. Az elm\u00falt napon 101-en haltak bele a k\u00f3r sz\u00f6v\u0151dm\u00e9nyeibe, a legfiatalabb 31, a legid\u0151sebb 99 \u00e9ves volt.\n\u00a0\u00a0\u00a0\u00a0Kiemelte: tov\u00e1bbra is a kr\u00f3nikus betegs\u00e9gben szenved\u0151kn\u00e9l zajlik komoly sz\u00f6v\u0151dm\u00e9nnyel a v\u00edrusfert\u0151z\u00e9s, azonban a j\u00e1rv\u00e1ny kezdete \u00f3ta a hal\u00e1lesetek 7 sz\u00e1zal\u00e9k\u00e1n\u00e1l nem tal\u00e1ltak semmilyen egy\u00e9b kr\u00f3nikus \u00e1llapotot.\n\u00a0\u00a0\u00a0\u00a0M\u00fcller Cec\u00edlia \u00fagy fogalmazott: \"neh\u00e9z id\u0151k el\u0151tt \u00e1llunk, neh\u00e9z id\u0151k j\u00f6nnek\", a bevezetett int\u00e9zked\u00e9sek mindenki \u00e9let\u00e9t befoly\u00e1solj\u00e1k. Tov\u00e1bbra is figyelni kell az id\u0151sebb csal\u00e1dtagokra, f\u0151leg azokra, akik egyed\u00fcl \u00e9lnek. Meg kell \u0151ket v\u00e9deni az elszigetel\u0151d\u00e9st\u0151l, figyelni kell a lelki eg\u00e9szs\u00e9g\u00fckre is.\n\u00a0\u00a0\u00a0\u00a0K\u00e9rd\u00e9s kapcs\u00e1n a szakember elmondta, ha valaki a csal\u00e1dban pozit\u00edvv\u00e1 v\u00e1lik, akkor a vele egy h\u00e1ztart\u00e1sban \u00e9l\u0151knek is karant\u00e9nban kell maradniuk.\n\u00a0\u00a0\u00a0\u00a0Az influenzaolt\u00e1ssal kapcsolatban megism\u00e9telte, azt csak eg\u00e9szs\u00e9ges ember kaphatja meg, akut fels\u0151l\u00e9g\u00fati megbeteged\u00e9s, n\u00e1tha, koronav\u00edrus-gyan\u00fa eset\u00e9n nem. Aki a fert\u0151z\u00e9s miatt kontaktszem\u00e9lynek sz\u00e1m\u00edt, addig \u0151 sem kaphat olt\u00e1st, am\u00edg a betegs\u00e9g lappang\u00e1si id\u0151szaka tart. M\u00fcller Cec\u00edlia hangs\u00falyozta, arr\u00f3l, hogy ki olthat\u00f3, mindig az olt\u00e1st bead\u00f3 orvos d\u00f6nt.\n\u00a0\u00a0\u00a0\u00a0Elmondta, jelenleg 6352 koronav\u00edrusos beteget \u00e1polnak k\u00f3rh\u00e1zban, k\u00f6z\u00fcl\u00fck 473-an vannak l\u00e9legeztet\u0151g\u00e9pen.\n\u00a0\u00a0\u00a0\u00a0A j\u00e1rv\u00e1ny kezdete \u00f3ta a regisztr\u00e1lt fert\u0151z\u00f6ttek 3 sz\u00e1zal\u00e9ka volt eg\u00e9szs\u00e9g\u00fcgyi dolgoz\u00f3.\n\n\n\nMTI 2020. november 11.\n\n"}]