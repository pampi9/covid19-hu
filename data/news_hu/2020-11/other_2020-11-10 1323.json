[{"date": "2020-11-10 13:23", "url": "https://koronavirus.gov.hu/cikkek/szijjarto-magyarorszagon-hozza-letre-elso-kinan-kivuli-gyarat-kinai-semcorp", "h1": "Szijj\u00e1rt\u00f3: Magyarorsz\u00e1gon hozza l\u00e9tre els\u0151 K\u00edn\u00e1n k\u00edv\u00fcli gy\u00e1r\u00e1t a k\u00ednai Semcorp", "body": "\nMagyarorsz\u00e1gon hozza l\u00e9tre els\u0151 K\u00edn\u00e1n k\u00edv\u00fcli gy\u00e1r\u00e1t a sanghaji k\u00f6zpont\u00fa Semcorp, az elektromos aut\u00f3k akkumul\u00e1toraihoz sz\u00fcks\u00e9ges szepar\u00e1torf\u00f3li\u00e1k gy\u00e1rt\u00e1s\u00e1ban a vil\u00e1gpiacon vezet\u0151 poz\u00edci\u00f3t bet\u00f6lt\u0151, sanghaji k\u00f6zpont\u00fa c\u00e9g; a beruh\u00e1z\u00e1s \u00e9rt\u00e9ke 65,5 milli\u00e1rd forint - jelentette be k\u00e9t\u00e9ves t\u00e1rgyal\u00e1s\u00e1nak eredm\u00e9ny\u00e9t Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter kedden, a Facebookra felt\u00f6lt\u00f6tt vide\u00f3j\u00e1ban.\n\n\nA koronav\u00edrus-fert\u0151z\u00e9s miatt 8 napja karant\u00e9nban dolgoz\u00f3 miniszter egyebek mellett ismertette, az \u00faj szepar\u00e1torf\u00f3lia-gy\u00e1r Debrecenben \u00e9p\u00fcl meg, a beruh\u00e1z\u00e1s 440 \u00faj munkahelyet teremt, ez\u00e9rt a korm\u00e1ny 13 milli\u00e1rd forintos, vissza nem t\u00e9r\u00edtend\u0151 k\u00e9szp\u00e9nzt\u00e1mogat\u00e1st biztos\u00edt a fejleszt\u00e9shez.\nEgy hatalmas, 19 hekt\u00e1r nagys\u00e1g\u00fa ter\u00fcleten kezdi majd meg a gy\u00e1r a m\u0171k\u00f6d\u00e9s\u00e9t. Ezen a 19 hekt\u00e1ros ter\u00fcleten 100 ezer n\u00e9gyzetm\u00e9teres \u00fczem j\u00f6n l\u00e9tre, \"ahol teh\u00e1t K\u00edn\u00e1n k\u00edv\u00fcl el\u0151sz\u00f6r Magyarorsz\u00e1gon gy\u00e1rtja majd az elektromos aut\u00f3k akkumul\u00e1torjaihoz sz\u00fcks\u00e9ges szepar\u00e1torf\u00f3li\u00e1kat a Semcorp\" - mondta.\n\u00a0\u00a0\u00a0\u00a0Kimelte azt is, hogy term\u00e9szetesen nagy verseny volt ez\u00e9rt a beruh\u00e1z\u00e1s\u00e9rt is. \"H\u00e1rom m\u00e1sik eur\u00f3pai orsz\u00e1ggal kellett versenyezn\u00fcnk az\u00e9rt, hogy ez a beruh\u00e1z\u00e1s v\u00e9g\u00fcl idej\u00f6jj\u00f6n, hogy ez a beruh\u00e1z\u00e1s v\u00e9g\u00fcl Magyarorsz\u00e1got v\u00e1lassza, \u00e9s v\u00e9g\u00fcl magyar embereknek biztos\u00edtson \u00fajabb munkalehet\u0151s\u00e9get\" - ismertette.\nSzijj\u00e1rt\u00f3\u00a0P\u00e9ter arr\u00f3l is besz\u00e9lt, hogy az emberek \u00e9let\u00e9n \u00e9s eg\u00e9szs\u00e9g\u00e9n t\u00fal az emberek munkahelyeit is meg kell v\u00e9deni a mostani vil\u00e1gj\u00e1rv\u00e1ny k\u00f6zepette, hiszen ez a j\u00e1rv\u00e1ny nemcsak eg\u00e9szs\u00e9g\u00fcgyi, hanem gazdas\u00e1gi kih\u00edv\u00e1sokat is tartogat, s\u0151t, egy teljesen \u00faj vil\u00e1ggazdas\u00e1gi korszak j\u00f6n most \u00e9ppen l\u00e9tre, amely nemcsak a v\u00e1llalatokat, hanem az orsz\u00e1gokat is gy\u0151ztesekre \u00e9s vesztesekre osztja. Az, hogy ki ker\u00fcl a nyertesek, meg ki ker\u00fcl a vesztesek k\u00f6z\u00e9 az orsz\u00e1gok k\u00f6z\u00fcl gazdas\u00e1gi szempontb\u00f3l, alapvet\u0151en az d\u00f6nti el, hogy mely orsz\u00e1gok k\u00e9pesek arra, hogy m\u00e9g a mostani, embert pr\u00f3b\u00e1l\u00f3 k\u00f6r\u00fclm\u00e9nyek dac\u00e1ra is nagy beruh\u00e1z\u00e1sokat vonzzanak magukhoz - hangs\u00falyozta. Megjegyezte, mivel az elm\u00falt hetekben, h\u00f3napokban \u00fajabb \u00e9s \u00fajabb Magyarorsz\u00e1gra \u00e9rkez\u0151 beruh\u00e1z\u00e1sokr\u00f3l adtak h\u00edrt, \u00e9s \"ma is egy hasonl\u00f3 rendk\u00edv\u00fcl \u00f6r\u00f6mteli bejelen\u00e9st tudok megtenni, ez\u00e9rt szerintem mindenfajta t\u00falz\u00e1s, vagy t\u00falzott \u00f6nbizalom n\u00e9lk\u00fcl kijelenthetj\u00fck, hogy a magyar emberek munk\u00e1j\u00e1nak, az elm\u00falt 10 esztend\u0151 er\u0151fesz\u00edt\u00e9seinek k\u00f6sz\u00f6nhet\u0151en m\u00e1ra Magyarorsz\u00e1g ennek az \u00faj vil\u00e1ggazdas\u00e1gi korszaknak a nyertesei k\u00f6z\u00e9 tartozik\".\n\u00a0\u00a0\u00a0\u00a0 A Semcorp \u00faj debreceni gy\u00e1ra az eur\u00f3pai piaci ig\u00e9nyeket fogja kiszolg\u00e1lni, hiszen a k\u00f6vetkez\u0151 id\u0151szakban az aut\u00f3ipar is jelent\u0151s m\u00e9rt\u00e9kben \u00e1talakul, \u00e9s a hagyom\u00e1nyos meghajt\u00e1sr\u00f3l a hangs\u00faly majd egyre ink\u00e1bb \u00e1tker\u00fcl az elektromos meghajt\u00e1sra - eml\u00e9keztetett.\n\u00a0\u00a0\u00a0\u00a0Szijj\u00e1rt\u00f3\u00a0P\u00e9ter arr\u00f3l is besz\u00e9lt, hogy Magyarorsz\u00e1g a hagyom\u00e1nyos aut\u00f3ipar egyik fellegv\u00e1ra Eur\u00f3p\u00e1ban, \u00e9s az elm\u00falt id\u0151szak beruh\u00e1z\u00e1si d\u00f6nt\u00e9sei nyom\u00e1n \"most m\u00e1r nyugodtan mondhatjuk az is, hogy az \u00faj, elektromos meghajt\u00e1sra \u00e9p\u00fcl\u0151 aut\u00f3ipar egyik fellegv\u00e1ra is mi lesz\u00fcnk, s\u0151t, mi vagyunk itt Eur\u00f3p\u00e1ban\".\n\u00a0\u00a0\u00a0\u00a0Ezzel a beruh\u00e1z\u00e1ssal 5 milli\u00e1rd doll\u00e1r f\u00f6l\u00e9 emelkedik a Magyarorsz\u00e1gon v\u00e9grehajtott k\u00ednai beruh\u00e1z\u00e1sok \u00f6ssz\u00e9rt\u00e9ke, meghaladja a 15 ezret a k\u00ednai v\u00e1llalatok \u00e1ltal Magyarorsz\u00e1gon alkalmazott munkav\u00e1llal\u00f3k sz\u00e1ma is. \"R\u00e1ad\u00e1sul nagyon kev\u00e9s orsz\u00e1gr\u00f3l mondhat\u00f3 el, hogy az esztend\u0151 els\u0151 8 h\u00f3napj\u00e1ban a vil\u00e1gj\u00e1rv\u00e1ny \u00e9s a gazdas\u00e1gi visszaes\u00e9s dac\u00e1ra is n\u00f6velni tudtuk a kereskedelmi forgalmunkat, K\u00edna az egyik ilyen - mondta, \u00e9s hozz\u00e1tette, K\u00edn\u00e1val 18 sz\u00e1zal\u00e9kkal n\u0151tt a k\u00e9toldal\u00fa kereskedelmi forgalmat \u00fagy, hogy 11,5 sz\u00e1zal\u00e9kkal emelkedett a magyar kivitelt K\u00edna ir\u00e1ny\u00e1ba.\n\u00a0\u00a0\u00a0\u00a0\"A mostani vil\u00e1ggazdas\u00e1gi k\u00f6r\u00fclm\u00e9nyek k\u00f6zepette, amikor szinte mindenhonnan rossz h\u00edrek \u00e9rkeznek a gazdas\u00e1gb\u00f3l, ez egy \u00fajabb \u00fcd\u00edt\u0151, egy \u00fajabb kiv\u00e1l\u00f3 h\u00edr a magyar gazdas\u00e1g szempontj\u00e1b\u00f3l. Azon lesz\u00fcnk az elk\u00f6vetkezend\u0151 napokban, hetekben \u00e9s h\u00f3napokban is, hogy min\u00e9l t\u00f6bb munkahelyteremt\u0151 beruh\u00e1z\u00e1st hozzunk Magyarorsz\u00e1gra, ez\u00e1ltal biztos\u00edtsuk azt, hogy a magyar gazdas\u00e1g ennek az \u00faj, \u00e1talakul\u00f3 vil\u00e1ggazdas\u00e1gi rendszernek a gy\u0151ztesei k\u00f6z\u00e9 tartozzon\" - f\u0171zte hozz\u00e1 a k\u00fclgazdas\u00e1gi miniszter.\n\u00a0 \u00a0 \u00a0Szijj\u00e1rt\u00f3\u00a0P\u00e9ter megk\u00f6sz\u00f6nte a Semcorp v\u00e1llalatnak az elm\u00falt 2 \u00e9v rendk\u00edv\u00fcl konstrukt\u00edv \u00e9s eredm\u00e9nyes t\u00e1rgyal\u00e1ssorozat\u00e1t. \"K\u00f6sz\u00f6nj\u00fck a Semcorp vezet\u0151inek, hogy megb\u00edznak Magyarorsz\u00e1gban, a magyar emberekben. Sok sikert k\u00edv\u00e1nunk a beruh\u00e1z\u00e1s v\u00e9grehajt\u00e1s\u00e1hoz. Nem v\u00e9letlen, hogy a v\u00e1llalat Debrecent v\u00e1lasztotta. Debrecen az egyik legvonz\u00f3bb beruh\u00e1z\u00e1si helysz\u00edn ma, nemcsak Magyarorsz\u00e1gon, hanem az eg\u00e9sz k\u00f6z\u00e9p-eur\u00f3pai \u00f6sszevet\u00e9s tekintet\u00e9ben\" - mondta. Azt is megjegyezte, nem v\u00e9letlen, hogy a szakmai v\u00e9lem\u00e9ny, a nagy nemzetk\u00f6zi szakmai foly\u00f3iratok is Debrecent, mint az egyik legvonz\u00f3bb k\u00f6z\u00e9p-eur\u00f3pai beruh\u00e1z\u00e1si c\u00e9lpontot azonos\u00edtj\u00e1k.\n\u00a0\u00a0\u00a0\u00a0\"Innen is szeretn\u00e9m k\u00fcldeni szolidarit\u00e1somat \u00e9s a j\u00f3 k\u00edv\u00e1ns\u00e1gaimat Debrecen polg\u00e1rmester\u00e9nek, Papp L\u00e1szl\u00f3 bar\u00e1tomnak, akir\u0151l tegnap este kider\u00fclt, hogy szint\u00e9n elkapta a koronav\u00edrust. Kitart\u00e1st k\u00edv\u00e1nok \u00e9s azt k\u00edv\u00e1nom, hogy lehet\u0151leg kevesebb \u00e9s gyeng\u00e9bb t\u00fcnettel \u00fassza meg, mint \u00e9n magam\" - z\u00e1rta a vide\u00f3t a miniszter.\n\nMTI 2020. november 10.\n\n"}]