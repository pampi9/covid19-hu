[{"date": "2020-11-16 14:10", "url": "https://koronavirus.gov.hu/cikkek/operativ-torzs-901-emberrel-szemben-intezkedtek-rendorok-hetvegen-kozteruleti-maszkviselesi", "h1": " Operat\u00edv t\u00f6rzs: 901 emberrel szemben int\u00e9zkedtek a rend\u0151r\u00f6k a h\u00e9tv\u00e9g\u00e9n k\u00f6zter\u00fcleti maszkvisel\u00e9si szab\u00e1lyszeg\u00e9s miatt", "body": "\nA h\u00e9tv\u00e9g\u00e9n 901 emberrel szemben int\u00e9zkedtek a rend\u0151r\u00f6k, mert megszegt\u00e9k a k\u00f6zter\u00fcleten, illetve nyilv\u00e1nos helyen el\u0151\u00edrt maszkvisel\u00e9si szab\u00e1lyokat, amelyeket az \u00f6nkorm\u00e1nyzatok hat\u00e1roztak meg - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a h\u00e9tf\u0151i online sajt\u00f3t\u00e1j\u00e9koztat\u00f3n.\n\n\n\u00a0Kiss R\u00f3bert alezredes k\u00f6z\u00f6lte: Magyarorsz\u00e1gon 147 t\u00edzezern\u00e9l t\u00f6bb lakos\u00fa telep\u00fcl\u00e9s van, ahol a polg\u00e1rmesterek a m\u00falt heti korm\u00e1nyrendeletben felhatalmaz\u00e1st kaptak arra, hogy rendeletben szab\u00e1lyozz\u00e1k a k\u00f6zter\u00fcleteken \u00e9s nyilv\u00e1nos helyeken a maszkvisel\u00e9si k\u00f6telezetts\u00e9get.\n\u00a0\u00a0\u00a0\u00a0Kiemelte: t\u00f6megk\u00f6zleked\u00e9si eszk\u00f6z\u00f6k\u00f6n, a meg\u00e1ll\u00f3kban, az \u00fczletekben, valamint a bev\u00e1s\u00e1rl\u00f3k\u00f6zpontokban 210 emberrel szemben kellett int\u00e9zkedni\u00fck a rend\u0151r\u00f6knek a maszkvisel\u00e9si szab\u00e1lyok megszeg\u00e9se miatt.\n\u00a0\u00a0\u00a0\u00a0A rend\u0151r\u00f6k a h\u00e9tv\u00e9g\u00e9n is ellen\u0151rizt\u00e9k a vend\u00e9gl\u00e1t\u00f3egys\u00e9gek, \u00fczletek ter\u00fclet\u00e9n a maszkvisel\u00e9s szab\u00e1lyainak betart\u00e1s\u00e1t, a korl\u00e1tozott nyitvatart\u00e1st \u00e9s egyes l\u00e9tes\u00edtm\u00e9nyek eset\u00e9ben a nyitvatart\u00e1s tilalm\u00e1t, \u00e9s 14 esetben d\u00f6nt\u00f6ttek a vend\u00e9gl\u00e1t\u00f3helyek, \u00fczletek ideiglenes bez\u00e1r\u00e1sa mellett, ebb\u0151l 11 esetben a f\u0151v\u00e1rosban.\n\u00a0\u00a0\u00a0\u00a0Kiss R\u00f3bert megjegyezte: az \u00fczletek korl\u00e1tozott nyitvatart\u00e1s\u00e1ra vonatkoz\u00f3 szab\u00e1lyokat \u00e9s az egyes \u00fczletek, l\u00e9tes\u00edtm\u00e9nyek nyitvatart\u00e1s\u00e1nak tilalm\u00e1t az \u00fczemeltet\u0151k, tulajdonosok betartj\u00e1k \u00e9s betartatj\u00e1k, csak kisebb szab\u00e1lytalans\u00e1gokat tapasztaltak. Elmondta: Duna\u00fajv\u00e1rosban a tilt\u00e1s ellen\u00e9re egy fitnesz- \u00e9s edz\u0151termet tal\u00e1ltak nyitva, amelyben 13-an edzettek. A rend\u0151r\u00f6k h\u00e9t emberrel szemben helysz\u00edni b\u00edrs\u00e1got szabtak ki, hatot pedig feljelentettek.\n\u00a0\u00a0\u00a0\u00a0Az alezredes sz\u00f3lt arr\u00f3l is, hogy az \u00fczletekben k\u00f6telez\u0151 maszkvisel\u00e9s betart\u00e1s\u00e1nak ellen\u0151rz\u00e9sekor t\u00f6bb szab\u00e1lytalans\u00e1got tapasztaltak: a csepeli piacon egy hentes\u00fczletben az alkalmazott nem viselte a maszkot, \u00e9s szint\u00e9n a XXI. ker\u00fcletben egy mini abc el\u0151ter\u00e9ben hat embert tal\u00e1ltak, akik maszk n\u00e9lk\u00fcl szeszesitalt fogyasztottak.\n\u00a0\u00a0\u00a0\u00a0Elmondta: egy VI. ker\u00fcleti cip\u0151boltban pedig egy m\u0171sor forgat\u00e1sakor tapasztalt\u00e1k a rend\u0151r\u00f6k, hogy sem az operat\u0151r, sem a riporter, sem pedig az \u00fczlet tulajdonosa \u00e9s k\u00e9t alkalmazottja nem viselte a maszkot az ellen\u0151rz\u00e9skor. Figyelmeztett\u00e9k az \u00fczletben tart\u00f3zkod\u00f3kat, majd amikor a rend\u0151r\u00f6k visszat\u00e9rtek, \u00fajra azt tapasztalt\u00e1k, hogy senki nem viseli a maszkot, ez\u00e9rt bez\u00e1rt\u00e1k az \u00fczletet \u00e9s a szab\u00e1lys\u00e9rt\u0151kkel szemben elj\u00e1r\u00e1st ind\u00edtottak.\n\u00a0\u00a0\u00a0\u00a0Kiss R\u00f3bert elmondta: a maszkvisel\u00e9s szab\u00e1lyainak megs\u00e9rt\u00e9s\u00e9t tapasztalt\u00e1k emellett egy VIII. ker\u00fcleti internetk\u00e1v\u00e9z\u00f3, egy VII. ker\u00fcleti abc \u00e9s l\u00e1ngos\u00fczlet, valamint egy XVIII. ker\u00fcleti \u00f3ra- \u00e9s \u00e9kszer\u00fczlet ellen\u0151rz\u00e9sekor. Valamennyi \u00fczletet bez\u00e1rt\u00e1k h\u00e9t napra.\n\u00a0\u00a0\u00a0\u00a0A kij\u00e1r\u00e1si tilalommal kapcsolatban elmondta: p\u00e9nteken \u00e9s szombaton \u00e9jjel nagyon kev\u00e9s gyalogos volt az utc\u00e1kon, ez\u00e9rt a rend\u0151rs\u00e9g els\u0151sorban a j\u00e1rm\u0171vekkel k\u00f6zleked\u0151ket ellen\u0151rizte. Kiemelte: az \u00e1llampolg\u00e1rok t\u00f6bbs\u00e9ge meg\u00e9rtette, hogy a kij\u00e1r\u00e1si tilalom betart\u00e1s\u00e1val seg\u00edtik a j\u00e1rv\u00e1ny elleni v\u00e9dekez\u00e9st. Sz\u00f3lt arr\u00f3l is, hogy a rend\u0151r\u00f6k p\u00e9nteken, szombaton \u00e9s vas\u00e1rnap 1500 emberrel szemben int\u00e9zkedtek a kij\u00e1r\u00e1si tilalom megs\u00e9rt\u00e9se miatt, k\u00f6z\u00fcl\u00fck 34 olyan kutyas\u00e9t\u00e1ltat\u00f3 volt, aki a megengedett 500 m\u00e9tern\u00e9l t\u00e1volabbra ment. A rend\u0151r\u00f6k 87 embert a k\u00f6zter\u00fcleti csoportosul\u00e1s, gy\u00fclekez\u00e9s szab\u00e1lyainak megs\u00e9rt\u00e9se miatt jelentettek fel.\n\u00a0\u00a0\u00a0\u00a0A kij\u00e1r\u00e1si korl\u00e1toz\u00e1sok november 4-t\u0151l, az este 8 \u00e9s reggel 5 \u00f3ra k\u00f6z\u00f6tti kij\u00e1r\u00e1si tilalom november 11-\u00e9n 0 \u00f3r\u00e1t\u00f3l l\u00e9pett hat\u00e1lyba, a rend\u0151rs\u00e9g eddig 3080 szab\u00e1lyszeg\u0151vel szemben int\u00e9zkedett: 327-et figyelmeztettek, 1644-gyel szemben helysz\u00edni b\u00edrs\u00e1got szabtak ki, \u00e9s 1099-et feljelentettek.\n\u00a0\u00a0\u00a0\u00a0Elmondta azt is, hogy a h\u00e9tv\u00e9g\u00e9n 146-an szegt\u00e9k meg a Magyarorsz\u00e1gon \u00e1tutaz\u00e1s szab\u00e1lyait.\n\u00a0\u00a0\u00a0\u00a0Sz\u00f3lt arr\u00f3l is: vas\u00e1rnap 3200 hat\u00f3s\u00e1gi h\u00e1zi karant\u00e9nt rendeltek el. Jelenleg 35 090-en vannak hat\u00f3s\u00e1gi h\u00e1zi karant\u00e9nban, k\u00f6z\u00fcl\u00fck 3424-en regisztr\u00e1ltak az online ellen\u0151rz\u00e9sre fejlesztett mobilalkalmaz\u00e1sra. A rend\u0151r\u00f6k a h\u00e9tv\u00e9g\u00e9n 47 680 szem\u00e9lyes ellen\u0151rz\u00e9st tartottak a hat\u00f3s\u00e1gi h\u00e1zi karant\u00e9nban lev\u0151kn\u00e9l.\n\nMTI 2020. november 16.\n\n"}]