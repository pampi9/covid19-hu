[{"date": "2020-11-02 20:15", "url": "https://koronavirus.gov.hu/cikkek/novak-minden-tavaszi-intezkedes-lehetoseget-merlegeli-kormany", "h1": "Nov\u00e1k: minden tavaszi int\u00e9zked\u00e9s lehet\u0151s\u00e9g\u00e9t m\u00e9rlegeli a korm\u00e1ny", "body": "\nA korm\u00e1ny minden olyan int\u00e9zked\u00e9s ism\u00e9telt bevezet\u00e9s\u00e9nek a lehet\u0151s\u00e9g\u00e9t m\u00e9rlegeli a koronav\u00edrus-j\u00e1rv\u00e1ny elleni v\u00e9dekez\u00e9sben, amellyel tavasszal m\u00e1r \u00e9lt - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter h\u00e9tf\u0151n Budapesten, az Id\u0151sek Tan\u00e1cs\u00e1nak \u00fcl\u00e9s\u00e9n.\u00a0Kedden \u00e9s szerd\u00e1n d\u00f6nt\u00e9seket hoz a korm\u00e1ny, ezekhez akarja kik\u00e9rni az id\u0151sek v\u00e9lem\u00e9ny\u00e9t, hogy j\u00f3l hat\u00e1rozzon - hangoztatta a miniszter. A c\u00e9l, hogy min\u00e9l sikeresebb legyen a v\u00e9dekez\u00e9s, min\u00e9l t\u00f6bb \u00e9letet tudjanak megmenteni.\n\n\n\u00a0Nov\u00e1k Katalin azt mondta, hogy a helyzet nem k\u00f6nnyebb, mint egy h\u00f3napja, \u00e9s v\u00e1rhat\u00f3an m\u00e9g sokkal nehezebb lesz.\n\u00a0\u00a0\u00a0\u00a0Kedden \u00e9s szerd\u00e1n d\u00f6nt\u00e9seket hoz a korm\u00e1ny, ezekhez akarja kik\u00e9rni az id\u0151sek v\u00e9lem\u00e9ny\u00e9t, hogy j\u00f3l hat\u00e1rozzon - hangoztatta a miniszter.\n\u00a0\u00a0\u00a0\u00a0A c\u00e9l, hogy min\u00e9l sikeresebb legyen a v\u00e9dekez\u00e9s, min\u00e9l t\u00f6bb \u00e9letet tudjanak megmenteni.\n\u00a0\u00a0\u00a0\u00a0A j\u00e1rv\u00e1ny komoly kih\u00edv\u00e1sok el\u00e9 \u00e1ll\u00edtja az eg\u00e9szs\u00e9g\u00fcgyi ell\u00e1t\u00f3rendszert - emelte ki Nov\u00e1k Katalin, hozz\u00e1t\u00e9ve, hogy ez\u00e9rt szigor\u00edtott a korm\u00e1ny az el\u0151\u00edr\u00e1sokon.\n\u00a0\u00a0\u00a0\u00a0A v\u00e9dekez\u00e9s els\u0151 hull\u00e1ma nemzetk\u00f6zi \u00f6sszehasonl\u00edt\u00e1sban is sikeresnek volt nevezhet\u0151; azt akarj\u00e1k, hogy a m\u00e1sodik is \u00edgy alakuljon - mondta.\n\u00a0\u00a0\u00a0\u00a0A miniszter k\u00f6z\u00f6lte: ahogy tavasszal, most is folyamatosan figyelik Ausztri\u00e1t. A hasonl\u00f3 adotts\u00e1gok miatt arra sz\u00e1m\u00edtanak, hogy hasonl\u00f3an alakul a j\u00e1rv\u00e1ny\u00fcgyi helyzet a k\u00e9t orsz\u00e1gban. N\u00e9h\u00e1ny nap, h\u00e9t m\u00falva v\u00e1rhat\u00f3an \"dr\u00e1maibb lesz a helyzet\" Magyarorsz\u00e1gon - jelentette ki.\n\n\u00a0\u00a0\u00a0\u00a0M\u00fcller Cec\u00edlia orsz\u00e1gos tisztif\u0151orvos \u00fagy fogalmazott, hogy \"g\u0151zer\u0151vel\" fejlesztik a magyar v\u00e9d\u0151olt\u00e1st, \u00e9s j\u00f3l \u00e1llnak.\n\u00a0\u00a0\u00a0\u00a0Kiemelte, hogy a lakoss\u00e1g egy\u00f6t\u00f6de 65 \u00e9v feletti. Arra t\u00f6rekednek, hogy m\u00e9g ink\u00e1bb egy\u00fcttm\u0171k\u00f6d\u0151v\u00e9 tegy\u00e9k a t\u00e1rsadalmat - f\u0171zte hozz\u00e1.\n\u00a0\u00a0\u00a0\u00a0Sajnos azt tapasztalj\u00e1k, hogy szinte minden m\u00e9r\u00e9si ponton emelkedik a v\u00edrus \u00f6r\u00f6k\u00edt\u0151anyag\u00e1nak mennyis\u00e9ge a szennyv\u00edzben, ami azt jelzi el\u0151re, hogy m\u00e9g kor\u00e1ntsem \u00e9rte el a cs\u00facspontj\u00e1t a j\u00e1rv\u00e1ny - mondta M\u00fcller Cec\u00edlia.\n\u00a0\u00a0\u00a0\u00a0Biztat\u00e1sk\u00e9ppen az orsz\u00e1gos tisztif\u0151orvos arr\u00f3l besz\u00e9lt, hogy tavasz \u00f3ta ugyanakkor jelent\u0151s ismeretanyag halmoz\u00f3dott fel a koronav\u00edrusr\u00f3l, a fert\u0151z\u00e9s kezel\u00e9s\u00e9r\u0151l.\n\nMTI\n\n"}]