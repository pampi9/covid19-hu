[{"date": "2020-11-05 13:29", "url": "https://koronavirus.gov.hu/cikkek/novak-magyarorszag-legnagyobb-otthonteremtesi-programjara-keszulunk", "h1": "Nov\u00e1k: Magyarorsz\u00e1g legnagyobb otthonteremt\u00e9si programj\u00e1ra k\u00e9sz\u00fcl\u00fcnk", "body": "\nNov\u00e1k\u00a0Katalin csal\u00e1dok\u00e9rt felel\u0151s t\u00e1rca n\u00e9lk\u00fcli miniszter parlamenti\u00a0expoz\u00e9j\u00e1ban kifejtette: Most a koronav\u00edrus-j\u00e1rv\u00e1ny \u00e9s annak gazdas\u00e1gi k\u00f6vetkezm\u00e9nyei tov\u00e1bbi er\u0151fesz\u00edt\u00e9seket k\u00f6vetelnek a csal\u00e1dok otthonteremt\u00e9s\u00e9nek t\u00e1mogat\u00e1sa \u00e9s az \u00e9p\u00edt\u0151ipar, ezen kereszt\u00fcl a gazdas\u00e1g lend\u00fcletbe hoz\u00e1sa, lend\u00fcletben tart\u00e1sa \u00e9rdek\u00e9ben.\u00a0A t\u00e1rgyalt javaslat az otthonteremt\u00e9si akci\u00f3terv elm\u00falt hetekben bejelentett l\u00e9p\u00e9sei k\u00f6z\u00fcl az \u00faj \u00e9p\u00edt\u00e9s\u0171 lak\u00e1sokra vonatkoz\u00f3 \u00e1fa 27-r\u0151l 5 sz\u00e1zal\u00e9kra cs\u00f6kkent\u00e9s\u00e9t, valamint a csokkal lak\u00e1st v\u00e1s\u00e1rl\u00f3knak a 4 sz\u00e1zal\u00e9kos visszterhes vagyonszerz\u00e9si illet\u00e9k elt\u00f6rl\u00e9s\u00e9t tartalmazza.\n\n\u00a0\u00a0\u00a0\u00a0Az \u00e1facs\u00f6kkent\u00e9s \u00e9rtelm\u00e9ben - ismertette - a 2021. janu\u00e1r 1. ut\u00e1n ki\u00e1ll\u00edtott, lak\u00e1sv\u00e1s\u00e1rl\u00e1sra vonatkoz\u00f3 v\u00e9g- vagy r\u00e9szsz\u00e1mla 5 sz\u00e1zal\u00e9kos kulccsal ad\u00f3zik majd. \u00cdgy t\u00f6bb milli\u00f3s vagy ak\u00e1r t\u00edzmilli\u00f3s nagys\u00e1grend\u0171 \u00f6sszeget takar\u00edthatnak meg a j\u00f6v\u0151re \u00faj \u00e9p\u00edt\u00e9s\u0171 otthont v\u00e1s\u00e1rl\u00f3k - jelezte.\n\u00a0\u00a0\u00a0\u00a0Azt pedig korm\u00e1nyrendelet rendezi majd, hogy azoknak a gyermekes vagy gyermekv\u00e1llal\u00e1s el\u0151tt \u00e1ll\u00f3 csal\u00e1doknak, akik csokkal v\u00e1s\u00e1rolnak otthont, az 5 sz\u00e1zal\u00e9kos \u00e1fatartalmat is visszaadj\u00e1k - jegyezte meg.\n\u00a0\u00a0\u00a0\u00a0A cs\u00f6kkentett \u00e1fakulcsot 2022 v\u00e9g\u00e9ig lehet majd alkalmazni, de ez a hat\u00e1rid\u0151 ink\u00e1bb a folyamatban l\u00e9v\u0151 \u00e9p\u00edtkez\u00e9seket \u00e9rinti. Azokra a lak\u00e1sokra ugyanis, amelyekre eddig az id\u0151pontig megkapj\u00e1k az \u00e9p\u00edt\u00e9si enged\u00e9lyt, eg\u00e9szen 2026 v\u00e9g\u00e9ig alkalmazhat\u00f3 lesz az 5 sz\u00e1zal\u00e9kos \u00e1fam\u00e9rt\u00e9k - magyar\u00e1zta.\n\u00a0\u00a0\u00a0\u00a0Az illet\u00e9kelt\u00f6rl\u00e9s is komoly, ak\u00e1r milli\u00f3s nagys\u00e1grend\u0171 seg\u00edts\u00e9g lesz azoknak, akik 2021. janu\u00e1r 1. ut\u00e1n csok ig\u00e9nybev\u00e9tel\u00e9vel v\u00e1s\u00e1rolnak ak\u00e1r haszn\u00e1lt, ak\u00e1r \u00faj otthont maguknak. \u0150k az ingatlanv\u00e9tel\u00e1r kiegyenl\u00edt\u00e9se ut\u00e1n nem kapnak majd illet\u00e9kkirov\u00e1si \u00e9rtes\u00edt\u00e9st - mondta a miniszter.\n\u00a0\u00a0\u00a0\u00a0Arr\u00f3l is besz\u00e1molt, hogy korm\u00e1nyrendeletben szab\u00e1lyozz\u00e1k majd a t\u00f6bb gener\u00e1ci\u00f3s otthonok l\u00e9trehoz\u00e1s\u00e1t, \u00edgy p\u00e9ld\u00e1ul tet\u0151t\u00e9rbe\u00e9p\u00edt\u00e9shez is felvehet\u0151 lesz az \u00faj otthon v\u00e1s\u00e1rl\u00e1s\u00e1hoz ig\u00e9nybe vehet\u0151 csok-\u00f6sszeg.\n\u00a0\u00a0\u00a0\u00a0Emellett seg\u00edts\u00e9get ny\u00fajtanak majd a gyermekes csal\u00e1doknak az otthonuk fel\u00faj\u00edt\u00e1s\u00e1hoz is j\u00f6v\u0151 janu\u00e1rt\u00f3l: \u0151k a lak\u00e1sfel\u00faj\u00edt\u00e1si k\u00f6lts\u00e9geinek fel\u00e9t - maximum 3 milli\u00f3 forintot - visszaig\u00e9nyelhetik.\n\u00a0\u00a0\u00a0\u00a0A miniszter \u00fagy fogalmazott: gyermekek n\u00e9lk\u00fcl nincs magyar j\u00f6v\u0151, ez\u00e9rt kell seg\u00edteni a csal\u00e1dalap\u00edt\u00e1s el\u0151tt \u00e1ll\u00f3kat \u00e9s a m\u00e1r gyermeket nevel\u0151ket.\n\u00a0\u00a0\u00a0\u00a0K\u00f6z\u00f6lte: Magyarorsz\u00e1g eddigi legnagyobb otthonteremt\u00e9si programj\u00e1t k\u00e9sz\u00fcl megval\u00f3s\u00edtani, mindenkinek szeretn\u00e9k megadni, hogy saj\u00e1t tulajdon\u00fa otthonban \u00e9lhessen.\n\u00a0\u00a0\u00a0\u00a0\"A csal\u00e1dnak, a gyermekeknek biztos j\u00f6v\u0151t els\u0151sorban akkor tudunk tervezni, ha biztos fed\u00e9l van a csal\u00e1d feje felett\" - mondta.\n\nAz elm\u00falt t\u00edz \u00e9v int\u00e9zked\u00e9sei k\u00f6z\u00fcl feleleven\u00edtette a devizahitelez\u00e9s betilt\u00e1s\u00e1t, az \u00e1rfolyamg\u00e1t bevezet\u00e9s\u00e9t, a v\u00e9gt\u00f6rleszt\u00e9s lehet\u0151s\u00e9g\u00e9t, a devizahitelek forintos\u00edt\u00e1s\u00e1t, a kilakoltat\u00e1si tilalmat, a Nemzeti Eszk\u00f6zkezel\u0151 fel\u00e1ll\u00edt\u00e1s\u00e1t, a csok bevezet\u00e9s\u00e9t, az \u00faj \u00e9p\u00edt\u00e9s\u0171 lak\u00e1sok \u00e1f\u00e1j\u00e1nak 5 sz\u00e1zal\u00e9kra cs\u00f6kkent\u00e9s\u00e9t, az \u00e9p\u00edtkez\u00e9sre is lehet\u0151v\u00e9 tett \u00e1fa-visszat\u00e9r\u00edt\u00e9st 5 milli\u00f3 forintig, a nagycsal\u00e1dosok kedvezm\u00e9nyes lak\u00e1shitel\u00e9t, a gyermeket v\u00e1llal\u00f3k jelz\u00e1loghitel-tartoz\u00e1sa cs\u00f6kkent\u00e9s\u00e9nek lehet\u0151s\u00e9g\u00e9t, a falusi csokot \u00e9s a babav\u00e1r\u00f3 t\u00e1mogat\u00e1st.\n\u00a0\u00a0\u00a0\u00a0A t\u00e9nyek azt igazolj\u00e1k, hogy van \u00e9rtelme csal\u00e1dt\u00e1mogat\u00e1sokban, otthonteremt\u00e9si programban gondolkodni - jelentette ki\u00a0Nov\u00e1k\u00a0Katalin, \u00fagy fogalmazva: \"kev\u00e9s jobb befektet\u00e9s van, mint hogy ha a k\u00f6vetkez\u0151 gener\u00e1ci\u00f3ba fektet\u00fcnk be\".\n\u00a0\u00a0\u00a0\u00a0A miniszter hangs\u00falyozta: az elm\u00falt \u00f6t \u00e9vben mintegy ezermilli\u00e1rd forinttal t\u00e1mogatt\u00e1k a csal\u00e1dok otthonteremt\u00e9s\u00e9t, ennek k\u00f6zel fel\u00e9t a vissza nem fizetend\u0151 csok tette ki. A csok az elm\u00falt \u00f6t \u00e9vben csaknem minden \u00f6t\u00f6dik lak\u00e1s\u00e9p\u00edt\u00e9sn\u00e9l vagy -v\u00e1s\u00e1rl\u00e1sn\u00e1l szerepet j\u00e1tszott.\n\u00a0\u00a0\u00a0\u00a0Azt is kiemelte, hogy 60 \u00e9ve nem volt olyan alacsony a v\u00e1l\u00e1sok sz\u00e1ma, mint most, \u00e9s 40 \u00e9ve volt olyan magas a h\u00e1zass\u00e1gk\u00f6t\u00e9sek sz\u00e1ma, mint tavaly. Felh\u00edvta a figyelmet tov\u00e1bb\u00e1 arra, hogy az elm\u00falt t\u00edz \u00e9vben Magyarorsz\u00e1gon emelkedett legnagyobb m\u00e9rt\u00e9kben a gyermekv\u00e1llal\u00e1si kedv az EU \u00f6sszes tag\u00e1llam\u00e1val \u00f6sszehasonl\u00edtva.\nMTI/Koronav\u00edrus Sajt\u00f3k\u00f6zpont\n\n"}]