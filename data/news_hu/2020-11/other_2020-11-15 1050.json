[{"date": "2020-11-15 10:50", "url": "https://koronavirus.gov.hu/cikkek/merkely-az-egeszsegugyben-dolgozok-kihozzak-magukbol-maximumot", "h1": "Merkely: az eg\u00e9szs\u00e9g\u00fcgyben dolgoz\u00f3k kihozz\u00e1k magukb\u00f3l a maximumot", "body": "\nAz eg\u00e9szs\u00e9g\u00fcgyben dolgoz\u00f3k, l\u00e1tv\u00e1n a j\u00e1rv\u00e1ny\u00fcgyi helyzetet, szinte biztos, hogy kihozz\u00e1k magukb\u00f3l a maximumot - mondta az eg\u00e9szs\u00e9g\u00fcgy teljes\u00edt\u0151k\u00e9pess\u00e9g\u00e9r\u0151l a Semmelweis Egyetem (SE) rektora a Kossuth r\u00e1di\u00f3 Vas\u00e1rnapi \u00fajs\u00e1g c\u00edm\u0171 m\u0171sor\u00e1ban.\n\n\n\u00a0\"Nyilv\u00e1nval\u00f3an emberek vagyunk \u00e9s el tudunk f\u00e1radni\", teh\u00e1t a tart\u00f3s, maxim\u00e1lis teljes\u00edtm\u00e9nyt nagyon hosszan \"nem tudjuk biztos\u00edtani\" - tette hozz\u00e1 ugyanakkor Merkely B\u00e9la. Mint mondta, az eg\u00e9szs\u00e9g\u00fcgyben dolgoz\u00f3k az\u00e9rt \u00f6r\u00fcltek az \u00fagynevezett restrikci\u00f3s int\u00e9zked\u00e9seknek, mert ett\u0151l azt v\u00e1rj\u00e1k, k\u00e9t-h\u00e1rom h\u00e9t m\u00falva cs\u00f6kken a k\u00f3rh\u00e1zakba \u00e9rkez\u0151 betegek sz\u00e1ma, \u00e9s ennek k\u00f6vetkezt\u00e9ben tudnak kicsit pihenni, hogy \"a h\u00e1tral\u00e9v\u0151 h\u00f3napokban megint csak k\u00f6zel maxim\u00e1lis teljes\u00edtm\u00e9nyt tudjanak ny\u00fajtani minden egyes beteg eset\u00e9ben\".\n\u00a0\u00a0\u00a0\u00a0Kit\u00e9rt arra is: a Semmelweis Egyetem az egyik legnagyobb ell\u00e1t\u00f3ja az orsz\u00e1gnak, 2200 \u00e1gyuk \u00e9s n\u00e9h\u00e1ny sz\u00e1z rehabilit\u00e1ci\u00f3s \u00e1gyuk van, \u00e9s k\u00e9tnaponta tartanak operat\u00edvt\u00f6rzs-\u00fcl\u00e9st, vagyis folyamatosan nyomon k\u00f6vetik, \"milyen fok\u00fa\" a betegek be\u00e1raml\u00e1sa az egyes j\u00e1rv\u00e1nyoszt\u00e1lyokon, klinik\u00e1kon. Mint mondta, az egyetemnek 40 klinik\u00e1ja van, \u00e9s ezek sz\u00fcks\u00e9g eset\u00e9n kiseg\u00edtik egym\u00e1st, \u00e1tcsoportos\u00edtj\u00e1k a munkaer\u0151t, ha sz\u00fcks\u00e9ges.\n\u00a0\u00a0\u00a0\u00a0Jelezte: fontos az is, hogy \"le is cser\u00e9lj\u00e9k\" a munkaer\u0151t. P\u00e9ldak\u00e9nt elmondta, a rezidenseket a Covid-ell\u00e1t\u00e1sban k\u00e9thavonta cser\u00e9lik, hogy \"tudjanak egy kicsit pihenni, \u00e9s azt\u00e1n ism\u00e9telten visszaengedj\u00fck \u0151ket\".\n\u00a0\u00a0\u00a0\u00a0\"A Semelweis Egyetem klinik\u00e1in sok beteg van, de az elsz\u00e1nts\u00e1g maxim\u00e1lis, koll\u00e9g\u00e1ink minden reggel elk\u00f6telezetten \u00e9s elsz\u00e1ntan l\u00e9pnek be az egyetem kapuj\u00e1n, hogy a betegeinket gy\u00f3gy\u00edtsuk\" - sz\u00f6gezte le.\n\u00a0\u00a0\u00a0\u00a0Az olaszorsz\u00e1gi k\u00f3rh\u00e1zak leterhelts\u00e9g\u00e9r\u0151l napvil\u00e1got l\u00e1tott h\u00edrekre reag\u00e1lva Merkely B\u00e9la azt mondta, nagyon rem\u00e9li, hogy ilyen Magyarorsz\u00e1gon nem fog bek\u00f6vetkezni, \"enn\u00e9l jobb logisztik\u00e1nk van nek\u00fcnk\".\n\u00a0\u00a0\u00a0\u00a0Hozz\u00e1tette: a nagy ell\u00e1t\u00f3knak - mint a Semmelweis Egyetem \u00e9s a nagy orvosegyetemek - el\u0151bb saj\u00e1t int\u00e9zm\u00e9ny\u00fck\u00f6n bel\u00fcl kell az er\u0151forr\u00e1st megfelel\u0151 m\u00f3don mobiliz\u00e1lni \u00e9s ir\u00e1ny\u00edtani. Megjegyezte: ha ez nem el\u00e9g, \u00e9s \u00fagy l\u00e1tj\u00e1k, egy-k\u00e9t h\u00e9ten bel\u00fcl \"nem lesz el\u00e9g hum\u00e1n er\u0151forr\u00e1s\", akkor azt id\u0151ben kell jelezni az operat\u00edv t\u00f6rzsnek. Sz\u00f3lt arr\u00f3l is, hogy az SE 56 embert adott k\u00f6lcs\u00f6n m\u00e1s k\u00f3rh\u00e1zakba a koronav\u00edrus-j\u00e1rv\u00e1ny m\u00e1sodik hull\u00e1m\u00e1nak kezdet\u00e9n. K\u00f6z\u00f6lte: a tervek szerint 900 \u00e1gyig \"kell felmenni\", de jelenleg k\u00f6zel 600-an fekszenek az SE klinik\u00e1in.\n\u00a0\u00a0\u00a0\u00a0Merkely B\u00e9la sz\u00f3lt arr\u00f3l is, hogy alapvet\u0151en k\u00e9t k\u00fcl\u00f6nb\u00f6z\u0151 t\u00edpus\u00fa vakcina lesz el\u00e9rhet\u0151. Az amerikai Pfizer \u00e9s a n\u00e9met BioNTech v\u00e1llalat vakcin\u00e1j\u00e1r\u00f3l - amelyr\u0151l a h\u00e9ten jelentett\u00e9k be, hogy az olt\u00f3anyag tesztel\u00e9s\u00e9nek harmadik, befejez\u0151 szakasz\u00e1ban gy\u0171jt\u00f6tt el\u0151zetes adatok alapj\u00e1n kilencven sz\u00e1zal\u00e9k feletti hat\u00e9konys\u00e1got \u00e9rtek el - azt mondta, ez egy k\u00fcl\u00f6nleges, \"messenger RNS\" t\u00edpus\u00fa v\u00e9detts\u00e9get ad; el\u0151re megtervezi az \u00f6r\u00f6k\u00edt\u0151anyag a v\u00edrussal szembeni antitestet, \u00e9s ezt fogja lek\u00e9pezni. Vagyis - magyar\u00e1zta - nem akt\u00edv immuniz\u00e1l\u00e1st csin\u00e1l, hanem beviszi az inform\u00e1ci\u00f3t a szervezetbe, \u00e9s a szervezet ezen inform\u00e1ci\u00f3nak a birtok\u00e1ban fogja legy\u00e1rtani azokat a n\u00e9lk\u00fcl\u00f6zhetetlen ellenanyagokat, amelyek a v\u00edrus behatol\u00e1sakor likvid\u00e1lj\u00e1k a szervezetb\u0151l, lecs\u00f6kkentik a mennyis\u00e9g\u00e9t \u00e9s ennek k\u00f6vetkezt\u00e9ben biztos\u00edtj\u00e1k az immunit\u00e1st - tette hozz\u00e1. \u00dagy v\u00e9lte, a 90 sz\u00e1zal\u00e9kos immunit\u00e1s \"nagyon magas szint\u0171 eredm\u00e9ny\", \u00e9s lehet r\u00e1 alapozni.\n\u00a0\u00a0\u00a0\u00a0Mint mondta, a t\u00f6bbi hagyom\u00e1nyos vakcina: ott egy v\u00edrust - leggyakrabban adenov\u00edrust - alkalmaznak vektork\u00e9nt, \u00e9s abban a v\u00edrusban van a Covid-19 speci\u00e1lis feh\u00e9rj\u00e9je k\u00f3dolva. Amikor az adenov\u00edrus - amely egy\u00e9bk\u00e9nt nem beteg\u00edti meg a szervezetet - m\u00e9gis bejut a szervezetbe, ez ellen a szervezet fog megfelel\u0151 ellenanyagot termelni, \u00e9s egy esetleges Covid-fert\u0151z\u00e9skor m\u00e1r a szervezetben k\u00f3dolva ott van az antitest \u00e9s a lehet\u0151 leggyorsabban bel\u00e9p a hadrendbe \u00e9s megakad\u00e1lyozza a fert\u0151z\u00e9st - magyar\u00e1zta.\n\u00a0\u00a0\u00a0\u00a0Merkely B\u00e9la szerint a csaknem t\u00edzfajta vakcina, amely k\u00e9sz\u00fcl, \"kell\u0151 szortimentet ad nek\u00fcnk\" a megfelel\u0151 v\u00e1laszt\u00e1shoz. Fontosnak nevezte hogy a vil\u00e1g minden orsz\u00e1g\u00e1ban v\u00e1rj\u00e1k a vakcin\u00e1t, \u00edgy sz\u00e1zmilli\u00f3s, milli\u00e1rdos t\u00e9telben kell ezeket legy\u00e1rtani. Biztos benne, hogy a gy\u00f3gyszergy\u00e1rak m\u00e1r elkezdt\u00e9k az \u00edg\u00e9retes vakcin\u00e1k gy\u00e1rt\u00e1s\u00e1t, \u00e9s folyamatosan zajlik az enged\u00e9lyeztet\u00e9s\u00fck - tette hozz\u00e1. \u00dagy v\u00e9lte, azokat m\u00e1r a r\u00e9szeredm\u00e9nyek, a f\u00e1zis-2 vizsg\u00e1latok alapj\u00e1n beny\u00fajtott\u00e1k az amerikai \u00e9s eur\u00f3pai hat\u00f3s\u00e1gokhoz, amelyek a f\u00e1zis-3 vizsg\u00e1latok v\u00e9g\u00e9n \u00edgy viszonylag gyorsan be fogj\u00e1k fejezni az enged\u00e9lyez\u00e9st, \u00e9s a vakcina j\u00f6v\u0151 \u00e9v elej\u00e9n rendelkez\u00e9sre \u00e1ll.\n\u00a0\u00a0\u00a0\u00a0A Pfizer-f\u00e9le vakcina v\u00e9lem\u00e9nye szerint m\u00e1r decemberben Eur\u00f3p\u00e1ban lesz. Elmondta azt is, azt -80 Celsius-fokon kell t\u00e1rolni, vagyis megfelel\u0151 logisztik\u00e1t kell kidolgozni az olt\u00e1shoz.\n\u00a0\u00a0\u00a0\u00a0A v\u00e9detts\u00e9g kialakul\u00e1s\u00e1val kapcsolatban azt mondta, az olt\u00e1s ut\u00e1n - vagy ahol sz\u00fcks\u00e9ges, a m\u00e1sodik olt\u00e1st k\u00f6vet\u0151en - egy-k\u00e9t h\u00e9ten bel\u00fcl \"v\u00e1rhat\u00f3 olyan fajta v\u00e9detts\u00e9g, amely komoly ny\u00e1jimmunit\u00e1st fejthet ki\". Fontosnak \u00edt\u00e9lte a \"ny\u00e1jv\u00e9detts\u00e9get\", amelyn\u00e9l figyelembe kell venni a betegs\u00e9gen m\u00e1r \u00e1tesettek v\u00e9detts\u00e9g\u00e9t \u00e9s a vakcina \u00e1ltal ny\u00fajtott v\u00e9detts\u00e9get, \u00e9s ennek kell egy\u00fctt kitennie 60-70 sz\u00e1zal\u00e9kot.\n\u00a0\u00a0\u00a0\u00a0Megjegyezte: mivel arr\u00f3l nincs adat, h\u00e1nyan estek \u00e1t a betegs\u00e9gen, az egyetemek reprezentat\u00edv m\u00e9r\u00e9st terveznek a t\u00f6meges olt\u00e1s megkezd\u00e9se el\u0151tt. Ez alapj\u00e1n be tudj\u00e1k hat\u00e1rolni, hogy egy \u00e9letkori csoportban a lakoss\u00e1g h\u00e1ny sz\u00e1zal\u00e9ka esett \u00e1t a fert\u0151z\u00e9sen, mert azoknak val\u00f3sz\u00edn\u0171leg nem kell vakcin\u00e1ci\u00f3.\n\nMTI 2020. november 15.\n\n"}]