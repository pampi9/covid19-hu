[{"date": "2020-11-18 12:26", "url": "https://koronavirus.gov.hu/cikkek/szijjarto-1600-amerikai-ceg-100-ezer-embernek-ad-munkat-magyarorszagon", "h1": "Szijj\u00e1rt\u00f3: 1600 amerikai c\u00e9g 100 ezer embernek ad munk\u00e1t Magyarorsz\u00e1gon", "body": "\nMintegy ezerhatsz\u00e1z amerikai c\u00e9g van Magyarorsz\u00e1gon, amelyek 100 ezer magyar embernek adnak munk\u00e1t - k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter szerd\u00e1n a Facebookon.\n\n\nSzijj\u00e1rt\u00f3\u00a0P\u00e9ter\u00a0\u00a0megosztotta az Amerikai-Magyar \u00dczleti Tan\u00e1cs online \u00fcl\u00e9s\u00e9r\u0151l k\u00e9sz\u00fclt vide\u00f3t, amelyben elmondta, \u00faj vil\u00e1ggazdas\u00e1gi korszak k\u00f6sz\u00f6nt\u00f6tt be, \u00e9s ebben csak azok a c\u00e9gek lehetnek sikeresek, amelyek k\u00e9pesek alkalmazkodni az \u00faj kih\u00edv\u00e1sokhoz.\n\u00a0\u00a0\u00a0\u00a0A miniszter szerint a koronav\u00edrus-j\u00e1rv\u00e1ny m\u00e1sodik hull\u00e1m\u00e1ban hozott korm\u00e1nyzati int\u00e9zked\u00e9sek m\u00f6g\u00f6tt k\u00e9t f\u0151 elv h\u00faz\u00f3dik meg: az emberek eg\u00e9szs\u00e9g\u00e9nek \u00e9s \u00e9let\u00e9nek v\u00e9delme, valamint a gazdas\u00e1g m\u0171k\u00f6d\u0151k\u00e9pess\u00e9g\u00e9nek fenntart\u00e1sa.\nSzijj\u00e1rt\u00f3\u00a0P\u00e9ter felsorolta a j\u00e1rv\u00e1ny f\u00e9kez\u00e9s\u00e9re nemr\u00e9giben bevezetett int\u00e9zked\u00e9seket, k\u00f6zt\u00fck megeml\u00edtve a kij\u00e1r\u00e1si \u00e9s gy\u00fclekez\u00e9si tilalmat, az \u00fczletek, illetve az \u00e9ttermek nyitva tart\u00e1s\u00e1nak korl\u00e1toz\u00e1s\u00e1t, valamint azt is, hogy a sz\u00e1llod\u00e1kban turist\u00e1kat nem fogadhatnak.\n\u00a0\u00a0\u00a0\u00a0Kiemelte, hogy az \u00fczleti c\u00e9l\u00fa utaz\u00e1s ugyanakkor enged\u00e9lyezett, \u00edgy a c\u00e9gek alkalmazottai tov\u00e1bbra is \u00e9rkezhetnek Magyarorsz\u00e1gra, \u00e9s ebben az esetben nincs k\u00f6telez\u0151 karant\u00e9n sem.\n\u00a0\u00a0\u00a0\u00a0\"Mindannyian tudjuk, hogy ennek a helyzetnek az igazi megold\u00e1sa a vakcina lesz, \u00e9s etekintetben minden ir\u00e1nyba folytatunk t\u00e1rgyal\u00e1sokat. \u00c9ppen ez\u00e9rt szeretn\u00e9m t\u00e1j\u00e9koztatni \u00f6n\u00f6ket, hogy mi lesz\u00fcnk az els\u0151 orsz\u00e1g, amely cs\u00fct\u00f6rt\u00f6k\u00f6n az orosz vakcin\u00e1b\u00f3l mint\u00e1kat kap\" - mondta a miniszter, hozz\u00e1t\u00e9ve, hogy t\u00edzd\u00f3zisnyi minta \u00e9rkezik Magyarorsz\u00e1gra, amelyeket a hivatalos laborat\u00f3riumokban vizsg\u00e1lnak majd meg. A tesztek eredm\u00e9nye d\u00f6nti majd el, hogy v\u00e1s\u00e1rol-e Magyarorsz\u00e1g az orosz vakcin\u00e1b\u00f3l - f\u0171zte hozz\u00e1.\n\u00a0\u00a0\u00a0\u00a0Ugyanakkor a korm\u00e1ny egy\u00fcttm\u0171k\u00f6d\u00e9si meg\u00e1llapod\u00e1st k\u00f6t\u00f6tt a k\u00ednai vakcinagy\u00e1rt\u00f3val is \u00e9s r\u00e9szt vesz az ellenszer kifejleszt\u00e9s\u00e9nek eur\u00f3pai projektj\u00e9ben. \"Teh\u00e1t igyeksz\u00fcnk a legt\u00f6bb forr\u00e1sb\u00f3l vakcin\u00e1t beszerezni\" - \u00f6sszegezte a t\u00e1rcavezet\u0151.\n\u00a0\u00a0\u00a0\u00a0Sz\u00f3lt arr\u00f3l is, a j\u00e1rv\u00e1ny miatt hozott gazdas\u00e1gi d\u00f6nt\u00e9sek eset\u00e9ben n\u00e9gy f\u0151 szempontot vettek figyelembe: a munkahelyek v\u00e9delm\u00e9t, a beruh\u00e1z\u00e1sok \u00f6szt\u00f6nz\u00e9s\u00e9t, a strat\u00e9giai ipar\u00e1gak t\u00e1mogat\u00e1s\u00e1t \u00e9s a c\u00e9gek likvidit\u00e1s\u00e1nak biztos\u00edt\u00e1s\u00e1t.\n\u00a0\u00a0\u00a0\u00a0\"Az egyik legfontosabb aspektus a beruh\u00e1z\u00e1sok \u00f6szt\u00f6nz\u00e9se; mi \u00fagy gondoljuk, hogy ez a munkahelyek megv\u00e9d\u00e9s\u00e9nek egyik legjobb m\u00f3dja\" - fogalmazott\u00a0Szijj\u00e1rt\u00f3\u00a0P\u00e9ter, hangs\u00falyozva, hogy a korm\u00e1ny a munkan\u00e9lk\u00fclis\u00e9g finansz\u00edroz\u00e1sa helyett az ellen harcol.\u00a0\u00a0\u00a0\u00a0\u00a0\u00a0\u00a0\u00a0\n\u00a0\u00a0\u00a0\u00a0A miniszter besz\u00e1molt a korm\u00e1ny beruh\u00e1z\u00e1s- \u00e9s k\u00e9pz\u00e9s\u00f6szt\u00f6nz\u0151 t\u00e1mogat\u00e1sair\u00f3l, \u00e9s hangs\u00falyozta, hogy elk\u00f6telezettek az alacsony ad\u00f3k \u00e9s az egyszer\u0171s\u00edtett ad\u00f3rendszer mellett.\n\u00a0\u00a0\u00a0\u00a0Kit\u00e9rt arra is, hogy 2014 eleje \u00f3ta 80 olyan amerikai c\u00e9g volt, amely a korm\u00e1ny \u00e1ltal biztos\u00edtott t\u00e1mogat\u00e1ssal val\u00f3s\u00edtott meg beruh\u00e1z\u00e1st Magyarorsz\u00e1gon 1,1 milli\u00e1rd eur\u00f3 \u00e9rt\u00e9kben. Jelenleg kilenc amerikai c\u00e9ggel t\u00e1rgyalnak \u00fajabb beruh\u00e1z\u00e1sokr\u00f3l - tette hozz\u00e1, azzal egy\u00fctt, hogy az ut\u00f3bbi \u00e9vekben 80 sz\u00e1zal\u00e9kkal n\u0151tt a magyar export az Egyes\u00fclt \u00c1llamok fel\u00e9, ami azt jelenti, hogy Amerika - az EU-n k\u00edv\u00fcl - az els\u0151 sz\u00e1m\u00fa exportpartnere Magyarorsz\u00e1gnak.\n\n\nMTI 2020. november 18.\n\n"}]