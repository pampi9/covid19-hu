[{"date": "2020-11-13 14:10", "url": "https://koronavirus.gov.hu/cikkek/orszagos-tisztifoorvos-mindenkinek-szemelyes-felelossege-vedekezes", "h1": "Orsz\u00e1gos tisztif\u0151orvos: mindenkinek szem\u00e9lyes felel\u0151ss\u00e9ge a v\u00e9dekez\u00e9s", "body": "\nMindenkinek szem\u00e9lyes felel\u0151ss\u00e9ge, hogy v\u00e9dekezzen a fert\u0151z\u00e9s ellen - hangs\u00falyozta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia azt k\u00e9rte: ne \"a kiskapukat keress\u00fck\", hanem \"\u00e9rts\u00fck meg a v\u00e9dekez\u00e9s l\u00e9nyeg\u00e9t\", azt, hogy ebben \"mindny\u00e1junknak nagyon fontos szerepe\" van. A c\u00e9l az eg\u00e9szs\u00e9g\u00fcgyi ell\u00e1t\u00f3rendszer megk\u00edm\u00e9l\u00e9se, \u00e9s ennek \u00e9rdek\u00e9ben a fert\u0151z\u00e9s \u00e1tad\u00e1s\u00e1nak megakad\u00e1lyoz\u00e1sa minden hat\u00e9konynak tartott eszk\u00f6zzel - emelte ki. Az orsz\u00e1gos tisztif\u0151orvos azt javasolja, hogy ott is viseljenek maszkot az emberek, ahol ezt jogszab\u00e1ly nem \u00edrja el\u0151.\n\u00a0\u00a0\u00a0\u00a0M\u00fcller Cec\u00edlia besz\u00e1molt arr\u00f3l, hogy a n\u00f6vekv\u0151 tesztel\u00e9si ig\u00e9ny miatt mobil tesztel\u0151\u00e1llom\u00e1sokat is szolg\u00e1latba \u00e1ll\u00edtottak. Cs\u00fct\u00f6rt\u00f6k\u00f6n kett\u0151, p\u00e9nteken n\u00e9gy, a h\u00e9tv\u00e9g\u00e9re pedig m\u00e1r hat helyen lesznek jelen a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) sz\u0171r\u0151buszai.\n\u00a0\u00a0\u00a0\u00a0A sz\u0171r\u0151\u00e1llom\u00e1sokat azonban csak azok vehetik ig\u00e9nybe - k\u00f6z\u00f6lte -, akiknek a h\u00e1ziorvosa kor\u00e1bban vizsg\u00e1latot rendelt el. Hozz\u00e1tette: az Orsz\u00e1gos Ment\u0151szolg\u00e1lat munkat\u00e1rsai l\u00e9pnek kapcsolatba a sz\u0171r\u00e9sre v\u00e1r\u00f3val, \u00e9s konzult\u00e1ci\u00f3t k\u00f6vet\u0151en \u0151k d\u00f6ntik el, hogy a mobil sz\u0171r\u0151\u00e1llom\u00e1son tesztelnek, vagy a ment\u0151szolg\u00e1lat sz\u0171r\u0151egys\u00e9ge h\u00e1zhoz megy a beteghez.\n\u00a0\u00a0\u00a0\u00a0A fert\u0151z\u00f6ttek sz\u00e1ma v\u00e1ltozatlanul exponenci\u00e1lisan n\u0151, ez\u00e9rt kell minden szab\u00e1lyt szigor\u00faan betartani - mondta az orsz\u00e1gos tisztif\u0151orvos, megjegyezve, hogy az elhunytak \u00e1tlag\u00e9letkora tov\u00e1bbra is 76 \u00e9v.\n\u00a0\u00a0\u00a0\u00a0Cs\u00fct\u00f6rt\u00f6k\u00f6n olyan panasz \u00e9rkezett az NNK-hoz, hogy egy munkahelyen fiatalabb dolgoz\u00f3k l\u00e1zcsillap\u00edt\u00f3t vesznek be, hogy \"\u00e1tcsusszanjanak az infrakapun\". M\u00fcller Cec\u00edlia \u00fagy fogalmazott: volt olyan id\u0151szak, amikor \"sikk\" volt \"szuperdolgoz\u00f3nak\" lenni, de most nem ez a helyzet.\n\u00a0\u00a0\u00a0\u00a0Az ilyen fiatalok vesz\u00e9lyeztetik a koll\u00e9g\u00e1ikat, s\u0151t a munkahely\u00fcket is - hangs\u00falyozta, arra figyelmeztetve: \"ne v\u00e1ljunk, k\u00e9rem, szuperterjeszt\u0151v\u00e9!\".\n\u00a0\u00a0\u00a0\u00a0Az orsz\u00e1gos tisztif\u0151orvos azt mondta, hogy folyamatosan b\u0151v\u00fclnek mind a ter\u00e1pi\u00e1s lehet\u0151s\u00e9gek, mind a koronav\u00edrusr\u00f3l sz\u00f3l\u00f3 ismeretek.\n\u00a0\u00a0\u00a0\u00a0A szennyv\u00edzvizsg\u00e1latokr\u00f3l nincsenek j\u00f3 h\u00edrek: sok hely\u00fctt emelkedik a koronav\u00edrus \u00f6r\u00f6k\u00edt\u0151anyag\u00e1nak koncentr\u00e1ci\u00f3ja, ami tov\u00e1bbi fert\u0151z\u00e9seket jelez el\u0151re - mutatott r\u00e1.\n\u00a0\u00a0\u00a0\u00a0M\u00fcller Cec\u00edlia azt mondta, hogy p\u00e9nteken \u00fajabb adag influenza elleni olt\u00f3anyagot sz\u00e1ll\u00edtottak ki, a feln\u0151tteknek \u00e9s a gyermekeknek val\u00f3 t\u00edpusb\u00f3l is.\n\u00a0\u00a0\u00a0\u00a0Folyamatosan figyelik a vakcinak\u00e9szlet fogy\u00e1s\u00e1t - jegyezte meg.\n\u00a0\u00a0\u00a0\u00a0K\u00e9rd\u00e9sre az orsz\u00e1gos tisztif\u0151orvos azt mondta, hogy a lakoss\u00e1g 8-10 sz\u00e1zal\u00e9ka feln\u0151ttkori cukorbeteg. Nekik fokozottan vigy\u00e1zniuk kell magukra, mert b\u00e1rmilyen fert\u0151z\u00e9st hajlamosabbak elkapni.\n\n\n\nMTI 2020. november 13.\n\n"}]