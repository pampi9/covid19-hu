[{"date": "2020-11-14 10:23", "url": "https://koronavirus.gov.hu/cikkek/miniszterelnokseg-ismet-meghosszabbitja-kormany-lejart-okmanyok-ervenyesseget", "h1": "Minisztereln\u00f6ks\u00e9g: ism\u00e9t meghosszabb\u00edtja a korm\u00e1ny a lej\u00e1rt okm\u00e1nyok \u00e9rv\u00e9nyess\u00e9g\u00e9t", "body": "\nA koronav\u00edrus-j\u00e1rv\u00e1ny terjed\u00e9s\u00e9nek, valamint a szem\u00e9lyes tal\u00e1lkoz\u00e1sok sz\u00e1m\u00e1nak cs\u00f6kkent\u00e9se \u00e9rdek\u00e9ben Magyarorsz\u00e1g Korm\u00e1nya m\u00e9rs\u00e9kli az \u00e1llampolg\u00e1rok \u00fcgyint\u00e9z\u00e9si terheit, ez\u00e9rt meghosszabb\u00edtja a lej\u00e1r\u00f3 szem\u00e9lyi okm\u00e1nyok \u00e9rv\u00e9nyess\u00e9g\u00e9t.\u00a0\n\n\nA november 4-e ut\u00e1n lej\u00e1r\u00f3 igazolv\u00e1nyok a jelenlegi vesz\u00e9lyhelyzet megsz\u0171n\u00e9s\u00e9t k\u00f6vet\u0151 60 napig m\u00e9g haszn\u00e1lhat\u00f3k maradnak. Ugyanez vonatkozik azokra az okm\u00e1nyokra is, amelyek a tavaszi vesz\u00e9lyhelyzet idej\u00e9n, 2020. m\u00e1rcius 11. \u00e9s j\u00falius 3. k\u00f6z\u00f6tt j\u00e1rtak le, de akkor meghosszabb\u00edtotta a korm\u00e1ny az \u00e9rv\u00e9nyess\u00e9g\u00fcket.\n\u00a0\u00a0\u00a0\u00a0A j\u00e1rv\u00e1ny tavaszi hull\u00e1ma idej\u00e9n elrendelt int\u00e9zked\u00e9sekhez hasonl\u00f3an a korm\u00e1ny ism\u00e9t meghosszabb\u00edtja a szem\u00e9lyi okm\u00e1nyok \u00e9rv\u00e9nyess\u00e9g\u00e9t annak \u00e9rdek\u00e9ben, hogy a koronav\u00edrus-j\u00e1rv\u00e1ny miatt elrendelt vesz\u00e9lyhelyzet alatt min\u00e9l kevesebb szem\u00e9lyes \u00fcgyint\u00e9z\u00e9sre legyen sz\u00fcks\u00e9g. A vonatkoz\u00f3 korm\u00e1nyrendelet \u00e9rtelm\u00e9ben a mostani vesz\u00e9lyhelyzet ideje alatt, azaz november 4. ut\u00e1n lej\u00e1r\u00f3 okm\u00e1nyok - bele\u00e9rtve a g\u00e9pj\u00e1rm\u0171 forgalmi enged\u00e9lyekbe bejegyzett m\u0171szaki \u00e9rv\u00e9nyess\u00e9g idej\u00e9t - a vesz\u00e9lyhelyzet megsz\u0171n\u00e9s\u00e9t k\u00f6vet\u0151 60 napig \u00e9rv\u00e9nyesek maradnak. Ugyanez a hat\u00e1rid\u0151 vonatkozik azokra az igazolv\u00e1nyokra is, amelyek a tavaszi vesz\u00e9lyhelyzet idej\u00e9n, 2020. m\u00e1rcius 11. \u00e9s j\u00falius 3. k\u00f6z\u00f6tt j\u00e1rtak le, de automatikusan meghosszabbodott az \u00e9rv\u00e9nyess\u00e9g\u00fck.\nA szab\u00e1lyoz\u00e1s kiz\u00e1r\u00f3lag a magyar hat\u00f3s\u00e1g \u00e1ltal ki\u00e1ll\u00edtott, Magyarorsz\u00e1g ter\u00fclet\u00e9n hat\u00e1lyos okm\u00e1nyokra terjed ki. A lej\u00e1rt \u00e9rv\u00e9nyess\u00e9g\u0171 okm\u00e1nyok csak haz\u00e1nk ter\u00fclet\u00e9n maradnak haszn\u00e1lhat\u00f3k, azokat k\u00fclf\u00f6ld\u00f6n nem fogadj\u00e1k el.\n\u00a0\u00a0\u00a0\u00a0A rendelet ugyanakkor nem vonatkozik a 2020. j\u00falius 3. \u00e9s november 4. k\u00f6z\u00f6tt lej\u00e1rt okm\u00e1nyokra, \u00edgy azokat meg kell hosszabb\u00edttatni. A j\u00e1rv\u00e1ny elleni v\u00e9dekez\u00e9s el\u0151seg\u00edt\u00e9se \u00e9rdek\u00e9ben 2020. november 11-t\u0151l a korm\u00e1nyhivatali \u00fcgyf\u00e9lszolg\u00e1latokon - \u00edgy a korm\u00e1nyablakokban \u00e9s az okm\u00e1nyirod\u00e1kban is - kiz\u00e1r\u00f3lag el\u0151zetes id\u0151pontfoglal\u00e1st k\u00f6vet\u0151en lehet \u00fcgyeket int\u00e9zni. Korm\u00e1nyablakba t\u00f6rt\u00e9n\u0151 id\u0151pontfoglal\u00e1sra online az idopontfoglalo.kh.gov.hu vagy a meg\u00fajult magyarorszag.hu oldalon, illetve a 1818-as ingyenesen h\u00edvhat\u00f3 telefonsz\u00e1mon van lehet\u0151s\u00e9g.\n\n\u00a0\u00a0\u00a0\u00a0Kiad\u00f3: Minisztereln\u00f6ks\u00e9g\n\n"}]