[{"date": "2020-11-15 14:41", "url": "https://koronavirus.gov.hu/cikkek/tisztifoorvos-gyakorlatilag-minden-telepulesen-jelen-lehet-virus", "h1": "Tisztif\u0151orvos: gyakorlatilag minden telep\u00fcl\u00e9sen jelen lehet a v\u00edrus", "body": "\nA magyarorsz\u00e1gi telep\u00fcl\u00e9sek 85 sz\u00e1zal\u00e9k\u00e1ban tal\u00e1ltak koronav\u00edrussal fert\u0151z\u00f6tt szem\u00e9lyt, ami a gyakorlatban azt jelenti, hogy az orsz\u00e1gban mindenhol jelen lehet a v\u00edrus - mondta az orsz\u00e1gos tisztif\u0151orvos vas\u00e1rnap, a k\u00f6zm\u00e9di\u00e1nak nyilatkozva.\n\n\nM\u00fcller Cec\u00edlia \u00fagy fogalmazott, mindenki akkor j\u00e1r el helyesen, ha mag\u00e1t, illetve a vele nem egy h\u00e1ztart\u00e1sban \u00e9l\u0151ket potenci\u00e1lisan fert\u0151z\u00f6ttnek tekinti \u00e9s ennek megfelel\u0151en tartja a kapcsolatot m\u00e1sokkal.\n\u00a0\u00a0\u00a0\u00a0Kiemelte, a jelenlegi helyzetben mindenn\u00e9l fontosabb a fert\u0151z\u00f6ttek sz\u00e1m\u00e1nak cs\u00f6kkent\u00e9se, hogy m\u00e9rs\u00e9kelni lehessen az eg\u00e9szs\u00e9g\u00fcgyi rendszerre nehezed\u0151 extr\u00e9m terhel\u00e9st.\n\u00a0\u00a0\u00a0\u00a0Eg\u00e9sz Eur\u00f3pa k\u00fczd a j\u00e1rv\u00e1ny megf\u00e9kez\u00e9s\u00e9vel, terjed\u00e9s\u00e9nek lass\u00edt\u00e1s\u00e1val, Magyarorsz\u00e1gon is napr\u00f3l napra t\u00f6bb a pozit\u00edv eset - mondta.\n\u00a0\u00a0\u00a0\u00a0A tisztif\u0151orvos eml\u00e9keztetett, az\u00e9rt vezettek be szigor\u00fa korl\u00e1toz\u00f3 int\u00e9zked\u00e9seket, hogy egyre kevesebb tal\u00e1lkoz\u00e1s t\u00f6rt\u00e9njen az emberek k\u00f6z\u00f6tt. Erre az\u00e9rt is sz\u00fcks\u00e9g volt, mert szinte nincs m\u00e1r olyan csal\u00e1d, amelynek k\u00f6rnyezet\u00e9ben nem regisztr\u00e1ltak pozit\u00edv szem\u00e9lyt - tette hozz\u00e1.\n\u00a0\u00a0\u00a0\u00a0M\u00fcller Cec\u00edlia meger\u0151s\u00edtette, szombaton 4.238 \u00faj koronav\u00edrusos esetet tal\u00e1ltak \u00e9s 7.013 embert kezelnek k\u00f3rh\u00e1zban, akik k\u00f6z\u00fcl 569-en vannak l\u00e9legeztet\u0151g\u00e9pen, ami rendk\u00edv\u00fcli terhel\u00e9st jelent az eg\u00e9szs\u00e9g\u00fcgyi rendszernek.\n\u00a0\u00a0\u00a0\u00a0Hangs\u00falyozta, nem gy\u0151z k\u00f6sz\u00f6netet mondani az eg\u00e9szs\u00e9g\u00fcgyi dolgoz\u00f3knak, akiknek fizikailag \u00e9s ment\u00e1lisan is neh\u00e9z dolguk van. M\u00fcller Cec\u00edlia azt k\u00e9rte t\u0151l\u00fck, tartsanak ki, a j\u00e1rv\u00e1ny\u00fcgyi szakemberek mindent megtesznek a terhel\u00e9s\u00fck cs\u00f6kkent\u00e9se \u00e9rdek\u00e9ben. \u00a0\u00a0\u00a0\u00a0\n\u00a0\u00a0\u00a0\u00a0A tisztif\u0151orvos rendk\u00edv\u00fcl fontosnak nevezte, hogy aki t\u00fcneteket \u00e9szlel mag\u00e1n, az ne menjen sehova, maradjon otthon \u00e9s k\u00e9rjen seg\u00edts\u00e9get a h\u00e1ziorvos\u00e1t\u00f3l.\n\u00a0\u00a0\u00a0\u00a0Az emberek rendk\u00edv\u00fcl k\u00fcl\u00f6nb\u00f6z\u0151k\u00e9ppen reag\u00e1lnak a v\u00edrusra: van aki szinte t\u00fcnetek n\u00e9lk\u00fcl v\u00e9szeli \u00e1t a fert\u0151z\u00e9st, m\u00edg m\u00e1sokn\u00e1l s\u00falyos sz\u00f6v\u0151dm\u00e9ny alakul ki - mondta, majd al\u00e1h\u00fazta, \"b\u00e1rki s\u00falyosan megbetegedhet, ez\u00e9rt tartozunk felel\u0151ss\u00e9ggel egym\u00e1s ir\u00e1nt\".\n\u00a0\u00a0\u00a0\u00a0M\u00fcller Cec\u00edlia sz\u00f3lt arr\u00f3l is, szeretn\u00e9k, hogy ne kelljen tov\u00e1bbi szigor\u00edt\u00e1sokat bevezetni, erre pedig akkor van lehet\u0151s\u00e9g, ha a lakoss\u00e1g fegyelmezetten betartja a jelenlegi szab\u00e1lyokat.\n\u00a0\u00a0\u00a0\u00a0Megjegyezte, a korl\u00e1toz\u00e1sok bevezet\u00e9s\u00e9t k\u00f6vet\u0151 2-4 h\u00e9t ut\u00e1n lehet majd l\u00e1tni, milyen eredm\u00e9nyt hoztak a mostani szigor\u00edt\u00e1sok.\n\nMTI 2020. november 15.\n\n"}]