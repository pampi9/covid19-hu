[{"date": "2020-11-04 18:37", "url": "https://koronavirus.gov.hu/cikkek/gulyas-ha-az-ellenzek-nem-segiti-vedekezest-ne-nehezitse-azt", "h1": "Guly\u00e1s: Ha az ellenz\u00e9k nem seg\u00edti a v\u00e9dekez\u00e9st, ne nehez\u00edtse azt ", "body": "\nAkci\u00f3k\u00e9pess\u00e9gre \u00e9s gyorsas\u00e1gra van sz\u00fcks\u00e9g a koronav\u00edrus-j\u00e1rv\u00e1ny elleni v\u00e9dekez\u00e9sben, ez\u00e9rt volt indokolt a rendk\u00edv\u00fcli jogrend, a vesz\u00e9lyhelyzet kihirdet\u00e9se - k\u00f6z\u00f6lte Guly\u00e1s Gergely Minisztereln\u00f6ks\u00e9get vezet\u0151 miniszter szerd\u00e1n Budapesten, a korm\u00e1ny\u00fcl\u00e9s ut\u00e1n tartott budapesti sajt\u00f3t\u00e1j\u00e9koztat\u00f3n. Arr\u00f3l is besz\u00e9lt, k\u00e9rik az Orsz\u00e1ggy\u0171l\u00e9st\u0151l, hogy a korm\u00e1ny \u00e1ltal 15 napra kihirdetett vesz\u00e9lyhelyzetet tov\u00e1bbi 90 napra hosszabb\u00edtsa meg. Hozz\u00e1tette: az a k\u00e9r\u00e9s\u00fck az ellenz\u00e9ki p\u00e1rtokhoz, hogy ha nem seg\u00edtik a v\u00e9dekez\u00e9st, legal\u00e1bb ne nehez\u00edts\u00e9k azt.\n\n\nA szab\u00e1lyokat mindenkinek be kell tartani\n\u00a0\u00a0\u00a0 Guly\u00e1s Gergely a rendezv\u00e9nyek korl\u00e1toz\u00e1s\u00e1r\u00f3l \u00e9s a kij\u00e1r\u00e1si tilalom bevezet\u00e9s\u00e9r\u0151l sz\u00f3lva hangs\u00falyozta: a szab\u00e1lyok betartat\u00e1sn\u00e1l az eddigin\u00e9l l\u00e9nyegesen nagyobb szigorra \u00e9s k\u00f6vetkezetess\u00e9gre kell sz\u00e1m\u00edtani.\n\u00a0\u00a0\u00a0 Hozz\u00e1tette: ebben nagy felel\u0151ss\u00e9g\u00fck van az int\u00e9zm\u00e9nyeknek, \u00fczleteknek, klubtulajdonosoknak. Mindenkinek arra kell sz\u00e1m\u00edtania, hogy ha a szab\u00e1lyokat nem tudja a saj\u00e1t int\u00e9zm\u00e9nye ter\u00fclet\u00e9n betartatni, akkor a boltot, \u00fczletet vagy a stadionokat be fogj\u00e1k z\u00e1ratni, \u00e9s ebben az esetben ezek az int\u00e9zm\u00e9nyek z\u00e1rva maradnak vagy z\u00e1rt kapuk m\u00f6g\u00f6tt kell megtartani a rendezv\u00e9nyeket - mondta.\n\u00a0\u00a0 \u00a0Guly\u00e1s Gergely kiemelte: ezek az int\u00e9zked\u00e9sek a rem\u00e9nyeik szerint hozz\u00e1 fognak j\u00e1rulni ahhoz, hogy a v\u00edrus terjed\u00e9se lassuljon.\nAz operat\u00edv t\u00f6rzs a minisztereln\u00f6k r\u00e9szv\u00e9tel\u00e9vel naponta, k\u00e9tnaponta\u00a0 \u00fcl\u00e9sezik\n\u00a0\u00a0\u00a0 A miniszter kit\u00e9rt arra is, hogy a korm\u00e1ny \u00faj rend szerint m\u0171k\u00f6dik: naponta, k\u00e9tnaponta reggel hatkor az operat\u00edv t\u00f6rzs a minisztereln\u00f6k r\u00e9szv\u00e9tel\u00e9vel \u00fcl\u00e9sezik, emellett a rendk\u00edv\u00fcli jogrendi akci\u00f3csoport is \u00fajrakezdte munk\u00e1j\u00e1t. Hozz\u00e1tette: korm\u00e1ny\u00fcl\u00e9s hetente lesz, \u00edgy az err\u0151l sz\u00f3l\u00f3 t\u00e1j\u00e9koztat\u00e1s is gyakoribb lesz.\nMint mondta, akci\u00f3k\u00e9pess\u00e9gre \u00e9s gyorsas\u00e1gra van sz\u00fcks\u00e9g a koronav\u00edrus-j\u00e1rv\u00e1ny elleni v\u00e9dekez\u00e9sben, ez\u00e9rt volt indokolt a rendk\u00edv\u00fcli jogrend, a vesz\u00e9lyhelyzet kihirdet\u00e9se. Hozz\u00e1tette: egy maszkhaszn\u00e1lati szab\u00e1lyoz\u00e1s elfogad\u00e1sa is k\u00e9t h\u00e9tig tartott az Orsz\u00e1ggy\u0171l\u00e9sben, erre most sem id\u0151, sem lehet\u0151s\u00e9g nincs.\nA v\u00edrushelyzet vil\u00e1gszerte romlik\n\u00a0\u00a0\u00a0 Kifejtette: a v\u00edrushelyzet vil\u00e1gszerte romlik, k\u00fcl\u00f6n\u00f6sen Eur\u00f3p\u00e1ban, \u00e9s Magyarorsz\u00e1g sem kiv\u00e9tel.\nMagyarorsz\u00e1g a fert\u0151z\u00f6tts\u00e9g tekintet\u00e9ben a 10. a 27 eur\u00f3pai uni\u00f3s tag\u00e1llam rangsor\u00e1ban, az \u00e1tlagos hal\u00e1loz\u00e1si sz\u00e1m pedig mintegy fele az EU \u00e1tlag\u00e1nak - ismertette.\nEtt\u0151l f\u00fcggetlen\u00fcl a v\u00edrusfert\u0151z\u00e9s egyre t\u00f6bbeket \u00e9r el Magyarorsz\u00e1gon is, egyre t\u00f6bben szorulnak k\u00f3rh\u00e1zi kezel\u00e9sre, sz\u00e1muk val\u00f3sz\u00edn\u0171leg szerd\u00e1n \u00e1tl\u00e9pi az \u00f6tezret - mondta Guly\u00e1s Gergely.\n\nAz ellenz\u00e9k a v\u00e9dekez\u00e9st t\u00e1mogassa\n\u00a0\u00a0\u00a0 Arr\u00f3l is besz\u00e9lt a miniszter, k\u00e9rik az Orsz\u00e1ggy\u0171l\u00e9st\u0151l, hogy a korm\u00e1ny \u00e1ltal 15 napra kihirdetett vesz\u00e9lyhelyzetet tov\u00e1bbi 90 napra hosszabb\u00edtsa meg. Az ellenz\u00e9ket e meghosszabb\u00edt\u00e1s t\u00e1mogat\u00e1s\u00e1ra k\u00e9rte, \u00fagy fogalmazva, ha m\u00e1r nem seg\u00edtik a v\u00e9dekez\u00e9st, ne nehez\u00edts\u00e9k azt.\nAz id\u0151sek v\u00e9lem\u00e9nye meghat\u00e1roz\u00f3 az int\u00e9zked\u00e9sek kapcs\u00e1n \n\u00a0\u00a0\u00a0 A miniszter k\u00e9rd\u00e9sre kifejtette: minden j\u00e1rv\u00e1ny\u00fcgyi int\u00e9zked\u00e9s az id\u0151sek v\u00e9delm\u00e9t is szolg\u00e1ja, majd megjegyezte, a sz\u00f3rakoz\u00f3helyek bez\u00e1r\u00e1sa val\u00f3sz\u00edn\u0171leg kev\u00e9sb\u00e9. Eml\u00e9keztetett: Nov\u00e1k Katalin csal\u00e1dok\u00e9rt felel\u0151s t\u00e1rca n\u00e9lk\u00fcli miniszter az\u00e9rt h\u00edvta \u00f6ssze h\u00e9tf\u0151n az Id\u0151s\u00fcgyi Tan\u00e1csot, hogy az id\u0151seket becsatorn\u00e1zz\u00e1k a d\u00f6nt\u00e9shozatalba. Besz\u00e1mol\u00f3ja szerint felmer\u00fclt az id\u0151sek v\u00e1s\u00e1rl\u00e1s id\u0151s\u00e1vj\u00e1nak visszahoz\u00e1sa, azonban nem volt egys\u00e9ges v\u00e9lem\u00e9ny r\u00f3la, ez\u00e9rt nem vezett\u00e9k be azt.\nMagyarorsz\u00e1gon a v\u00e9dekez\u00e9shez sz\u00fcks\u00e9ges eszk\u00f6z\u00f6k rendelkez\u00e9sre \u00e1llnak\n\u00a0\u00a0\u00a0 Arra a k\u00e9rd\u00e9sre, mit jelentenek pontosan Orb\u00e1n Viktor minisztereln\u00f6k szavai, aki kedden arr\u00f3l besz\u00e9lt, decemberre el\u00e9rhetik a k\u00f3rh\u00e1zak a teljes\u00edt\u0151k\u00e9pess\u00e9g\u00fck hat\u00e1r\u00e1t, Guly\u00e1s Gergely azt mondta: 66-67 ezer \u00e1gy van az eg\u00e9szs\u00e9g\u00fcgyben, ebb\u0151l 32 ezer k\u00f3rh\u00e1zi \u00e1gy \u00e1ll a koronav\u00edrus-fert\u0151z\u00f6ttek rendelkez\u00e9s\u00e9re, ezek az \u00e1gyak a legpesszimist\u00e1bb forgat\u00f3k\u00f6nyv szerint december k\u00f6zep\u00e9re teln\u00e9nek meg. Hozz\u00e1tette: ha az elekt\u00edv ell\u00e1t\u00e1sokat megsz\u00fcntetik, ahogyan tavasszal, akkor tov\u00e1bbi \u00e1gyak szabad\u00edthat\u00f3k fel. Jelezte: az elekt\u00edv m\u0171t\u00e9tek elhalaszt\u00e1s\u00e1t m\u00e1r elrendelt\u00e9k egyes k\u00f3rh\u00e1zakban, \u00e9s v\u00e1rhat\u00f3an orsz\u00e1gosan is elrendelik ezt.\n\u00a0\u00a0\u00a0 Hangs\u00falyozta: Magyarorsz\u00e1gon a v\u00e9dekez\u00e9shez sz\u00fcks\u00e9ges eszk\u00f6z\u00f6k, k\u00f3rh\u00e1zi \u00e1gyak, k\u00f3rh\u00e1zi kiseg\u00edt\u0151 szem\u00e9lyzet, \u00e1pol\u00f3k, orvosok kell\u0151 sz\u00e1mban rendelkez\u00e9sre \u00e1llnak, de vannak tervek az \u00f6t\u00f6d- \u00e9s hatod\u00e9ves orvostanhallgat\u00f3k bevon\u00e1s\u00e1ra is.\n\u00a0\u00a0\u00a0 A miniszter az eg\u00e9szs\u00e9g\u00fcgyi kapacit\u00e1sokat \u00e9rint\u0151 k\u00e9rd\u00e9sre elmondta, hogy a legtragikusabb, m\u00e1r-m\u00e1r val\u00f3szer\u0171tlen\u00fcl nagy becsl\u00e9sek szerint sem emelkedik 10 ezer f\u00f6l\u00e9 az l\u00e9legeztet\u0151g\u00e9pre szorul\u00f3k sz\u00e1ma.\n\nA szab\u00e1lyok betart\u00e1sa a j\u00e1rv\u00e1ny \u00e9rdemi lassul\u00e1s\u00e1t eredm\u00e9nyezi\n\u00a0\u00a0\u00a0 A tov\u00e1bbi szigor\u00edt\u00e1sokra vonatkoz\u00f3 k\u00e9rd\u00e9sre azt v\u00e1laszolta, h\u00e9tf\u0151n szigor\u00edtott\u00e1k a maszkhaszn\u00e1latot, szerd\u00e1t\u00f3l a rendezv\u00e9nyeket is korl\u00e1tozt\u00e1k, cs\u00fct\u00f6rt\u00f6kt\u0151l pedig kij\u00e1r\u00e1si korl\u00e1toz\u00e1s l\u00e9p \u00e9letbe. Ha sz\u00fcks\u00e9ges, a korm\u00e1ny k\u00e9sz tov\u00e1bbi d\u00f6nt\u00e9seket is meghozni, de azt rem\u00e9lik, ha betartj\u00e1k az emberek a szab\u00e1lyokat, az a j\u00e1rv\u00e1ny \u00e9rdemi lassul\u00e1s\u00e1t eredm\u00e9nyezi.\nK\u00f6z\u00f6lte: a koronav\u00edrus mindenhol terjed, legnagyobb m\u00e9rt\u00e9kben a zen\u00e9s-t\u00e1ncos rendezv\u00e9nyeken. Megjegyezte: a sz\u00f3rakoz\u00f3helyek bez\u00e1r\u00e1s\u00e1val k\u00f6vetik az eur\u00f3pai joggyakorlatot.\nMagyarorsz\u00e1g a WHO-protokoll szerint tesztel\n\u00a0\u00a0\u00a0 A miniszter a tesztel\u00e9sekre vonatkoz\u00f3 k\u00e9rd\u00e9sre elmondta: Magyarorsz\u00e1gon t\u00f6megess\u00e9 v\u00e1lt a tesztel\u00e9s. Hozz\u00e1tette: Magyarorsz\u00e1g a WHO-protokoll szerint tesztel, de minden gyakorlatot figyelnek, \u00edgy azt is, van-e pozit\u00edv hozad\u00e9ka annak, hogy Szlov\u00e1ki\u00e1ban orsz\u00e1gos tesztel\u00e9st tartottak.\nA korm\u00e1ny folyamatosan \u00e9rt\u00e9keli a helyzetet\n\u00a0\u00a0\u00a0 Az iskol\u00e1k esetleges bez\u00e1r\u00e1s\u00e1val kapcsolatos k\u00e9rd\u00e9sre azt mondta, jelen pillanatban nem l\u00e1tj\u00e1k ezt indokoltnak, \u00fagy v\u00e9lik, a mostani int\u00e9zked\u00e9sekkel a j\u00e1rv\u00e1ny terjed\u00e9si \u00fcteme lass\u00edthat\u00f3. Hozz\u00e1tette: a korm\u00e1ny mindig \u00e9rt\u00e9keli a helyzetet, felm\u00e9ri a kapacit\u00e1sokat \u00e9s ha ezek vesz\u00e9lybe ker\u00fclnek, szigor\u00fabb int\u00e9zked\u00e9st fognak hozni.\nElmondta azt is, minden egyetem szabadon d\u00f6nthet az oktat\u00e1s form\u00e1j\u00e1nak biztos\u00edt\u00e1s\u00e1r\u00f3l, a k\u00f6zoktat\u00e1sban is sz\u00e1mtalan \u00f3vint\u00e9zked\u00e9s t\u00f6rt\u00e9nt. Az orsz\u00e1g m\u0171k\u00f6d\u0151k\u00e9pess\u00e9g\u00e9nek meg\u0151rz\u00e9se miatt tov\u00e1bbi szigor\u00edt\u00e1st nem indokolt bevezetni k\u00f6zoktat\u00e1sban. Guly\u00e1s Gergely sz\u00f3lt arr\u00f3l: nem kapott jelz\u00e9st arr\u00f3l, hogy egyes koronav\u00edrus-fert\u0151z\u00f6tt pedag\u00f3gusok egyes esetekben csak d\u00f6c\u00f6g\u0151sen kapj\u00e1k meg a 100 sz\u00e1zal\u00e9kos t\u00e1pp\u00e9nz. \"A t\u00e1pp\u00e9nz j\u00e1r annak, aki koronav\u00edrus miatt van otthon\" - mutatott r\u00e1.\n\u00a0\u00a0\u00a0 A miniszter elmondta azt is, nem egyeztettek a f\u0151v\u00e1rossal \u00e9s a nagyv\u00e1rosokkal a szigor\u00edt\u00e1sok bevezet\u00e9se el\u0151tt. T\u00e1j\u00e9koztat\u00e1sa szerint ig\u00e9ny eset\u00e9n az eg\u00e9szs\u00e9g\u00fcgyi szem\u00e9lyzet rendszeres sz\u0171r\u00e9se gyorstesztekkel lehets\u00e9ges.\n\u00a0\u00a0\u00a0 Guly\u00e1s Gergely k\u00e9rd\u00e9sre v\u00e1laszolva elmondta, reggel besz\u00e9lt Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszterrel, akinek Bangkokba \u00e9rkez\u00e9se ut\u00e1n lett pozit\u00edv a koronav\u00edrus-tesztje, a miniszter j\u00f3l van. Megjegyezte: a j\u00e1rv\u00e1ny\u00fcgyi protokollt a miniszter eset\u00e9ben is be kell tartani.\n\nAhol nem tartj\u00e1k be a szab\u00e1lyokat ott bez\u00e1rj\u00e1k a l\u00e9tes\u00edtm\u00e9nyeket \nA futballmeccsek megtart\u00e1s\u00e1val kapcsolatban elmondta, az egyel\u0151re megengedhet\u0151, mert szabadt\u00e9rben a fert\u0151z\u00e9s terjed\u00e9s\u00e9nek kock\u00e1zata l\u00e9nyegesen kisebb, mint a z\u00e1rt t\u00e9rben.\nAzzal kapcsolatban, hogy a sz\u00ednh\u00e1zakban csak minden harmadik \u00fcl\u0151helyre lehet \u00fclni, Guly\u00e1s Gergely elmondta: ez a vis maior iskolap\u00e9ld\u00e1ja, lehet, hogy egyes sz\u00ednh\u00e1zak t\u00f6bb el\u0151ad\u00e1st tartanak, \u00e9s lesznek, amelyek visszat\u00e9r\u00edtik a jegyek \u00e1r\u00e1t. K\u00e9rd\u00e9sre v\u00e1laszolva a miniszter egy\u00e9rtelm\u0171v\u00e9 tette: be fogj\u00e1k z\u00e1rni azt a stadiont, ahol nem tartj\u00e1k be a szab\u00e1lyokat. Ha t\u00f6meges szab\u00e1lys\u00e9rt\u00e9s van, amire Guly\u00e1s Gergely szerint l\u00e1ttak p\u00e9ld\u00e1t az elm\u00falt id\u0151szakban, akkor z\u00e1rtkapus meccsek lesznek.\n\n\n\nAz Orsz\u00e1ggy\u0171l\u00e9s 90 nappal hosszabb\u00edtsa meg a korm\u00e1ny \u00e1ltal elrendelt vesz\u00e9lyhelyzetet\n\u00a0A politikus egy k\u00e9rd\u00e9sre v\u00e1laszolva elmondta: az\u00e9rt k\u00e9rt\u00e9k, hogy az Orsz\u00e1ggy\u0171l\u00e9s 90 nappal hosszabb\u00edtsa meg a korm\u00e1ny \u00e1ltal elrendelt vesz\u00e9lyhelyzetet, mert a jelenlegi inform\u00e1ci\u00f3k alapj\u00e1n \u00fagy l\u00e1tj\u00e1k, ennyi id\u0151 elegend\u0151 lehet, b\u00e1r van lehet\u0151s\u00e9g kor\u00e1bban is megsz\u00fcntetni a vesz\u00e9lyhelyzetet. Megjegyezte: tavasszal voltak abb\u00f3l vit\u00e1k, hogy nem jel\u00f6ltek meg id\u0151korl\u00e1tot, \u00e9s azzal, hogy most konkr\u00e9t, 90 napos hosszab\u00edt\u00e1st k\u00e9rtek, abban b\u00edznak, hogy elnyerik az ellenz\u00e9k t\u00e1mogat\u00e1s\u00e1t. Szavai szerint a korm\u00e1ny eleget tett az ellenz\u00e9k \u00e1ltal hangoztatott kritik\u00e1nak.\n\nMindent megtesz a korm\u00e1ny, hogy Magyarorsz\u00e1g miel\u0151bb hozz\u00e1jusson\u00a0a koronav\u00edrus elleni vakcin\u00e1hoz\nArra a felvet\u00e9sre, hogy az Eur\u00f3pai Bizotts\u00e1g sz\u00f3viv\u0151je szerint nem uni\u00f3s orsz\u00e1gb\u00f3l nem lehet beszerezni \u00e9s forgalomba hozni olt\u00f3anyagot az uni\u00f3s elj\u00e1r\u00e1si \u00e9s enged\u00e9lyek \u00e9rv\u00e9nyess\u00e9ge n\u00e9lk\u00fcl, Guly\u00e1s Gergely elmondta: az \u00edg\u00e9retes oxfordi mellett az Amerikai Egyes\u00fclt \u00c1llamokban, Oroszorsz\u00e1gban \u00e9s K\u00edn\u00e1ban van k\u00eds\u00e9rleti f\u00e1zisban l\u00e9v\u0151 vakcina, Magyarorsz\u00e1g pedig ezeket figyelemmel k\u00eds\u00e9ri. Hozz\u00e1tette: Magyarorsz\u00e1g nem k\u00edv\u00e1nja az olt\u00f3anyagot forgalomba hozni, az \u00e1llam v\u00e1s\u00e1roln\u00e1 meg, \u00e9s ingyenes olt\u00e1si lehet\u0151s\u00e9get biztos\u00edtana. Megjegyezte: az Eur\u00f3pai Uni\u00f3 tag\u00e1llamai egy\u00e9bk\u00e9nt ideigenesen enged\u00e9lyezhetik valamely nem enged\u00e9lyezett gy\u00f3gyszer forgalmaz\u00e1s\u00e1t k\u00f3rokoz\u00f3 eset\u00e9n.\n\nA korm\u00e1ny j\u00e1rats\u0171r\u00edt\u00e9st rendelt el a t\u00f6megk\u00f6zleked\u00e9si eszk\u00f6z\u00f6k\u00f6n \n\nA k\u00e9rd\u00e9sre, hogy ha a j\u00e1rats\u0171r\u00edt\u00e9si tervekb\u0151l kider\u00fcl, hogy nincs kapacit\u00e1s az elv\u00e1rt b\u0151v\u00edt\u00e9sre, seg\u00edt-e a korm\u00e1ny, Guly\u00e1s Gergely azt mondta, szeretn\u00e9k megismerni a terveket, de term\u00e9szetesen a j\u00e1rv\u00e1ny\u00fcgyi helyzetben a korm\u00e1ny seg\u00edt azoknak, akiknek indokolt, mert\u00a0 nem tudj\u00e1k saj\u00e1t forr\u00e1sb\u00f3l biztos\u00edtani a sz\u00fcks\u00e9ges felt\u00e9teleket.\n\n\u00dajra ingyenes a parkol\u00e1s a korm\u00e1ny d\u00f6nt\u00e9se alapj\u00e1n\nAz ingyenes parkol\u00e1s bev\u00e9telkies\u00e9s\u00e9nek kompenz\u00e1l\u00e1s\u00e1ra vonatkoz\u00f3 k\u00e9rd\u00e9sre azt mondta, a j\u00f6v\u0151 \u00e9vi \u00f6nkorm\u00e1nyzatit\u00e1mogat\u00e1s-n\u00f6veked\u00e9s \u00e9rdemi kompenz\u00e1ci\u00f3.\n\u00a0\nArra a k\u00e9rd\u00e9sre, hogy tervezik-e a polg\u00e1rmesterek jogk\u00f6reinek sz\u00e9les\u00edt\u00e9s\u00e9t a j\u00e1rv\u00e1ny elleni v\u00e9dekez\u00e9sben, Guly\u00e1s Gergely azt mondta, a rendk\u00edv\u00fcli jogrend ideje alatt a polg\u00e1rmesterek \u00e9s a f\u0151polg\u00e1rmester a k\u00e9pvisel\u0151-test\u00fclet, illetve a k\u00f6zgy\u0171l\u00e9s hat\u00e1sk\u00f6reit tudja gyakorolni.\nArra a felvet\u00e9sre, hogy egyesek szerint provok\u00e1ci\u00f3 volt, ahogyan Szab\u00f3 T\u00edmea (P\u00e1rbesz\u00e9d) a parlament folyos\u00f3j\u00e1n k\u00f6vette M\u00fcller Cec\u00edlia orsz\u00e1gos tisztif\u0151orvost, \u00e9s k\u00e9rd\u00e9seket tett fel neki, Guly\u00e1s Gergely azt mondta: az id\u0151sebb h\u00f6lgyekkel szembeni tisztelet fontos er\u00e9ny, m\u00e9g akkor is, ha azt a P\u00e1rbesz\u00e9d frakci\u00f3vezet\u0151je nem gyakorolja.\nA koronav\u00edrus-j\u00e1rv\u00e1nnyal kapcsolatos szigor\u00edt\u00f3 int\u00e9zked\u00e9sek hat\u00e1sa 8-14 nap ut\u00e1n l\u00e1that\u00f3 - v\u00e1laszolta egy m\u00e1sik k\u00e9rd\u00e9sre.\nAz mindegy, hogy hat\u00f3s\u00e1gi vagy mag\u00e1nlaborat\u00f3riumban lesz pozit\u00edv egy koronav\u00edrusteszt, az ilyen esetekre vonatkoz\u00f3 szab\u00e1lyok egyform\u00e1k - mondta.\n\nA kijel\u00f6lt int\u00e9zm\u00e9nyek fokozatosan kapcsol\u00f3dnak be az ell\u00e1t\u00e1s\u00e1ba.\n\u00a0A szombathelyi k\u00f3rh\u00e1z Covid-oszt\u00e1ly\u00e1nak tel\u00edt\u0151d\u00e9s\u00e9vel kapcsolatos h\u00edrekre a miniszter \u00fagy reag\u00e1lt: a vez\u00e9nyl\u00e9si rend pontosan szab\u00e1lyozza az ilyen helyzeteket. Az orsz\u00e1gban kijel\u00f6lt k\u00f3rh\u00e1zi \u00e1gyak kezdenek megtelni, ez\u00e9rt r\u00e9szben \u00fajakat alak\u00edtanak ki, r\u00e9szben pedig bel\u00e9pnek a sorban k\u00f6vetkez\u0151 k\u00f3rh\u00e1zak - k\u00f6z\u00f6lte.\nA rendelkez\u00e9sre \u00e1ll\u00f3 1,4 milli\u00f3 vakcin\u00e1hoz tov\u00e1bbiakat is v\u00e1s\u00e1rolt, illetve k\u00f6t\u00f6tt le a korm\u00e1ny\nAz influenzaolt\u00e1sokr\u00f3l \u00fagy t\u00e1j\u00e9koztatott: a rendelkez\u00e9sre \u00e1ll\u00f3 1,4 milli\u00f3 vakcin\u00e1hoz tov\u00e1bbiakat is v\u00e1s\u00e1rolt, illetve k\u00f6t\u00f6tt le a korm\u00e1ny, ezek sz\u00e1ll\u00edt\u00e1si ideje m\u00e1sf\u00e9l-k\u00e9t h\u00f3nap.\n\nA hazai turizmusnak nagyobb szerepe kell legyen a f\u0151v\u00e1rosban\nA budapesti turizmus helyzet\u00e9r\u0151l \u00fagy fogalmazott: \u00faj \u00fczleti gyakorlatra van sz\u00fcks\u00e9g, \u00e1t kell \u00e1llni arra, hogy a hazai turizmusnak nagyobb szerepe legyen a f\u0151v\u00e1rosban.\nA korm\u00e1ny a munka t\u00f6rv\u00e9nyk\u00f6nyv\u00e9nek megfelel\u0151 m\u00e1sod\u00e1ll\u00e1sokat j\u00f3 id\u0151n kereszt\u00fcl meg fogja engedni az eg\u00e9szs\u00e9g\u00fcgyi dolgoz\u00f3knak\nAz eg\u00e9szs\u00e9g\u00fcgyi dolgoz\u00f3k jog\u00e1ll\u00e1s\u00e1val kapcsolatban Guly\u00e1s Gergely elmondta: a kirendel\u00e9sek eset\u00e9ben minden olyan javaslatot elfogadtak, amelyet az orvosi kamara a kirendel\u00e9sek korl\u00e1toz\u00e1s\u00e1ra kezdem\u00e9nyezett. A korm\u00e1ny a munka t\u00f6rv\u00e9nyk\u00f6nyv\u00e9nek megfelel\u0151 m\u00e1sod\u00e1ll\u00e1sokat j\u00f3 id\u0151n kereszt\u00fcl minden korl\u00e1toz\u00e1s n\u00e9lk\u00fcl meg fogja engedni - tette hozz\u00e1.\n\nA biztons\u00e1gos t\u00e1vols\u00e1gtart\u00e1s seg\u00edt\u00e9se a c\u00e9l\nAz \u00e9jszakai kij\u00e1r\u00e1si korl\u00e1toz\u00e1ssal kapcsolatos k\u00e9rd\u00e9sre a miniszter jelezte: nincs akad\u00e1lya annak, hogy a f\u0151v\u00e1rosban a BKV minim\u00e1lis kapacit\u00e1st tartson fenn \u00e9jf\u00e9l \u00e9s hajnali \u00f6t k\u00f6z\u00f6tt. \u00dagy v\u00e9lte: az ingyenes parkol\u00e1s bevezet\u00e9s\u00e9re \u00e9s a j\u00e1rats\u0171r\u00edt\u00e9sre egyar\u00e1nt sz\u00fcks\u00e9g van, mindk\u00e9t int\u00e9zked\u00e9s ugyanabba az ir\u00e1nyba mutat, hogy a t\u00f6meget el tudj\u00e1k ker\u00fclni a t\u00f6megk\u00f6zleked\u00e9si eszk\u00f6z\u00f6k\u00f6n.\n\u00a0\nMTI/Koronav\u00edrus Sajt\u00f3k\u00f6zpont\n\u00a0\n\n"}]