[{"date": "2020-11-06 18:49", "url": "https://koronavirus.gov.hu/cikkek/szijjarto-gyors-dontesekre-es-az-oltoanyag-mielobbi-alkalmazasara-van-szukseg", "h1": "Szijj\u00e1rt\u00f3: gyors d\u00f6nt\u00e9sekre \u00e9s az olt\u00f3anyag miel\u0151bbi alkalmaz\u00e1s\u00e1ra van sz\u00fcks\u00e9g", "body": "\nA d\u00f6nt\u00e9sek gyorsas\u00e1g\u00e1nak jav\u00edt\u00e1s\u00e1val \u00e9s az olt\u00f3anyag miel\u0151bbi alkalmaz\u00e1s\u00e1val lehet biztos\u00edtani az emberek \u00e9let\u00e9nek, eg\u00e9szs\u00e9g\u00e9nek v\u00e9delm\u00e9t \u00e9s az orsz\u00e1g m\u0171k\u00f6d\u0151k\u00e9pess\u00e9g\u00e9nek fenntart\u00e1s\u00e1t - mondta Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter p\u00e9nteken telefonon az MTI-nek.\n\n\nA t\u00e1rcavezet\u0151 kifejtette: \"ha virtu\u00e1lisan is, de \u00f6ssze\u00fclt\u00fcnk \u00f6ten, k\u00f6z\u00e9p-eur\u00f3pai k\u00fcl\u00fcgyminiszterek az osztr\u00e1k koll\u00e9ga kezdem\u00e9nyez\u00e9s\u00e9re\". Ez Ausztri\u00e1t \u00e9s annak n\u00e9gy keleti szomsz\u00e9dj\u00e1t: Magyarorsz\u00e1got, Szlov\u00e9ni\u00e1t, Szlov\u00e1ki\u00e1t \u00e9s Csehorsz\u00e1got jelenti, ezt a form\u00e1tumot kor\u00e1bban bevezett\u00e9k \u00e9s az\u00f3ta is fenntartj\u00e1k - eml\u00e9keztetett.\n\u00a0\u00a0\u00a0\u00a0Hangs\u00falyozta: ez\u00fattal nyilv\u00e1nval\u00f3an a j\u00e1rv\u00e1nyhelyzetr\u0151l besz\u00e9ltek, mert az eg\u00e9sz k\u00f6z\u00e9p-eur\u00f3pai t\u00e9rs\u00e9gre igaz az, hogy a m\u00e1sodik hull\u00e1m sz\u00e1mait \u00e9s \u00f6sszetetts\u00e9g\u00e9t tekintve is rendk\u00edv\u00fcl komoly kih\u00edv\u00e1st jelent minden orsz\u00e1gnak. Az els\u0151 hull\u00e1m alatt \"abszol\u00fat trag\u00e9diak\u00e9nt meg\u00e9lt rekordadatoknak\" most a n\u00e9gy-\u00f6tsz\u00f6r\u00f6se a napi \u00e1tlagg\u00e1 v\u00e1lt - mondta. Hozz\u00e1tette: ez mutatja, hogy a helyzet sokkal s\u00falyosabb, mint tavasszal volt.\n\u00a0\u00a0\u00a0\u00a0Szijj\u00e1rt\u00f3 P\u00e9ter szerint a helyzet tal\u00e1n annyiban kedvez\u0151bb, hogy az eg\u00e9szs\u00e9g\u00fcgyi rendszerek jobban felk\u00e9sz\u00fcltek, hiszen tavasszal \"teljesen v\u00e1ratlanul\" t\u00f6rt ki a j\u00e1rv\u00e1ny.\n\u00a0\u00a0\u00a0\u00a0\u00dagy v\u00e9lte, ahhoz, hogy megfeleljenek annak a rendk\u00edv\u00fcl komplik\u00e1lt feladatnak, hogy egyszerre v\u00e9dj\u00e9k meg az emberek eg\u00e9szs\u00e9g\u00e9t \u00e9s biztos\u00edts\u00e1k a gazdas\u00e1g, ez\u00e1ltal az orsz\u00e1g m\u0171k\u00f6d\u0151k\u00e9pess\u00e9g\u00e9t, k\u00e9t dologra van nagy sz\u00fcks\u00e9g a mostani megbesz\u00e9l\u00e9s tan\u00fas\u00e1ga szerint is.\n\u00a0\u00a0\u00a0\u00a0Az els\u0151 a d\u00f6nt\u00e9sek gyorsas\u00e1ga, ez\u00e9rt is terjesztett\u00e9k be az Orsz\u00e1ggy\u0171l\u00e9s el\u00e9 a rendk\u00edv\u00fcli jogrend meghosszabb\u00edt\u00e1s\u00e1t 90 napra - k\u00f6z\u00f6lte. Hozz\u00e1f\u0171zte: aki most gyors d\u00f6nt\u00e9seket tud hozni, az \"ember\u00e9letekben m\u00e9rhet\u0151 teljes\u00edtm\u00e9nyt tud ny\u00fajtani\".\n\u00a0\u00a0\u00a0\u00a0Kiemelte: a m\u00e1sik fontos dolog pedig az olt\u00f3anyag miel\u0151bbi beszerz\u00e9se \u00e9s alkalmaz\u00e1sa. Magyarorsz\u00e1g ebb\u0151l a szempontb\u00f3l is j\u00f3l \u00e1ll, mert a jelenlegi t\u00e1rgyal\u00e1sok alapj\u00e1n decembert\u0151l kis mennyis\u00e9gben, janu\u00e1rt\u00f3l pedig nagyobb mennyis\u00e9gben megkezd\u0151dhet az olt\u00f3anyag sz\u00e1ll\u00edt\u00e1sa Magyarorsz\u00e1gra - k\u00f6z\u00f6lte.\n\u00a0\u00a0\u00a0\u00a0Megjegyezte: Oroszorsz\u00e1ggal \u00e9s K\u00edn\u00e1val is el\u0151rehaladott t\u00e1rgyal\u00e1sokat folytatnak, \u00edgy amennyiben Keletr\u0151l el\u0151bb \u00e9rkezik megold\u00e1s, mint Nyugatr\u00f3l, azt itt alkalmazni tudj\u00e1k majd.\n\nMTI 2020. november 6.\n\n"}]