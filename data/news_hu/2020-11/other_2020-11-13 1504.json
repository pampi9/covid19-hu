[{"date": "2020-11-13 15:04", "url": "https://koronavirus.gov.hu/cikkek/ot-szazalekra-csokken-kiszallitott-etelek-afaja-zarva-tartas-idejere", "h1": "\u00d6t sz\u00e1zal\u00e9kra cs\u00f6kken a kisz\u00e1ll\u00edtott \u00e9telek \u00e1f\u00e1ja a z\u00e1rva tart\u00e1s idej\u00e9re", "body": "\n\u00d6t sz\u00e1zal\u00e9kra cs\u00f6kken a kisz\u00e1ll\u00edtott \u00e9telek \u00e1f\u00e1ja az eddigi 27 sz\u00e1zal\u00e9kr\u00f3l az \u00e9ttermek z\u00e1rva tart\u00e1s\u00e1nak \u00e1tmeneti id\u0151szak\u00e1ra - k\u00f6z\u00f6lte Guller Zolt\u00e1n, a Magyar Turisztikai \u00dcgyn\u00f6ks\u00e9g (MT\u00dc) vez\u00e9rigazgat\u00f3ja p\u00e9nteken Facebook-oldal\u00e1n a korm\u00e1ny int\u00e9zked\u00e9s\u00e9t.\n\n\n\nHozz\u00e1tette: az ad\u00f3m\u00e9rt\u00e9k cs\u00f6kkent\u00e9s\u00e9t a kisz\u00e1ll\u00edt\u00e1sra nem lehet alkalmazni, ez\u00e9rt a sz\u00e1ml\u00e1t meg kell osztani, a sz\u00e1ll\u00edt\u00e1s d\u00edja 27 sz\u00e1zal\u00e9kos \u00e1f\u00e1val terhelt t\u00e9tel. A vend\u00e9gl\u00e1t\u00f3helyekre nem vonatkozik az este h\u00e9t \u00f3r\u00e1s bez\u00e1r\u00e1s, onnan este 8 ut\u00e1n is h\u00e1zhoz lehet sz\u00e1ll\u00edtani az \u00e9teleket-italokat - sorolta.\n\u00a0\u00a0\u00a0\u00a0Guller Zolt\u00e1n szavai szerint nem k\u00e9rd\u00e9s, hogy rendk\u00edv\u00fcli id\u0151ket \u00e9l mindenki, ahogy az sem: le fogjuk gy\u0151zni a v\u00edrust, \u00e1prilis-m\u00e1jusban meg fog kezd\u0151dni a t\u00f6meges olt\u00e1s. Addig \"n\u00e9h\u00e1ny hossz\u00fa \u00e9s kem\u00e9ny t\u00e9li h\u00f3napot kell \u00e1tv\u00e9szelni\".\n\u00a0\u00a0\u00a0\u00a0Kiemelte: a korm\u00e1ny most \u00fajabb int\u00e9zked\u00e9seket hozott, amelyekkel az \u00e1gazat t\u00fal\u00e9l\u00e9s\u00e9t seg\u00edti. Ezek k\u00f6z\u00f6tt megism\u00e9telte, hogy az \u00e1llam, a Magyar Turisztikai \u00dcgyn\u00f6ks\u00e9g (MT\u00dc) megt\u00e9r\u00edti a sz\u00e1llod\u00e1k november 8-ig be\u00e9rkezett, a z\u00e1r\u00e1s ut\u00e1ni 30 napra vonatkoz\u00f3 foglal\u00e1sok \u00e9rt\u00e9k\u00e9nek 80 sz\u00e1zal\u00e9k\u00e1t. Ennek felt\u00e9tele, hogy a munkav\u00e1llal\u00f3kat ne bocs\u00e1ss\u00e1k el, \u00e9s a dolgoz\u00f3k megkapj\u00e1k a fizet\u00e9s\u00fcket erre az id\u0151szakra. Az \u00e9ttermek m\u0171k\u00f6dhetnek h\u00e1zhoz sz\u00e1ll\u00edt\u00e1ssal, az ott dolgoz\u00f3knak az \u00e1llam \u00e1tv\u00e1llalta a munkab\u00e9r 50 sz\u00e1zal\u00e9k\u00e1t \u00e9s a j\u00e1rul\u00e9kfizet\u00e9s\u00e9t - ismertette. Mindez jelent\u0151s seg\u00edts\u00e9g az \u00e1gazatban tev\u00e9kenyked\u0151 c\u00e9geknek \u00e9s munkav\u00e1llal\u00f3knak a vez\u00e9rigazgat\u00f3 \u00e9rt\u00e9kel\u00e9se szerint.\n\u00a0\u00a0\u00a0\u00a0Felid\u00e9zte, minden magyarorsz\u00e1gi sz\u00e1ll\u00e1shelynek k\u00f6telez\u0151 volt regisztr\u00e1lni m\u00e1r t\u00f6bb mint t\u00edz h\u00f3napja a Nemzeti Turisztikai Adatszolg\u00e1ltat\u00f3 K\u00f6zpontba (NTAK). Ez a rendszer novemberre k\u00f6zel egymilli\u00f3 vend\u00e9g\u00e9jszak\u00e1t mutat, amelyet a sz\u00e1ll\u00e1shelyek r\u00f6gz\u00edtettek be. A szolg\u00e1ltat\u00f3k \u00f6nbevall\u00e1sa alapj\u00e1n m\u00e9g az id\u00e9n kifizeti az MT\u00dc az NTAK-ba r\u00f6gz\u00edtett \u00e1r 80 sz\u00e1zal\u00e9k\u00e1t mindenkinek - k\u00f6z\u00f6lte.\n\u00a0\u00a0\u00a0\u00a0Guller Zolt\u00e1n k\u00f6zl\u00e9se szerint a j\u00e1rul\u00e9kfizet\u00e9si k\u00f6telezetts\u00e9get felf\u00fcggesztette a korm\u00e1ny a szabadid\u0151s \u00e9s sz\u00f3rakoztat\u00f3 tev\u00e9kenys\u00e9get v\u00e9gz\u0151 szolg\u00e1ltat\u00f3k sz\u00e1m\u00e1ra is, akiknek a dolgoz\u00f3ik ut\u00e1n erre a 30 napra szint\u00e9n nem kell j\u00e1rul\u00e9kot fizetni. Hozz\u00e1tette: ebbe a csoportba tartoznak m\u00e1sok mellett a mozik, sz\u00ednh\u00e1zak, m\u00fazeumok, \u00e1llatkertek, sportl\u00e9tes\u00edtm\u00e9nyek, edz\u0151termek, konferenci\u00e1k \u00e9s bemutat\u00f3k, a sz\u00f3rakoztat\u00f3iparban dolgoz\u00f3k.\n\u00a0\u00a0\u00a0\u00a0Kit\u00e9rt arra, hogy hat\u00e1lyba l\u00e9pett az az utaz\u00e1sszervez\u0151ket \u00e9rint\u0151 int\u00e9zked\u00e9s is, miszerint a vagyoni biztos\u00edt\u00e9kot a 2019-es lez\u00e1rt forgalmuknak csak az 50 sz\u00e1zal\u00e9ka ut\u00e1n kell megfizetni. Mivel a 2019-es \u00e9v er\u0151sebb volt, mint az idei lesz. Ez a kisebb utaz\u00e1si irod\u00e1knak \u00f3ri\u00e1si lehet\u0151s\u00e9g az \u00e9letben marad\u00e1shoz - \u00e9rt\u00e9kelte.\n\n\nMTI 2020. november 13.\n\n"}]