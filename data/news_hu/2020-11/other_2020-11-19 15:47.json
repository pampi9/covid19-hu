[{"date": "2020-11-19 15:47", "url": "https://koronavirus.gov.hu/cikkek/kormanyinfo-12-millio-adag-koronavirus-elleni-oltoanyagot-kotott-le-magyarorszag", "h1": "Korm\u00e1nyinf\u00f3: 12 milli\u00f3 adag koronav\u00edrus elleni olt\u00f3anyagot k\u00f6t\u00f6tt le Magyarorsz\u00e1g", "body": "\nA korm\u00e1ny legfontosabb felel\u0151ss\u00e9ge, hogy ha van orvosilag ellen\u0151rz\u00f6tt, hat\u00e1sos vakcina, akkor azt a lehet\u0151 leghamarabb beszerezz\u00fck, ez\u00e9rt mindenkivel t\u00e1rgyalunk, aki ilyen olt\u00f3anyagot Magyarorsz\u00e1g sz\u00e1m\u00e1ra biztos\u00edtani tud - jelentette be a cs\u00fct\u00f6rt\u00f6ki korm\u00e1nyinf\u00f3n a Minisztereln\u00f6ks\u00e9get vezet\u0151 miniszter. Guly\u00e1s Gergely k\u00f6z\u00f6lte azt is, hogy j\u00f6v\u0151 h\u00e9t szerd\u00e1n fogja a korm\u00e1ny az eddigi int\u00e9zked\u00e9sek hat\u00e1sait \u00e9rt\u00e9kelni, \u00e9s d\u00f6ntenek majd arr\u00f3l, hogy sz\u00fcks\u00e9g van-e tov\u00e1bbi int\u00e9zked\u00e9sekre vagy sem.\u00a0\u00a0\n\n\n\nA koronav\u00edrus-elleni vakcin\u00e1kr\u00f3l\n\n\u00a0\u00a0\u00a0\u00a0Guly\u00e1s\u00a0Gergely t\u00e1j\u00e9koztatott arr\u00f3l, hogy mintegy 12 milli\u00f3 adag koronav\u00edrus elleni olt\u00f3anyagot k\u00f6t\u00f6tt le Magyarorsz\u00e1g. Kiemelte: a korm\u00e1ny legfontosabb felel\u0151ss\u00e9ge, hogy ha van orvosilag ellen\u0151rz\u00f6tt, hat\u00e1sos vakcina, akkor azt a lehet\u0151 leghamarabb beszerezz\u00e9k, ez\u00e9rt mindenkivel t\u00e1rgyalnak, aki ilyen olt\u00f3anyagot Magyarorsz\u00e1g sz\u00e1m\u00e1ra biztos\u00edtani tud. Ebben benne vannak az eur\u00f3pai uni\u00f3s szerz\u0151d\u00e9sek is, \u00e9s pr\u00f3b\u00e1lnak az amerikaiakkal, az izraeliekkel, az oroszokkal \u00e9s a k\u00ednaiakkal is t\u00e1rgyalni, hogy a lehet\u0151 leggyorsabban legyen vakcina.\n\u00a0\u00a0\u00a0\u00a0Az a kapacit\u00e1s, amelyb\u0151l Magyarorsz\u00e1g rendelni tud a k\u00ednai \u00e9s az orosz vakcin\u00e1n k\u00edv\u00fcl, mintegy 12 milli\u00f3 adag olt\u00f3anyagot jelent, h\u00e1rom gy\u00e1rt\u00f3n\u00e1l. Ahogy lesz r\u00e1 lehet\u0151s\u00e9g, megrendelik \u00e9s kifizetik ezeket. Az \u00f6sszes adag \u00e1ra t\u00f6bb mint 36 milli\u00e1rd forint - jelezte a miniszter.\n\u00a0\u00a0\u00a0\u00a0Guly\u00e1s\u00a0Gergely kifejtette: az AstraZeneca Oxfordban kifejlesztend\u0151 vakcin\u00e1j\u00e1b\u00f3l Magyarorsz\u00e1g 6,5 milli\u00f3 darabot k\u00f6t\u00f6tt le, ami 3 milli\u00f3 270 ezer adagnak min\u0151s\u00fcl, mivel k\u00e9t olt\u00e1sra van sz\u00fcks\u00e9ge egy embernek. A Janssen Pharmaceutica amerikai v\u00e1llalkoz\u00e1s harmadik enged\u00e9lyez\u00e9si f\u00e1zisban l\u00e9v\u0151 vakcin\u00e1j\u00e1b\u00f3l 4 milli\u00f3 360 ezer adagot, a Pfizer 94 sz\u00e1zal\u00e9kos hat\u00e9konys\u00e1g\u00fak\u00e9nt rekl\u00e1mozott olt\u00f3anyag\u00e1b\u00f3l 4 milli\u00f3 439 ezer adagot k\u00f6t\u00f6ttek le - k\u00f6z\u00f6lte.\n\u00a0\u00a0\u00a0 Kifejtette: a koronav\u00edrus ellen jelenleg 7-8 vakcina van tesztel\u00e9si f\u00e1zisban. Azon dolgoznak, hogy Magyarorsz\u00e1g m\u00e1r az els\u0151 helyr\u0151l is tudjon szerezni vakcin\u00e1t, \u00e9s olt\u00e1si terv szerint megkezd\u0151dhessen az emberek olt\u00e1sa. Kiemelte: a koronav\u00edrus elleni v\u00e9d\u0151olt\u00e1s ingyenes \u00e9s \u00f6nk\u00e9ntes lesz.\n\nK\u00f6sz\u00f6netet a frontvonalban dolgoz\u00f3knak\n\n\u00a0\u00a0\u00a0\u00a0A sajt\u00f3t\u00e1j\u00e9koztat\u00f3n\u00a0Guly\u00e1s\u00a0Gergely k\u00f6sz\u00f6netet mondott az orvosoknak, eg\u00e9szs\u00e9g\u00fcgyi dolgoz\u00f3knak, rend\u0151r\u00f6knek, katon\u00e1knak \u00e9s a k\u00f6zigazgat\u00e1sban dolgoz\u00f3knak a megfesz\u00edtett munk\u00e1juk\u00e9rt, amelynek eredm\u00e9nye, hogy b\u00e1r a fert\u0151z\u00f6ttek sz\u00e1ma rohamosan n\u0151 \u00e9s az elhunytak sz\u00e1ma is a tavaszihoz k\u00e9pest rendk\u00edv\u00fcl magas, ha a fert\u0151z\u00f6ttek sz\u00e1m\u00e1hoz k\u00e9pest n\u00e9zz\u00fck az elhunytak ar\u00e1ny\u00e1t, akkor az a tavaszihoz k\u00e9pest is javult.\n\u00a0\u00a0\u00a0\u00a0Teh\u00e1t az eg\u00e9szs\u00e9g\u00fcgyi ell\u00e1t\u00f3rendszer k\u00e9pes kezelni azt a megn\u00f6vekedett esetsz\u00e1mot is, amelyet a koronav\u00edrus-fert\u0151z\u00e9s terjed\u00e9se okoz - jelentette ki a miniszter.\n\nR\u00e9mh\u00edrt terjesztett az Index \u00e9s a HVG \nGuly\u00e1s\u00a0Gergely a szerd\u00e1n t\u00f6rt\u00e9ntekkel \u00f6sszef\u00fcgg\u00e9sben pontos \u00e9s adatokon alapul\u00f3 t\u00e1j\u00e9koztat\u00e1sra k\u00e9rte a sajt\u00f3 k\u00e9pvisel\u0151it a v\u00edrus\u00fcgyekben. Mint elmondta, szerd\u00e1n n\u00e9h\u00e1ny \u00f3r\u00e1ra szinte p\u00e1nik t\u00f6rt ki egy \u00e1lh\u00edr miatt, amely szerint a korm\u00e1ny a jelenlegi int\u00e9zked\u00e9seket febru\u00e1r 8-ig meghosszabb\u00edtotta. Az index.hu \u00e9s a hvg.hu felel\u0151tlen cikk\u00e9t, hogy a 30 napra hozott int\u00e9zked\u00e9seket meghosszabb\u00edtott\u00e1k volna febru\u00e1r 8-ig, nem lehet m\u00e1snak, csak \u00e1lh\u00edrnek min\u0151s\u00edteni - fogalmazott\u00a0Guly\u00e1s\u00a0Gergely.\n\u00a0\u00a0\u00a0\u00a0Kiemelte: nem fordult m\u00e9g el\u0151, hogy a rendk\u00edv\u00fcli jogrend id\u0151szak\u00e1ban minden fontos d\u00f6nt\u00e9sr\u0151l el\u0151zetesen ne sz\u00e1moltak volna be. A korm\u00e1nyrendelet szab\u00e1lyoz\u00e1sa egy\u00e9bk\u00e9nt teljesen vil\u00e1gos: a november 4-\u00e9n kihirdetett vesz\u00e9lyhelyzettel \u00f6sszef\u00fcgg\u0151 rendk\u00edv\u00fcli int\u00e9zked\u00e9sek hat\u00e1ly\u00e1t f\u0151szab\u00e1ly szerint 2021. febru\u00e1r 8-ig az Orsz\u00e1ggy\u0171l\u00e9s d\u00f6nt\u00e9se alapj\u00e1n meghosszabb\u00edtott\u00e1k, ugyanakkor teljesen egy\u00e9rtelm\u0171 a rendeletben az az alkalmaz\u00e1si szab\u00e1ly, amely ezeket a rendelkez\u00e9seket 2020. december 11-ig rendeli alkalmazni - mutatott r\u00e1 a miniszter.\nJ\u00f6v\u0151 h\u00e9t szerd\u00e1n \u00e9rt\u00e9keli a korm\u00e1ny az eddigi int\u00e9zked\u00e9sek hat\u00e1sait\nHozz\u00e1tette: nem tudj\u00e1k, hogy meg kell-e majd hosszabb\u00edtani ezeket, de a korm\u00e1ny minden esetben t\u00e1j\u00e9koztatja a nyilv\u00e1noss\u00e1got a d\u00f6nt\u00e9sekr\u0151l. Guly\u00e1s Gergely k\u00f6z\u00f6lte azt is, hogy a napokban sz\u0171rhet\u0151ek le el\u0151sz\u00f6r a m\u00falt kedden bevezetett int\u00e9zked\u00e9sek tapasztalatai.\nA miniszter k\u00f6z\u00f6lte azt is, hogy j\u00f6v\u0151 h\u00e9t szerd\u00e1n fogja a korm\u00e1ny az eddigi int\u00e9zked\u00e9sek hat\u00e1sait \u00e9rt\u00e9kelni, \u00e9s d\u00f6ntenek majd arr\u00f3l, hogy sz\u00fcks\u00e9g van-e tov\u00e1bbi int\u00e9zked\u00e9sekre vagy sem.\u00a0\u00a0\n\u00a0\u00a0 T\u00f6bb k\u00e9rd\u00e9s \u00e9rkezett arr\u00f3l, hogy a koronav\u00edrus-j\u00e1rv\u00e1ny elleni v\u00e9dekez\u00e9s sor\u00e1n v\u00e1rhat\u00f3-e m\u00e9g szigor\u00fabb int\u00e9zked\u00e9s, tov\u00e1bb\u00e1 a korm\u00e1ny legk\u00e9s\u0151bb mikor d\u00f6nt a december 11-ig \u00e9rv\u00e9nyben l\u00e9v\u0151 szab\u00e1lyokr\u00f3l. Guly\u00e1s Gergely kiemelte: a korm\u00e1ny nem t\u00e1rgyalt tov\u00e1bbi szigor\u00edt\u00e1sokr\u00f3l, a j\u00f6v\u0151 szerdai korm\u00e1ny\u00fcl\u00e9sen \u00e9rt\u00e9kelik a j\u00e1rv\u00e1nyhelyzetet. Jelenleg \u00fagy v\u00e9lik, ha mindenki betartja a szab\u00e1lyokat, lassulhat a j\u00e1rv\u00e1ny terjed\u00e9se, de ha m\u00e9gis sz\u00fcks\u00e9ges lenne, a korm\u00e1ny k\u00e9szen \u00e1ll arra, hogy m\u00e9g szigor\u00fabb int\u00e9zked\u00e9seket hozzon.\nHangs\u00falyozta: december 11-\u00e9ig m\u00e9g kisebb mag\u00e1nsz\u00e1ll\u00e1sok sem fogadhatnak vend\u00e9geket, ezen nem terveznek enyh\u00edteni. K\u00f6z\u00f6lte azt is: a kaszin\u00f3k az\u00e9rt lehetnek nyitva - azok is csak este 7-ig -, mert ott biztos\u00edtott a t\u00e1vols\u00e1gtart\u00e1s. Hogy kell-e szigor\u00edtani kar\u00e1csony el\u0151tt, Guly\u00e1s Gergely azt mondta: \"megl\u00e1tjuk\". Szentkir\u00e1lyi Alexandra korm\u00e1nysz\u00f3viv\u0151 azt mondta: az \u00e9rv\u00e9nyes szab\u00e1lyok szerint a csal\u00e1di rendezv\u00e9nyeken legfeljebb t\u00edzen lehetnek. \"K\u00e9t h\u00e9t kell ahhoz, hogy a jelenlegi int\u00e9zked\u00e9seknek l\u00e1tsz\u00f3djanak az eredm\u00e9nyei, a korm\u00e1ny annak f\u00e9ny\u00e9ben tud majd a tov\u00e1bbiakr\u00f3l d\u00f6nteni\" - f\u0171zte hozz\u00e1.\n\u00a0 Kit\u00e9rt arra is, hogy a j\u00e1rv\u00e1ny tet\u0151z\u00e9s\u00e9re vonatkoz\u00f3 progn\u00f3zisok k\u00fcl\u00f6nb\u00f6z\u0151ek, de \u00e1ltal\u00e1ban decemberre vagy janu\u00e1rra teszik a szakemberek.\n\u00a0Az eg\u00e9szs\u00e9g\u00fcgyi, szoci\u00e1lis \u00e9s nevel\u00e9si int\u00e9zm\u00e9nyekben dolgoz\u00f3k tesztel\u00e9s\u00e9r\u0151l\nP\u00e9nteken veszi kezdet\u00e9t az orsz\u00e1gos rendszeres koronav\u00edrus-tesztel\u00e9s, els\u0151k\u00e9nt a szoci\u00e1lis int\u00e9zm\u00e9nyekben - jelentette be a cs\u00fct\u00f6rt\u00f6ki korm\u00e1nyinf\u00f3n a Minisztereln\u00f6ks\u00e9get vezet\u0151 miniszter. Guly\u00e1s\u00a0Gergely eml\u00e9keztetett: a korm\u00e1ny a m\u00falt heti \u00fcl\u00e9s\u00e9n d\u00f6nt\u00f6tt arr\u00f3l, hogy az eg\u00e9szs\u00e9g\u00fcgyi, szoci\u00e1lis \u00e9s nevel\u00e9si int\u00e9zm\u00e9nyekben dolgoz\u00f3k sz\u00e1m\u00e1ra koronav\u00edrus-tesztel\u00e9st rendel el az operat\u00edv t\u00f6rzs \u00e1ltal meghat\u00e1rozott rendben \u00e9s \u00fctemez\u00e9ssel. A tesztel\u00e9sen val\u00f3 r\u00e9szv\u00e9tel \u00f6nk\u00e9ntes, arra senkit nem lehet k\u00f6telezni - f\u0171zte hozz\u00e1.\n\u00a0\u00a0\u00a0\u00a0A miniszter k\u00f6z\u00f6lte: a tesztel\u00e9s j\u00f6v\u0151 h\u00e9tf\u0151t\u0151l az iskol\u00e1kban, \u00f3vod\u00e1kban, b\u00f6lcs\u0151d\u00e9kben \u00e9s az eg\u00e9szs\u00e9g\u00fcgyi int\u00e9zm\u00e9nyekben is megkezd\u0151dik.\n\u00a0\u00a0\u00a0\u00a0Mint elmondta, az eg\u00e9szs\u00e9g\u00fcgyi \u00e9s szoci\u00e1lis int\u00e9zm\u00e9nyek saj\u00e1t er\u0151forr\u00e1saikkal tudj\u00e1k elv\u00e9gezni a vizsg\u00e1latokat, ahol viszont seg\u00edts\u00e9gre van sz\u00fcks\u00e9g, ott a f\u0151v\u00e1rosi \u00e9s a megyei korm\u00e1nyhivatalok szervezik meg a tesztel\u00e9seket.\n\u00a0\u00a0\u00a0\u00a0\u00d6sszesen 15 ezer feladatell\u00e1t\u00e1si helyen, 191 ezer ember tesztel\u00e9s\u00e9r\u0151l kell a korm\u00e1nyhivataloknak gondoskodniuk - k\u00f6z\u00f6lte\u00a0Guly\u00e1s\u00a0Gergely, hozz\u00e1t\u00e9ve, hogy ez\u00e9rt ezer k\u00e9tf\u0151s csapat lesz, amelynek egyik tagja egy harmad- vagy negyed\u00e9ves orvostanhallgat\u00f3.\n\u00a0\u00a0\u00a0\u00a0A csapatoknak naponta \u00e1tlagosan h\u00e1rom helyen kell majd vizsg\u00e1latot v\u00e9gezni\u00fck ahhoz, hogy egy h\u00e9t alatt mindenkit leteszteljenek - ismertette a miniszter.\nF\u0151k\u00e9nt a nyugati megy\u00e9kben magasabb a fert\u0151z\u00f6ttek sz\u00e1ma\n\n\u00a0\u00a0\u00a0\u00a0Guly\u00e1s\u00a0Gergely k\u00e9rte a napi rendszeress\u00e9ggel Ausztri\u00e1ba j\u00e1r\u00f3 dolgoz\u00f3kat, hogy fokozottan tarts\u00e1k be a v\u00e9dekez\u00e9si szab\u00e1lyokat, mert a fert\u0151z\u00e9sek ter\u00fcleti elhelyezked\u00e9s\u00e9n\u00e9l azt l\u00e1tni, hogy az orsz\u00e1g eg\u00e9sz\u00e9ben jelen van a fert\u0151z\u00e9s, de az osztr\u00e1k hat\u00e1r ment\u00e9n, ahol a napi ing\u00e1z\u00e1sok sz\u00e1ma rendk\u00edv\u00fcl magas, ott kifejezetten rosszak a fert\u0151z\u00f6tts\u00e9gi adatok.\u00a0\u00a0\u00a0 Azt is k\u00f6z\u00f6lte: az Ausztri\u00e1ban dolgoz\u00f3 magyarokat nem \u00e9rintik a napokban \u00e9letbe l\u00e9pett osztr\u00e1k j\u00e1rv\u00e1ny\u00fcgyi szigor\u00edt\u00e1sok.\n\u00a0\u00a0\u00a0Guly\u00e1s Gergely a korm\u00e1nyinf\u00f3n k\u00f6z\u00f6lte: 580 koronav\u00edrusos beteg fekszik intenz\u00edv \u00e1gyon. A szabad kapacit\u00e1s mintegy 1700 intenz\u00edv \u00e1gy, ami sz\u00fcks\u00e9g eset\u00e9n b\u0151v\u00edthet\u0151.\n\u00a0\u00a0\u00a0\u00a0Kiemelte: a r\u00e1kos betegek ell\u00e1t\u00e1sa nem szenvedhet h\u00e1tr\u00e1nyt. Kemoter\u00e1pi\u00e1s kezel\u00e9s az\u00e9rt maradhat el, mert fokozott vesz\u00e9lyt jelenthet arra, akinek a koronav\u00edrus miatt legyeng\u00fclt a szervezete.\n\u00a0\u00a0\u00a0\u00a0Arra a k\u00e9rd\u00e9sre, hogy mi t\u00f6rt\u00e9nik, ha megtelnek a holttestek t\u00e1rol\u00e1s\u00e1ra szolg\u00e1l\u00f3 h\u0171t\u0151termek, Guly\u00e1s Gergely azt mondta: az operat\u00edv t\u00f6rzs \u00e9s a temetkez\u00e9si szolg\u00e1ltat\u00f3k is k\u00e9pesek kezelni a helyzetet.\nA j\u00e1rv\u00e1ny\u00fcgyi helyzet ellen\u00e9re az Orsz\u00e1ggy\u0171l\u00e9snek is dolgoznia kell \n\u00a0\u00a0\u00a0\u00a0A vesz\u00e9lyhelyzetben elfogadott alkotm\u00e1nym\u00f3dos\u00edt\u00e1s indokolts\u00e1ga kapcs\u00e1n Guly\u00e1s Gergely kiemelte: a j\u00e1rv\u00e1ny\u00fcgyi helyzet ellen\u00e9re mindenkinek dolgoznia kell, \u00e9s az orsz\u00e1ggy\u0171l\u00e9si k\u00e9pvisel\u0151kt\u0151l is elv\u00e1rhat\u00f3, hogy a rendes t\u00f6rv\u00e9nyalkot\u00e1si rend szerint dolgozzanak.\nK\u00e9rd\u00e9sre azt mondta: nem tud r\u00f3la, hogy b\u00fcntet\u0151elj\u00e1r\u00e1s indult volna Kor\u00f3zs Lajos, az Orsz\u00e1ggy\u0171l\u00e9s n\u00e9pj\u00f3l\u00e9ti bizotts\u00e1g\u00e1nak MSZP-s vezet\u0151je ellen r\u00e9mh\u00edrterjeszt\u00e9s miatt. A miniszter megjegyezte: az ellenz\u00e9k egy olyan k\u00e9pvisel\u0151t tart az eg\u00e9szs\u00e9g\u00fcgyi szakbizotts\u00e1g eln\u00f6ki posztj\u00e1n, aki a ment\u0151dolgoz\u00f3kr\u00f3l \u00e9s az eg\u00e9szs\u00e9g\u00fcgyi v\u00e9dekez\u00e9sben r\u00e9sztvev\u0151kr\u0151l \"hamis\u00edtott egy r\u00e1juk n\u00e9zve egy\u00e9rtelm\u0171en negat\u00edv \u00e9s r\u00e1galmaz\u00f3 vide\u00f3t\".\nGuly\u00e1s Gergely azt mondta: a Magyar Kereskedelmi \u00e9s Iparkamar\u00e1nak van javaslata az ipar\u0171z\u00e9si ad\u00f3 cs\u00f6kkent\u00e9s\u00e9re \u00e9s elt\u00f6rl\u00e9s\u00e9re is, de \u00edr\u00e1sban nem \u00e9rkezett ilyen a korm\u00e1nyhoz. Ha a kisz\u00e1ll\u00edtott \u00e9telek \u00e1f\u00e1j\u00e1nak cs\u00f6kkent\u00e9s\u00e9hez hasonl\u00f3 d\u00f6nt\u00e9s sz\u00fcletik, \"meg fogjuk ismertetni a nyilv\u00e1noss\u00e1ggal\" - tette hozz\u00e1.\nAz iskol\u00e1kr\u00f3l\n\nK\u00e9rdeztek arr\u00f3l is: v\u00e1rhat\u00f3-e, hogy az \u00e1ltal\u00e1nos iskol\u00e1kban is elrendelj\u00e9k a digit\u00e1lis oktat\u00e1st, tov\u00e1bb\u00e1 tervezik-e a pedag\u00f3gus p\u00e1ly\u00e1ra k\u00e9sz\u00fcl\u0151 hallgat\u00f3k bevon\u00e1s\u00e1t, legal\u00e1bb a gyermekfel\u00fcgyeletbe. Guly\u00e1s Gergely azt mondta: azt szeretn\u00e9k, ha nem kellene az \u00e1ltal\u00e1nos iskol\u00e1kban, k\u00fcl\u00f6n\u00f6sen az als\u00f3 tagozatban is \u00e1t\u00e1llni a digit\u00e1lis oktat\u00e1sra, de sz\u00fcks\u00e9g eset\u00e9n ezt is megl\u00e9pik. Hozz\u00e1tette: az oktat\u00e1si korm\u00e1nyzatnak jelenleg az a v\u00e9lem\u00e9nye, hogy elegend\u0151 pedag\u00f3gus \u00e1ll rendelkez\u00e9sre az oktat\u00e1s biztos\u00edt\u00e1s\u00e1ra.\n\nAz ingyenes parkol\u00e1sr\u00f3l\n\nElmondta, az ingyenes parkol\u00e1ssal megk\u00f6nny\u00edtik a mindennapi munk\u00e1ba j\u00e1r\u00e1st, mivel \u00edgy sokan nem t\u00f6megk\u00f6zleked\u00e9ssel, hanem aut\u00f3val mennek dolgozni. A t\u00f6bbs\u00e9g nem aut\u00f3p\u00e1ly\u00e1n j\u00e1r dolgozni, ez\u00e9rt az aut\u00f3p\u00e1lya-matrica ingyeness\u00e9 t\u00e9tele hozz\u00e1juk k\u00e9pest \"legfeljebb kicsiny csoportn\u00e1l\" jelentene a j\u00e1rv\u00e1ny\u00fcgyi v\u00e9dekez\u00e9s szempontj\u00e1b\u00f3l el\u0151nyt.\n\nAz orvosi b\u00e9remel\u00e9st tartalmaz\u00f3, eg\u00e9szs\u00e9g\u00fcgyi dolgoz\u00f3k jog\u00e1ll\u00e1s\u00e1r\u00f3l sz\u00f3l\u00f3 t\u00f6rv\u00e9nyr\u0151l\n\u00a0\u00a0\u00a0\u00a0\nAz eg\u00e9szs\u00e9g\u00fcgyi dolgoz\u00f3k jog\u00e1ll\u00e1s\u00e1r\u00f3l sz\u00f3l\u00f3 t\u00f6rv\u00e9nnyel kapcsolatos vit\u00e1kr\u00f3l is k\u00e9rdezt\u00e9k a minisztert. A kirendel\u00e9ssel kapcsolatos - Guly\u00e1s Gergely szavai szerint - \u00e1lvita lez\u00e1rult azzal, hogy az orvosi kamara javaslatait el tudj\u00e1k fogadni. \u00dagy v\u00e9li, a m\u00e1sod\u00e1ll\u00e1ssal \u00f6sszef\u00fcgg\u0151 vita is rendezhet\u0151.\n\u00a0\u00a0\u00a0\u00a0Ha t\u00f6rt\u00e9nt ilyen, akkor az elfogadhatatlan, \u00e9s fegyelmi k\u00f6vetkezm\u00e9nyei kell, hogy legyenek, hogy Covid-betegekkel foglalkoz\u00f3 eg\u00e9szs\u00e9g\u00fcgyi szakdolgoz\u00f3knak nem utalt\u00e1k el az 50 sz\u00e1zal\u00e9kos emel\u00e9st. Lesz\u00f6gezte: ha valaki kirendel\u00e9s alapj\u00e1n dolgozik az eg\u00e9szs\u00e9g\u00fcgyben, 50 sz\u00e1zal\u00e9kkal magasabb munkab\u00e9rre jogosult.\n\nSoros szerint, aki nem fogad be bev\u00e1ndorl\u00f3kat, p\u00e9nz\u00fcgyileg szankcion\u00e1lni kell \nSoros szerint. aki nem fogad be bev\u00e1ndorl\u00f3kat, p\u00e9nz\u00fcgyileg szankcion\u00e1lni kell - mondta a cs\u00fct\u00f6rt\u00f6ki korm\u00e1nyinf\u00f3n a Minisztereln\u00f6ks\u00e9get vezet\u0151 miniszter.\u00a0\nGuly\u00e1s Gergely lesz\u00f6gezte: Soros Gy\u00f6rgyt\u0151l \"semmilyen kioktat\u00e1st nem tudunk elfogadni\".\n\u00a0\u00a0\u00a0\u00a0K\u00f6zl\u00e9se szerint Soros egy cikk\u00e9ben \u00fagy fogalmazott: fel kell l\u00e9pni Magyarorsz\u00e1ggal \u00e9s Lengyelorsz\u00e1ggal szemben, \u00e9s aki nem fogad bev\u00e1ndorl\u00f3kat, azt p\u00e9nz\u00fcgyileg kell szankcion\u00e1lni.\n\u00a0\u00a0\u00a0\u00a0Magyarorsz\u00e1g azonban kitart amellett, hogy maga hat\u00e1rozhatja meg, kivel k\u00edv\u00e1n egy\u00fctt \u00e9lni \u00e9s kivel nem. Maga d\u00f6nthet arr\u00f3l, hogy a migr\u00e1ci\u00f3t elutas\u00edtja vagy sem, a polg\u00e1rok pedig m\u00e1r n\u00e9pszavaz\u00e1son \u00e9s orsz\u00e1ggy\u0171l\u00e9si v\u00e1laszt\u00e1son is vil\u00e1gosan d\u00f6nt\u00f6ttek err\u0151l - mondta a miniszter.\n\u00a0\u00a0\u00a0\u00a0Hozz\u00e1tette: a magyar ellenz\u00e9k Soros Gy\u00f6rgyh\u00f6z felt\u0171n\u0151en hasonl\u00f3 \u00e1ll\u00e1sfoglal\u00e1st tett k\u00f6zz\u00e9 \u00e9s most \u00fajra es\u00e9lyt l\u00e1t arra, hogy a bev\u00e1ndorl\u00e1st Magyarorsz\u00e1gra k\u00e9nyszer\u00edtse, s miut\u00e1n ezt v\u00e1laszt\u00e1son nem tudta el\u00e9rni, most Br\u00fcsszelbe kapaszkodva pr\u00f3b\u00e1lja. Magyarorsz\u00e1g azonban nem enged a zsarol\u00e1snak.\n\u00a0\u00a0\u00a0\u00a0Jelezte, Soros volt az, aki 1992-ben bed\u00f6nt\u00f6tte a fontot, 6 milli\u00e1rd font k\u00e1rt okozva az angol ad\u00f3fizet\u0151knek, a n\u00e9met \u00fajraegyes\u00edt\u00e9s ut\u00e1n a m\u00e1rka ellen spekul\u00e1lt, 2008-ban megk\u00eds\u00e9relte t\u00f6nkretenni az OTP-t, s \u0151 az, aki ellen a brit belpolitik\u00e1ba val\u00f3 beavatkoz\u00e1s miatt b\u00fcntet\u0151elj\u00e1r\u00e1s folyik a Brexit-kamp\u00e1nnyal \u00f6sszef\u00fcgg\u00e9sben.\n\u00a0\u00a0\u00a0\u00a0Kit\u00e9rt arra is: a magyar gazdas\u00e1g tart\u00f3pill\u00e9rei kell\u0151en er\u0151sek, a koronav\u00edrus-j\u00e1rv\u00e1ny okozta gazdas\u00e1gi helyzet miatti hi\u00e1ny magas lesz, de 10 \u00e9v polg\u00e1ri korm\u00e1nyz\u00e1s sor\u00e1n az orsz\u00e1g 20 sz\u00e1zal\u00e9kkal cs\u00f6kkentette az \u00e1llamad\u00f3ss\u00e1got, \u00edgy most van mib\u0151l hitelt felvenni.\n\u00a0\u00a0\u00a0\u00a0R\u00e1mutatott: Magyarorsz\u00e1g jelenlegi form\u00e1j\u00e1ban nem tartja elfogadhat\u00f3nak a h\u00e9t\u00e9ves uni\u00f3s k\u00f6lts\u00e9gvet\u00e9st, illetve a ment\u0151csomagot, ugyanis a jog\u00e1llami krit\u00e9riumok nem vil\u00e1gosak. Az uni\u00f3ban jelenleg az min\u0151s\u00fcl jog\u00e1llamnak, amely beengedi a bev\u00e1ndorl\u00f3kat, a jog\u00e1llami vit\u00e1k pedig \u00e9ppen a bev\u00e1ndorl\u00e1ssal kezd\u0151dtek.\n\u00a0\u00a0\u00a0\u00a0Magyarorsz\u00e1g elk\u00f6telezett a jog\u00e1llami \u00e9rt\u00e9kek ir\u00e1nt, fontosnak tartja a sz\u00f3l\u00e1s-, v\u00e9lem\u00e9ny-, gy\u00fclekez\u00e9si \u00e9s sajt\u00f3szabads\u00e1got, valamint a b\u00edr\u00f3i f\u00fcggetlens\u00e9get. Ezek pedig ma Magyarorsz\u00e1gon legal\u00e1bb annyira, vagy m\u00e9g ink\u00e1bb garant\u00e1ltak, mint Nyugat-Eur\u00f3p\u00e1ban, \u00e9s sokkal jobban \u00e1llnak, mint a baloldali korm\u00e1nyz\u00e1s idej\u00e9n, p\u00e9ld\u00e1ul amikor 2006-ban b\u00e9k\u00e9s t\u00fcntet\u0151ket vertek v\u00e9resre. Az EU akkor csak annyit mondott, hogy ez belpolitikai k\u00e9rd\u00e9s - eml\u00e9keztetett a miniszter.\n\u00a0\u00a0\u00a0\u00a0\"T\u0151l\u00fcnk nem kell f\u00e9lteni a jog\u00e1llamot\", itt azonban nem a jog\u00e1llamr\u00f3l van sz\u00f3, hanem arr\u00f3l, hogy a bev\u00e1ndorl\u00e1s \u00fcgy\u00e9ben az uni\u00f3s f\u0151 vonallal szemben \u00e1ll\u00f3 \u00e1llamokat hogyan lehet t\u00e9rdre k\u00e9nyszer\u00edteni, hogyan lehet vel\u00fck zsarol\u00e1ssal elfogadtatni a migr\u00e1ci\u00f3t - jegyezte meg Guly\u00e1s Gergely.\nAz EU ment\u0151csomagj\u00e1r\u00f3l, a k\u00f6z\u00f6s hitelfelv\u00e9telr\u0151l\nAz EU ment\u0151csomagj\u00e1val \"mi kezdett\u0151l fogva nem \u00e9rtett\u00fcnk egyet\", mert a k\u00f6z\u00f6s hitelfelv\u00e9tel vesz\u00e9lyes. Ha ugyanis valamelyik \u00e1llam cs\u0151dbe megy, az \u00e1ltala felvett hitelek\u00e9rt Magyarorsz\u00e1gnak is felel\u0151ss\u00e9get kell v\u00e1llalnia. Ennek ellen\u00e9re az eur\u00f3pai szolidarit\u00e1s jegy\u00e9ben elfogadtuk a ment\u0151csomagot, de elfogadhatatlan, hogy tov\u00e1bbi zsarol\u00e1ssal pr\u00f3b\u00e1lj\u00e1k meg Magyarorsz\u00e1got bev\u00e1ndorl\u00e1si politik\u00e1j\u00e1nak megv\u00e1ltoztat\u00e1s\u00e1ra k\u00e9nyszer\u00edteni. Erre Magyarorsz\u00e1g nemet fog mondani, m\u00e1rpedig az uni\u00f3s k\u00f6lts\u00e9gvet\u00e9s \u00e9s ment\u0151csomag elfogad\u00e1s\u00e1ra Magyarorsz\u00e1g hozz\u00e1j\u00e1rul\u00e1sa n\u00e9lk\u00fcl nincs lehet\u0151s\u00e9g - figyelmeztetett Guly\u00e1s Gergely.\n\u00a0\u00a0\u00a0\u00a0A miniszter k\u00e9rd\u00e9sre v\u00e1laszolva eml\u00e9keztetett: Orb\u00e1n Viktor minisztereln\u00f6k m\u00e1r megv\u00e9t\u00f3zta az uni\u00f3s k\u00f6lts\u00e9gvet\u00e9si jogalkot\u00e1si csomagot. \u00dagy \u00e9rt\u00e9kelt: a javaslat jelen form\u00e1j\u00e1ban a ment\u0151csomag \u00e9letbel\u00e9p\u00e9s\u00e9nek nulla az es\u00e9lye.\n\u00a0\u00a0\u00a0\u00a0Megjegyezte: az EU t\u00f6bb mint 7 \u00e9vtizedes t\u00f6rt\u00e9nelm\u00e9ben eddig soha nem akartak p\u00e9nz\u00fcgyi kifizet\u00e9seket a p\u00e9nz\u00fcgyi \u00e9rdekek v\u00e9delm\u00e9n t\u00fal m\u00e1s \u00e9rdekekkel \u00f6sszek\u00f6tni. A korrupci\u00f3s v\u00e1dakat hazugnak nevezve kiemelte: a magyar korm\u00e1ny l\u00e9nyegesen szigor\u00fabb szab\u00e1lyokat is t\u00e1mogatna az EU-s p\u00e9nzek elk\u00f6lt\u00e9s\u00e9vel kapcsolatban.\n\nMagyarorsz\u00e1g sz\u00e1m\u00e1ra az a legfontosabb, hogy seg\u00edtsenek a bajban l\u00e9v\u0151 tag\u00e1llamoknak\n\nMagyarorsz\u00e1g sz\u00e1m\u00e1ra az a legfontosabb, hogy amilyen m\u00f3don lehet, seg\u00edtsenek a d\u00e9li \u00e1llamoknak. \"Ak\u00e1r holnap is oda lehetne adni a p\u00e9nzt a d\u00e9li \u00e1llamoknak\" - mondta a miniszter, kiemelve: ehhez viszont az kell, hogy ne zsarolj\u00e1k Magyarorsz\u00e1got azzal, m\u00f3dos\u00edtsa bev\u00e1ndorl\u00e1spolitik\u00e1j\u00e1t. Hozz\u00e1tette: \"ha van olyan technikai megold\u00e1s, ami nem k\u00f6ti a bev\u00e1ndorl\u00e1s enged\u00e9lyez\u00e9s\u00e9hez a p\u00e9nzek kifizet\u00e9s\u00e9t, akkor mi \u00f6r\u00f6mmel \u00e1llunk rendelkez\u00e9sre\".\n\u00a0\u00a0\u00a0\u00a0Guly\u00e1s Gergely hangs\u00falyozta: ha az EU-tag\u00e1llamok egy\u00fctt vesznek fel hitelt, annak nulla sz\u00e1zal\u00e9k k\u00f6r\u00fcli lehet a kamata, a vesz\u00e9ly ugyanakkor az, hogy ilyen esetben m\u00e1s orsz\u00e1gok\u00e9rt is felel\u0151ss\u00e9get kell v\u00e1llalni.\n\u00a0\u00a0\u00a0\u00a0Lesz\u00f6gezte: Magyarorsz\u00e1g p\u00e9nz\u00fcgyileg \"biztos l\u00e1bakon \u00e1ll\". Uni\u00f3s k\u00f6lts\u00e9gvet\u00e9snek is kell lennie el\u0151bb vagy ut\u00f3bb, hogy ez f\u00e9l, egy, m\u00e1sf\u00e9l vagy k\u00e9t \u00e9v, nem tudni. Azt mondta: ha nincs meg\u00e1llapod\u00e1s, az el\u0151z\u0151 k\u00f6lts\u00e9gvet\u00e9s sz\u00e1mai\u00a0alapj\u00e1n kell a k\u00f6vetkez\u0151 \u00e9vit megtervezni, \u00edgy az eddig finansz\u00edrozott programokra ebben az esetben is van p\u00e9nz.\n\n\u00a0\n\n"}]