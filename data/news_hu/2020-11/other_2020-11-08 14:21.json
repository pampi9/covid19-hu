[{"date": "2020-11-08 14:21", "url": "https://koronavirus.gov.hu/cikkek/orban-viktor-kis-es-kozepes-vallalkozasokat-segito-tanacsokat-var-kamaratol", "h1": "Orb\u00e1n Viktor a kis- \u00e9s k\u00f6zepes v\u00e1llalkoz\u00e1sokat seg\u00edt\u0151 tan\u00e1csokat v\u00e1r a kamar\u00e1t\u00f3l", "body": "\nA legt\u00f6bb magyar embernek munk\u00e1t ad\u00f3 kis- \u00e9s k\u00f6zepes v\u00e1llalkoz\u00e1sokat seg\u00edt\u0151 javaslatokat v\u00e1r a Magyar Kereskedelmi \u00e9s Iparkamar\u00e1t\u00f3l (MKIK)\u00a0Orb\u00e1n\u00a0Viktor minisztereln\u00f6k.\u00a0\n\n\n\u00a0A korm\u00e1nyf\u0151 err\u0151l azt k\u00f6vet\u0151en besz\u00e9lt vas\u00e1rnap, a Facebookra feltett vide\u00f3n, hogy tal\u00e1lkozott az MKIK vezet\u0151j\u00e9vel, Parragh L\u00e1szl\u00f3val.\n\u00a0\u00a0\u00a0\u00a0Orb\u00e1n\u00a0Viktor elmondta, a kamara vezet\u0151j\u00e9t t\u00e1j\u00e9koztatta a v\u00e1rhat\u00f3 eg\u00e9szs\u00e9g\u00fcgyi int\u00e9zked\u00e9sekr\u0151l \u00e9s neki is elmondta, hogy a vakcina a megold\u00e1s, amelyre j\u00f3 rem\u00e9nyek vannak. A minisztereln\u00f6k \u00fagy fogalmazott: \"l\u00e1tjuk m\u00e1r a f\u00e9nyt az alag\u00fat v\u00e9g\u00e9n, de addig m\u00e9g hossz\u00fa hetek telnek el, \u00e9s ez\u00e9rt a gazdas\u00e1ggal is foglalkoznunk kell\", hozz\u00e1t\u00e9ve, a v\u00edrus az emberek\u00e9n k\u00edv\u00fcl a gazdas\u00e1g \"sz\u00f6vet\u00e9t\" is megt\u00e1madja.\n\u00a0\u00a0\u00a0\u00a0Kiemelte, a korm\u00e1nynak a kis- \u00e9s k\u00f6zepes v\u00e1llalkoz\u00e1sokra jelentett vesz\u00e9ly a legfontosabb, mert ezek adj\u00e1k a legt\u00f6bb magyar embernek a munk\u00e1t.\n\u00a0\u00a0\u00a0\u00a0Orb\u00e1n\u00a0Viktor ez\u00e9rt arra k\u00e9rte a kamara eln\u00f6k\u00e9t, tegyen javaslatot a korm\u00e1nynak \u00e9s alak\u00edtsanak ki szorosabb egy\u00fcttm\u0171k\u00f6d\u00e9st a k\u00f6vetkez\u0151 hetekben, h\u00f3napokban, hogy olyan int\u00e9zked\u00e9seket hozhassanak, amellyel a kis- \u00e9s k\u00f6zepes v\u00e1llalkoz\u00e1sokat lehet seg\u00edteni.\n\u00a0\u00a0\u00a0\u00a0\"Most eg\u00e9szs\u00e9g\u00fcgyi d\u00f6nt\u00e9sek j\u00f6nnek, azt\u00e1n ism\u00e9t gazdas\u00e1gi int\u00e9zked\u00e9sek k\u00f6vetkeznek. V\u00e1rom a kamara javaslatait\" - z\u00e1rta t\u00e1j\u00e9koztat\u00e1s\u00e1t\u00a0Orb\u00e1n\u00a0Viktor.\nMTI\n\n"}]