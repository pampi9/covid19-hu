[{"date": "2020-11-24 16:04", "url": "https://koronavirus.gov.hu/cikkek/jarvany-elleni-intezkedeseknel-magyar-emberek-akarata-meghatarozo", "h1": "A j\u00e1rv\u00e1ny elleni int\u00e9zked\u00e9sekn\u00e9l is  a magyar emberek akarata a meghat\u00e1roz\u00f3", "body": "\nA nemzeti konzult\u00e1ci\u00f3 \u00e9s az egyet\u00e9rt\u00e9si pontok kijel\u00f6l\u00e9se a korm\u00e1ny sz\u00e1m\u00e1ra nem form\u00e1lis vagy kommunik\u00e1ci\u00f3s k\u00e9rd\u00e9s: ez hat\u00e1rozza meg azokat a politikai d\u00f6nt\u00e9seket, amelyeket a korm\u00e1ny meghoz m\u00e9g a j\u00e1rv\u00e1ny \u00e9s az alkalmazand\u00f3 v\u00e1ls\u00e1gkezel\u00e9s idej\u00e9n is - mondta Rog\u00e1n Antal, a minisztereln\u00f6k kabinetf\u0151n\u00f6ke az Orsz\u00e1ggy\u0171l\u00e9s igazs\u00e1g\u00fcgyi bizotts\u00e1g\u00e1ban tartott \u00e9ves meghallgat\u00e1s\u00e1n kedden.\n\n\nK\u00f6z\u00f6lte: az elm\u00falt napokban az id\u0151seknek fenntartott v\u00e9dett id\u0151s\u00e1v bevezet\u00e9se t\u00f6rt\u00e9nt meg, amelyet a nemzeti konzult\u00e1ci\u00f3 sor\u00e1n az emberek 62 sz\u00e1zal\u00e9ka k\u00e9rt \u00e9s t\u00e1mogatott.\n\u00a0\u00a0\u00a0\u00a0A Minisztereln\u00f6ki Kabinetiroda vezet\u0151je elmondta: a koronav\u00edrus-j\u00e1rv\u00e1nyr\u00f3l sz\u00f3l\u00f3 konzult\u00e1ci\u00f3ban az emberek egy\u00e9rtelm\u0171en jelezt\u00e9k, hogy am\u00edg lehet, meg kell tartani az orsz\u00e1g m\u0171k\u00f6d\u0151k\u00e9pess\u00e9g\u00e9t, emellett kijel\u00f6lt\u00e9k azt is, milyen eszk\u00f6z\u00f6ket t\u00e1mogatnak. Legnagyobb ar\u00e1nyban a maszkvisel\u00e9st t\u00e1mogatt\u00e1k, ezt k\u00f6vette az orsz\u00e1ghat\u00e1rok lez\u00e1r\u00e1sa \u00e9s a rendezv\u00e9nyek korl\u00e1toz\u00e1sa , majd a t\u00e1vols\u00e1gtart\u00e1s, a v\u00e9dekez\u00e9shez sz\u00fcks\u00e9ges eszk\u00f6z\u00f6k kivitel\u00e9nek korl\u00e1toz\u00e1sa, az id\u0151seknek fenntartott v\u00e1s\u00e1rl\u00e1si s\u00e1v, az ingyenes parkol\u00e1s \u00e9s a kij\u00e1r\u00e1si korl\u00e1toz\u00e1s. K\u00f6z\u00f6lte: az elm\u00falt napokban az id\u0151seknek fenntartott v\u00e9dett id\u0151s\u00e1v bevezet\u00e9se t\u00f6rt\u00e9nt meg, amelyet a nemzeti konzult\u00e1ci\u00f3 sor\u00e1n az emberek 62 sz\u00e1zal\u00e9ka k\u00e9rt \u00e9s t\u00e1mogatott. Hozz\u00e1tette: az Id\u0151s\u00fcgyi Tan\u00e1cs is ennek bevezet\u00e9s\u00e9t k\u00e9rte, \u00edgy el\u00e9rkezett az ideje annak, hogy a v\u00e9dekez\u00e9s eszk\u00f6zrendszer\u00e9t ezzel is kieg\u00e9sz\u00edts\u00e9k.\n\u00a0\u00a0\u00a0\u00a0Hangs\u00falyozta: a kabinet az emberekkel k\u00f6z\u00f6sen d\u00f6nti el a korm\u00e1nyz\u00e1s legfontosabb ir\u00e1nyelveit, ez\u00e9rt alak\u00edtott\u00e1k ki a nemzeti konzult\u00e1ci\u00f3 int\u00e9zm\u00e9nyrendszer\u00e9t. Az \u00edgy kijel\u00f6lt egyet\u00e9rt\u00e9si pontok k\u00f6r\u00e9 rendezik a korm\u00e1nyz\u00e1s legfontosabb c\u00e9ljait, eszk\u00f6zeit, d\u00f6nt\u00e9seit.\n\u00a0\u00a0\u00a0\u00a0Rog\u00e1n\u00a0Antal szerint az elm\u00falt 10 \u00e9v legfontosabb egyet\u00e9rt\u00e9si pontjai - amelyek t\u00f6bb nemzeti konzult\u00e1ci\u00f3ban is visszak\u00f6sz\u00f6ntek - a munkaalap\u00fa gazdas\u00e1g, a csal\u00e1dv\u00e9delem, a hat\u00e1rv\u00e9delem \u00e9s a nemzeti szuverenit\u00e1s \u00fcgye.\n\u00a0\u00a0\u00a0\u00a0A legut\u00f3bbi, a koronav\u00edrus-j\u00e1rv\u00e1nyr\u00f3l lefolytatott nemzeti konzult\u00e1ci\u00f3r\u00f3l elmondta: a korm\u00e1ny a j\u00e1rv\u00e1ny els\u0151 hull\u00e1ma ut\u00e1n \u00e9ppen az\u00e9rt hirdetett konzult\u00e1ci\u00f3t, hogy a ny\u00e1r folyam\u00e1n az emberek elmondhass\u00e1k, mely eszk\u00f6z\u00f6k v\u00e1ltak be \u00e9s melyeket kell alkalmazni, ha visszat\u00e9r a j\u00e1rv\u00e1ny, \u00edgy a korm\u00e1ny a magyar emberek egyet\u00e9rt\u00e9s\u00e9vel alak\u00edtotta ki a m\u00e1sodik hull\u00e1mra vonatkoz\u00f3 politik\u00e1t.\n\u00a0\u00a0\u00a0\u00a0A miniszter k\u00f6z\u00f6lte azt is: az idei \u00e9v kommunik\u00e1ci\u00f3s k\u00f6lt\u00e9sei szinte kiv\u00e9tel n\u00e9lk\u00fcl a j\u00e1rv\u00e1nyhoz kapcsol\u00f3dnak. Emellett a hazai gazdas\u00e1g t\u00e1mogat\u00e1s\u00e1t is c\u00e9lul t\u0171zt\u00e9k ki, \u00e9s a korm\u00e1ny kommunik\u00e1ci\u00f3s keret\u00e9b\u0151l k\u00f6lt\u00f6ttek a \"V\u00e1laszd a hazait\" kamp\u00e1nyra. Teljes eg\u00e9sz\u00e9ben felf\u00fcggesztett\u00e9k a k\u00fclf\u00f6ldi turist\u00e1knak sz\u00f3l\u00f3 kamp\u00e1nyt, ehelyett arra biztatj\u00e1k magyar embereket, hogy t\u00f6lts\u00e9k Magyarorsz\u00e1gon a pihen\u00e9s\u00fcket, ezzel seg\u00edtve a magyar munkahelyek megtart\u00e1s\u00e1t - tette hozz\u00e1.\n\u00a0\u00a0\u00a0\u00a0A munkalap\u00fa gazdas\u00e1gr\u00f3l sz\u00f3lva elmondta: a korm\u00e1ny az elm\u00falt 10 \u00e9v gazdas\u00e1gpolitik\u00e1j\u00e1t a seg\u00e9ly helyett munka alapelv\u00e9nek megfelel\u0151en rendezte be, ami sikeres volt. \u00dagy \u00e9rt\u00e9kelt: a koronav\u00edrus-j\u00e1rv\u00e1ny az eur\u00f3pai gazdas\u00e1gok k\u00f6z\u00fcl a foglalkoztat\u00e1snak a legkisebb k\u00e1rt tal\u00e1n \u00e9ppen Magyarorsz\u00e1gnak okozta, n\u00e1lunk n\u0151tt legkev\u00e9sb\u00e9 a munkan\u00e9lk\u00fclis\u00e9g. Ugyanakkor hangs\u00falyozta: seg\u00edteni kell a munk\u00e1jukat elveszt\u0151 embereket, de ezt a korm\u00e1ny tov\u00e1bbra is els\u0151sorban munkahelyteremt\u00e9ssel, beruh\u00e1z\u00e1sok t\u00e1mogat\u00e1s\u00e1val \u00e9s a v\u00e1llalkoz\u00e1sok ad\u00f3inak cs\u00f6kkent\u00e9s\u00e9vel k\u00e9pzeli el.\n\u00a0\u00a0\u00a0\u00a0Elmondta: a csal\u00e1dv\u00e9delem k\u00e9rd\u00e9se szint\u00e9n fontos egyet\u00e9rt\u00e9si pont volt \u00e9s \u00f3ri\u00e1si siker, hogy a baloldali korm\u00e1nyok id\u0151szak\u00e1hoz k\u00e9pest lassan 2,5-szeres\u00e9re n\u0151 a csal\u00e1dt\u00e1mogat\u00e1sokra ford\u00edtott \u00f6sszegek ar\u00e1nya a k\u00f6lts\u00e9gvet\u00e9sben. Hangs\u00falyozta azt is: a baloldali korm\u00e1nyokkal ellent\u00e9tben a mostani kabinet politik\u00e1ja a v\u00e1ls\u00e1g idej\u00e9n sem megszor\u00edt\u00e1sokr\u00f3l sz\u00f3l, s\u0151t, \u00faj otthonteremt\u00e9si programmal b\u0151v\u00edtik a csal\u00e1dt\u00e1mogat\u00e1sok k\u00f6r\u00e9t.\n\u00a0\u00a0\u00a0\u00a0 A hat\u00e1rv\u00e9delem \u00e9s a nemzeti szuverenit\u00e1s \u00fcgy\u00e9r\u0151l\u00a0Rog\u00e1n\u00a0Antal azt emelte ki: a magyar emberek n\u00e9pszavaz\u00e1son \u00e9s nemzeti konzult\u00e1ci\u00f3n is egy\u00e9rtelm\u0171en v\u00e9lem\u00e9nyt nyilv\u00e1n\u00edtottak arr\u00f3l, hogy meg kell v\u00e9deni a hat\u00e1rokat \u00e9s nem szabad beengedni a gazdas\u00e1gi migr\u00e1nsokat. Szerinte ez a j\u00e1rv\u00e1ny id\u0151szak\u00e1ban is aktu\u00e1lis k\u00e9rd\u00e9s, ugyanis az Eur\u00f3pai Bizotts\u00e1g \u00e9ppen napokban vesz napirendre olyan jelent\u00e9seket, amelyek a bev\u00e1ndorl\u00f3k integr\u00e1ci\u00f3j\u00e1r\u00f3l, \u00e9s folyamatos, nagy sz\u00e1m\u00fa beenged\u00e9s\u00fckr\u0151l sz\u00f3lnak. Emellett - folytatta - a v\u00edrushelyzet idej\u00e9n egy olyan dokumentumr\u00f3l is t\u00e1rgyal a bizotts\u00e1g, hogy hogyan kell a k\u00f6z\u00f6s eur\u00f3pai k\u00fclpolitika alapj\u00e1v\u00e1 tenni a genderk\u00e9rd\u00e9st.\n\u00a0\u00a0\u00a0\u00a0\"Sz\u00e1mukra a konzult\u00e1ci\u00f3 \u00e9s az egyet\u00e9rt\u00e9si pontok kijel\u00f6l\u00e9se, az nem eg\u00e9sz egyszer\u0171en csup\u00e1n egy form\u00e1lis vagy kommunik\u00e1ci\u00f3s k\u00e9rd\u00e9s: ez hat\u00e1rozza meg azt a politikai magatart\u00e1st \u00e9s azokat a politikai d\u00f6nt\u00e9seket, amelyeket a korm\u00e1ny meghoz m\u00e9g a j\u00e1rv\u00e1ny idej\u00e9n \u00e9s az alkalmazand\u00f3 v\u00e1ls\u00e1gkezel\u00e9s idej\u00e9n is\" - \u00f6sszegzett.\n\u00a0\u00a0\u00a0\u00a0Az ellenz\u00e9ki k\u00e9pvisel\u0151k k\u00f6z\u00fcl t\u00f6bben is - Gy\u00fcre Csaba (Jobbik),\u00a0\u00a0Sebi\u00e1n-Petrovszki L\u00e1szl\u00f3 (DK), Keresztes L\u00e1szl\u00f3 (LMP), Varga L\u00e1szl\u00f3 (MSZP)- sokallt\u00e1k a korm\u00e1nyzati kommunik\u00e1ci\u00f3s k\u00f6lt\u00e9seket, kifog\u00e1solt\u00e1k, hogy a j\u00e1rv\u00e1nnyal kapcsolatos nemzeti konzult\u00e1ci\u00f3ban ban\u00e1lis k\u00e9rd\u00e9sek voltak, p\u00e9ld\u00e1ul a j\u00e1rv\u00e1ny\u00fcgyi k\u00e9sz\u00fclts\u00e9g fenntart\u00e1s\u00e1r\u00f3l, \u00e9s az erre sz\u00e1nt t\u00f6bb mint 11 milli\u00e1rd forintot m\u00e1s c\u00e9lokra kellett volna k\u00f6lteni, p\u00e9ld\u00e1ul munkahelyek megment\u00e9s\u00e9re.\u00a0\u00a0\u00a0\u00a0\n\u00a0\u00a0\u00a0\u00a0Rog\u00e1n\u00a0Antal erre reag\u00e1lva azt mondta: az ellenz\u00e9k soha nem \u00e9rtett egyet a nemzeti konzult\u00e1ci\u00f3val. \"\u00d6n\u00f6knek f\u00e1j, hogy a magyar korm\u00e1ny megk\u00e9rdezi a magyar emberek v\u00e9lem\u00e9ny\u00e9t, mert amikor \u00f6n\u00f6k voltak korm\u00e1nyon, akkor soha nem tett\u00e9k meg\" - fogalmazott a miniszter, aki szerint a baloldali korm\u00e1nyok rendszerint az IMF-re hallgattak, a mostani korm\u00e1ny pedig az emberekre.\n\u00a0\u00a0\u00a0\u00a0Hangs\u00falyozta: b\u00e1r a j\u00e1rv\u00e1ny\u00fcgyi k\u00e9sz\u00fclts\u00e9g fenntart\u00e1s\u00e1t az ellenz\u00e9k most ban\u00e1lis k\u00e9rd\u00e9snek nevezi, m\u00e9gsem szavazta meg az err\u0151l sz\u00f3l\u00f3 t\u00f6rv\u00e9nyt a parlamentben.\nKit\u00e9rt arra is: a nemzeti konzult\u00e1ci\u00f3 k\u00f6lts\u00e9geire vonatkoz\u00f3 ellenz\u00e9ki kijelent\u00e9sek nem felelnek meg a val\u00f3s\u00e1gnak, mert t\u00f6bb korm\u00e1nyzati kamp\u00e1nyt - \u00edgy a hazai turizmus \u00e9s gazdas\u00e1g t\u00e1mogat\u00e1s\u00e1r\u00f3l sz\u00f3l\u00f3kat - is belesz\u00e1molnak a konzult\u00e1ci\u00f3ba.\n\"Pontosan annyit k\u00f6lt\u00f6tt\u00fcnk, mint az el\u0151z\u0151 nemzeti konzult\u00e1ci\u00f3k alkalm\u00e1val b\u00e1rmikor, \u00e9s ennek a p\u00e9nznek minden forintja idehaza ker\u00fcl hasznos\u00edt\u00e1sra, itthoni munkav\u00e1ll\u00f3kat t\u00e1mogat\" - mondta\u00a0Rog\u00e1n\u00a0Antal, hozz\u00e1t\u00e9ve, hogy jelent\u0151s r\u00e9sz ker\u00fcl p\u00e9ld\u00e1ul a post\u00e1hoz, amely a levelek k\u00e9zbes\u00edt\u00e9s\u00e9t v\u00e9gzi. \u00a0\u00a0\u00a0\u00a0\n\u00a0\u00a0\u00a0\u00a0Kijelentette azt is: v\u00e1ls\u00e1g idej\u00e9n, amikor egy j\u00e1rv\u00e1nyt kell kezelni, kommunik\u00e1ci\u00f3s tev\u00e9kenys\u00e9gre sz\u00fcks\u00e9g van. Alapvet\u0151en az ezzel kapcsolatos tev\u00e9kenys\u00e9gekre k\u00f6lt\u00f6tt a korm\u00e1ny ebben az id\u0151szakban, \u00e9s ez \u00edgy marad a k\u00f6vetkez\u0151 egy-k\u00e9t h\u00f3napban is - mondta.\n\u00a0\u00a0\u00a0\u00a0Megjegyezte: j\u00f3n\u00e9h\u00e1ny olyan baloldali m\u00e9dium van - a N\u00e9pszava, de ak\u00e1r az RTL Klub vagy az Atv is - amely, ha ebben az id\u0151szakban a korm\u00e1nyzati kommunik\u00e1ci\u00f3s k\u00f6lt\u00e9sb\u0151l nem r\u00e9szes\u00fclt volna, nehezen tudta volna sikeresen z\u00e1rni az \u00e9vet.\n\n\n\nMTI 2020. november 24.\n\u00a0\n\n"}]