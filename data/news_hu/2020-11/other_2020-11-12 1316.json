[{"date": "2020-11-12 13:16", "url": "https://koronavirus.gov.hu/cikkek/diakhitel-kozpont-2021-junius-30-ig-meghosszabbitja-az-altalanos-hiteltorlesztesi", "h1": "A Di\u00e1khitel K\u00f6zpont 2021. j\u00fanius 30-ig meghosszabb\u00edtja az \u00e1ltal\u00e1nos hitelt\u00f6rleszt\u00e9si morat\u00f3riumot", "body": "\nA Di\u00e1khitel K\u00f6zpont Igazgat\u00f3s\u00e1ga a mai napon arr\u00f3l d\u00f6nt\u00f6tt, hogy a 2020. m\u00e1rcius 19-\u00e9n bevezetett \u00e1ltal\u00e1nos hitelt\u00f6rleszt\u00e9si morat\u00f3riumot 2021. j\u00fanius 30-ig meghosszabb\u00edtja - jelentette be Magyar P\u00e9ter, a Di\u00e1khitel K\u00f6zpont vez\u00e9rigazgat\u00f3ja. Ennek megfelel\u0151en a meghosszabb\u00edtott hitelt\u00f6rleszt\u00e9si morat\u00f3rium \u2013 sz\u0171k\u00edt\u00e9s n\u00e9lk\u00fcl \u2013 a T\u00e1rsas\u00e1g \u00f6sszes t\u00f6rleszt\u00e9si szakban l\u00e9v\u0151 114 000 \u00fcgyfel\u00e9re kiterjed.\n\n\nA 2021. j\u00fanius 30-ig meghosszabb\u00edt\u00e1sra ker\u00fcl\u0151 \u00e1ltal\u00e1nos t\u00f6rleszt\u00e9si morat\u00f3rium kiterjed a m\u00e1r t\u00f6rleszt\u00e9si szakban l\u00e9v\u0151 \u00e9s a 2021. I. f\u00e9l\u00e9ve sor\u00e1n t\u00f6rleszt\u00e9si szakba ker\u00fcl\u0151 \u00fcgyfelekre is valamennyi di\u00e1khitel term\u00e9k eset\u00e9n. A Di\u00e1khitel K\u00f6zpont Igazgat\u00f3s\u00e1g\u00e1nak mai d\u00f6nt\u00e9se alapj\u00e1n a di\u00e1khitelek t\u00f6rleszt\u00e9si k\u00f6telezetts\u00e9g\u00e9nek felf\u00fcggeszt\u00e9se 2021. janu\u00e1r 1-j\u00e9n automatikusan meghosszabbodik, ahhoz k\u00fcl\u00f6n nyilatkozatot az \u00fcgyfeleknek nem kell tenni\u00fck. A meghosszabb\u00edtott morat\u00f3rium lej\u00e1rt\u00e1ig a Di\u00e1khitel K\u00f6zpont a fenn\u00e1ll\u00f3 tartoz\u00e1sokra nem sz\u00e1mol fel k\u00e9sedelmi kamatot, illetve nem mond fel nem teljes\u00edt\u0151 hitelszerz\u0151d\u00e9seket.\nA fenn\u00e1ll\u00f3 t\u0151ke- \u00e9s kamattartoz\u00e1sok \u2013 az eddigi szab\u00e1lyoknak megfelel\u0151en \u2013 \u00f6nk\u00e9ntesen a morat\u00f3rium ideje alatt is t\u00f6rleszthet\u0151k, a be\u00e9rkez\u0151 t\u00f6rleszt\u00e9seket a Di\u00e1khitel K\u00f6zpont erre vonatkoz\u00f3 k\u00fcl\u00f6n k\u00e9relem n\u00e9lk\u00fcl ingyenes el\u0151t\u00f6rleszt\u00e9sk\u00e9nt elsz\u00e1molja. Az \u00f6nk\u00e9ntes t\u00f6rleszt\u00e9sek a morat\u00f3rium ideje alatt \u2013 2021. j\u00fanius 30-ig \u2013 b\u00e1rmikor egyoldal\u00faan felf\u00fcggeszthet\u0151k. A hitelt\u00f6rleszt\u00e9si morat\u00f3rium kapcs\u00e1n felmer\u00fcl\u0151 tov\u00e1bbi k\u00e9rd\u00e9sekkel kapcsolatban a Di\u00e1khitel K\u00f6zpont telefonos \u00e9s online \u00fcgyf\u00e9lszolg\u00e1lata ny\u00fajt felvil\u00e1gos\u00edt\u00e1st, valamint minden fontos inform\u00e1ci\u00f3 megtal\u00e1lhat\u00f3 a www.diakhitel.hu honlapon \u00e9s a Di\u00e1khitel K\u00f6zpont Facebook oldal\u00e1n is.\nA Korm\u00e1ny \u00e1ltal 2020. m\u00e1rcius 19-\u00e9n bevezetett t\u00f6rleszt\u00e9si morat\u00f3rium lehet\u0151s\u00e9g\u00e9vel a t\u00f6rleszt\u00e9si szakban l\u00e9v\u0151 di\u00e1khitel tartoz\u00e1ssal rendelkez\u0151 \u00fcgyfelek 35%-a, mintegy 40 000 f\u0151 \u00e9lt. Az \u00fcgyfelek 65%-ka a morat\u00f3rium alatt is t\u00f6rlesztette di\u00e1khiteleit - k\u00f6z\u00f6lte a Magyar P\u00e9ter vez\u00e9rigazgat\u00f3.\nA Di\u00e1khitel K\u00f6zponthoz id\u00e9n be\u00e9rkez\u0151 rekordsz\u00e1m\u00fa hitelig\u00e9nyl\u00e9s \u00e9s a hallgat\u00f3k r\u00e9sz\u00e9r\u0151l tapasztalhat\u00f3 folyamatos \u00e9rdekl\u0151d\u00e9s egy\u00e9rtelm\u0171en bizony\u00edtja, hogy soha nem volt akkora sz\u00fcks\u00e9g \u00e9s ig\u00e9ny a di\u00e1khitelekre, mint a jelenlegi j\u00e1rv\u00e1nyhelyzetben, a fels\u0151oktat\u00e1st is er\u0151sen \u00e9rint\u0151 korl\u00e1toz\u00e1sok k\u00f6zepette. A Di\u00e1khitel K\u00f6zpont a Korm\u00e1nnyal egy\u00fcttm\u0171k\u00f6dve a hitelt\u00f6rleszt\u00e9si morat\u00f3rium \u00e1ltal\u00e1nos meghosszabb\u00edt\u00e1sa mellett olyan l\u00e9p\u00e9sekkel igyekszik t\u00e1mogatni a fels\u0151oktat\u00e1si hallgat\u00f3kat, mint a teljesen kamatmentes, szabadfelhaszn\u00e1l\u00e1s\u00fa, maximum f\u00e9lmilli\u00f3 forintig ig\u00e9nyelhet\u0151 Di\u00e1khitel Plusz bevezet\u00e9se, valamint a szabad felhaszn\u00e1l\u00e1s\u00fa Di\u00e1khitel1 havi maxim\u00e1lis keret\u00e9nek 70 000 forintr\u00f3l 150 000 forintra emel\u00e9se. A Di\u00e1khitel Plusz siker\u00e9t j\u00f3l mutatja, hogy p\u00e1r h\u00f3nap alatt m\u00e1r majdnem 30 000 hallgat\u00f3 \u00e9lt ezen lehet\u0151s\u00e9ggel, \u00e9s jelenleg is napi mintegy 100 hallgat\u00f3 ig\u00e9nyli ezt a december 31-ig el\u00e9rhet\u0151 \u00e1tmeneti seg\u00edts\u00e9get - t\u00e1j\u00e9koztatott Magyar P\u00e9ter a Di\u00e1khitel K\u00f6zpont vez\u00e9rigazgat\u00f3ja.\n\u00a0\nForr\u00e1s: Di\u00e1khitel K\u00f6zpont\n\n"}]