[{"date": "2020-11-23 13:59", "url": "https://koronavirus.gov.hu/cikkek/operativ-torzs-tobb-vendeglatohely-szandekosan-szegi-meg-szabalyokat", "h1": "Operat\u00edv t\u00f6rzs: t\u00f6bb vend\u00e9gl\u00e1t\u00f3hely sz\u00e1nd\u00e9kosan szegi meg a szab\u00e1lyokat", "body": "\nM\u00e9g mindig vannak olyan vend\u00e9gl\u00e1t\u00f3helyek, ahol a tulajdonosok sz\u00e1nd\u00e9kosan megszegik a v\u00e9delmi int\u00e9zked\u00e9seket, a korl\u00e1tozott nyitvatart\u00e1sra vagy a tilalomra vonatkoz\u00f3 szab\u00e1lyokat - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a h\u00e9tf\u0151i online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes arra figyelmeztette a vend\u00e9gl\u00e1t\u00f3helyek tulajdonosait, hogy a v\u00e9delmi int\u00e9zked\u00e9sek megszeg\u00e9s\u00e9vel vesz\u00e9lyeztetik az emberek eg\u00e9szs\u00e9g\u00e9t, \u00e9s az ilyen szab\u00e1lyszeg\u00e9s\u00e9rt bez\u00e1rathatj\u00e1k az \u00fczletet.\n\u00a0\u00a0\u00a0\u00a0A rend\u0151r\u00f6k h\u00e9tv\u00e9g\u00e9n Tat\u00e1n z\u00e1rtak be egy \u00e9ttermet harminc napra, mert h\u00e1rom vend\u00e9get kiszolg\u00e1ltak. A f\u0151v\u00e1rosban \u00f6t helyet z\u00e1rtak be: egy Erzs\u00e9betv\u00e1rosi vegyesboltot, egy 15. ker\u00fcleti pizz\u00e9ri\u00e1t, egy 20. ker\u00fcleti italboltot, egy angyalf\u00f6ldi boroz\u00f3t \u00e9s egy ferencv\u00e1rosi sz\u00e9ps\u00e9gst\u00fadi\u00f3t - ismertette. Hozz\u00e1tette: a jogszab\u00e1ly hat\u00e1lybal\u00e9p\u00e9se \u00f3ta ilyen esetben 355 alkalommal int\u00e9zkedtek a rend\u0151r\u00f6k, 71 l\u00e9tes\u00edtm\u00e9ny ideiglenes bez\u00e1r\u00e1s\u00e1r\u00f3l d\u00f6nt\u00f6ttek.\n\u00a0\u00a0\u00a0\u00a0Kiss R\u00f3bert elmondta, hogy a h\u00e9tv\u00e9g\u00e9n 1244 esetben int\u00e9zkedtek a rend\u0151r\u00f6k a kij\u00e1r\u00e1si, gy\u00fclekez\u00e9si tilalom megs\u00e9rt\u00e9se miatt.\n\u00a0\u00a0\u00a0\u00a0A november 4-\u00e9n \u00e9letbe l\u00e9pett kij\u00e1r\u00e1si korl\u00e1toz\u00e1s, valamint a november 10-t\u0151l hat\u00e1lyban l\u00e9v\u0151 kij\u00e1r\u00e1si tilalom ellen\u0151rz\u00e9se \u00f3ta eddig 5660 emberrel szemben int\u00e9zkedtek a rend\u0151r\u00f6k a tilalomra \u00e9s korl\u00e1toz\u00e1sra vonatkoz\u00f3 szab\u00e1lyok megszeg\u00e9se miatt - ismertette az alezredes.\n\u00a0\u00a0\u00a0\u00a0A h\u00e9tv\u00e9g\u00e9n 1022 emberrel szemben int\u00e9zkedtek, ami\u00e9rt nem vagy nem helyesen viselt\u00e9k a maszkot, k\u00f6z\u00fcl\u00fck 850-en a 10 ezern\u00e9l n\u00e9pesebb telep\u00fcl\u00e9sen szegt\u00e9k meg a maszkvisel\u00e9sre vonatkoz\u00f3 helyi szab\u00e1lyokat, t\u00f6megk\u00f6zleked\u00e9si eszk\u00f6z\u00f6n vagy meg\u00e1ll\u00f3ban 38-an, kereskedelmi egys\u00e9gekben 134-en nem tartott\u00e1k be az el\u0151\u00edr\u00e1sokat. A v\u00e9delmi int\u00e9zked\u00e9sek szeptember 21-i hat\u00e1lyba l\u00e9p\u00e9se \u00f3ta a rend\u0151r\u00f6knek 7532 alkalommal kellett fell\u00e9pni\u00fck ilyen szab\u00e1lyszeg\u00e9s miatt.\n\u00a0\u00a0\u00a0\u00a0A rend\u0151r\u00f6k a k\u00fclf\u00f6ldiek \u00e1tutaz\u00e1s\u00e1ra vonatkoz\u00f3 szab\u00e1lyok megs\u00e9rt\u00e9se miatt 161 alkalommal, az el\u0151\u00edr\u00e1sok szeptember 1-jei hat\u00e1lyba l\u00e9p\u00e9se \u00f3ta pedig \u00f6sszesen 6303-szer int\u00e9zkedtek - tudatta Kiss R\u00f3bert.\n\u00a0\u00a0\u00a0\u00a0Az alezredes k\u00f6z\u00f6lte, a h\u00e9tf\u0151n hat\u00e1lyba l\u00e9pett korm\u00e1nyrendelet szerint este 7 \u00e9s reggel 7 k\u00f6z\u00f6tt d\u00edjfizet\u00e9s n\u00e9lk\u00fcl vehet\u0151k ig\u00e9nybe a kereskedelmi c\u00e9l\u00fa P+R parkol\u00f3k, a parkol\u00f3h\u00e1zak, parkol\u00f3gar\u00e1zsok, a z\u00e1rt \u00e9s nem z\u00e1rt parkol\u00f3k. Ebben az id\u0151szakban a k\u00f6lts\u00e9gvet\u00e9si szervek \u00e9s az \u00e1llami tulajdon\u00fa gazdas\u00e1gi t\u00e1rsas\u00e1gok k\u00f6zter\u00fcleti parkol\u00f3i is b\u00e1rki sz\u00e1m\u00e1ra haszn\u00e1lhat\u00f3k.\n\u00a0\u00a0\u00a0\u00a0A korm\u00e1ny emellett felk\u00e9rte az \u00f6nkorm\u00e1nyzatokat, hogy nyiss\u00e1k meg a saj\u00e1t \u00e9s a tulajdonukban l\u00e9v\u0151 gazdas\u00e1gi t\u00e1rsas\u00e1gok parkol\u00f3it \u00e9jszak\u00e1ra.\n\u00a0\u00a0\u00a0\u00a0A h\u00e9tv\u00e9g\u00e9n 16578 hat\u00f3s\u00e1gi h\u00e1zi karant\u00e9nt rendeltek el. Jelenleg 42 071-en vannak hat\u00f3s\u00e1gi h\u00e1zi karant\u00e9nban, k\u00f6z\u00fcl\u00fck 3910-en regisztr\u00e1ltak az online ellen\u0151rz\u00e9sre fejlesztett mobilalkalmaz\u00e1sra. A rend\u0151r\u00f6k 51 458 helysz\u00edni ellen\u0151rz\u00e9st tartottak a hat\u00f3s\u00e1gi h\u00e1zi karant\u00e9nban lev\u0151kn\u00e9l a h\u00e9tv\u00e9g\u00e9n.\n\u00a0\u00a0\u00a0\u00a0K\u00e9rd\u00e9sre v\u00e1laszolva Kiss R\u00f3bert k\u00f6z\u00f6lte, amennyiben a korl\u00e1toz\u00e1sok idej\u00e9re esik az orvosi vizsg\u00e1lat, arr\u00f3l igazol\u00e1st \u00e1ll\u00edthatnak ki, \u00edgy a p\u00e1ciens mentes\u00fcl a kij\u00e1r\u00e1si tilalom \u00e9s az annak megs\u00e9rt\u00e9s\u00e9\u00e9rt j\u00e1r\u00f3 szankci\u00f3k al\u00f3l.\n\n\n\nMTI 2020. november 23.\n\n"}]