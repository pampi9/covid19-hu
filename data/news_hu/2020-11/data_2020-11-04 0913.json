[{"date": "2020-11-04 09:13", "url": "https://koronavirus.gov.hu/cikkek/4219-fovel-emelkedett-beazonositott-fertozottek-szama-es-elhunyt-90-kronikus-beteg", "h1": "4219 f\u0151vel emelkedett a beazonos\u00edtott fert\u0151z\u00f6ttek sz\u00e1ma \u00e9s elhunyt 90 kr\u00f3nikus beteg", "body": "\n4219 \u00fajabb magyar \u00e1llampolg\u00e1rn\u00e1l mutatt\u00e1k ki az \u00faj koronav\u00edrus-fert\u0151z\u00e9st (COVID-19), ezzel 90 988 f\u0151re n\u0151tt a haz\u00e1nkban beazonos\u00edtott fert\u0151z\u00f6ttek sz\u00e1ma. Elhunyt 90 t\u00f6bbs\u00e9g\u00e9ben id\u0151s, kr\u00f3nikus beteg, \u00edgy az elhunytak sz\u00e1ma 2063 f\u0151re emelkedett, 21 232-en pedig m\u00e1r meggy\u00f3gyultak. Az akt\u00edv fert\u0151z\u00f6ttek sz\u00e1ma 67 693 f\u0151. Az akt\u00edv fert\u0151z\u00f6ttek 25%-a, az elhunytak 31 %-a, a gy\u00f3gyultak 28%-a budapesti. 4871 koronav\u00edrusos beteget \u00e1polnak k\u00f3rh\u00e1zban, k\u00f6z\u00fcl\u00fck 355-en vannak l\u00e9legeztet\u0151g\u00e9pen.\n\nA j\u00e1rv\u00e1ny m\u00e1sodik hull\u00e1m\u00e1nak meredeken emelked\u0151 szakasza zajlik eg\u00e9sz Eur\u00f3p\u00e1ban \u00e9s Magyarorsz\u00e1gon is, a fert\u0151z\u00f6ttek \u00e9s az elhunytak sz\u00e1ma folyamatosan emelkedik.\u00a0A korm\u00e1ny keddi \u00fcl\u00e9s\u00e9n ez\u00e9rt \u00fajabb v\u00e9delmi int\u00e9zked\u00e9sekr\u0151l d\u00f6nt\u00f6tt, amelyeket Orb\u00e1n Viktor minisztereln\u00f6k jelentett be a tegnap esti \u00f3r\u00e1kban. A korm\u00e1ny az\u00a0\u00e1llampolg\u00e1rok egy\u00fcttm\u0171k\u00f6d\u00e9s\u00e9t k\u00e9ri a\u00a0vesz\u00e9lyhelyzettel kapcsolatos rendk\u00edv\u00fcli int\u00e9zked\u00e9sek v\u00e9grehajt\u00e1s\u00e1ban.\nA korm\u00e1ny vissza\u00e1ll\u00edtotta a rendk\u00edv\u00fcli jogrendet, a Magyar K\u00f6zl\u00f6nyben m\u00e1r kihirdette a vesz\u00e9lyhelyzetet. Ez az\u00e9rt fontos, mert a rendk\u00edv\u00fcli jogrend \u2013 ahogy az els\u0151 hull\u00e1m idej\u00e9n, \u00fagy most is - gyors cselekv\u00e9st tesz lehet\u0151v\u00e9 a korm\u00e1ny sz\u00e1m\u00e1ra.\u00a0 \u00c9pp emiatt a korm\u00e1ny az Orsz\u00e1ggy\u0171l\u00e9st arra k\u00e9ri, hogy a rendk\u00edv\u00fcli jogrendet 90 nappal hosszabb\u00edtsa meg.\u00a0\nA korm\u00e1ny emellett kihirdette a vesz\u00e9lyhelyzet idej\u00e9n alkalmazand\u00f3 tov\u00e1bbi v\u00e9delmi int\u00e9zked\u00e9seket is. Ma \u00e9jf\u00e9lt\u0151l \u00e9letbe l\u00e9p az \u00e9jszakai kij\u00e1r\u00e1si\u00a0korl\u00e1toz\u00e1s. \u00c9jf\u00e9l \u00e9s reggel 5 \u00f3ra k\u00f6z\u00f6tt\u00a0mindenki k\u00f6teles a\u00a0lak\u00f3hely\u00e9n, a\u00a0tart\u00f3zkod\u00e1si hely\u00e9n vagy a\u00a0sz\u00e1ll\u00e1shely\u00e9n tart\u00f3zkodni.\u00a0 Ez al\u00f3l kiv\u00e9tel, ha valaki munkav\u00e9gz\u00e9s c\u00e9lj\u00e1b\u00f3l, a munkav\u00e9gz\u00e9s hely\u00e9re t\u00f6rt\u00e9n\u0151 k\u00f6zleked\u00e9s c\u00e9lj\u00e1b\u00f3l, a munkav\u00e9gz\u00e9s hely\u00e9r\u0151l a\u00a0lak\u00f3helyre, a\u00a0tart\u00f3zkod\u00e1si helyre, illetve a\u00a0sz\u00e1ll\u00e1shelyre t\u00f6rt\u00e9n\u0151 k\u00f6zleked\u00e9s c\u00e9lj\u00e1b\u00f3l vagy eg\u00e9szs\u00e9gk\u00e1rosod\u00e1ssal, \u00e9letvesz\u00e9llyel vagy s\u00falyos k\u00e1rral fenyeget\u0151 helyzet eset\u00e9n, valamint \u00e9letv\u00e9delmi c\u00e9llal hagyja el lak\u00f3hely\u00e9t.\nA j\u00e1rv\u00e1ny terjed\u00e9s\u00e9nek cs\u00f6kkent\u00e9se \u00e9rdek\u00e9ben \u00fajra \u00e9letbe l\u00e9pett az ingyenes parkol\u00e1s, \u00e9s Budapesten, valamint a\u00a0megyei jog\u00fa v\u00e1rosokban helyi t\u00f6megk\u00f6zleked\u00e9si szolg\u00e1ltat\u00e1st v\u00e9gz\u0151 gazdas\u00e1gi t\u00e1rsas\u00e1g k\u00f6teles j\u00e1rats\u0171r\u00edt\u00e9si tervet k\u00e9sz\u00edteni a\u00a0munkanapokon reggel 7 \u00f3ra \u00e9s d\u00e9lel\u0151tt 9 \u00f3ra k\u00f6z\u00f6tti, valamint d\u00e9lut\u00e1n 15 \u00f3ra \u00e9s este 19 \u00f3ra k\u00f6z\u00f6tti id\u0151szakokra.\nA korm\u00e1ny arr\u00f3l is d\u00f6nt\u00f6tt, hogy be kell z\u00e1rni a sz\u00f3rakoz\u00f3helyeket \u00e9s mostant\u00f3l a rendezv\u00e9nyeken, sportrendezv\u00e9nyeken, mozikban \u00e9s sz\u00ednh\u00e1zakban csak minden harmadik sz\u00e9ken lehet majd \u00fclni, \u00e9s k\u00f6telez\u0151 a maszkvisel\u00e9s. Emellett tov\u00e1bbra is k\u00f6telez\u0151 a maszkvisel\u00e9s az \u00fczletekben, a t\u00f6megk\u00f6zleked\u00e9si eszk\u00f6z\u00f6k\u00f6n, a szoci\u00e1lis \u00e9s az eg\u00e9szs\u00e9g\u00fcgyi int\u00e9zm\u00e9nyekben, a vend\u00e9gl\u00e1t\u00f3helyeken stb.\nA rend\u0151rs\u00e9g szigor\u00faan ellen\u0151rzi a szab\u00e1lyok betart\u00e1s\u00e1t, p\u00e9nzb\u00edrs\u00e1got szabhat ki, \u00e9s azokat a helyeket, ahol nem tartj\u00e1k be az el\u0151\u00edr\u00e1sokat, bez\u00e1rja. \u201eAki nem tartja a szab\u00e1lyokat, nem hordja a maszkot, nem tartja a v\u00e9d\u0151t\u00e1vols\u00e1got, az nem csak a saj\u00e1t, de m\u00e1sok \u00e9let\u00e9t is vesz\u00e9lybe sodorhatja\" \u2013 fogalmazott a korm\u00e1nyf\u0151. \u00a0\nOrb\u00e1n Viktor minisztereln\u00f6k kedd est\u00e9re a Karmelita kolostorba \u00f6sszeh\u00edvta a megyei korm\u00e1nymegb\u00edzottakat, akik a helyi v\u00e9delmi bizotts\u00e1gok vezet\u0151i is egyben. A megbesz\u00e9l\u00e9sen valamennyi magyarorsz\u00e1gi megye v\u00e9delmi vezet\u0151je r\u00e9szt vett; a korm\u00e1nyf\u0151 t\u00e1j\u00e9koztatta \u0151ket a keddi korm\u00e1nyd\u00f6nt\u00e9sekr\u0151l, melyekkel tov\u00e1bbi szigor\u00edt\u00e1sokat vezettek be a j\u00e1rv\u00e1ny elleni v\u00e9dekez\u00e9sben. Orb\u00e1n Viktor felh\u00edvta a korm\u00e1nymegb\u00edzottak figyelm\u00e9t arra, hogy neh\u00e9z h\u00f3napok k\u00f6vetkeznek, \u00e9s a\u00a0most meghozott int\u00e9zked\u00e9seket minden megy\u00e9ben a lehet\u0151 legszigor\u00fabban v\u00e9gre kell hajtani, \u00e9s a korl\u00e1toz\u00e1sokat k\u00f6vetkezetesen be kell tartatni.\nA magyar emberek v\u00e9delme \u00e9rdek\u00e9ben a korm\u00e1ny t\u00f6bb fronton is t\u00e1rgyal a koronav\u00edrus-elleni vakcin\u00e1r\u00f3l annak \u00e9rdek\u00e9ben, hogy a magyar emberek miel\u0151bb hozz\u00e1juthassanak majd az olt\u00f3anyaghoz.\nA k\u00f6z\u00f6ss\u00e9gi terjed\u00e9s megf\u00e9kez\u00e9se \u00e9rdek\u00e9ben tov\u00e1bbra is ker\u00fclj\u00fck azokat a helyeket, ahol z\u00e1rt t\u00e9rben sokan vannak, lehet\u0151leg tartsuk a szoci\u00e1lis t\u00e1vols\u00e1got, gyakran \u00e9s alaposan mossunk kezet. Akin\u00e9l k\u00fclf\u00f6ldi tart\u00f3zkod\u00e1s vagy egy\u00e9b ok miatt hat\u00f3s\u00e1gi h\u00e1zi karant\u00e9nt rendeltek el, az szigor\u00faan tartsa be. B\u00e1rki, akinek t\u00fcnetei vannak, az ne menjen k\u00f6z\u00f6ss\u00e9gbe, hanem maradjon otthon \u00e9s telefonon \u00e9rtes\u00edtse h\u00e1ziorvos\u00e1t. A k\u00f3rh\u00e1zak fel vannak k\u00e9sz\u00fclve a fokozott terhel\u00e9sre,\u00a0minden k\u00f3rh\u00e1zi ell\u00e1t\u00e1st ig\u00e9nyl\u0151 betegnek jut k\u00f3rh\u00e1zi \u00e1gy \u00e9s ell\u00e1t\u00e1s. A v\u00e9dekez\u00e9s mostani szakasz\u00e1ban k\u00fcl\u00f6n\u00f6sen fontos a k\u00f3rh\u00e1zak teljes\u00edt\u0151k\u00e9pess\u00e9g\u00e9nek v\u00e9delme, ez\u00e9rt fontos a v\u00e9delmi int\u00e9zked\u00e9sek szigor\u00fa betart\u00e1sa.\nAz eg\u00e9szs\u00e9g\u00fcgyi v\u00e9dekez\u00e9s r\u00e9szek\u00e9nt m\u00e1r zajlik az ingyenes influenza elleni olt\u00e1sok bead\u00e1sa. Folyamatos a h\u00e1ziorvosi praxisok ell\u00e1t\u00e1sa az influenza elleni v\u00e9d\u0151olt\u00e1ssal.\nKiemelten fontos az id\u0151sek \u00e9s kr\u00f3nikus betegek v\u00e9delme. Az id\u0151seket is k\u00e9rj\u00fck, hogy fokozottan figyeljenek magukra \u00e9s az \u00e1ltal\u00e1nos \u00f3vint\u00e9zked\u00e9sek betart\u00e1s\u00e1ra. A k\u00f3rh\u00e1zakban \u00e9s az id\u0151sotthonokban l\u00e1togat\u00e1si tilalom van \u00e9rv\u00e9nyben. Az id\u0151sotthonok fenntart\u00f3inak pedig mindent meg kell tenni a fert\u0151z\u00e9sek elker\u00fcl\u00e9s\u00e9\u00e9rt.\u00a0Ha egy szoci\u00e1lis int\u00e9zm\u00e9nyben vagy b\u00e1rhol m\u00e1s k\u00f6z\u00f6ss\u00e9gben g\u00f3cpont alakul ki, akkor a j\u00e1rv\u00e1ny\u00fcgyi bevet\u00e9si egys\u00e9g megteszi a sz\u00fcks\u00e9ges int\u00e9zked\u00e9seket.\nAz Operat\u00edv T\u00f6rzs jelenleg 67 \u00f3vod\u00e1ban \u00e9s 6 iskol\u00e1ban rendelt el rendk\u00edv\u00fcli sz\u00fcnetet, 42 oszt\u00e1lyban \u00e9s 16 iskol\u00e1ban digit\u00e1lis munkarendet.\nA korm\u00e1ny az eg\u00e9szs\u00e9g\u00fcgyi v\u00e9dekez\u00e9s fenntart\u00e1sa mellett, tov\u00e1bbi gazdas\u00e1gv\u00e9delmi \u00e9s csal\u00e1dv\u00e9delmi int\u00e9zked\u00e9seken is dolgozik.\n\u00a0\n\n478/2020. (XI. 3.) Korm. rendelet A vesz\u00e9lyhelyzet kihirdet\u00e9s\u00e9r\u0151l \n479/2020. (XI. 3.) Korm. rendelet A vesz\u00e9lyhelyzet idej\u00e9n alkalmazand\u00f3 tov\u00e1bbi v\u00e9delmi int\u00e9zked\u00e9sekr\u0151l \n\n\n"}]