[{"date": "2020-11-12 15:38", "url": "https://koronavirus.gov.hu/cikkek/itm-eredmenyes-gazdasagvedelmi-akcioterv-munkahelyek-megorzeseben", "h1": "ITM: eredm\u00e9nyes a Gazdas\u00e1gv\u00e9delmi akci\u00f3terv a munkahelyek meg\u0151rz\u00e9s\u00e9ben is", "body": "\nA koronav\u00edrus kedvez\u0151tlen gazdas\u00e1gi hat\u00e1s\u00e1nak m\u00e9rs\u00e9kl\u00e9s\u00e9re m\u00e1rciusban ind\u00edtott Gazdas\u00e1gv\u00e9delmi akci\u00f3terv eredm\u00e9nyes a munkahelyek meg\u0151rz\u00e9s\u00e9ben is - hangs\u00falyozta Gy\u00f6rgy L\u00e1szl\u00f3, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) gazdas\u00e1gszab\u00e1lyoz\u00e1s\u00e9rt \u00e9s strat\u00e9gi\u00e1\u00e9rt felel\u0151s \u00e1llamtitk\u00e1ra a Nemzeti K\u00f6zszolg\u00e1lati Egyetem Gazdas\u00e1g \u00e9s Versenyk\u00e9pess\u00e9g Kutat\u00f3int\u00e9zet\u00e9nek munkaer\u0151piaci online konferenci\u00e1j\u00e1n a munkahelyek v\u00e9delm\u00e9ben tett gazdas\u00e1gpolitikai int\u00e9zked\u00e9sekr\u0151l tartott el\u0151ad\u00e1s\u00e1ban.\n\n\nElmondta, 2020 szeptember\u00e9ben ugyan 23 ezerrel kevesebben dolgoztak, mint az el\u0151z\u0151 \u00e9v azonos id\u0151szak\u00e1ban, de most t\u00f6bb mint 740 ezerrel t\u00f6bb embernek van munk\u00e1ja, mint 2010 janu\u00e1rj\u00e1ban.\n\u00a0\u00a0\u00a0\u00a0Kiemelte, a munkan\u00e9lk\u00fcliek sz\u00e1ma szeptemberre augusztusr\u00f3l mintegy 37 ezer f\u0151vel n\u0151tt, de ennyien nem estek ki a munkaer\u0151piacr\u00f3l, hanem az inakt\u00edvak k\u00f6z\u00fcl t\u00f6bben bejelentkeztek a munk\u00e1t keres\u0151k rendszer\u00e9be, a regisztr\u00e1lt \u00e1ll\u00e1skeres\u0151k sz\u00e1ma pedig \u00fajra 300 ezer al\u00e1 cs\u00f6kkent.\n\u00a0\u00a0\u00a0\u00a0Gy\u00f6rgy L\u00e1szl\u00f3 hangs\u00falyozta, az akci\u00f3 els\u0151 f\u00e1zis\u00e1ban a munkahelyek v\u00e9delm\u00e9n volt a hangs\u00faly, most a munkahelyek meger\u0151s\u00edt\u00e9s\u00e9re, az \u00fajak l\u00e9trehoz\u00e1s\u00e1ra helyez\u0151dik, \u00e9s azokra a v\u00e1llalkoz\u00e1sokra f\u00f3kusz\u00e1lnak, amelyek k\u00f6z\u00e9pt\u00e1von meg tudj\u00e1k er\u0151s\u00edteni piaci poz\u00edci\u00f3jukat, \u00faj munkahelyeket hoznak l\u00e9tre, \u00e9s l\u00e9p\u00e9st tudnak tartani a termel\u00e9kenys\u00e9g n\u00f6veked\u00e9s\u00e9b\u0151l ad\u00f3d\u00f3 b\u00e9rfejleszt\u00e9ssel.\n\u00a0\u00a0\u00a0\u00a0A szakt\u00e1rca \u00e1llamtitk\u00e1ra elmondta, a Gazdas\u00e1gv\u00e9delmi akci\u00f3tervben t\u00f6bb mint 800 milli\u00e1rd forint beruh\u00e1z\u00e1s\u00f6szt\u00f6nz\u0151 t\u00e1mogat\u00e1sr\u00f3l d\u00f6nt\u00f6tt a korm\u00e1ny, ennek seg\u00edts\u00e9g\u00e9vel 1500 milli\u00e1rd forint olyan extra kapacit\u00e1sb\u0151v\u00edt\u00e9s val\u00f3sul meg a magyar gazdas\u00e1gban, amely en\u00e9lk\u00fcl nem lett j\u00f6tt volna l\u00e9tre.\n\u00a0\u00a0\u00a0\u00a0Gy\u00f6rgy L\u00e1szl\u00f3 ismertette, hogy a Gazdas\u00e1gv\u00e9delmi akci\u00f3tervben a v\u00e1llalkoz\u00e1sok sz\u00e1m\u00e1ra rendelkez\u00e9sre \u00e1ll\u00f3 mintegy 5745 milli\u00e1rd forintos keretb\u0151l eddig a gazdas\u00e1gban 3407 milli\u00e1rd forr\u00e1s jelent meg. A t\u00e1mogat\u00f3i d\u00f6nt\u00e9ssel rendelkez\u0151, de m\u00e9g ki nem fizetett forr\u00e1s 1389 milli\u00e1rd forint.\n\u00a0\u00a0\u00a0\u00a0Az \u00e1llamilag t\u00e1mogatott \u00e9s befogadott hitel- \u00e9s garancia\u00e1llom\u00e1ny 2387,9 milli\u00e1rd forint, ebb\u0151l 1441 milli\u00e1rd forint hitelre leszerz\u0151dtek, j\u00faliust\u00f3l elindult a v\u00e1llalati hitel\u00e1llom\u00e1ny b\u0151v\u00fcl\u00e9se Magyarorsz\u00e1gon - tette hozz\u00e1.\n\u00a0\u00a0\u00a0\u00a0Az \u00e1llamtitk\u00e1r r\u00e9szletezte, hogy a Gazdas\u00e1gv\u00e9delmi akci\u00f3terv munkaer\u0151piacot \u00e9rint\u0151 int\u00e9zked\u00e9seivel 969 214 magyar \u00e1llampolg\u00e1r r\u00e9szes\u00fclhet munkaer\u0151piaci vagy k\u00e9pz\u00e9si t\u00e1mogat\u00e1sban, 112 103 regisztr\u00e1lt \u00e1ll\u00e1skeres\u0151 kap p\u00e9nzbeli ell\u00e1t\u00e1st, a di\u00e1khitelt 27 809 hallgat\u00f3 veszi ig\u00e9nybe. A k\u00fcl\u00f6nb\u00f6z\u0151 t\u00e1mogat\u00e1si programok r\u00e9v\u00e9n 583 249 munkahelyet v\u00e9denek meg, az alapoz\u00f3 informatikai k\u00e9pz\u00e9sre pedig 61 886-an jelentkeztek, k\u00f6z\u00fcl\u00fck t\u00f6bb mint 40 ezren elv\u00e9gezt\u00e9k a k\u00e9pz\u00e9st.\n\u00a0\u00a0\u00a0\u00a0Gy\u00f6rgy L\u00e1szl\u00f3 eml\u00e9keztetett arra, hogy a munkahelyteremt\u0151 b\u00e9rt\u00e1mogat\u00e1s els\u0151 f\u00e1zisa augusztus 31-\u00e9n lez\u00e1rult, 48 932 munkahely l\u00e9trehoz\u00e1s\u00e1t t\u00e1mogatt\u00e1k. Az ehelyett ind\u00edtott \u00faj konstrukci\u00f3 a 25 \u00e9v alatti, vagy alacsony iskolai v\u00e9gzetts\u00e9g\u0171 vesz\u00e9lyeztetett munkacsoportba tartoz\u00f3 \u00e1ll\u00e1skeres\u0151kre f\u00f3kusz\u00e1l. Az okt\u00f3ber 15-\u00e9n indult programban 1435 munkav\u00e1llal\u00f3t seg\u00edtettek munk\u00e1hoz jutni.\n\u00a0\u00a0\u00a0\u00a0El\u0151ad\u00e1s\u00e1ban az \u00e1llamtitk\u00e1r felh\u00edvta a figyelmet arra, hogy a v\u00e1llalkoz\u00e1sok a V\u00e1llalkoz\u00f3i Inform\u00e1ci\u00f3s Port\u00e1lon (VALI) seg\u00edts\u00e9get kapnak a lehet\u0151s\u00e9gek k\u00f6z\u00f6tti eligazod\u00e1sban.\n\n\nMTI 2020. november 12.\n\n"}]