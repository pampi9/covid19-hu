[{"date": "2020-11-27 13:06", "url": "https://koronavirus.gov.hu/cikkek/fontos-szerepuk-van-veradoknak", "h1": "Fontos szerep\u00fck van a v\u00e9rad\u00f3knak!", "body": "\nA v\u00e9rad\u00e1s \u00e9s a v\u00e9rplazmaad\u00e1s fontoss\u00e1g\u00e1ra h\u00edvta fel a figyelmet a v\u00e9rad\u00f3k napj\u00e1n a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi oszt\u00e1lyvezet\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\n\nGalg\u00f3czi \u00c1gnes elmondta: az \u00f6nk\u00e9ntes v\u00e9rad\u00e1s az\u00e9rt is fontos, hogy Magyarorsz\u00e1g a j\u00e1rv\u00e1nyos id\u0151kben is fenn tudja tartani v\u00e9rtartal\u00e9kait.\n\u00a0\u00a0\u00a0\u00a0A v\u00e9rplazma-ter\u00e1pia seg\u00edt a koronav\u00edrus-fert\u0151z\u00f6tteknek, megel\u0151zheti a s\u00falyos t\u00fcnetek kialakul\u00e1s\u00e1t - tette hozz\u00e1.\n\u00a0\u00a0\u00a0\u00a0Az oszt\u00e1lyvezet\u0151 ismertette: cs\u00fct\u00f6rt\u00f6k\u00f6n 6393-mal n\u0151tt az azonos\u00edtott fert\u0151z\u00f6ttek sz\u00e1ma, \u00e9s elhunyt 135, t\u00f6bbs\u00e9g\u00e9ben id\u0151s, kr\u00f3nikus beteg. A gy\u00f3gyultak sz\u00e1ma folyamatosan n\u0151, jelenleg 52 126-an vannak.\nA napi \u00faj esetsz\u00e1mmal kapcsolatban elmondta, az azonos\u00edtott fert\u0151z\u00f6ttek sz\u00e1m\u00e1ban m\u00e1r megjelennek a ment\u0151k \u00e1ltal \u00e9s a sz\u0171r\u0151buszokn\u00e1l v\u00e9gzett, s a h\u00e9ten indult c\u00e9lzott tesztel\u00e9sek eredm\u00e9nyei is.\nUt\u00f3bbir\u00f3l annyit mondott, a b\u00f6lcs\u0151d\u00e9kben, az \u00f3vod\u00e1kban, az iskol\u00e1kban, a szoci\u00e1lis ell\u00e1t\u00f3kn\u00e1l \u00e9s az eg\u00e9szs\u00e9g\u00fcgyben v\u00e9gzett vizsg\u00e1latok \u00f6sszes\u00edt\u00e9se j\u00f6v\u0151 h\u00e9t elej\u00e9re v\u00e1rhat\u00f3.\nGalg\u00f3czi \u00c1gnes sz\u00f3lt arr\u00f3l is, hogy k\u00f3rh\u00e1zban 7591 koronav\u00edrusos beteget kezelnek, eg\u00e9szs\u00e9g\u00fcgyi int\u00e9zm\u00e9nyben enn\u00e9l t\u00f6bben vannak, azonban \u0151k csak koronav\u00edrus-fert\u0151z\u00e9sre gyan\u00fas t\u00fcnetekkel rendelkeznek, a betegs\u00e9g\u00fck m\u00e9g nem igazol\u00f3dott.\nA szakember a sajt\u00f3t\u00e1j\u00e9koztat\u00f3n felh\u00edvta a figyelmet arra, hogy az interneten - M\u00fcller Cec\u00edlia orsz\u00e1gos tisztif\u0151orvos, Cs\u00f3kay Andr\u00e1s idegseb\u00e9sz \u00e9s Zacher G\u00e1bor ment\u0151orvos, toxikol\u00f3gus nev\u00e9vel vissza\u00e9lve - \"koronav\u00edrus-csodaszereket\" k\u00edn\u00e1lnak csal\u00f3k.\nHangs\u00falyozta, ilyen szerek, k\u00e9sz\u00edtm\u00e9nyek nem l\u00e9teznek, \u00e9s arra k\u00e9r mindenkit, \"ne \u00fcljenek fel ezeknek a hirdet\u00e9seknek, mert bizonyosan csal\u00e1sok\".\nOrsz\u00e1gos V\u00e9rell\u00e1t\u00f3 Szolg\u00e1lat:\u00a0https://www.ovsz.hu/\nV\u00e9rplazmaad\u00e1s: http://www.koronavirusplazma.hu/\n\n\n\nMTI 2020. november 27.\n\n"}]