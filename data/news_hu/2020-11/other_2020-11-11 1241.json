[{"date": "2020-11-11 12:41", "url": "https://koronavirus.gov.hu/cikkek/schanda-tamas-kormany-jarvanyhelyzetben-elkotelezett-munkaalapu-gazdasag-mellett", "h1": "Schanda Tam\u00e1s: a korm\u00e1ny a j\u00e1rv\u00e1nyhelyzetben is elk\u00f6telezett a munkaalap\u00fa gazdas\u00e1g mellett", "body": "\nA korm\u00e1ny a j\u00e1rv\u00e1nyhelyzetben is elk\u00f6telezett a munkaalap\u00fa gazdas\u00e1g mellett, az \u00faj gazdas\u00e1gv\u00e9delmi int\u00e9zked\u00e9sek c\u00e9lja, hogy t\u00e1mogassuk a magyar munkaad\u00f3kat \u00e9s munkav\u00e1llal\u00f3kat, hogy folytatni tudj\u00e1k a tev\u00e9kenys\u00e9g\u00fcket - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) parlamenti \u00e9s strat\u00e9giai \u00e1llamtitk\u00e1ra az operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\n\nSchanda Tam\u00e1s felid\u00e9zte: \u00fajabb gazdas\u00e1gv\u00e9delmi int\u00e9zked\u00e9seket biztos\u00edt a korm\u00e1ny a munkahelyek v\u00e9delme \u00e9rdek\u00e9ben.\n\u00a0\u00a0\u00a0\u00a0Kiemelte: a kor\u00e1bbi gazdas\u00e1gv\u00e9delmi int\u00e9zked\u00e9sekkel t\u00f6bb mint egymilli\u00f3 munkahelyet siker\u00fclt megv\u00e9deni\u00fck, \u00e9s az \u00fajakkal is az a c\u00e9ljuk, hogy megakad\u00e1lyozz\u00e1k azt, hogy munkan\u00e9lk\u00fcliv\u00e9 v\u00e1ljanak emberek.\n\u00a0\u00a0\u00a0\u00a0Mint mondta, a vesz\u00e9lyhelyzet ideje alatti gazdas\u00e1gv\u00e9delmi int\u00e9zked\u00e9sekr\u0151l sz\u00f3l\u00f3 korm\u00e1nyrendelet \u00e9rtelm\u00e9ben a vend\u00e9gl\u00e1t\u00f3helyek most harminc napig csak h\u00e1zhoz sz\u00e1ll\u00edthatnak, illetve elvitelre adhatnak ki \u00e9telt \u00e9s italt, kiv\u00e9telt ez al\u00f3l egyed\u00fcl az \u00fczemi, k\u00f3rh\u00e1zi \u00e9s iskolai \u00e9tkezd\u00e9k, b\u00fcf\u00e9k jelentenek. Be kell z\u00e1rniuk a szabadid\u0151s l\u00e9tes\u00edtm\u00e9nyeknek is.\n\u00a0\u00a0\u00a0\u00a0A sz\u00e1llod\u00e1k csak \u00fczleti \u00faton tart\u00f3zkod\u00f3kat vagy oktat\u00e1si c\u00e9llal \u00e9rkez\u0151ket fogadhatnak, kiz\u00e1r\u00f3lag sz\u00e1mukra ny\u00fajthatnak vend\u00e9gl\u00e1t\u00e1si szolg\u00e1ltat\u00e1sokat is.\n\u00a0\u00a0\u00a0\u00a0Schanda Tam\u00e1s kiemelte: a fert\u0151z\u00e9s terjed\u00e9s\u00e9t lass\u00edt\u00f3 int\u00e9zked\u00e9sek minden orsz\u00e1gban neh\u00e9zs\u00e9geket okoznak a gazdas\u00e1gnak, de a vend\u00e9gl\u00e1t\u00e1s, a sz\u00e1llodaipar \u00e9s a szabadid\u0151 \u00e1gazat az \u00e1tlagosn\u00e1l sokkal nagyobb k\u00e1rokat szenvedett \u00e9s szenved el.\n\u00a0\u00a0\u00a0\u00a0A magyar korm\u00e1ny a gy\u00f6keresen megv\u00e1ltozott helyzet ellen\u00e9re is mindent megtesz a hazai munkahelyek v\u00e9delme \u00e9rdek\u00e9ben - jelentette ki az \u00e1llamtitk\u00e1r.\n\u00a0\u00a0\u00a0\u00a0Hozz\u00e1tette: mivel a korl\u00e1toz\u00e1sok egyel\u0151re harminc napig vannak \u00e9rv\u00e9nyben, az \u00faj t\u00e1mogat\u00e1sok, mentes\u00edt\u00e9sek november h\u00f3napra vonatkoznak.\n\u00a0\u00a0\u00a0\u00a0A vend\u00e9gl\u00e1t\u00e1s \u00e9s szabadid\u0151 \u00e1gazatban m\u0171k\u00f6d\u0151 v\u00e1llalkoz\u00e1sokat \u00e9s az ott dolgoz\u00f3kat ad\u00f3kedvezm\u00e9nyekkel \u00e9s b\u00e9rt\u00e1mogat\u00e1ssal seg\u00edtik. Az ad\u00f3kedvezm\u00e9nyekr\u0151l sz\u00f3lva az \u00e1llamtitk\u00e1r elmondta: ezek a c\u00e9gek mentes\u00fclnek a szoci\u00e1lis hozz\u00e1j\u00e1rul\u00e1si ad\u00f3, valamint a szakk\u00e9pz\u00e9si \u00e9s a rehabilit\u00e1ci\u00f3s hozz\u00e1j\u00e1rul\u00e1s fizet\u00e9se al\u00f3l, a kisv\u00e1llalati ad\u00f3z\u00f3k eset\u00e9ben pedig nem sz\u00e1m\u00edtanak bele az ad\u00f3alapba a szem\u00e9lyi jelleg\u0171 kifizet\u00e9sek.\n\u00a0\u00a0\u00a0\u00a0A b\u00e9rt\u00e1mogat\u00e1sr\u00f3l sz\u00f3lva elmondta: a t\u00e1mogat\u00e1s m\u00e9rt\u00e9ke a munkav\u00e1llal\u00f3 brutt\u00f3 munkab\u00e9r\u00e9nek \u00f6tven sz\u00e1zal\u00e9ka, \u00e9s k\u00e9t felt\u00e9telnek kell teljes\u00fclnie ahhoz, hogy a v\u00e1llalkoz\u00e1s megkaphassa azt, az, hogy a munkav\u00e1llal\u00f3t ne bocs\u00e1ss\u00e1k el \u00e9s meg is kapja a fizet\u00e9s\u00e9t.\n\u00a0\u00a0\u00a0\u00a0Megjegyezte: arra t\u00f6rekednek, hogy ne terhelj\u00e9k \"feleslegesen hosszas adminisztrat\u00edv munk\u00e1val\" az \u00e1gazati b\u00e9rt\u00e1mogat\u00e1st ig\u00e9nyl\u0151ket, ez\u00e9rt a megyei, illetve f\u0151v\u00e1rosi korm\u00e1nyhivatalhoz kell beny\u00fajtaniuk azt a c\u00e9geknek, \u00e9s nyolc napon bel\u00fcl d\u00f6nt\u00e9s is sz\u00fcletik a k\u00e9relm\u00fck \u00fcgy\u00e9ben. A kapcsol\u00f3d\u00f3 dokument\u00e1ci\u00f3k a munka.hu fel\u00fcleten m\u00e1r el is \u00e9rhet\u0151ek.\n\u00a0\u00a0\u00a0\u00a0A vend\u00e9gl\u00e1t\u00e1s- \u00e9s szabadid\u0151-szektorban olyan tev\u00e9kenys\u00e9gek \u00e9rintettek, amelyek sz\u00fcks\u00e9gk\u00e9ppen t\u00f6bb \u00e9s intenz\u00edvebb szem\u00e9lyes kapcsolattal j\u00e1rnak ak\u00e1r a dolgoz\u00f3k, ak\u00e1r a szolg\u00e1ltat\u00e1st ig\u00e9nybe vev\u0151k r\u00e9sz\u00e9rt\u0151l. A pontos ter\u00fcletek \u00e9s a hozz\u00e1juk tartoz\u00f3 TE\u00c1OR-sz\u00e1mok a Magyar K\u00f6zl\u00f6nyben megtal\u00e1lhat\u00f3k - jegyezte meg.\n\u00a0\u00a0\u00a0\u00a0Schanda Tam\u00e1s elmondta azt is, hogy a vend\u00e9gl\u00e1t\u00e1ssal foglalkoz\u00f3k sz\u00e1m\u00e1ra a j\u00e1rul\u00e9kkedvezm\u00e9ny \u00e9s a b\u00e9rt\u00e1mogat\u00e1s mellett tov\u00e1bbi k\u00f6nny\u00edt\u00e9s, hogy a tavaszi helyzethez hasonl\u00f3an a h\u00e1zhozsz\u00e1ll\u00edt\u00e1s adminisztrat\u00edv terheit cs\u00f6kkentik, \u00e9s a taxisokat is bevonhatj\u00e1k a kisz\u00e1ll\u00edt\u00e1sba. Ez a szem\u00e9lysz\u00e1ll\u00edt\u00f3k sz\u00e1m\u00e1ra is egy j\u00f3 lehet\u0151s\u00e9g a kies\u0151 forgalmuk p\u00f3tl\u00e1s\u00e1ra - jegyezte meg, hozz\u00e1t\u00e9ve, hogy a koronav\u00edrus-j\u00e1rv\u00e1ny els\u0151 hull\u00e1ma alatt el\u00e9gedettek voltak a szolg\u00e1ltat\u00f3k ezzel az int\u00e9zked\u00e9ssel, ez\u00e9rt d\u00f6nt\u00f6ttek az \u00fajb\u00f3li bevezet\u00e9s mellett.\n\u00a0\u00a0\u00a0\u00a0Az \u00e1llamtitk\u00e1r k\u00f6z\u00f6lte: a sz\u00e1ll\u00e1s\u00e1shely-szolg\u00e1ltat\u00f3k szint\u00e9n jelent\u0151s \u00f6sszeg\u0171 t\u00e1mogat\u00e1st kapnak, \u00edgy az \u00e1llam megt\u00e9r\u00edti sz\u00e1mukra az elk\u00f6vetkez\u0151 harminc napra - azaz december 11-\u00e9ig - a Nemzeti Turisztikai Adatszolg\u00e1ltat\u00f3 K\u00f6zpontban regisztr\u00e1lt foglal\u00e1saik ut\u00e1n sz\u00e1m\u00edtott nett\u00f3 bev\u00e9tel 80 sz\u00e1zal\u00e9k\u00e1t. Megjegyezte: ebben az \u00e1gazatban is akkor kaphat\u00f3 meg a t\u00e1mogat\u00e1s, ha a v\u00e1llalkoz\u00e1s nem bocs\u00e1jtja el a dolgoz\u00f3it, \u00e9s a b\u00e9r\u00fcket is kifizeti.\n\u00a0\u00a0\u00a0\u00a0Schanda Tam\u00e1s hangs\u00falyozta: a korm\u00e1ny a j\u00e1rv\u00e1nyhelyzetben is elk\u00f6telezett a munkaalap\u00fa gazdas\u00e1g mellett, mert \"az elm\u00falt t\u00edz \u00e9v bizony\u00edtotta, hogy a magyar emberek munk\u00e1b\u00f3l akarnak \u00e9s munk\u00e1b\u00f3l tudnak meg\u00e9lni\".\n\u00a0\u00a0\u00a0\u00a0Hozz\u00e1tette: tov\u00e1bbra is abban ny\u00fajtanak t\u00e1mogat\u00e1st a magyar munkaad\u00f3knak \u00e9s munkav\u00e1llal\u00f3knak, hogy folytatni tudj\u00e1k a tev\u00e9kenys\u00e9g\u00fcket ebben a rendk\u00edv\u00fcli helyzetben. Ahhoz kell hozz\u00e1seg\u00edten\u00fcnk \u0151ket, hogy amikor v\u00e9gre lesz\u00e1molhatunk a mindannyiunk \u00e9let\u00e9t megkeser\u00edt\u0151 v\u00edrussal, \u00fajb\u00f3l a megszokott m\u00f3don folytathass\u00e1k a munk\u00e1t, fejleszthess\u00e9k v\u00e1llalkoz\u00e1saikat, szolg\u00e1ltat\u00e1saikat, term\u00e9keiket - jegyezte meg.\n\u00a0\u00a0\u00a0\u00a0Az \u00e1llamtitk\u00e1r arra k\u00e9rt mindenkit, tartsa be a szab\u00e1lyokat, mert csak \u00edgy, k\u00f6z\u00f6sen tudjuk f\u00e9kezni a j\u00e1rv\u00e1ny terjed\u00e9s\u00e9t.\n\n\n\nMTI 2020. november 11.\n\n"}]