[{"date": "2020-11-17 13:29", "url": "https://koronavirus.gov.hu/cikkek/operativ-torzs-358-emberrel-szemben-intezkedtek-rendorok-kijarasi-tilalom-megsertese-miatt", "h1": "Operat\u00edv t\u00f6rzs: 358 emberrel szemben int\u00e9zkedtek a rend\u0151r\u00f6k a kij\u00e1r\u00e1si tilalom megs\u00e9rt\u00e9se miatt", "body": "\nAz elm\u00falt 24 \u00f3r\u00e1ban 358 emberrel szemben int\u00e9zkedett a kij\u00e1r\u00e1si tilalom megs\u00e9rt\u00e9se miatt a rend\u0151rs\u00e9g - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a keddi online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes k\u00f6z\u00f6lte, 356-an t\u00e9nylegesen megszegt\u00e9k ezt a korl\u00e1toz\u00e1st, k\u00f6z\u00fcl\u00fck 29-en pedig nem tartott\u00e1k be a kutyas\u00e9t\u00e1ltat\u00e1s \u00f6tsz\u00e1z m\u00e9teres k\u00f6rzet\u00e9re vonatkoz\u00f3 szab\u00e1lyt.\n\u00a0\u00a0\u00a0\u00a0A november 4-\u00e9n \u00e9letbe l\u00e9pett kij\u00e1r\u00e1si korl\u00e1toz\u00e1s, valamint a november 10-t\u0151l hat\u00e1lyban l\u00e9v\u0151 kij\u00e1r\u00e1si tilalom ellen\u0151rz\u00e9se \u00f3ta eddig 3438 emberrel szemben int\u00e9zkedtek a rend\u0151r\u00f6k a tilalomra \u00e9s korl\u00e1toz\u00e1sra vonatkoz\u00f3 szab\u00e1lyok megszeg\u00e9se miatt - ismertette az alezredes.\n\u00a0\u00a0\u00a0\u00a0H\u00e9tf\u0151n 293 emberrel szemben int\u00e9zkedtek, ami\u00e9rt nem vagy nem helyesen viselt\u00e9k a maszkot, a legt\u00f6bbsz\u00f6r, 247 alkalommal a 10 ezern\u00e9l nagyobb lakoss\u00e1gsz\u00e1m\u00fa telep\u00fcl\u00e9seken a helyi rendeletnek nem tettek eleget a szab\u00e1lytalankod\u00f3k. K\u00f6z\u00fcl\u00fck 97-et figyelmeztettek, 101 emberrel szemben helysz\u00edni b\u00edrs\u00e1got szabtak ki \u00e9s 49 feljelent\u00e9st tettek.\n\u00a0\u00a0\u00a0\u00a0H\u00e1rom \u00fczletet, illetve szolg\u00e1ltat\u00e1si helyet z\u00e1rtak be a szab\u00e1lyok be nem tart\u00e1sa miatt, ebb\u0151l egy k\u00e1v\u00e9z\u00f3t \u00e9s egy fodr\u00e1szatot a f\u0151v\u00e1rosban. A budapesti k\u00e1v\u00e9z\u00f3r\u00f3l azt mondta: az V. ker\u00fcleti Szent Istv\u00e1n k\u00f6r\u00faton tal\u00e1lhat\u00f3 \u00fczlet a tilalom ellen\u00e9re nyitva volt, ott h\u00e1rman is voltak, akik maszkot sem viseltek, ez\u00e9rt 7 napra elrendelt\u00e9k a bez\u00e1r\u00e1s\u00e1t. Szint\u00e9n bez\u00e1rtak 7 napra egy pressz\u00f3t Monostorp\u00e1lyiban, ahol a rend\u0151ri ellen\u0151rz\u00e9skor a hely nyitva volt, \u00e9s egy vend\u00e9g az el\u0151t\u00e9rben \u00e9ppen szeszes italt fogyasztott. A vend\u00e9gl\u00e1t\u00f3helyeket \u00e9rint\u0151 korl\u00e1toz\u00e1sok bevezet\u00e9se \u00f3ta a rend\u0151rs\u00e9g 46 \u00fczlet, illetve szolg\u00e1ltat\u00e1si hely ideiglenes bez\u00e1r\u00e1s\u00e1t rendelte el.\n\u00a0\u00a0\u00a0\u00a0H\u00e9tf\u0151n a Magyarorsz\u00e1g ter\u00fclet\u00e9n szem\u00e9lyforgalomban \u00e1tutaz\u00f3kat is ellen\u0151rizt\u00e9k, a tranzitszab\u00e1lyokat megs\u00e9rt\u0151kkel szemben 56 int\u00e9zked\u00e9sre volt sz\u00fcks\u00e9g. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lyokat be nem tart\u00f3kkal szemben eddig \u00f6sszesen 5991 alkalommal int\u00e9zkedtek a rend\u0151r\u00f6k.\n\u00a0\u00a0\u00a0\u00a0Az elm\u00falt napon 13 699 alkalommal ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban lev\u0151ket, \u00e9s 5009 ilyen korl\u00e1toz\u00f3 int\u00e9zked\u00e9st rendeltek el, \u00edgy jelenleg 35 042-en vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 3492-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze azt, betartj\u00e1k-e a karant\u00e9nszab\u00e1lyokat.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta: aut\u00f3ban nem kell viselni a maszkot, ha valaki sportol\u00e1si c\u00e9llal ker\u00e9kp\u00e1rozik vagy rollerezik, akkor szint\u00e9n nem kell maszkot viselni, minden m\u00e1s esetben azonban igen.\n\n\nMTI 2020. november 17.\n\n"}]