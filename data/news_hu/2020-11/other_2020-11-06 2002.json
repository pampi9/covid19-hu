[{"date": "2020-11-06 20:02", "url": "https://koronavirus.gov.hu/cikkek/az-itm-koszoni-semmelweis-egyetemnek-helytallast", "h1": "Az ITM k\u00f6sz\u00f6ni a Semmelweis Egyetemnek a helyt\u00e1ll\u00e1st", "body": "\nA Facebookra felt\u00f6lt\u00f6tt vide\u00f3ban k\u00f6sz\u00f6nte meg a Semmelweis Egyetem eg\u00e9szs\u00e9g\u00fcgyi dolgoz\u00f3inak helyt\u00e1ll\u00e1s\u00e1t p\u00e9nteken Palkovics L\u00e1szl\u00f3, az Innov\u00e1ci\u00f3s \u00e9s Technol\u00f3giai Miniszt\u00e9rium vezet\u0151je \u00e9s Schanda Tam\u00e1s, a t\u00e1rca \u00e1llamtitk\u00e1ra.\n\n\nPalkovics L\u00e1szl\u00f3 a Schanda Tam\u00e1s k\u00f6z\u00f6ss\u00e9gi profilj\u00e1n megjelent vide\u00f3ban \u00fagy fogalmazott az egyetem T\u00f6m\u0151 utcai klinik\u00e1j\u00e1n tett l\u00e1togat\u00e1s ut\u00e1n, hogy a klinika j\u00e1rv\u00e1nyk\u00f3rh\u00e1zz\u00e1 alakult.\n\u00a0\u00a0\u00a0\u00a0Az egyetem ezzel is bizony\u00edtotta, hogy nemcsak oktat \u00e9s kutat, hanem az egyik legkiv\u00e1l\u00f3bb betegell\u00e1t\u00f3 rendszer Magyarorsz\u00e1gon.\n\u00a0\u00a0\u00a0\u00a0Az is el\u0151ny, hogy sz\u00fcks\u00e9g eset\u00e9n \u00f6tsz\u00e1z orvostanhallgat\u00f3t tudnak mozg\u00f3s\u00edtani az ell\u00e1t\u00f3rendszerbe - tette hozz\u00e1.\n\u00a0\u00a0\u00a0\u00a0Schanda Tam\u00e1s hangs\u00falyozta, hogy Magyarorsz\u00e1g az egyike a j\u00e1rv\u00e1ny elleni k\u00fczdelemre legfelk\u00e9sz\u00fcltebb eur\u00f3pai orsz\u00e1goknak.\n\u00a0\u00a0\u00a0\u00a0A kontinensen N\u00e9metorsz\u00e1g \u00e9s Ausztria ut\u00e1n n\u00e1lunk \u00e1ll rendelkez\u00e9sre a legt\u00f6bb k\u00f3rh\u00e1zi \u00e1gy, a l\u00e9legeztet\u0151g\u00e9pek sz\u00e1m\u00e1t tekintve pedig vil\u00e1gels\u0151k vagyunk.\n\u00a0\u00a0\u00a0\u00a0Merkely B\u00e9la, az egyetem rektora arra h\u00edvta fel a figyelmet, hogy lehet\u0151leg mindenki ker\u00fclje el a fert\u0151z\u00e9st. Ezt pedig \u00fagy tehetj\u00fck meg, ha a lehet\u0151 legkevesebb fizikai kapcsolatot l\u00e9tes\u00edtj\u00fck, ker\u00fclj\u00fck a k\u00f6z\u00f6ss\u00e9geket, illetve viselj\u00fck a maszkot \u00e9s \u00fcgyel\u00fcnk a t\u00e1vols\u00e1gtart\u00e1sra - sorolta.\n\u00a0\u00a0\u00a0\u00a0Hozz\u00e1f\u0171zte, hogy ha b\u00e1rkinek l\u00e9gz\u00e9si zavarai t\u00e1madnak, vagy felsz\u00f6kik a l\u00e1za, azonnal forduljon orvoshoz\u00a0\u00a0- mondta a professzor.\n\n\nMTI 2020. november 6.\n\n"}]