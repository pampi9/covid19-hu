[{"date": "2020-11-21 14:40", "url": "https://koronavirus.gov.hu/cikkek/szlavik-csak-szabalyok-betartasaval-lehet-megakadalyozni-jarvany-terjedeset", "h1": "Szl\u00e1vik: csak a szab\u00e1lyok betart\u00e1s\u00e1val lehet megakad\u00e1lyozni a j\u00e1rv\u00e1ny terjed\u00e9s\u00e9t", "body": "\nCsak a szab\u00e1lyok betart\u00e1s\u00e1val lehet megakad\u00e1lyozni, hogy m\u00e9g t\u00f6bb koronav\u00edrus-fert\u0151z\u00f6tt legyen, \u00e9s m\u00e9g t\u00f6bben haljanak meg a fert\u0151z\u00e9sben - mondta a D\u00e9l-pesti Centrumk\u00f3rh\u00e1z Orsz\u00e1gos Hematol\u00f3giai \u00e9s Infektol\u00f3giai Int\u00e9zet\u00e9nek oszt\u00e1lyvezet\u0151 f\u0151orvosa a budapesti k\u00f3rh\u00e1zban szombaton a k\u00f6zm\u00e9di\u00e1nak.\n\n\nSzl\u00e1vik J\u00e1nos k\u00f6z\u00f6lte: naponta n\u00e9gy-\u00f6tezer az \u00faj fert\u0151z\u00f6ttek sz\u00e1ma, \u00e9s egyre t\u00f6bben halnak meg a betegs\u00e9gben. A k\u00f3rh\u00e1zban fekv\u0151k j\u00f3 r\u00e9sze id\u0151s, kr\u00f3nikus beteg, akik k\u00f6z\u00fcl sokan intenz\u00edv oszt\u00e1lyra ker\u00fclnek - tette hozz\u00e1.\n\u00a0\u00a0\u00a0\u00a0Kiemelte: fontos, hogy mindenki betartsa a j\u00e1rv\u00e1ny elleni v\u00e9dekez\u00e9s\u00e9rt hozott int\u00e9zked\u00e9seket, de az id\u0151sekre \u00e9s a kr\u00f3nikus betegs\u00e9gekben szenved\u0151kre k\u00fcl\u00f6n\u00f6sen vonatkoznak az el\u0151\u00edr\u00e1sok. \u0150k a jelenlegi helyzetben ink\u00e1bb ne fogadjanak l\u00e1togat\u00f3kat - javasolta a f\u0151orvos.\n\u00a0\u00a0\u00a0\u00a0A v\u00edrus elleni vakcin\u00e1kkal kapcsolatban azt mondta, hogy \u00f3ri\u00e1si a fejl\u0151d\u00e9s, m\u00e1r 4-5 olt\u00f3anyagot t\u00f6rzsk\u00f6nyveztek a vil\u00e1gon. V\u00e9lem\u00e9nye szerint az\u00e9rt gyorsultak fel a kutat\u00e1sok, mert kor\u00e1bban m\u00e1r m\u00e1s betegs\u00e9gek ellen hat\u00e9kony olt\u00f3anyagokat pr\u00f3b\u00e1lnak felhaszn\u00e1lni.\n\u00a0\u00a0\u00a0\u00a0A korm\u00e1ny \u00fagy d\u00f6nt\u00f6tt, hogy t\u00f6bbf\u00e9le olt\u00f3anyagot szerez be, de csak azt alkalmazza majd, amelyik biztons\u00e1gos, hat\u00e9kony \u00e9s semmilyen vesz\u00e9lyt nem jelent az emberekre - hangs\u00falyozta.\n\u00a0\u00a0\u00a0\u00a0Besz\u00e9lt arr\u00f3l is, hogy k\u00e9t amerikai vakcin\u00e1r\u00f3l azt \u00e1ll\u00edtj\u00e1k, 90 sz\u00e1zal\u00e9k feletti a hat\u00e9konys\u00e1ga. Ez esetben a lakoss\u00e1g 50-60 sz\u00e1zal\u00e9k\u00e1nak beolt\u00e1s\u00e1val megfelel\u0151 v\u00e9detts\u00e9get lehetne el\u00e9rni - tudatta.\n\u00a0\u00a0\u00a0\u00a0Szl\u00e1vik J\u00e1nos kit\u00e9rt arra is: a j\u00e1rv\u00e1ny els\u0151 hull\u00e1m\u00e1ban ar\u00e1nylag kev\u00e9s beteg volt, \u00e9s kevesen haltak meg, val\u00f3sz\u00edn\u0171leg ez biztatta a v\u00edrustagad\u00f3kat arra, hogy elbagatelliz\u00e1lj\u00e1k a j\u00e1rv\u00e1nyt, \u00e9s tagadj\u00e1k a v\u00edrus l\u00e9tez\u00e9s\u00e9t. A f\u0151orvos rem\u00e9li, hogy ahogy halad el\u0151re a j\u00e1rv\u00e1ny Magyarorsz\u00e1gon, egyre kevesebb ember lesz, aki azt hiszi, a koronav\u00edrus nem vesz\u00e9lyes.\n\u00a0\u00a0\u00a0\u00a0Az elm\u00falt \u00e9vtizedekben sok \u00faj olt\u00e1s jelent meg, a v\u00edrustagad\u00f3knak pedig nem volt erej\u00fck megakad\u00e1lyozni, hogy a hat\u00e9kony olt\u00e1sokat megkapj\u00e1k az emberek - mondta Szl\u00e1vik J\u00e1nos, aki b\u00edzik benne, ha elmagyar\u00e1zz\u00e1k az embereknek, hogy m\u0171k\u00f6dik a koronav\u00edrus elleni olt\u00e1s, nem lesz tere az orsz\u00e1gban a v\u00edrustagad\u00f3knak.\n\nMTI 2020. november 21.\n\n"}]