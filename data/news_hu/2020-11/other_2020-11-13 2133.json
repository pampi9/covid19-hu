[{"date": "2020-11-13 21:33", "url": "https://koronavirus.gov.hu/cikkek/valyi-nagy-istvan-zarasokkal-csokkenhet-jarvany-dinamikaja", "h1": "V\u00e1lyi-Nagy Istv\u00e1n: a z\u00e1r\u00e1sokkal cs\u00f6kkenhet a j\u00e1rv\u00e1ny dinamik\u00e1ja", "body": "\nNagyon neh\u00e9z id\u0151szak k\u00f6vetkezik; a z\u00e1r\u00e1sokkal megteremt\u0151d\u00f6tt a lehet\u0151s\u00e9ge annak, hogy cs\u00f6kkenjen a koronav\u00edrus-j\u00e1rv\u00e1ny dinamik\u00e1ja, de m\u00e9g kell k\u00e9t-h\u00e1rom h\u00e9t, hogy a korl\u00e1toz\u00e1sok kedvez\u0151 hat\u00e1sai \u00e9rv\u00e9nyes\u00fcljenek, cs\u00f6kkenjen a nyom\u00e1s - k\u00f6z\u00f6lte a D\u00e9l-pesti Centrumk\u00f3rh\u00e1z f\u0151igazgat\u00f3ja az M1 aktu\u00e1lis csatorna p\u00e9ntek esti m\u0171sor\u00e1ban.\n\n\n\u00a0V\u00e1lyi-Nagy Istv\u00e1n elmondta, hogy jelenleg k\u00f3rh\u00e1zukban a koronav\u00edrusos betegek ell\u00e1t\u00e1s\u00e1t 407 \u00e1gy, valamint 71 intenz\u00edv \u00e1gy szolg\u00e1lja. A fert\u0151z\u0151oszt\u00e1lyon most mintegy 170 koronav\u00edrusos beteg van, az intenz\u00edven 45.\n\u00a0\u00a0\u00a0\u00a0Hozz\u00e1tette: dolgoz\u00f3ik m\u00e1r a j\u00e1rv\u00e1ny els\u0151 hull\u00e1m\u00e1ban megszokt\u00e1k a terhel\u00e9st, akkor hetekig ez az int\u00e9zm\u00e9ny volt az egyetlen, amely koronav\u00edrusos betegeket fogadott.\n\u00a0\u00a0\u00a0\u00a0A szakember k\u00e9rd\u00e9sre v\u00e1laszolva elmondta: nem csak a fert\u0151z\u00f6tt \u00e1ltal\u00e1nos eg\u00e9szs\u00e9gi \u00e1llapot\u00e1t\u00f3l f\u00fcgg, hogy milyen s\u00falyos lesz eset\u00e9ben a koronav\u00edrus-betegs\u00e9g lefoly\u00e1sa. Van az emberek k\u00f6z\u00f6tt egy \"fog\u00e9konys\u00e1gi\" k\u00fcl\u00f6nbs\u00e9g: sokan el se kapj\u00e1k a betegs\u00e9get, m\u00e1sokat viszont nagyon megvisel.\n\u00a0\u00a0\u00a0\u00a0A megbeteged\u00e9s els\u0151 szakasz\u00e1ban a v\u00edrusfert\u0151z\u00e9ssel kell megk\u00fczdeni, azut\u00e1n a betegek egy r\u00e9sz\u00e9n\u00e9l a szervezet fert\u0151z\u00e9sre adott t\u00falzott immunreakci\u00f3ja lesz az, ami s\u00falyos \u00e1llapotot id\u00e9z el\u0151.\n\u00a0\u00a0\u00a0\u00a0Eset\u00fckben els\u0151sorban nem antivir\u00e1lis, hanem immunol\u00f3giai kezel\u00e9sre van sz\u00fcks\u00e9g - magyar\u00e1zta V\u00e1lyi-Nagy Istv\u00e1n.\n\n\nMTI 2020. november 13.\n\n"}]