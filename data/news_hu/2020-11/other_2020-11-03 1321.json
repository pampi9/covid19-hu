[{"date": "2020-11-03 13:21", "url": "https://koronavirus.gov.hu/cikkek/ot-telepulesek-80-szazaleka-erintett-fertozesben", "h1": "OT: a telep\u00fcl\u00e9sek 80 sz\u00e1zal\u00e9ka \u00e9rintett a fert\u0151z\u00e9sben", "body": "\nA magyarorsz\u00e1gi telep\u00fcl\u00e9seknek m\u00e1r a 80 sz\u00e1zal\u00e9ka \u00e9rintett a koronav\u00edrus-fert\u0151z\u00e9sben, ez\u00e9rt nagyon fontos a fert\u0151z\u00e9s terjed\u00e9s\u00e9t megakad\u00e1lyoz\u00f3 szab\u00e1lyok betart\u00e1sa - mondta a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) j\u00e1rv\u00e1ny\u00fcgyi oszt\u00e1lyvezet\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n.\n\n\nGalg\u00f3czi \u00c1gnes k\u00f6zl\u00e9se szerint az operat\u00edv t\u00f6rzs \u00e9s a j\u00e1rv\u00e1ny\u00fcgy folyamatosan figyelemmel k\u00eds\u00e9ri a j\u00e1rv\u00e1ny\u00fcgyi helyzetet, \u00e9s javaslatokat tesz int\u00e9zked\u00e9sekre a korm\u00e1nynak.\n\u00a0\u00a0\u00a0\u00a0A minisztereln\u00f6k a mai korm\u00e1ny\u00fcl\u00e9s ut\u00e1n bejelent\u00e9st tesz - mondta.\n\u00a0\u00a0\u00a0\u00a0Az oszt\u00e1lyvezet\u0151 kiemelte: a 44. heti adatok alapj\u00e1n B\u00e9k\u00e9scsaba, Eger, Kecskem\u00e9t, Szeksz\u00e1rd, Tatab\u00e1nya, Veszpr\u00e9m, m\u00e1s nagyv\u00e1rosok \u00e9s a f\u0151v\u00e1ros szennyv\u00edz\u00e9ben is n\u00f6vekv\u0151 tendenci\u00e1t mutat a koronav\u00edrus \u00f6r\u00f6k\u00edt\u0151anyag\u00e1nak koncentr\u00e1ci\u00f3ja, teh\u00e1t v\u00e1rhat\u00f3 a fert\u0151z\u00e9sek sz\u00e1m\u00e1nak tov\u00e1bbi emelked\u00e9se.\n\u00a0\u00a0\u00a0\u00a0A v\u00edrus \u00f6r\u00f6k\u00edt\u0151anyag\u00e1nak nyomon k\u00f6vet\u00e9ses vizsg\u00e1lat\u00e1t K\u00f6z\u00e9p-Kelet-Eur\u00f3p\u00e1ban Magyarorsz\u00e1g els\u0151k\u00e9nt vezette be, \u00e9s a WHO eur\u00f3pai r\u00e9gi\u00f3j\u00e1ban jelenleg is csak h\u00e1rom orsz\u00e1g v\u00e9gzi - tette hozz\u00e1.\n\u00a0\u00a0\u00a0\u00a0Az anyagnak a szennyv\u00edzben l\u00e9v\u0151 koncentr\u00e1ci\u00f3ja 4-10 nappal jelzi el\u0151re az esetsz\u00e1mok v\u00e1rhat\u00f3 n\u00f6veked\u00e9s\u00e9t, ami felk\u00e9sz\u00fcl\u00e9si lehet\u0151s\u00e9get is ad a ter\u00fcleti j\u00e1rv\u00e1ny\u00fcgyi hat\u00f3s\u00e1goknak megel\u0151z\u0151 int\u00e9zked\u00e9sek bevezet\u00e9s\u00e9re, \u00e9s a lakoss\u00e1got is figyelmeztethetik a kock\u00e1zatokra - mondta Galg\u00f3czi \u00c1gnes. Ismertet\u00e9se szerint a szennyv\u00edzvizsg\u00e1latok az orsz\u00e1g eg\u00e9sz ter\u00fclet\u00e9t lefedik, 19 megyesz\u00e9khelyen, t\u00f6bb nagyv\u00e1rosban \u00e9s Budapesten h\u00e1rom ponton vesznek mint\u00e1t.\n\u00a0\u00a0\u00a0\u00a0Hangs\u00falyozta, hogy a j\u00e1rv\u00e1ny m\u00e1sodik hull\u00e1m\u00e1ban Eur\u00f3p\u00e1ban \u00e9s Magyarorsz\u00e1gon is folyamatosan n\u0151 a fert\u0151z\u00f6ttek sz\u00e1ma. K\u00f6z\u00f6lte: Magyarorsz\u00e1gon az elm\u00falt 24 \u00f3r\u00e1ban 3989 \u00faj fert\u0151z\u00f6ttet azonos\u00edtottak, \u00e9s meghalt 84, t\u00f6bbs\u00e9g\u00e9ben id\u0151s, kr\u00f3nikus beteg. Ezzel 1973-ra n\u0151tt az elhunytak sz\u00e1ma, a halottak \u00e1tlag\u00e9letkora 76 \u00e9v, 86 sz\u00e1zal\u00e9ka 65 \u00e9vn\u00e9l id\u0151sebb volt. 4767 beteget k\u00f3rh\u00e1zban \u00e1polnak, 348-an vannak l\u00e9legeztet\u0151g\u00e9pen.\n\u00a0\u00a0\u00a0\u00a0Az oszt\u00e1lyvezet\u0151 felh\u00edvta a figyelmet a v\u00e9d\u0151maszk visel\u00e9s\u00e9re vonatkoz\u00f3 szab\u00e1lyok betart\u00e1s\u00e1ra \u00e9s betartat\u00e1s\u00e1ra. Hangs\u00falyozta, hogy a maszknak a sz\u00e1jat \u00e9s az orrot is takarnia kell, tiszta k\u00e9zzel kell felhelyezni, visel\u00e9s k\u00f6zben nem szabad meg\u00e9rinteni, az \u00e1ll al\u00e1 h\u00fazni. Ha a haszn\u00e1lat ideje alatt \u00e1tnedvesedik, szennyez\u0151dik, az egyszer haszn\u00e1latos seb\u00e9szeti maszkot el kell dobni, a textilmaszk fert\u0151tlen\u00edt\u0151 mos\u00e1s \u00e9s vasal\u00e1s ut\u00e1n \u00fajra haszn\u00e1lhat\u00f3.\n\u00a0\u00a0\u00a0\u00a0K\u00e9rd\u00e9sre v\u00e1laszolva Galg\u00f3czi \u00c1gnes elmondta: a l\u00e1z, k\u00f6h\u00f6g\u00e9s, az \u00edz- \u00e9s szag\u00e9rz\u00e9kel\u00e9s elveszt\u00e9se tipikus t\u00fcnete a fert\u0151z\u00e9snek; ha a t\u00fcnetek s\u00falyosbodnak, a neh\u00e9z l\u00e9gz\u00e9s fokoz\u00f3dik, tart\u00f3san magas l\u00e1z, er\u0151sebb k\u00f6h\u00f6g\u00e9s eset\u00e9n \u00e9rdemes \u00fajra a h\u00e1ziorvoshoz fordulni, \u00e9s ak\u00e1r ment\u0151t h\u00edvni, mert k\u00f3rh\u00e1zi kezel\u00e9sre lehet sz\u00fcks\u00e9g.\n\u00a0\u00a0\u00a0\u00a0Tov\u00e1bbi k\u00e9rd\u00e9sre adott v\u00e1lasz\u00e1ban k\u00f6z\u00f6lte: jelenleg 1071 eg\u00e9szs\u00e9g\u00fcgyi dolgoz\u00f3t vez\u00e9nyeltek \u00e1t a koronav\u00edrus-fert\u0151z\u00e9s ell\u00e1t\u00e1sa miatt.\n\nMTI 2020. november 3.\n\n"}]