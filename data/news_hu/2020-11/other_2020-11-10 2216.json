[{"date": "2020-11-10 22:16", "url": "https://koronavirus.gov.hu/cikkek/varga-judit-minden-intezkedes-idoben-tortent", "h1": "Varga Judit: minden int\u00e9zked\u00e9s id\u0151ben t\u00f6rt\u00e9nt", "body": "\nMinden eddigi int\u00e9zked\u00e9s megfelel\u0151 id\u0151ben t\u00f6rt\u00e9nt, de sz\u00fcks\u00e9g van fegyelemre - mondta Varga Judit igazs\u00e1g\u00fcgyi miniszter a koronav\u00edrus-j\u00e1rv\u00e1ny elleni v\u00e9dekez\u00e9ssel kapcsolatban az M1 aktu\u00e1lis csatorn\u00e1n kedd este.\n\n\u00a0\n\u00a0\u00a0\u00a0\u00a0Az eg\u00e9sz vil\u00e1gon folyik a verseny a vakcin\u00e1\u00e9rt, \u00e9s am\u00edg az el nem k\u00e9sz\u00fcl, addig lass\u00edtani kell a j\u00e1rv\u00e1ny terjed\u00e9s\u00e9t. Megvannak az ehhez sz\u00fcks\u00e9ges eszk\u00f6z\u00f6k, de az eg\u00e9szs\u00e9g\u00fcgyi dolgoz\u00f3kat tehermentes\u00edteni kell, erre szolg\u00e1lnak a bevezetett int\u00e9zked\u00e9sek - mondta a miniszter.\n\u00a0\u00a0\u00a0\u00a0A m\u00e1sodik hull\u00e1mban vagyunk, ez sokkal agressz\u00edvebben t\u00f6rt a vil\u00e1gra, fegyelmezetten be kell tartani a higi\u00e9nia, a maszkvisel\u00e9s \u00e9s a t\u00e1vols\u00e1gtart\u00e1s szab\u00e1lyait - tette hozz\u00e1.\n\u00a0\u00a0\u00a0\u00a0\"Figyelj\u00fcnk egym\u00e1sra, figyelj\u00fcnk szeretteinkre!\" - mondta Varga Judit.\n\u00a0\u00a0\u00a0\u00a0Annak kapcs\u00e1n, hogy a koronav\u00edrus-j\u00e1rv\u00e1ny miatti vesz\u00e9lyhelyzet meghosszabb\u00edt\u00e1s\u00e1t az ellenz\u00e9k is t\u00e1mogatta a parlamentben, az igazs\u00e1g\u00fcgyi miniszter k\u00f6z\u00f6lte: amikor az eg\u00e9sz orsz\u00e1g bajba ker\u00fcl, az ellenz\u00e9k nem t\u00e1madhatja a korm\u00e1nyt.\n\u00a0\u00a0\u00a0\u00a0M\u00e1sutt az ellenz\u00e9k nem haszn\u00e1lta ki a vesz\u00e9lyhelyzetet a korm\u00e1ny t\u00e1mad\u00e1s\u00e1ra \u00fagy, ahogy azt a magyar ellenz\u00e9k tette tavasszal - tette hozz\u00e1.\nMTI\n\n"}]