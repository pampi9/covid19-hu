[{"date": "2020-11-19 18:59", "url": "https://koronavirus.gov.hu/cikkek/itm-orvos-egeszsegtudomanyi-egyetemi-hallgatok-segitik-vedekezest-gyorstesztelest", "h1": "ITM: Orvos-, eg\u00e9szs\u00e9gtudom\u00e1nyi egyetemi hallgat\u00f3k seg\u00edtik a v\u00e9dekez\u00e9st, gyorstesztel\u00e9st", "body": "\nAz Innov\u00e1ci\u00f3s \u00e9s Technol\u00f3giai Miniszt\u00e9rium az egyetemi informatikai rendszeren kereszt\u00fcl t\u00e1j\u00e9koztatja az orvosi, eg\u00e9szs\u00e9g\u00fcgyi k\u00e9pz\u00e9sekben r\u00e9szt vev\u0151 hallgat\u00f3kat, hogy a korm\u00e1nyhivatalok szervez\u00e9s\u00e9vel h\u00e9tf\u0151t\u0151l gyakorlati tev\u00e9kenys\u00e9gk\u00e9nt vehetnek r\u00e9szt a pedag\u00f3gusok \u00e9s b\u00f6lcs\u0151dei dolgoz\u00f3k orsz\u00e1gos gyorstesztel\u00e9sben \u00e9s a klinik\u00e1kn\u00e1l, k\u00f3rh\u00e1zakn\u00e1l v\u00e9gzett betegell\u00e1t\u00e1si tev\u00e9kenys\u00e9gekben.\n\n\nAz orvos-, eg\u00e9szs\u00e9gtudom\u00e1nyi egyetemi hallgat\u00f3k \u00e1tlagosan k\u00e9thetes gyakorlati tev\u00e9kenys\u00e9ge a f\u00e9l\u00e9vbe belesz\u00e1m\u00edt \u00e9s ez\u00e9rt fizet\u00e9st kapnak. \u00c1ldozatk\u00e9szs\u00e9g\u00fcket \u00e9s egy\u00fcttm\u0171k\u00f6d\u00e9s\u00fcket ez\u00faton is k\u00f6sz\u00f6nj\u00fck. R\u00e9szv\u00e9tel\u00fckkel maguk is seg\u00edtik a j\u00e1rv\u00e1ny elleni v\u00e9dekez\u00e9st \u00e9s az eg\u00e9szs\u00e9g\u00fcgyi dolgoz\u00f3k tehermentes\u00edt\u00e9s\u00e9t.\nA korm\u00e1ny az orvosegyetemi hallgat\u00f3k seg\u00edts\u00e9g\u00e9t k\u00e9ri a koronav\u00edrus-j\u00e1rv\u00e1nnyal szembeni eg\u00e9szs\u00e9g\u00fcgyi v\u00e9dekez\u00e9sben. A k\u00f6z\u00f6s c\u00e9l, hogy Magyarorsz\u00e1g m\u0171k\u00f6d\u0151k\u00e9pess\u00e9g\u00e9nek meg\u0151rz\u00e9se mellett meg\u00f3vjuk a magyar emberek \u00e9let\u00e9t, eg\u00e9szs\u00e9g\u00e9t. Az Innov\u00e1ci\u00f3s \u00e9s Technol\u00f3giai Miniszt\u00e9rium ebben a munk\u00e1ban term\u00e9szetes sz\u00f6vets\u00e9gesk\u00e9nt sz\u00e1m\u00edt a azokra a fiatalokra, akik hivat\u00e1sukk\u00e9nt a gy\u00f3gy\u00edt\u00e1st v\u00e1lasztott\u00e1k.\nAz orvos-, eg\u00e9szs\u00e9gtudom\u00e1nyi egyetemi hallgat\u00f3k egy r\u00e9sze m\u00e1r jelenleg is \u00f6nk\u00e9ntesen dolgozik az Orsz\u00e1gos Ment\u0151szolg\u00e1latn\u00e1l vagy klinik\u00e1kban, k\u00f3rh\u00e1zakban. A koronav\u00edrus-j\u00e1rv\u00e1ny elleni v\u00e9dekez\u00e9sben az Operat\u00edv T\u00f6rzs d\u00f6nt\u00e9sei szerint a hallgat\u00f3kat m\u00e9g sz\u00e9lesebb k\u00f6rben sz\u00fcks\u00e9ges bevonni a gyakorlati feladatokba, els\u0151sorban az iskolai \u00e9s \u00f3vodai pedag\u00f3gusok \u00e9s a b\u00f6lcs\u0151d\u00e9kben dolgoz\u00f3k, valamint \u2013 ahol ez sz\u00fcks\u00e9ges \u2013 a szoci\u00e1lis int\u00e9zm\u00e9nyek orsz\u00e1gos sz\u0171r\u00e9s\u00e9be. Az egyetemeknek egys\u00e9genk\u00e9nt k\u00e9t-k\u00e9t hallgat\u00f3t sz\u00fcks\u00e9ges biztos\u00edtaniuk, III-IV. \u00e9vfolyamos orvos-, fogorvos, III-V. \u00e9vfolyamos gy\u00f3gyszer\u00e9sz, \u00e9s I.-II. \u00e9vfolyamos eg\u00e9szs\u00e9gtudom\u00e1nyi k\u00e9pz\u00e9st hallgat\u00f3k bevon\u00e1s\u00e1val. A V-VI. \u00e9ves orvostanhallgat\u00f3k, \u00e9s az \u00e1pol\u00e1s, betegell\u00e1t\u00e1s szakon a III-IV. \u00e9vfolyamos eg\u00e9szs\u00e9gtudom\u00e1nyi hallgat\u00f3k betegell\u00e1t\u00e1si tev\u00e9kenys\u00e9gekben teljes\u00edtenek majd szolg\u00e1latot.\nA v\u00e9dekez\u00e9sbe bevont egyetemist\u00e1k \u00e9s a fels\u0151oktat\u00e1si int\u00e9zm\u00e9ny k\u00f6z\u00f6tt a korm\u00e1nyrendelet szerint hallgat\u00f3i munkaszerz\u0151d\u00e9s j\u00f6n l\u00e9tre. A di\u00e1kokat h\u00e9tk\u00f6znap napi 5000 forint, h\u00e9tv\u00e9g\u00e9n napi 7500 forint ad\u00f3mentes d\u00edjaz\u00e1s illeti meg.\u00a0 A k\u00e9thetes gyakorlat sor\u00e1n szerzett munkatapasztalat kreditk\u00e9nt besz\u00e1m\u00edthat\u00f3, \u00e9s az egyetem a tanulm\u00e1nyi k\u00f6telezetts\u00e9geket is ennek figyelembe v\u00e9tel\u00e9vel \u00e1llap\u00edtja meg.\nA hallgat\u00f3k egy r\u00e9sze a pedag\u00f3gusok 2020. november 23-\u00e1n megkezd\u0151d\u0151 orsz\u00e1gos tesztel\u00e9s\u00e9ben vesz r\u00e9szt. A sz\u0171r\u00e9s szervez\u00e9s\u00e9t a korm\u00e1nyhivatalok v\u00e9gzik, biztos\u00edtva a sz\u00fcks\u00e9ges g\u00e9pj\u00e1rm\u0171veket, a teszteket, a r\u00e9sztvev\u0151k sz\u00e1m\u00e1ra a szem\u00e9lyi v\u00e9d\u0151eszk\u00f6z\u00f6ket, a teljes ell\u00e1t\u00e1st \u00e9s sz\u00e1ll\u00e1st. A v\u00e9dekez\u00e9sbe bevont egyetemist\u00e1k ingyenesen utazhatnak a k\u00f6z\u00f6ss\u00e9gi k\u00f6zleked\u00e9si eszk\u00f6z\u00f6k\u00f6n a vesz\u00e9lyhelyzet ideje alatt.\nA hallgat\u00f3k a kirendel\u00e9s\u00fcket az illet\u00e9kes korm\u00e1nyhivatalokt\u00f3l kapj\u00e1k meg. Term\u00e9szetesen a feladat al\u00f3l mentes\u00fcl az a hallgat\u00f3, akinek az eg\u00e9szs\u00e9gi \u00e1llapota ezt indokolja, aki v\u00e1rand\u00f3s, gyermek\u00e9t egyed\u00fcl neveli, vagy hozz\u00e1tartoz\u00f3j\u00e1t szem\u00e9lyesen gondozza. A r\u00e9szletes t\u00e1j\u00e9koztat\u00e1st a mai napon a Neptun rendszeren kereszt\u00fcl k\u00fcldi ki a szakt\u00e1rca.\n(ITM)\n\n"}]