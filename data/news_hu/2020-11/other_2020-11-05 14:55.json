[{"date": "2020-11-05 14:55", "url": "https://koronavirus.gov.hu/cikkek/orban-viktor-az-atoltasi-tervrol-targyalt-az-egeszsegugyi-tudomanyos-tanaccsal", "h1": "Orb\u00e1n Viktor az \u00e1tolt\u00e1si tervr\u0151l t\u00e1rgyalt az Eg\u00e9szs\u00e9g\u00fcgyi Tudom\u00e1nyos Tan\u00e1ccsal", "body": "\nElk\u00e9sz\u00fclt a nemzeti \u00e1tolt\u00e1si terv els\u0151 v\u00e1ltozata, ez is t\u00e9m\u00e1ja az Eg\u00e9szs\u00e9g\u00fcgyi Tudom\u00e1nyos Tan\u00e1cs (ETT) eln\u00f6ks\u00e9g\u00e9vel folytatott megbesz\u00e9l\u00e9snek - mondta Orb\u00e1n Viktor minisztereln\u00f6k a cs\u00fct\u00f6rt\u00f6ki konzult\u00e1ci\u00f3 el\u0151tt tett nyilatkozat\u00e1ban, amelyet Facebook-oldal\u00e1n tett k\u00f6zz\u00e9.\n\n\n\u00a0A korm\u00e1nyf\u0151 kifejtette: az\u00e9rt h\u00edvta meg az akad\u00e9mikusokat \u00e9s professzorokat, hogy a v\u00edrushelyzetr\u0151l besz\u00e9ljenek.\n\u00a0\u00a0\u00a0\u00a0Hangs\u00falyozta: a helyzet eg\u00e9sz Eur\u00f3p\u00e1ban rosszabbodik, de annyiban k\u00f6nnyebb, mint tavasszal volt, hogy a v\u00e9gs\u0151 megold\u00e1s, a vakcina bel\u00e1that\u00f3 t\u00e1vols\u00e1gban van.\n\u00a0\u00a0\u00a0\u00a0K\u00f6z\u00f6lte: Szijj\u00e1rt\u00f3 P\u00e9ter k\u00fcl\u00fcgyminiszter - b\u00e1r karant\u00e9nban van - folyamatosan t\u00e1rgyal k\u00fcl\u00f6nb\u00f6z\u0151 vakcinabeszerz\u00e9si lehet\u0151s\u00e9gekr\u0151l, \u00e9s ez a mostani megbesz\u00e9l\u00e9s els\u0151 t\u00e9m\u00e1ja is.\n\u00a0\u00a0\u00a0\u00a0A m\u00e1sodik pedig az, hogy elk\u00e9sz\u00fclt a nemzeti \u00e1tolt\u00e1si terv els\u0151 v\u00e1ltozata, ezt az operat\u00edv t\u00f6rzs is hamarosan megt\u00e1rgyalja, de \"el\u0151tte kik\u00e9rem err\u0151l a professzor urak v\u00e9lem\u00e9ny\u00e9t\" - mondta Orb\u00e1n Viktor.\n\u00a0\u00a0\u00a0\u00a0Az Eg\u00e9szs\u00e9g\u00fcgyi Tudom\u00e1nyos Tan\u00e1cs az eg\u00e9szs\u00e9g\u00fcgy\u00e9rt felel\u0151s miniszter javaslattev\u0151, v\u00e9lem\u00e9nyez\u0151 \u00e9s tan\u00e1csad\u00f3 test\u00fclete, mely \u00e1ll\u00e1st foglal \u00e9s aj\u00e1nl\u00e1sokat dolgoz ki az orvostudom\u00e1nyi kutat\u00e1sokkal kapcsolatos \u00e1ltal\u00e1nos \u00e9rv\u00e9ny\u0171 etikai k\u00e9rd\u00e9sekben, kidolgozza az orvosbiol\u00f3giai, klinikai kutat\u00e1sok elveir\u0151l \u00e9s gyakorlat\u00e1r\u00f3l sz\u00f3l\u00f3 etikai ir\u00e1nyelveket, valamint az eg\u00e9szs\u00e9g\u00fcggyel kapcsolatban jogszab\u00e1lyalkot\u00e1st is kezdem\u00e9nyezhet.\n\n\nMTI 2020. november 5.\n\n"}]