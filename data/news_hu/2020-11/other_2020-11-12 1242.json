[{"date": "2020-11-12 12:42", "url": "https://koronavirus.gov.hu/cikkek/varga-mihaly-az-adocsokkentesek-mogott-az-eredmenyes-gazdasagfeherites-all", "h1": "Varga Mih\u00e1ly: az ad\u00f3cs\u00f6kkent\u00e9sek m\u00f6g\u00f6tt az eredm\u00e9nyes gazdas\u00e1gfeh\u00e9r\u00edt\u00e9s \u00e1ll", "body": "\nAz eredm\u00e9nyes gazdas\u00e1gfeh\u00e9r\u00edt\u00e9s \u00e1ll az ad\u00f3cs\u00f6kkent\u00e9sek m\u00f6g\u00f6tt, a j\u00e1rv\u00e1nyid\u0151szak is r\u00e1mutat annak fontos\u00e1g\u00e1ra, hogy Magyarorsz\u00e1gon a feketegazdas\u00e1g m\u00e9rt\u00e9ke jelent\u0151sen cs\u00f6kkent 2010 \u00f3ta - mondta a p\u00e9nz\u00fcgyminiszter a PricewaterhouseCoopers (PwC) Magyarorsz\u00e1g \u00e9s a P\u00e1zm\u00e1ny P\u00e9ter Katolikus Egyetem ad\u00f3z\u00e1st \u00e9rint\u0151 aktualit\u00e1sokr\u00f3l rendezett k\u00f6z\u00f6s online konferenci\u00e1j\u00e1n cs\u00fct\u00f6rt\u00f6k\u00f6n.\n\n\nVarga Mih\u00e1ly kifejtette: a koronav\u00edrus-j\u00e1rv\u00e1ny jelent\u0151sen nagyobb k\u00e1rokat okoz, mint a 2008-as hitelv\u00e1ls\u00e1g, a k\u00fcl\u00f6nbs\u00e9g az, hogy Magyarorsz\u00e1g gazdas\u00e1ga most stabil, p\u00e9nz\u00fcgyileg a saj\u00e1t l\u00e1b\u00e1n \u00e1ll, az \u00e1llami bev\u00e9telek pedig v\u00e1ls\u00e1g idej\u00e9n is befolynak. Ez tette lehet\u0151v\u00e9 azt, hogy tavasszal egyb\u0151l \u00e1t tudtak csoportos\u00edtani a j\u00e1rv\u00e1ny ellen v\u00e9dekez\u00e9sre, a gazdas\u00e1gv\u00e9delemre \u00e9s a munkahelyek megtart\u00e1s\u00e1ra - k\u00f6z\u00f6lte.\n\u00a0\u00a0\u00a0\u00a0A p\u00e9nz\u00fcgyminiszter p\u00e9ldak\u00e9nt eml\u00edtette, hogy az online p\u00e9nzt\u00e1rg\u00e9pek, a k\u00f6z\u00fati elektronikus \u00e1ruellen\u0151rz\u00e9s \u00e9s az online sz\u00e1ml\u00e1z\u00e1s rendszerbe \u00e1ll\u00edt\u00e1s\u00e1val a kor\u00e1bbi t\u00f6red\u00e9k\u00e9re cs\u00f6kkent a feketegazdas\u00e1g.\n\u00a0\u00a0\u00a0\u00a0Varga Mih\u00e1ly el\u0151ad\u00e1s\u00e1ban hangs\u00falyozta azt is: a korm\u00e1ny ad\u00f3cs\u00f6kkent\u00e9sre \u00e9p\u00fcl\u0151 politik\u00e1ja t\u00f6bb mint egy \u00e9vtizede v\u00e1ltozatlan, azt a koronav\u00edrus sem tudta fel\u00fcl\u00edrni.\n\u00a0\u00a0\u00a0\u00a0Eml\u00e9keztetett, hogy a korm\u00e1ny az id\u00e9n is folytatta ad\u00f3cs\u00f6kkent\u0151 politik\u00e1j\u00e1t. Janu\u00e1r 1-j\u00e9t\u0151l a n\u00e9gygyermekes any\u00e1knak \u00e9lethosszig tart\u00f3 szja-mentess\u00e9get biztos\u00edtottak, emellett minden dolgoz\u00f3 nyugd\u00edjast mentes\u00edtettek a j\u00e1rul\u00e9kfizet\u00e9s al\u00f3l. A kisv\u00e1llalati ad\u00f3 m\u00e9rt\u00e9ke 13-r\u00f3l 12 sz\u00e1zal\u00e9kra, a sz\u00e1ll\u00e1shely-szolg\u00e1ltat\u00f3k forgalmi ad\u00f3terhe pedig 9 sz\u00e1zal\u00e9kponttal cs\u00f6kkent. J\u00falius 1-j\u00e9t\u0151l \u00fajabb k\u00e9t sz\u00e1zal\u00e9kponttal m\u00e9rs\u00e9kl\u0151d\u00f6tt a szoci\u00e1lis hozz\u00e1j\u00e1rul\u00e1si ad\u00f3.\nA koronav\u00edrus-j\u00e1rv\u00e1ny k\u00e1ros hat\u00e1sai miatt bevezetett ad\u00f3k\u00f6nny\u00edt\u00e9sek pedig eddig \u00f6sszesen mintegy 400 milli\u00e1rd forintot hagytak a csal\u00e1dokn\u00e1l \u00e9s a v\u00e1llalkoz\u00f3kn\u00e1l - tette hozz\u00e1.\n\u00a0\u00a0\u00a0\u00a0Varga Mih\u00e1ly kit\u00e9rt arra, hogy Magyarorsz\u00e1g \u00e9vek \u00f3ta \u0151rzi \u00e9lvonalbeli hely\u00e9t az ad\u00f3cs\u00f6kkent\u00e9si rangsorokban, az OECD legfrissebb \u00f6sszes\u00edt\u00e9se szerint n\u00e1lunk cs\u00f6kkent a m\u00e1sodik legnagyobb m\u00e9rt\u00e9kben az ad\u00f3terhel\u00e9s.\n\u00a0\u00a0\u00a0\u00a0A gazdas\u00e1g feh\u00e9r\u00edt\u00e9s\u00e9r\u0151l elmondta: a 2008-2009-es gazdas\u00e1gi kr\u00edzis id\u0151szak\u00e1ban a szakmai becsl\u00e9sek szerint a forgalmi ad\u00f3 mintegy 25 sz\u00e1zal\u00e9ka nem \u00e9rkezett be az \u00e1llamkassz\u00e1ba, m\u00edg a legfrissebb uni\u00f3s becsl\u00e9s szerint ez ma kevesebb, mint 7 sz\u00e1zal\u00e9k. Az ad\u00f3politika ezzel a gazdas\u00e1gfeh\u00e9r\u00edt\u00e9si fordulattal nemcsak az ad\u00f3cs\u00f6kkent\u00e9st seg\u00edtette, hanem t\u00e1mogatta az \u00e1llamh\u00e1ztart\u00e1s stabiliz\u00e1l\u00f3d\u00e1s\u00e1t \u00e9s az ad\u00f3ss\u00e1gp\u00e1lya cs\u00f6kken\u0151 p\u00e1ly\u00e1ra \u00e1ll\u00e1s\u00e1t - fejtette ki.\n\n\n\u00a0\u00a0\u00a0\u00a0A p\u00e9nz\u00fcgyminiszter a k\u00f6vetkez\u0151 \u00e9vekre megfogalmazott c\u00e9lok k\u00f6z\u00f6tt eml\u00edtette, hogy Magyarorsz\u00e1g az EU digit\u00e1lis ad\u00f3\u00fcgyi \u00e9llovasa, \u00e9s egy\u00fattal a legnagyobb ad\u00f3-adminisztr\u00e1ci\u00f3 cs\u00f6kkent\u0151je legyen. Felid\u00e9zte, hogy a korm\u00e1nyzati ciklus v\u00e9g\u00e9ig legal\u00e1bb harmad\u00e1val cs\u00f6kkentik az ad\u00f3fajt\u00e1k sz\u00e1m\u00e1t, az ad\u00f3\u00fcgyek h\u00e1roml\u00e9pcs\u0151s digitaliz\u00e1l\u00e1sa r\u00e9v\u00e9n pedig n\u00e9h\u00e1ny \u00e9ven bel\u00fcl az EU-ban Magyarorsz\u00e1gon lehet a legegyszer\u0171bb az ad\u00f3\u00fcgyint\u00e9z\u00e9s.\n\u00a0\u00a0\u00a0\u00a0Els\u0151 l\u00e9pcs\u0151k\u00e9nt bevezett\u00e9k az e-szja rendszer\u00e9t, az id\u00e9n t\u00f6bb mint 5,5 milli\u00f3 mag\u00e1nszem\u00e9ly helyett az ad\u00f3hivatal k\u00e9sz\u00edtette el az ad\u00f3bevall\u00e1st - id\u00e9zte fel.\n\u00a0\u00a0\u00a0\u00a0M\u00e1sodikk\u00e9nt a v\u00e1llalkoz\u00e1sokat seg\u00edtik a legbonyolultabb bevall\u00e1s, az \u00e1fa-bevall\u00e1s kit\u00f6lt\u00e9s\u00e9ben, 2021. m\u00e1sodik fel\u00e9ben deb\u00fct\u00e1l az e-\u00e1fa rendszer. Ezzel \u00e9vente mintegy f\u00e9lmilli\u00f3 v\u00e1llalkoz\u00e1s ad\u00f3-adminisztr\u00e1ci\u00f3j\u00e1t cs\u00f6kkenti jelent\u0151s m\u00e9rt\u00e9kben a korm\u00e1ny - ismertette.\n\u00a0\u00a0\u00a0\u00a0A tervek szerint 2021-ben m\u00e1r a m\u00e1sodik negyed\u00e9ves, illetve a j\u00faniusi \u00e1fabevall\u00e1st is a NAV k\u00e9sz\u00edti el. Ezzel Magyarorsz\u00e1g az Eur\u00f3pai Uni\u00f3ban az els\u0151k k\u00f6z\u00f6tt ny\u00fajt j\u00f6v\u0151re \u00e1fabevall\u00e1s-kiaj\u00e1nl\u00e1si szolg\u00e1ltat\u00e1st a v\u00e1llalkoz\u00e1soknak - fejtette ki.\n\u00a0\u00a0\u00a0\u00a0Harmadik l\u00e9pcs\u0151 az lesz, amikor a bevall\u00e1sok korszaka lez\u00e1rul, \u00e9s kezdet\u00e9t veszi a digit\u00e1lis adatb\u00e1zisok kora. A c\u00e9l az, hogy legyen egy olyan egys\u00e9ges digit\u00e1lis adatb\u00e1zis, amelyben minden olyan adat szerepel, amelyet eddig a k\u00fcl\u00f6nf\u00e9le k\u00f6zigazgat\u00e1si szerveknek kellett megk\u00fcldeni - jelezte Varga Mih\u00e1ly.\n\u00a0\u00a0\u00a0\u00a0Elmondta azt is: az ad\u00f3tan\u00e1csad\u00f3k kezdem\u00e9nyez\u00e9s\u00e9re az online sz\u00e1mla program kib\u0151v\u00fcl majd egy olyan elemmel, amely lehet\u0151v\u00e9 teszi, hogy az ad\u00f3hivatalba k\u00fcld\u00f6tt online sz\u00e1mlaadatok egyben elektronikus sz\u00e1mlak\u00e9nt is m\u0171k\u00f6djenek.\n\u00a0\u00a0\u00a0\u00a0A p\u00e9nz\u00fcgyminiszter kiemelte, hogy az online szolg\u00e1ltat\u00e1sok \u00e9s a digit\u00e1lis ad\u00f3\u00fcgyi megold\u00e1sok seg\u00edts\u00e9get jelentenek a koronav\u00edrus-j\u00e1rv\u00e1ny elleni v\u00e9dekez\u00e9sben is, egyebek mellett azzal, hogy a be\u00e9rkez\u0151 adatok r\u00e9szletes, pontos \u00e9s gyors r\u00e1l\u00e1t\u00e1st biztos\u00edtanak a gazdas\u00e1gi folyamatokra. \u00cdgy a korm\u00e1ny akkor \u00e9s ott tud reag\u00e1lni, ahol arra a legnagyobb sz\u00fcks\u00e9g van - hangs\u00falyozta.\n\n\nMTI 2020. november 12.\n\n"}]