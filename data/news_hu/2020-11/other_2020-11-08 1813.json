[{"date": "2020-11-08 18:13", "url": "https://koronavirus.gov.hu/cikkek/tisztifoorvos-mindenki-tartsa-be-szigorodo-higienes-szabalyokat-mindenkinek-felelossege-van", "h1": "Tisztif\u0151orvos: mindenki tartsa be a szigorod\u00f3 higi\u00e9n\u00e9s szab\u00e1lyokat, mindenkinek felel\u0151ss\u00e9ge van", "body": "\nA lakoss\u00e1g k\u00f6r\u00e9ben fogy a t\u00fcrelem a koronav\u00edrus-j\u00e1rv\u00e1ny megf\u00e9kez\u00e9se \u00e9rdek\u00e9ben elrendelt korl\u00e1toz\u00f3 int\u00e9zked\u00e9sekkel szemben, de mindenki tartsa be a szigorod\u00f3 higi\u00e9n\u00e9s szab\u00e1lyokat - k\u00e9rte\u00a0\u00a0az orsz\u00e1gos tisztif\u0151orvos vas\u00e1rnap a k\u00f6zm\u00e9di\u00e1nak adott nyilatkozat\u00e1ban, hangs\u00falyozva, hogy minden koroszt\u00e1lynak \u00e9s egy\u00e9nnek felel\u0151ss\u00e9ge van.\n\nM\u00fcller Cec\u00edlia a nagyvenyimi orvosi rendel\u0151ben adott nyilatkozat\u00e1ban elmondta, nagy temp\u00f3ban \u00edvel felfel\u00e9 a koronav\u00edrus-j\u00e1rv\u00e1ny, 11-14 naponta megdupl\u00e1z\u00f3dik a betegek sz\u00e1ma.\n\u00a0\u00a0\u00a0\u00a0Hozz\u00e1tette, hogy Eur\u00f3pa-szerte nagyon dinamikus emelked\u00e9s figyelhet\u0151 meg, sok orsz\u00e1gban szinte a teljes\u00edt\u0151k\u00e9pess\u00e9ge hat\u00e1r\u00e1hoz \u00e9rkezett az eg\u00e9szs\u00e9g\u00fcgyi ell\u00e1t\u00f3rendszer.\n\u00a0\u00a0\u00a0\u00a0A j\u00e1rv\u00e1ny m\u00e1sodik hull\u00e1m\u00e1nak dinamik\u00e1ja Magyarorsz\u00e1gon is rendk\u00edv\u00fcl intenz\u00edv, exponenci\u00e1lisan, vagyis minden nap egyre nagyobb m\u00e9rt\u00e9kben emelkedik a fert\u0151z\u00f6ttek sz\u00e1ma. Ez abb\u00f3l k\u00f6vetkezik, hogy egy koronav\u00edrus-fert\u0151z\u00f6tt t\u00f6bb embernek tudja \u00e1tadni a betegs\u00e9get - fejtette ki, hangs\u00falyozva, a j\u00e1rv\u00e1ny terjed\u00e9s\u00e9nek megakad\u00e1lyoz\u00e1s\u00e9\u00e9rt rendk\u00edv\u00fcl fontos elk\u00fcl\u00f6n\u00edteni a fert\u0151z\u00f6tteket.\n\u00a0\u00a0\u00a0\u00a0Eml\u00e9keztetett, az elm\u00falt 24 \u00f3r\u00e1ban 4673 \u00faj fert\u0151z\u00f6ttet regisztr\u00e1ltak, a laborat\u00f3riumi vizsg\u00e1latok sz\u00e1ma el\u00e9ri a napi 20 ezret.\n\u00a0\u00a0\u00a0\u00a0A j\u00e1rv\u00e1ny kezdete \u00f3ta 109 616 embern\u00e9l mutatt\u00e1k ki a fert\u0151z\u00e9st, a mai napon pedig 5803 embert \u00e1polnak k\u00f3rh\u00e1zban, l\u00e9legeztet\u0151g\u00e9pen 417-en vannak - mondta.\n\u00a0\u00a0\u00a0\u00a0M\u00fcller Cec\u00edlia meger\u0151s\u00edtette, az eg\u00e9szs\u00e9g\u00fcgyi ell\u00e1t\u00f3rendszer m\u0171k\u00f6d\u0151k\u00e9pess\u00e9g\u00e9nek fenntart\u00e1s\u00e1\u00e9rt, a megfelel\u0151 sz\u00e1m\u00fa k\u00f3rh\u00e1zi \u00e1gy rendelkez\u00e9sre \u00e1ll\u00e1s\u00e1\u00e9rt elhalasztj\u00e1k a nem s\u00fcrg\u0151s beavatkoz\u00e1sokat\n\u00a0\u00a0\u00a0\u00a0A tisztif\u0151orvos a fert\u0151z\u0151d\u00e9sek sz\u00e1m\u00e1nak cs\u00f6kkent\u00e9s\u00e9t nevezte els\u0151dleges c\u00e9lnak, \u00e9s k\u00e9rte, hogy mindenki tartsa be a szigorod\u00f3 higi\u00e9n\u00e9s szab\u00e1lyokat.\n\u00a0\u00a0\u00a0\u00a0A tisztif\u0151orvos szerint mindenkinek \"eg\u00e9szs\u00e9ges v\u00e9dekez\u00e9si \u00f6szt\u00f6nt\" kell k\u00f6vetnie, ennek r\u00e9sze, hogy ahova nem musz\u00e1j, ne menjen.\n\u00a0\u00a0\u00a0\u00a0M\u00fcller Cec\u00edlia a szabadt\u00e9ri maszkhaszn\u00e1latot is aj\u00e1nlotta azokban az esetekben, amikor nem lehet tartani az emberek k\u00f6z\u00f6tti m\u00e1sf\u00e9l m\u00e9teres t\u00e1vols\u00e1got, tov\u00e1bb\u00e1 a k\u00e9zfog\u00e1ssal, puszival t\u00f6rt\u00e9n\u0151 \u00fcdv\u00f6zl\u00e9st is ker\u00fclend\u0151nek nevezte.\n\u00a0\u00a0\u00a0\u00a0Emellett ism\u00e9t javasolta a rendszeres testmozg\u00e1st, a helyes t\u00e1pl\u00e1lkoz\u00e1st, a bels\u0151 terek szell\u0151ztet\u00e9s\u00e9t \u00e9s az influenza elleni v\u00e9d\u0151olt\u00e1st.\n\u00a0\u00a0\u00a0\u00a0A tisztif\u0151orvos kit\u00e9rt arra is, hogy diagnosztikai c\u00e9lra megfelel\u0151, de t\u00f6meges sz\u0171r\u00e9sre nem alkalmas az antig\u00e9n alap\u00fa gyorsteszt, mivel az sok esetben nem mutatja ki a fert\u0151z\u00f6tts\u00e9get \u00e9s hamis biztons\u00e1g\u00e9rzetet alak\u00edt ki.\n\nMTI\n\n"}]