[{"date": "2020-11-26 09:54", "url": "https://koronavirus.gov.hu/cikkek/mtu-mar-igenyelhetik-szallashely-szolgaltatok-az-elmaradt-foglalasaik-utani-80-szazalekos", "h1": "MT\u00dc: M\u00e1r ig\u00e9nyelhetik a sz\u00e1ll\u00e1shely-szolg\u00e1ltat\u00f3k az elmaradt foglal\u00e1saik ut\u00e1ni 80 sz\u00e1zal\u00e9kos t\u00e1mogat\u00e1st", "body": "\nMostant\u00f3l visszaig\u00e9nyelhetik a november 11. \u00e9s december 10. k\u00f6z\u00f6tti foglal\u00e1saikra a bev\u00e9telkies\u00e9s\u00fck 80 sz\u00e1zal\u00e9k\u00e1t a sz\u00e1ll\u00e1shely-szolg\u00e1ltat\u00f3k. Az \u00e9rintettek a Nemzeti Turisztikai Adatszolg\u00e1ltat\u00f3 K\u00f6zpont (NTAK) fel\u00fclet\u00e9n kereszt\u00fcl, elektronikus \u0171rlap kit\u00f6lt\u00e9s\u00e9vel k\u00e9rhetik a t\u00e1mogat\u00e1st, amelyet a Magyar Turisztikai \u00dcgyn\u00f6ks\u00e9g (MT\u00dc) m\u00e9g ebben az \u00e9vben foly\u00f3s\u00edt - k\u00f6z\u00f6lte az MT\u00dc cs\u00fct\u00f6rt\u00f6k\u00f6n az MTI-vel.\n\n\nA k\u00f6zlem\u00e9nyben felid\u00e9zik: a korm\u00e1ny ism\u00e9t azonnali l\u00e9p\u00e9seket tett a turisztikai szektor megseg\u00edt\u00e9s\u00e9re, \u00e9s n\u00e9h\u00e1ny nappal a minisztereln\u00f6ki bejelent\u00e9s ut\u00e1n, m\u00e1r \u00e9jjel megjelentek a r\u00e9szletszab\u00e1lyok a t\u00e1mogat\u00e1s ig\u00e9nybev\u00e9tel\u00e9re vonatkoz\u00f3an. A kompenz\u00e1ci\u00f3t minden, az NTAK-ba regisztr\u00e1lt sz\u00e1ll\u00e1shely megkapja, amennyiben november 8-ig legal\u00e1bb egy foglal\u00e1sa \u00e9rkezett a november 11. \u00e9s december 10. k\u00f6z\u00f6tti id\u0151szakra a rendszerbe. A visszaig\u00e9nyelhet\u0151 \u00f6sszeg m\u00e9rt\u00e9ke a r\u00f6gz\u00edtett foglal\u00e1sok nett\u00f3 bev\u00e9tel\u00e9nek a 80 sz\u00e1zal\u00e9ka. A t\u00e1mogat\u00e1s felt\u00e9tele, hogy a munkav\u00e1llal\u00f3kat ne bocs\u00e1ss\u00e1k el, \u00e9s a dolgoz\u00f3k megkapj\u00e1k a fizet\u00e9s\u00fcket erre az id\u0151szakra.\n\u00a0\u00a0\u00a0\u00a0Az elektronikus \u0171rlap kit\u00f6lt\u00e9se egyszer\u0171, csak n\u00e9h\u00e1ny kattint\u00e1st ig\u00e9nyel az NTAK fel\u00fclet\u00e9n, az ig\u00e9nyl\u00e9sre 30 nap \u00e1ll rendelkez\u00e9sre, a foly\u00f3s\u00edt\u00e1s pedig legk\u00e9s\u0151bb december 31-ig megt\u00f6rt\u00e9nik. A min\u00e9l gyorsabb kifizet\u00e9s \u00e9rdek\u00e9ben javasolt december 20-ig az ig\u00e9nyl\u00e9seket bek\u00fcldeni - \u00edrt\u00e1k.\n\u00a0\u00a0\u00a0\u00a0K\u00f6nnyid L\u00e1szl\u00f3, a Magyar Turisztikai \u00dcgyn\u00f6ks\u00e9g vez\u00e9rigazgat\u00f3-helyettese a k\u00f6zlem\u00e9nyben elmondta: valamennyi\u00fcnk \u00e9rdeke, hogy min\u00e9l t\u00f6bb szolg\u00e1ltat\u00f3 folytathassa tev\u00e9kenys\u00e9g\u00e9t, \u00e9s a sz\u00e1ll\u00e1shelyek a j\u00f6v\u0151ben is versenyk\u00e9pes szerepl\u0151i legyenek az \u00fajraindul\u00f3 turizmusnak. A mostani int\u00e9zked\u00e9sek nyom\u00e1n t\u00f6bb ezer turisztikai v\u00e1llalkoz\u00e1s r\u00e9szes\u00fcl t\u00f6bb milli\u00e1rd forint t\u00e1mogat\u00e1sban. Hozz\u00e1tette: ez seg\u00edti a munkahelyek meg\u0151rz\u00e9s\u00e9t, az ott dolgoz\u00f3 szakemberek p\u00e1ly\u00e1n tart\u00e1s\u00e1t. A korm\u00e1ny turizmust \u00e9rint\u0151 t\u00e1mogat\u00e1sa eddig \u00f6sszess\u00e9g\u00e9ben megk\u00f6zel\u00edti a 700 milli\u00e1rd forintot, meghaladja a 2 milli\u00e1rd eur\u00f3t, ami nemzetk\u00f6zi \u00f6sszehasonl\u00edt\u00e1sban is kiemelked\u0151nek sz\u00e1m\u00edt - k\u00f6z\u00f6lte.\n\u00a0\u00a0\u00a0\u00a0B\u0151vebb inform\u00e1ci\u00f3 a t\u00e1mogat\u00e1s ig\u00e9nyl\u00e9s\u00e9r\u0151l, felhaszn\u00e1l\u00e1s\u00e1r\u00f3l \u00e9s az elsz\u00e1mol\u00e1sr\u00f3l az info.ntak.hu oldalon olvashat\u00f3.\n\nMTI 2020. november 26.\n\n"}]