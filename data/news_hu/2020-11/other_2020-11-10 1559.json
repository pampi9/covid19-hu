[{"date": "2020-11-10 15:59", "url": "https://koronavirus.gov.hu/cikkek/anyagilag-no-az-orvosok-es-az-apolok-megbecsulese", "h1": "Anyagilag is n\u0151 az orvosok \u00e9s az \u00e1pol\u00f3k megbecs\u00fcl\u00e9se", "body": "\nEg\u00e9sz Eur\u00f3p\u00e1ban romlik a j\u00e1rv\u00e1nyhelyzet, egyre t\u00f6bb a k\u00f3rh\u00e1zi ell\u00e1t\u00e1st ig\u00e9nyl\u0151 beteg, \u00e9s minden egyes nappal egyre t\u00f6bb a teher a k\u00f3rh\u00e1zi dolgoz\u00f3kon.\u00a0\u00a0Kitart\u00e1sukat, \u00e1ldozatos munk\u00e1jukat ez\u00fattal is k\u00f6sz\u00f6nj\u00fck. Emellett fontosnak tartjuk, hogy a j\u00e1rv\u00e1ny idej\u00e9n is anyagilag is n\u0151 az orvosok \u00e9s az \u00e1pol\u00f3k megbecs\u00fcl\u00e9se. Zajlik az \u00e1pol\u00f3k t\u00f6bb \u00e9ves \u00e1tfog\u00f3 b\u00e9remel\u00e9si programja, a novemberi 20%-os b\u00e9remel\u00e9s ut\u00e1n 2022. janu\u00e1rj\u00e1ban \u00fajabb 30%-kal emelkedik a\u00a0\u00a0b\u00e9r\u00fck, \u00e9s j\u00f6v\u0151 janu\u00e1rt\u00f3l elindul minden id\u0151k legnagyobb orvosi b\u00e9remel\u00e9si programja is.\n\u00a0\n\n\nA Korm\u00e1ny 2010-t\u0151l kezd\u0151d\u0151en kiemelten kezeli az eg\u00e9szs\u00e9g\u00fcgyben dolgoz\u00f3k erk\u00f6lcsi \u00e9s anyagi megbecs\u00fcl\u00e9s\u00e9t, mindezt j\u00f3l t\u00fckr\u00f6zi, hogy a legnagyobb ar\u00e1ny\u00fa b\u00e9rn\u00f6veked\u00e9s ebben az \u00e1gazatban zajlott. Az orvosok \u00e9s szakorvosok illetm\u00e9nye 2010 \u00f3ta \u00e1tlagosan 2,5-szeres\u00e9re n\u0151tt \u00e9s id\u00e9n a Korm\u00e1ny - a Magyar Orvosi Kamara javaslat\u00e1nak elfogad\u00e1s\u00e1val - v\u00e9grehajtja minden id\u0151k legnagyobb orvosi b\u00e9remel\u00e9s\u00e9t. 2023-ra egy kezd\u0151 rezidens orvos jelenlegi 255 ezer forintos fizet\u00e9se 687 ezerre emelkedik, egy 40 \u00e9v szakmai tapasztalattal rendelkez\u0151 szakorvos 525 ezer forintos fizet\u00e9se pedig 2 milli\u00f3 380 ezer forintra n\u0151.\nAz eg\u00e9szs\u00e9g\u00fcgyi szakdolgoz\u00f3k \u00e1tfog\u00f3 b\u00e9remel\u00e9si programja jelenleg is tart, amire a korm\u00e1ny id\u00e9n 82 milli\u00e1rd forintot ford\u00edt. Ennek k\u00f6sz\u00f6nhet\u0151en mostanra minden eg\u00e9szs\u00e9g\u00fcgyi szakdolgoz\u00f3 42%- kal keres t\u00f6bbet, mint k\u00e9t \u00e9vvel ezel\u0151tt, 2022-re pedig egy \u00e1pol\u00f3 \u00e1tlagosan k\u00e9t \u00e9s f\u00e9lszeres\u00e9t fogja hazavinni annak, mint 2019-ben. Mindez a 2018-ban elfogadott t\u00f6bb\u00e9ves b\u00e9remel\u00e9si programnak k\u00f6sz\u00f6nhet\u0151, amelynek harmadik l\u00e9pcs\u0151j\u00e9hez november elsej\u00e9n \u00e9rkezt\u00fcnk. Ekkor \u00fajabb 20 sz\u00e1zal\u00e9kkal emelkedett az eg\u00e9szs\u00e9g\u00fcgyi szakdolgoz\u00f3k b\u00e9re, aminek k\u00f6vetkez\u0151, 30%-os \u00e1llom\u00e1sa 2022. janu\u00e1rj\u00e1ban esed\u00e9kes. Mindezeken fel\u00fcl az \u00e1pol\u00f3i p\u00e1ly\u00e1ra k\u00e9sz\u00fcl\u0151 fiatalokat havi 40 ezer forintos \u00e1pol\u00f3i \u00f6szt\u00f6nd\u00edjjal t\u00e1mogatjuk \u00e9s az \u00e1pol\u00f3k lakhat\u00e1si k\u00f6r\u00fclm\u00e9nyeit is jav\u00edtjuk, orsz\u00e1gszerte meg\u00fajulnak a n\u0151v\u00e9rsz\u00e1ll\u00f3k \u00e9s \u00fajak is \u00e9p\u00fclnek.\n\nA Korm\u00e1ny 2016-2018 k\u00f6z\u00f6tt a ment\u0151s\u00f6k \u00e1ldozatos munk\u00e1j\u00e1t is kiemelten elismerte, amikor 67%-os b\u00e9rfejleszt\u00e9st hajtott v\u00e9gre, ami 2018. janu\u00e1r 1-t\u0151l \u00fajabb 10%-kal eg\u00e9sz\u00fclt ki.\nGondoskodott a korm\u00e1ny a rezidensekr\u0151l is: p\u00e1lyakezd\u00e9s\u00fcket, szakmai megbecs\u00fclts\u00e9g\u00fcket \u00e9s a hazai munkav\u00e1llal\u00e1suk el\u0151seg\u00edt\u00e9s\u00e9t 2011 \u00f3ta a Rezidens T\u00e1mogat\u00e1si Program \u00d6szt\u00f6nd\u00edj seg\u00edti, amelyre a Korm\u00e1ny\u00a0\u00a020,2 Mrd Ft-ot biztos\u00edtott \u00e9s indul\u00e1sa \u00f3ta csaknem 6000-en vett\u00e9k ig\u00e9nybe. Ennek is k\u00f6sz\u00f6nhet\u0151, hogy az orvosi egyetemeken 30-50%-kal t\u00f6bben v\u00e9geznek, mint egy \u00e9vtizede, \u00edgy a m\u0171k\u00f6d\u00e9si enged\u00e9llyel rendelkez\u0151 orvosok sz\u00e1ma 34 000-r\u0151l 39 000-re emelkedett.\n\nA nemzeti korm\u00e1ny kiemelt c\u00e9lja, hogy az eg\u00e9szs\u00e9g\u00fcgyi dolgoz\u00f3k megkapj\u00e1k a meg\u00e9rdemelt t\u00e1rsadalmi \u00e9s anyagi elismer\u00e9st, hogy biztos\u00edtottak legyenek sz\u00e1mukra a megfelel\u0151 munkak\u00f6r\u00fclm\u00e9nyek, \u00e9s el\u00e9gedetten, biztons\u00e1gban \u00e9lhessenek.\n\nEzzel p\u00e1rhuzamosan haz\u00e1nkban az eg\u00e9szs\u00e9g\u00fcgyi ell\u00e1t\u00f3rendszer ter\u00fclet\u00e9n is t\u00f6bb \u00e9vtizedes lemarad\u00e1st p\u00f3tl\u00f3 fejleszt\u00e9sek val\u00f3sulnak meg. Ebben az \u00e9vtizedben 915 milli\u00e1rd forinttal, 76 sz\u00e1zal\u00e9kkal n\u00f6velte a korm\u00e1nyzat az eg\u00e9szs\u00e9g\u00fcgyi r\u00e1ford\u00edt\u00e1sokat. Az elm\u00falt t\u00edz \u00e9vben 91 vid\u00e9ki k\u00f3rh\u00e1zat, 54 rendel\u0151int\u00e9zetet, 107 ment\u0151\u00e1llom\u00e1st \u00faj\u00edtottunk fel, mindemellett 23 \u00faj rendel\u0151int\u00e9zetet \u00e9s 34 \u00faj ment\u0151\u00e1llom\u00e1st hoztunk l\u00e9tre.\n\nKiad\u00f3: Emberi Er\u0151forr\u00e1sok Miniszt\u00e9riuma\n\n"}]