[{"date": "2020-11-18 14:13", "url": "https://koronavirus.gov.hu/cikkek/orszagos-tisztifoorvos-budapest-es-pest-megye-mellett-elsosorban-nyugati-megyekben-jelentos", "h1": "Orsz\u00e1gos tisztif\u0151orvos: Budapest \u00e9s Pest megye mellett els\u0151sorban a nyugati megy\u00e9kben jelent\u0151s m\u00e9rt\u00e9k\u0171 a fert\u0151z\u00f6tts\u00e9g", "body": "\nBudapest \u00e9s Pest megye mellett els\u0151sorban a nyugati megy\u00e9kben - Gy\u0151r-Moson-Sopron \u00e9s Vas megy\u00e9ben - jelent\u0151s m\u00e9rt\u00e9k\u0171 a fert\u0151z\u00f6tts\u00e9g - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia hozz\u00e1tette: a magyarorsz\u00e1gi telep\u00fcl\u00e9sek 88 sz\u00e1zal\u00e9k\u00e1n azonos\u00edtottak koronav\u00edrusos fert\u0151z\u00e9st.\n\u00a0\u00a0\u00a0\u00a0Nem azonos\u00edtott fert\u0151z\u0151 beteget \"a t\u00f6bbi telep\u00fcl\u00e9sen is tal\u00e1ln\u00e1nk, \u00e9s el\u0151bb-ut\u00f3bb tal\u00e1lni is fogunk\". Gyakorlatilag b\u00e1rmelyik\u00fcnk lehet fert\u0151z\u00f6tt vagy fert\u0151z\u0151 szem\u00e9ly - figyelmeztetett.\n\u00a0\u00a0\u00a0\u00a0K\u00f6zl\u00e9se szerint a 46. h\u00e9ten az el\u0151z\u0151 h\u00e9thez k\u00e9pest Heves megy\u00e9ben intenz\u00edven, t\u00f6bb mint 90 sz\u00e1zal\u00e9kkal n\u0151tt a fert\u0151z\u00f6ttek sz\u00e1ma, ennek ellen\u00e9re itt m\u00e9g mindig kevesebb a fert\u0151z\u00f6tt, mint a nyugati orsz\u00e1gr\u00e9szben. Vas megy\u00e9ben 74, N\u00f3gr\u00e1dban 55 sz\u00e1zal\u00e9kkal n\u0151tt, m\u00edg Somogyban stagn\u00e1l a fert\u0151z\u00f6ttek sz\u00e1ma, Fej\u00e9rben 32, Zal\u00e1ban 30 sz\u00e1zal\u00e9kkal kevesebb fert\u0151z\u00f6ttet mutattak ki.\n\u00a0\u00a0\u00a0\u00a0A 45. h\u00e9ten diagnosztiz\u00e1lt 32 003-mal szemben a 46. h\u00e9ten 32 684 pozit\u00edv esetet regisztr\u00e1ltak.\n\u00a0\u00a0\u00a0\u00a0Az \u00e9letkort tekintve a 40-49 \u00e9ves koroszt\u00e1ly a leg\u00e9rintettebb, a fert\u0151z\u00f6ttek csaknem negyede tartozik ide, a 65 \u00e9v felettiek ar\u00e1nya 15, a 80 \u00e9ven fel\u00fcliek\u00e9 5 sz\u00e1zal\u00e9k, a 14 \u00e9v alattiak ar\u00e1nya 4 sz\u00e1zal\u00e9k k\u00f6r\u00fcl van - mondta, hozz\u00e1f\u0171zve, hogy a n\u0151k ar\u00e1nya 54, a f\u00e9rfiak\u00e9 46 sz\u00e1zal\u00e9k.\n\u00a0\u00a0\u00a0\u00a0Az orsz\u00e1gos tisztif\u0151orvos besz\u00e1molt arr\u00f3l, hogy Magyarorsz\u00e1gon a 45. h\u00e9ten 100 ezer lakosra 1174 fert\u0151z\u00f6tt jutott, sz\u00e1muk a 46. h\u00e9ten 1509-re n\u0151tt.\n\u00a0\u00a0\u00a0\u00a0A november 18-ai, eur\u00f3pai antibiotikum nap kapcs\u00e1n felh\u00edvta a figyelmet arra, hogy az antibiotikumokkal val\u00f3 vissza\u00e9l\u00e9ssel sok esetben multi- vagy p\u00e1nrezisztens bakt\u00e9riumokat termel a szervezet, amelyek ellen hat\u00e1stalanok az antibiotikumok.\n\u00a0\u00a0\u00a0\u00a0Hangs\u00falyozta: a koronav\u00edrusos megbeteged\u00e9sre az antibiotikumok hat\u00e1stalanok. Antibiotikumot kiz\u00e1r\u00f3lag orvosi javaslatra szabad szedni, \u00e9s nem szabad k\u00f6vetkez\u0151 betegs\u00e9g eset\u00e9n \u00f6n\u00e1ll\u00f3an alkalmazni - h\u00fazta al\u00e1.\n\u00a0\u00a0\u00a0\u00a0K\u00e9rd\u00e9sre v\u00e1laszolva felh\u00edvta a figyelmet arra is, hogy a PCR-tesztek elv\u00e9gz\u00e9se el\u0151tt h\u00e1rom \u00f3r\u00e1val nem szabad enni \u00e9s inni, mert el\u0151fordulhat, hogy a mintavev\u0151 nem tud a teszthez megfelel\u0151 mennyis\u00e9g\u0171 sejtet nyerni.\n\u00a0\u00a0\u00a0\u00a0Tov\u00e1bbi k\u00e9rd\u00e9sre adott v\u00e1lasz\u00e1ban elmondta: a sz\u0171r\u0151buszok jelent\u0151sen hozz\u00e1j\u00e1rultak ahhoz, hogy gyorsabban t\u00f6rt\u00e9njenek a mintav\u00e9telek, ez\u00e9rt tervezik, hogy vid\u00e9ken is lehet\u0151s\u00e9get biztos\u00edtanak az ilyen t\u00edpus\u00fa tesztel\u00e9sre.\n\n\n\nMTI 2020. november 18.\n\u00a0\n\n"}]