[{"date": "2020-11-24 14:22", "url": "https://koronavirus.gov.hu/cikkek/varga-mihaly-hatpontos-penzugyi-csomagot-fogadott-el-az-operativ-torzs", "h1": "Varga Mih\u00e1ly: hatpontos p\u00e9nz\u00fcgyi csomagot fogadott el az Operat\u00edv T\u00f6rzs", "body": "\nA Magyar Banksz\u00f6vets\u00e9g \u00e9s a t\u00e1rca javaslataira \u00e9p\u00edtve hat int\u00e9zked\u00e9st fogadott el az operat\u00edv t\u00f6rzs kedden, ezek mindegyike egyszer\u0171bb\u00e9, olcs\u00f3bb\u00e1, \u00e9s gyorsabb\u00e1 teszi a p\u00e9nz\u00fcgyek int\u00e9z\u00e9s\u00e9t - jelentette be Varga Mih\u00e1ly p\u00e9nz\u00fcgyminiszter a Gazdas\u00e1gv\u00e9delmi Operat\u00edv T\u00f6rzs \u00fcl\u00e9s\u00e9t k\u00f6vet\u0151en kedden Budapesten.\n\n\nAz egyik int\u00e9zked\u00e9s k\u00f6zl\u00e9se szerint, hogy ahol elektronikus p\u00e9nzt\u00e1rg\u00e9p m\u0171k\u00f6dik, ott lehet\u0151s\u00e9g lesz az elektronikus fizet\u00e9sre is. Ez 50-60 ezer \u00faj helyet jelent, \u00e9s t\u00f6bb t\u00edzmilli\u00e1rd forinttal cs\u00f6kkenti a k\u00e9szp\u00e9nzhaszn\u00e1latot. Az elektronikus banki \u00fcgyint\u00e9z\u00e9s kiterjeszt\u00e9se a v\u00e1llalkoz\u00e1soknak \u00e9s a lakoss\u00e1gnak is egyszer\u0171s\u00edti a p\u00e9nz\u00fcgyek int\u00e9z\u00e9s\u00e9t, \u00e9s ak\u00e1r \u00e9vi k\u00e9tmilli\u00f3val cs\u00f6kkenti majd a szem\u00e9lyes banki \u00fcgyint\u00e9z\u00e9sek sz\u00e1m\u00e1t - mutatott r\u00e1. A javaslat alapj\u00e1n a f\u00f6ldhivatalhoz elektronikusan beny\u00fajthat\u00f3ak lesznek p\u00e9ld\u00e1ul az ingatlanszerz\u00e9ssel, vagy hitelfelv\u00e9tellel kapcsolatos dokumentumok. Ezzel \u00e9vente 130 ezer \u00fcgyben egyszer\u0171s\u00f6dik az elj\u00e1r\u00e1s.\nD\u00edjmentess\u00e9 v\u00e1lhat az ingatlanok \u00e9rt\u00e9kbecsl\u00e9se is sz\u00e9les k\u00f6rben, az \u00fcgyek egyharmad\u00e1ban ezt egy adatb\u00e1zis alapj\u00e1n v\u00e9gezn\u00e9k el a bankok.\nEgy-egy \u00fcgyf\u00e9l \u00edgy 30-50 ezer forint k\u00f6z\u00f6tti megtakar\u00edt\u00e1st \u00e9rhet el - k\u00f6z\u00f6lte. Felgyorsul, egyszer\u0171s\u00f6dik a k\u00f6zjegyz\u0151i \u00fcgyint\u00e9z\u00e9s az ingatlan\u00fcgyekben - sorolta a p\u00e9nz\u00fcgyminiszter, ez \u00e9vi 60-70 ezer \u00fcgyf\u00e9lnek jelent t\u00f6bb t\u00edzezres megtakar\u00edt\u00e1st.\nBevezetik a digit\u00e1lis dokumentumkezel\u00e9st is, amire a minden banksz\u00e1ml\u00e1val rendelkez\u0151, mintegy 6,5 milli\u00f3 magyar ember nagyobb biztons\u00e1ga \u00e9rdek\u00e9ben van sz\u00fcks\u00e9g -mondta.\nA p\u00e9nz\u00fcgyminiszter k\u00f6zl\u00e9se szerint a t\u00f6rzs eddig megval\u00f3sult 44 int\u00e9zked\u00e9s\u00e9hez hasonl\u00f3an ezeket is r\u00f6vid id\u0151n bel\u00fcl bevezetik.\n\nMTI 2020. november 24.\n\n"}]