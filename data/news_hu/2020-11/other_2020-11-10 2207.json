[{"date": "2020-11-10 22:07", "url": "https://koronavirus.gov.hu/cikkek/kormany-kihirdette-legujabb-vedelmi-intezkedeseket", "h1": "A korm\u00e1ny kihirdette a leg\u00fajabb v\u00e9delmi int\u00e9zked\u00e9seket", "body": "\nA Korm\u00e1ny \u00e9rt\u00e9kelte Magyarorsz\u00e1g j\u00e1rv\u00e1ny\u00fcgyi helyzet\u00e9t \u00e9s az eddig meghozott int\u00e9zked\u00e9seket, ennek alapj\u00e1n meg\u00e1llap\u00edtotta, hogy az eddig meghozott int\u00e9zked\u00e9sek fenntart\u00e1sa mellett \u00fajabb v\u00e9delmi int\u00e9zked\u00e9sek bevezet\u00e9se v\u00e1lt sz\u00fcks\u00e9gess\u00e9, melyek c\u00e9lja, hogy cs\u00f6kkents\u00fck a koronav\u00edrus megbeteged\u00e9sek sz\u00e1m\u00e1t \u00e9s a k\u00f3rh\u00e1zakra nehezed\u0151 terhet - k\u00f6z\u00f6lte a\u00a0Korm\u00e1nyzati T\u00e1j\u00e9koztat\u00e1si K\u00f6zpont az MTI-vel\n\nA szerda nulla \u00f3r\u00e1t\u00f3l \u00e9letbel\u00e9p\u0151 int\u00e9zked\u00e9sek a k\u00f6vetkez\u0151k:\n\u00a0\u00a0\u00a0\u00a0Este 8 \u00f3ra \u00e9s reggel 5 \u00f3ra k\u00f6z\u00f6tt kij\u00e1r\u00e1si tilalom l\u00e9p \u00e9letbe, mindenkinek haza kell \u00e9rnie este 8 \u00f3r\u00e1ig. A kij\u00e1r\u00e1si tilalom al\u00f3li mentes\u00fcl\u00e9s egyik esete a munkav\u00e9gz\u00e9s, amelyet azonban igazolni sz\u00fcks\u00e9ges.\n\u00a0\u00a0\u00a0\u00a0Minden gy\u00fclekez\u00e9s tilos.\n\u00a0\u00a0\u00a0\u00a0Az \u00e9ttermek vend\u00e9get nem fogadhatnak, vend\u00e9gnek ott csak az \u00e9tel elvitele c\u00e9lj\u00e1b\u00f3l lehet tart\u00f3zkodni. A h\u00e1zhoz sz\u00e1ll\u00edt\u00e1s adminisztrat\u00edv terheit a Korm\u00e1ny cs\u00f6kkenti \u00e9s bevonhat\u00f3v\u00e1 teszi a taxisokat a feladat ell\u00e1t\u00e1s\u00e1ba. Az \u00fczemi \u00e9tkezd\u00e9k nyitva tarthatnak.\n\u00a0\u00a0\u00a0\u00a0Az \u00fczletek - a gy\u00f3gyszert\u00e1rak \u00e9s a benzinkutak kiv\u00e9tel\u00e9vel - este 7 \u00f3r\u00e1ig maradhatnak nyitva \u00e9s ut\u00e1na a kij\u00e1r\u00e1si tilalom lej\u00e1rt\u00e1val, teh\u00e1t leghamarabb reggel 5 \u00f3rakor nyithatnak ki. Az e rendeletben nem eml\u00edtett szolg\u00e1ltat\u00f3k \u00e9s szolg\u00e1ltat\u00e1sok (p\u00e9ld\u00e1ul fodr\u00e1sz, massz\u0151r, szem\u00e9lyi edz\u0151) a szokott rendben m\u0171k\u00f6dhetnek a kij\u00e1r\u00e1si tilalom szab\u00e1lyai mellett.\nA sz\u00e1llod\u00e1k turist\u00e1kat nem, csak \u00fczleti, gazdas\u00e1gi vagy oktat\u00e1si c\u00e9lb\u00f3l \u00e9rkezett vend\u00e9geket fogadhatnak.\n\nMindennem\u0171 rendezv\u00e9ny megtart\u00e1sa tilos, ide \u00e9rtve a kultur\u00e1lis esem\u00e9nyeket valamint a kar\u00e1csonyi v\u00e1s\u00e1rokat. A vall\u00e1si k\u00f6z\u00f6ss\u00e9gek szertart\u00e1sai a vall\u00e1si k\u00f6z\u00f6ss\u00e9g d\u00f6nt\u00e9se szerint tarthat\u00f3ak meg. A Korm\u00e1ny felk\u00e9ri a vall\u00e1si k\u00f6z\u00f6ss\u00e9geket, hogy a szertart\u00e1saik sor\u00e1n a magatart\u00e1si szab\u00e1lyokat az \u00e1ltal\u00e1nos szab\u00e1lyokkal \u00f6sszhangban hat\u00e1rozz\u00e1k meg.\n\u00a0\u00a0\u00a0\u00a0A sportm\u00e9rk\u0151z\u00e9seket z\u00e1rt kapuk m\u00f6g\u00f6tt kell megtartani.\n\u00a0\u00a0\u00a0\u00a0Az egy\u00e9ni szabadt\u00e9ri sportok gyakorl\u00e1sa enged\u00e9lyezett. A vonatkoz\u00f3 jogszab\u00e1lyok szerint versenyszer\u0171en sportol\u00f3k e tev\u00e9kenys\u00e9g\u00fckben nem korl\u00e1tozhat\u00f3ak.\n\u00a0\u00a0\u00a0\u00a0A szabadid\u0151s l\u00e9tes\u00edtm\u00e9nyek haszn\u00e1lata tilos, bele\u00e9rtve k\u00fcl\u00f6n\u00f6sen a fitnesztermeket, fedett uszod\u00e1kat, m\u00fazeumokat, k\u00f6nyvt\u00e1rakat, mozikat \u00e9s \u00e1llatkerteket, korcsolyap\u00e1ly\u00e1kat.\n\u00a0\u00a0\u00a0\u00a0\nA b\u00f6lcs\u0151d\u00e9k, az \u00f3vod\u00e1k \u00e9s az \u00e1ltal\u00e1nos iskol\u00e1k a 8. oszt\u00e1lyig a megszokott rend szerint nyitva tartanak, a speci\u00e1lis int\u00e9zm\u00e9nyi v\u00e9delmi int\u00e9zked\u00e9seket az igazgat\u00f3 hat\u00e1rozza meg. Az iskol\u00e1k a k\u00f6z\u00e9pfok\u00fa oktat\u00e1sban 9. oszt\u00e1lyt\u00f3l digit\u00e1lis munkarendben m\u0171k\u00f6dnek. A k\u00f6z\u00e9pfok\u00fa int\u00e9zm\u00e9nyek koll\u00e9giumai az iskolaigazgat\u00f3 d\u00f6nt\u00e9se szerint m\u0171k\u00f6dnek.\nAz egyetemek, f\u0151iskol\u00e1k digit\u00e1lis munkarendre t\u00e9rnek \u00e1t. A fels\u0151oktat\u00e1si int\u00e9zm\u00e9nyek koll\u00e9giumai bez\u00e1rnak, ez al\u00f3l kiv\u00e9teleket a rektor \u00e1llap\u00edthat meg. A tart\u00f3zkod\u00e1s k\u00fcl\u00f6n\u00f6sen a hat\u00e1ront\u00fali \u00e9s k\u00fclf\u00f6ldi di\u00e1kok, illetve a hat\u00f3s\u00e1gi h\u00e1zi karant\u00e9n k\u00f6telezetts\u00e9get a koll\u00e9giumban teljes\u00edt\u0151k sz\u00e1m\u00e1ra enged\u00e9lyezhet\u0151.\n\u00a0\u00a0\u00a0\u00a0Mag\u00e1n \u00e9s csal\u00e1di rendezv\u00e9nyek (p\u00e9ld\u00e1ul: sz\u00fclet\u00e9snap) 10 f\u0151ig megtarthat\u00f3ak.\n\u00a0\u00a0\u00a0\u00a0Temet\u00e9s legfeljebb 50 f\u0151vel tarthat\u00f3 meg.\n\u00a0\u00a0\u00a0\u00a0Esk\u00fcv\u0151k lakodalom n\u00e9lk\u00fcl tarthat\u00f3ak meg, azonban az esem\u00e9nyen csak meghat\u00e1rozott szem\u00e9lyek vehetnek r\u00e9szt.\n\u00a0\u00a0\u00a0\u00a0K\u00f3rh\u00e1zak, iskol\u00e1k, \u00f3vod\u00e1k, b\u00f6lcs\u0151d\u00e9k dolgoz\u00f3it \u00e9s a szoci\u00e1lis int\u00e9zm\u00e9nyben dolgoz\u00f3kat - k\u00fcl\u00f6n korm\u00e1nyrendeletben foglaltak szerint - hetente tesztelni kell.\n\u00a0\u00a0\u00a0\u00a0A maszkvisel\u00e9ssel \u00e9s t\u00e1vols\u00e1gtart\u00e1ssal kapcsolatosan eddig bevezetett szab\u00e1lyok tov\u00e1bbra is \u00e9rv\u00e9nyesek, azzal, hogy a 10 000 f\u0151n\u00e9l nagyobb telep\u00fcl\u00e9s egyes k\u00f6zter\u00fcletein a maszkvisel\u00e9s k\u00f6telez\u0151. A ter\u00fcletek kijel\u00f6l\u00e9se a polg\u00e1rmester feladata. Sporttev\u00e9kenys\u00e9g sor\u00e1n, valamint a parkokban, illetve z\u00f6ldter\u00fcleteken a maszk visel\u00e9se tov\u00e1bbra sem k\u00f6telez\u0151.\nA v\u00e9delmi int\u00e9zked\u00e9seket tartalmaz\u00f3 Korm\u00e1nyrendeletek el\u00e9rhet\u0151ek a Magyar K\u00f6zl\u00f6ny 2020. \u00e9vi 242. sz\u00e1m\u00e1ban \u00e9s itt:\n484/2020. (XI. 10.) Korm. rendelet A vesz\u00e9lyhelyzet idej\u00e9n alkalmazand\u00f3 v\u00e9delmi int\u00e9zked\u00e9sek m\u00e1sodik \u00fctem\u00e9r\u0151l\n485/2020. (XI. 10.) Korm. rendelet A vesz\u00e9lyhelyzet ideje alatt egyes gazdas\u00e1gv\u00e9delmi int\u00e9zked\u00e9sekr\u0151l\n\n\n\n\n\n\n\n\n\n\n\u00a0\nMTI/Koronav\u00edrus Sajt\u00f3k\u00f6zpont\n\n"}]