[{"date": "2020-11-26 13:28", "url": "https://koronavirus.gov.hu/cikkek/szijjarto-peter-magyar-kinai-gazdasagi-kapcsolatok-toretlenul-fejlodnek", "h1": "Szijj\u00e1rt\u00f3 P\u00e9ter: a magyar-k\u00ednai gazdas\u00e1gi kapcsolatok t\u00f6retlen\u00fcl fejl\u0151dnek", "body": "\nA magyar-k\u00ednai gazdas\u00e1gi kapcsolatok a vil\u00e1gj\u00e1rv\u00e1ny ellen\u00e9re is t\u00f6retlen\u00fcl fejl\u0151dnek: a magyar korm\u00e1ny strat\u00e9giai partnere, a k\u00ednai tulajdonosi h\u00e1tt\u00e9rrel rendelkez\u0151 BorsodChem \u00fajabb nagy beruh\u00e1z\u00e1st val\u00f3s\u00edt meg Kazincbarcik\u00e1n. A beruh\u00e1z\u00e1s \u00e9rt\u00e9ke 12 milli\u00e1rd forint, ehhez a magyar korm\u00e1ny 1,3 milli\u00e1rd forint t\u00e1mogat\u00e1st ad, ezzel a BorsodChem 3 ezer munkahelyet v\u00e9d meg a t\u00e9rs\u00e9gben - mondta Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter cs\u00fct\u00f6rt\u00f6k\u00f6n, Kazincbarcik\u00e1n, a BorsodChem \u00faj beruh\u00e1z\u00e1s\u00e1nak bejelent\u00e9s\u00e9n.\n\n\nHozz\u00e1tette: a BorsodChem az eddigi \u00e9ves 200 kil\u00f3tonna gy\u00e1rt\u00e1si kapacit\u00e1st 90 kil\u00f3tonn\u00e1val megemeli, ezzel \u00faj sal\u00e9tromsav gy\u00e1rt\u00e1si kapacit\u00e1st hoz l\u00e9tre, \u00e9s megtartja vil\u00e1gpiaci vezet\u0151 poz\u00edci\u00f3j\u00e1t ezen a ter\u00fcleten.\n\u00a0\u00a0\u00a0\u00a0Szijj\u00e1rt\u00f3 P\u00e9ter kiemelte, a BorsodChem a magyar gazdas\u00e1g egyik legfontosabb v\u00e1llalata, a hazai \u00e9s az eur\u00f3pai vegyipar egyik vezet\u0151 v\u00e1llalat\u00e1v\u00e1 v\u00e1lt, amely a vil\u00e1gj\u00e1rv\u00e1ny ellen\u00e9re sem bocs\u00e1tott el munkav\u00e1llal\u00f3t, s\u0151t n\u00f6velte az alkalmazotti l\u00e9tsz\u00e1mot.\n\u00a0\u00a0\u00a0\u00a0A Magyarorsz\u00e1gr\u00f3l K\u00edn\u00e1ba ir\u00e1nyul\u00f3 export az id\u00e9n 12 sz\u00e1zal\u00e9kkal n\u0151tt, a k\u00e9t orsz\u00e1g k\u00f6z\u00f6tti kereskedelmi forgalom 18 sz\u00e1zal\u00e9kkal b\u0151v\u00fclt az el\u0151z\u0151 \u00e9v azonos id\u0151szak\u00e1hoz k\u00e9pest. Az elm\u00falt h\u00e1rom h\u00f3napban \u00f6t jelent\u0151s k\u00ednai v\u00e1llalati beruh\u00e1z\u00e1st jelentettek be Magyarorsz\u00e1gon, amelyekkel egy\u00fctt az id\u00e9n t\u00edz \u00faj k\u00ednai befektet\u00e9s j\u00f6n l\u00e9tre, ez 140 milli\u00e1rd forint beruh\u00e1z\u00e1si \u00e9rt\u00e9ket k\u00e9pvisel.\n\u00a0\u00a0\u00a0\u00a0A miniszter kijelentette: a keleti nyit\u00e1s politik\u00e1ja egy\u00e9rtelm\u0171 siker.\n\n\u00a0\u00a0\u00a0\u00a0Hozz\u00e1tette, hogy tavaly a vil\u00e1gon v\u00e9grehajtott \u00f6sszes beruh\u00e1z\u00e1s 45 sz\u00e1zal\u00e9k\u00e1t keleti t\u0151k\u00e9b\u0151l finansz\u00edrozt\u00e1k, a magyar export keleti ir\u00e1nyba az elm\u00falt t\u00edz \u00e9vben 22 sz\u00e1zal\u00e9kkal n\u0151tt, tavaly pedig a legt\u00f6bb beruh\u00e1z\u00e1s Magyarorsz\u00e1gra keletr\u0151l \u00e9rkezett.\n\u00a0\u00a0\u00a0\u00a0Magyarorsz\u00e1gon a k\u00ednai beruh\u00e1z\u00e1sok \u00f6ssz\u00e9rt\u00e9ke meghaladja az 5 milli\u00e1rd doll\u00e1rt, a k\u00ednai v\u00e1llalatok t\u00f6bb mint 15 ezer magyar munkav\u00e1llal\u00f3t foglalkoztatnak,\n\u00a0\u00a0\u00a0\u00a0A k\u00e9t orsz\u00e1g k\u00f6z\u00f6tti egy\u00fcttm\u0171k\u00f6d\u00e9s bizony\u00edtotta, hogy rendk\u00edv\u00fcli id\u0151szakban is j\u00f3l m\u0171k\u00f6dik - jelentette ki a k\u00fclgazdas\u00e1gi miniszter.\n\u00a0\u00a0\u00a0\u00a0Elmondta, tavasszal 185 rep\u00fcl\u0151g\u00e9ppel sz\u00e1ll\u00edtott Magyarorsz\u00e1g K\u00edn\u00e1b\u00f3l az eg\u00e9szs\u00e9g\u00fcgyi v\u00e9dekez\u00e9shez sz\u00fcks\u00e9ges eszk\u00f6z\u00f6ket, szerd\u00e1n \u00fajabb 1 milli\u00f3 darab favipiravir hat\u00f3anyag\u00fa gy\u00f3gyszer \u00e9rkezett K\u00edn\u00e1b\u00f3l, ezzel sz\u00e1muk 2,8 milli\u00f3ra n\u0151tt.\n\u00a0\u00a0\u00a0\u00a0Besz\u00e9d\u00e9ben Szijj\u00e1rt\u00f3 P\u00e9ter al\u00e1h\u00fazta, Magyarorsz\u00e1g korm\u00e1nya a tisztess\u00e9ges piaci versenyt t\u00e1mogatja, ez\u00e9rt elutas\u00edt minden nemzeti alap\u00fa diszkrimin\u00e1ci\u00f3ra t\u00f6rt\u00e9n\u0151 felh\u00edv\u00e1st. Magyarorsz\u00e1gon a v\u00e1llalatoknak tulajdonosi hovatartoz\u00e1st\u00f3l f\u00fcggetlen\u00fcl kell betartaniuk minden jogszab\u00e1lyt.\n\u00a0\u00a0\u00a0\u00a0Szijj\u00e1rt\u00f3 P\u00e9ter szerint a koronav\u00edrus vil\u00e1gj\u00e1rv\u00e1ny k\u00f6vetkeztet\u00e9seib\u0151l levonhat\u00f3, hogy \u00faj vil\u00e1ggazdas\u00e1gi korszak k\u00f6vetkezik, a magyar k\u00fclpolitik\u00e1nak egy\u00e9rtelm\u0171 c\u00e9lja a magyar gazdas\u00e1g \u00e9rdekeinek \u00e9rv\u00e9nyes\u00edt\u00e9se, \u00e9s az, hogy Magyarorsz\u00e1g a gy\u0151ztesek k\u00f6z\u00e9 tartozzon a gazdas\u00e1gi kapacit\u00e1sok \u00fajraeloszt\u00e1s\u00e1nak verseny\u00e9ben.\n\u00a0\u00a0\u00a0\u00a0A k\u00fclgazdas\u00e1gi miniszter m\u00e9ltatta, hogy Borsod-Aba\u00faj-Zempl\u00e9n megye ipari teljes\u00edtm\u00e9nye az elm\u00falt t\u00edz \u00e9vben 72 sz\u00e1zal\u00e9kkal n\u0151tt, a munkan\u00e9lk\u00fclis\u00e9g ez id\u0151 alatt harmad\u00e1ra cs\u00f6kkent, az orsz\u00e1g megy\u00e9i k\u00f6z\u00fcl itt van a hetedik legt\u00f6bb k\u00fclf\u00f6ldi befektetett t\u0151ke.\n\nMTI 2020. november 26.\n\n"}]