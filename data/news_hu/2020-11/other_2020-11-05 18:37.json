[{"date": "2020-11-05 18:37", "url": "https://koronavirus.gov.hu/cikkek/orfk-egyre-tobbszor-hivatkoznak-internetes-csalok-jarvanyra", "h1": "ORFK: egyre t\u00f6bbsz\u00f6r hivatkoznak internetes csal\u00f3k a j\u00e1rv\u00e1nyra", "body": "\nA pand\u00e9mi\u00e1s id\u0151szakban az online b\u0171ncselekm\u00e9nyek elk\u00f6vet\u0151i egyre gyakrabban hivatkoznak a koronav\u00edrusra, annak gy\u00f3gym\u00f3djaira, illetve az esetleges \u00e1llami t\u00e1mogat\u00e1sok, seg\u00e9lyek foly\u00f3s\u00edt\u00e1s\u00e1ra, k\u00f6z\u00e9leti szem\u00e9lyek adom\u00e1nyaira vagy ak\u00e1r nyerem\u00e9nyj\u00e1t\u00e9kokra - figyelmeztetett az Orsz\u00e1gos Rend\u0151r-f\u0151kapit\u00e1nys\u00e1g (ORFK) kommunik\u00e1ci\u00f3s szolg\u00e1lata cs\u00fct\u00f6rt\u00f6k\u00f6n a rend\u0151rs\u00e9gi honlapon\n\n\nAzt \u00edrt\u00e1k, hogy a kiberb\u0171n\u00f6z\u0151k adathal\u00e1sz e-mailek, illetve weboldalak, valamint nyerem\u00e9nyj\u00e1t\u00e9kok form\u00e1j\u00e1ban pr\u00f3b\u00e1lnak szem\u00e9lyes vagy bankk\u00e1rtyaadatokhoz jutni, melyeket k\u00e9s\u0151bb b\u0171ncselekm\u00e9nyek elk\u00f6vet\u00e9s\u00e9hez haszn\u00e1lnak fel.\n\u00a0\u00a0\u00a0\u00a0Fontos tudni - emelt\u00e9k ki -, hogy a k\u00f6zigazgat\u00e1si szervek soha nem a k\u00f6z\u00f6ss\u00e9gi m\u00e9dia fel\u00fcletein vagy e-mailben keresik meg a lakoss\u00e1got esetleges t\u00e1mogat\u00e1sok foly\u00f3s\u00edt\u00e1sa kapcs\u00e1n, ez kiz\u00e1r\u00f3lag a hivatalos csatorn\u00e1n - postai levelez\u00e9si c\u00edmen vagy az \u00dcgyf\u00e9lkapun - kereszt\u00fcl t\u00f6rt\u00e9nik.\n\u00a0\u00a0\u00a0\u00a0Azt tan\u00e1csolt\u00e1k, hogy soha senki ne adja meg bankk\u00e1rtyaadatait olyan weboldalon, amelynek l\u00e9tez\u00e9s\u00e9r\u0151l csup\u00e1n egy figyelemfelh\u00edv\u00f3 \u00fczenet alapj\u00e1n \u00e9rtes\u00fclt.\n\u00a0\u00a0\u00a0\u00a0Az ismeretlen webhelyeken regisztr\u00e1l\u00e1skor mindenki \u00fcgyeljen arra, hogy olyan jelsz\u00f3t v\u00e1lasszon, amelyet m\u00e1s szolg\u00e1ltat\u00e1sokban nem haszn\u00e1l, hiszen az elk\u00f6vet\u0151k c\u00e9lja sok esetben csup\u00e1n a felhaszn\u00e1l\u00f3 hiteles\u00edt\u0151 adatainak megszerz\u00e9se.\n\u00a0\u00a0\u00a0\u00a0Az ORFK szerint k\u00fcl\u00f6n\u00f6s figyelemmel kell elj\u00e1rni minden olyan esetben, amikor a weboldal, az elektronikus lev\u00e9l k\u00fcld\u0151je vagy a hirdet\u00e9s felad\u00f3ja a koronav\u00edrusra hivatkozik, \u00e9s b\u00e1rmilyen szem\u00e9lyes vagy bankk\u00e1rtyaadat megad\u00e1s\u00e1t k\u00e9ri.\n\u00a0\u00a0\u00a0\u00a0Az ilyen oldalak, illetve levelek sokszor egyszer\u0171 form\u00e1z\u00e1st, nyelvtanilag helytelen mondatszerkezeteket vagy kifejez\u00e9seket haszn\u00e1lnak, hiszen azokat egyszerre t\u00f6bb nyelven, t\u00f6megesen hozz\u00e1k l\u00e9tre - h\u00edvt\u00e1k fel a figyelmet.\n\u00a0\u00a0\u00a0\u00a0Ha valaki m\u00e1r regisztr\u00e1lt ilyen weboldalon, \u00e9rdemes lecser\u00e9lni az e-mail- \u00e9s a k\u00f6z\u00f6ss\u00e9gim\u00e9dia-fel\u00fcleteken regisztr\u00e1lt fi\u00f3kok jelszav\u00e1t, valamint korl\u00e1tozni a megadott bankk\u00e1rtya elektronikus haszn\u00e1lat\u00e1t.\n\nMTI 2020. november 5.\n\n"}]