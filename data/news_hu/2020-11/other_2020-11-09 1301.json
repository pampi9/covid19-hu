[{"date": "2020-11-09 13:01", "url": "https://koronavirus.gov.hu/cikkek/szijjarto-egymillio-favipiravir-tabletta-erkezett-kinabol", "h1": "Szijj\u00e1rt\u00f3: egymilli\u00f3 favipiravir tabletta \u00e9rkezett K\u00edn\u00e1b\u00f3l", "body": "\n\u00dajabb favipiravir-sz\u00e1ll\u00edtm\u00e1ny, egymilli\u00f3 tabletta \u00e9rkezett K\u00edn\u00e1b\u00f3l - mondta a k\u00fclgazdas\u00e1gi \u00e9s k\u00fcl\u00fcgyminiszter a Facebook-oldal\u00e1n h\u00e9tf\u0151n k\u00f6zz\u00e9tett vide\u00f3ban.\n\n\nSzijj\u00e1rt\u00f3 P\u00e9ter k\u00f6z\u00f6lte: folyamatosan t\u00e1rgyalnak a k\u00fclf\u00f6ldi partnerekkel a vil\u00e1gj\u00e1rv\u00e1ny elleni v\u00e9dekez\u00e9sr\u0151l, nemcsak az olt\u00f3anyag-beszerz\u00e9sr\u0151l, hanem a betegek eredm\u00e9nyesebb kezel\u00e9s\u00e9t seg\u00edt\u0151 gy\u00f3gyszerekr\u0151l is. Ennek k\u00f6sz\u00f6nhet\u0151en vas\u00e1rnap \u00e9jjel \u00fajabb egymilli\u00f3 favipiravir tabletta \u00e9rkezett K\u00edn\u00e1b\u00f3l.\n\u00a0\u00a0\u00a0\u00a0Ez az a gy\u00f3gyszer, amely a m\u00e1r t\u00fcnettel rendelkez\u0151 betegeknek megfelel\u0151 \u00fctemben adagolva j\u00f3 es\u00e9llyel megel\u0151zheti a t\u00fcnetek s\u00falyosbod\u00e1s\u00e1t - magyar\u00e1zta a miniszter.\n\u00a0\u00a0\u00a0\u00a0Hozz\u00e1tette, hogy t\u00f6bb gy\u00e1rt\u00f3val is t\u00e1rgyalnak tov\u00e1bbi beszerz\u00e9sekr\u0151l, a h\u00e9t v\u00e9g\u00e9n Jap\u00e1nb\u00f3l \u00e9rkezik egy \u00fajabb egymilli\u00f3s sz\u00e1ll\u00edtm\u00e1ny, \u00e9s ahogy megsz\u00fcletnek a tov\u00e1bbi meg\u00e1llapod\u00e1sok, azokr\u00f3l is azonnal t\u00e1j\u00e9koztatnak.\n\u00a0\u00a0\u00a0\u00a0Szijj\u00e1rt\u00f3 P\u00e9ter - aki maga is koronav\u00edrusos - a vide\u00f3ban elmondta, hogy hetedik napja van karant\u00e9nban, \"a t\u00fcnetek egyel\u0151re nem engednek\", \u00fagy \u00e9rzi mag\u00e1t, mint egy influenzabeteg, de rem\u00e9li, hogy enn\u00e9l rosszabb m\u00e1r nem lesz az \u00e1llapota.\n\nMTI 2020. november 9., h\u00e9tf\u0151 12:50\n\n"}]