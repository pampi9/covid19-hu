[{"date": "2020-11-10 21:05", "url": "https://koronavirus.gov.hu/cikkek/orban-addig-kell-kitartani-amig-vakcina-megerkezik", "h1": "Orb\u00e1n: addig kell kitartani, am\u00edg a vakcina meg\u00e9rkezik", "body": "\nAddig kell kitartani, am\u00edg a koronav\u00edrus elleni vakcina meg\u00e9rkezik - mondta Orb\u00e1n Viktor minisztereln\u00f6k az M1 aktu\u00e1lis csatorn\u00e1nak adott keddi interj\u00faban. K\u00f6z\u00f6lte azt is: \u00e9jf\u00e9lt\u0151l k\u00f6telez\u0151 lesz a maszkhaszn\u00e1lat a k\u00f6zter\u00fcleteken is.\n\nA vakcina bel\u00e1that\u00f3 k\u00f6zels\u00e9gben van\nA korm\u00e1nyf\u0151 hangs\u00falyozta, a vakcina bel\u00e1that\u00f3 k\u00f6zels\u00e9gben van, \u00e9s a megold\u00e1sban csak ez tud seg\u00edteni.\n\u00a0\u00a0\u00a0\u00a0Kifejtette: december v\u00e9g\u00e9n, janu\u00e1rban az EU-b\u00f3l biztosan, \u00e9s tal\u00e1n m\u00e1shonnan is j\u00f6n majd valamennyi, korl\u00e1tozott mennyis\u00e9g\u0171 vakcina.\n\u00a0\u00a0\u00a0\u00a0\u00dagy sz\u00e1mol - folytatta Orb\u00e1n Viktor -, ez arra lesz el\u00e9g, hogy az orvosokat, \u00e1pol\u00f3kat, k\u00f3rh\u00e1zi dolgoz\u00f3kat, a k\u00f6zrend fenntart\u00e1s\u00e1ban dolgoz\u00f3kat be tudj\u00e1k oltani, \u00e9s tal\u00e1n a legnagyobb bajban l\u00e9v\u0151 betegeket is.\n\u00a0\u00a0\u00a0\u00a0Hozz\u00e1tette, emellett a k\u00ednai, az orosz \u00e9s az izraeli olt\u00f3anyag-lehet\u0151s\u00e9geket is pr\u00f3b\u00e1lja az \"asztalon tartani\".\n\u00a0\u00a0\u00a0\u00a0Az Eur\u00f3p\u00e1b\u00f3l t\u00f6rt\u00e9n\u0151 t\u00f6meges sz\u00e1ll\u00edt\u00e1s id\u0151pontja \u00e1prilisn\u00e1l hamarabb nem v\u00e1rhat\u00f3, de j\u00f6het vakcina m\u00e1shonnan is t\u00f6megesen, \u00e9s addig is \u00e9rkezhet kisebb mennyis\u00e9gben Eur\u00f3p\u00e1b\u00f3l is - mondta a minisztereln\u00f6k.\n\u00a0\u00a0\u00a0\u00a0Lesz egy r\u00e9szleges megk\u00f6nnyebb\u00fcl\u00e9s december v\u00e9ge, janu\u00e1r k\u00f6rny\u00e9k\u00e9n, \u00e9s egy felszabadul\u00e1s \u00e1prilisban - \u00f6sszegzett.\n\u00a0\u00a0\u00a0\u00a0\"A v\u00e9g\u00e9n t\u00fal lesz\u00fcnk, \u00e9s gy\u0151zni fogunk\" - fogalmazott.\nA j\u00e1rv\u00e1ny\u00fcgyi helyzetr\u0151l\n\n\u00a0\u00a0\u00a0\u00a0Orb\u00e1n Viktor meger\u0151s\u00edtette: a \"laborat\u00f3riumnak\" Ausztri\u00e1t tekinti, mindig az osztr\u00e1kokat n\u00e9zi, \u00e9s a fert\u0151z\u00e9sek sz\u00e1m\u00e1t tekintve Magyarorsz\u00e1g nagyj\u00e1b\u00f3l most van ott, ahol Ausztria volt egy h\u00e9ttel ezel\u0151tt, amikor ott is bevezett\u00e9k a kij\u00e1r\u00e1si tilalmat.\n\u00a0\u00a0\u00a0\u00a0Megjegyezte: Nyugat-Eur\u00f3p\u00e1val \u00f6sszevetve, ahol nappal is kij\u00e1r\u00e1si tilalom van, Ausztria \u00e9s Magyarorsz\u00e1g m\u00e9g j\u00f3l \u00e1ll. Azt is hozz\u00e1tette, hogy Eur\u00f3p\u00e1ban Magyarorsz\u00e1gnak, Ausztri\u00e1nak \u00e9s N\u00e9metorsz\u00e1gnak van a legt\u00f6bb k\u00f3rh\u00e1zi \u00e1gya, \u00e9s Magyarorsz\u00e1gnak van a legt\u00f6bb l\u00e9legeztet\u0151k\u00e9sz\u00fcl\u00e9ke.\n\u00a0\u00a0\u00a0\u00a0K\u00f6z\u00f6lte: ahogy fut fel a j\u00e1rv\u00e1ny, a tud\u00f3sok, elemz\u0151k v\u00e9lem\u00e9nye szerint 50 sz\u00e1zal\u00e9k az es\u00e9lye, hogy a mostani orvos-, \u00e1pol\u00f3- \u00e9s betegmozgat\u00f3sz\u00e1mmal k\u00e9pesek kezelni a helyzetet, ami t\u00fal nagy kock\u00e1zat, ez\u00e9rt meg kellett hozni a korl\u00e1toz\u00e1sokat.\n\u00a0\u00a0\u00a0\u00a0Hozz\u00e1tette: a v\u00e9d\u0151eszk\u00f6z\u00f6k szinte korl\u00e1tlanul rendelkez\u00e9sre \u00e1llnak, az orvosok, \u00e1pol\u00f3k pedig kiv\u00e1l\u00f3ak, de a sz\u00e1muk v\u00e9ges, \u00e9s \u0151k is \"emberb\u0151l vannak\".\n\u00a0\u00a0\u00a0\u00a0Medikusokat, orvostanhallgat\u00f3kat is szolg\u00e1latba \u00e1ll\u00edtanak, mert kevesebb az ember, mint amennyi a betegekhez optim\u00e1lis esetben sz\u00fcks\u00e9ges - jegyezte meg.\n\u00a0\u00a0\u00a0\u00a0Arr\u00f3l is besz\u00e9lt, hogy ha az emberek nem lettek volna fegyelmezettek, Magyarorsz\u00e1g hamarabb jutott volna el a kij\u00e1r\u00e1si tilalom id\u0151pontj\u00e1hoz.\nK\u00f6telez\u0151 lesz a maszkhaszn\u00e1lat a k\u00f6zter\u00fcleteken is\n\n\u00a0\u00a0\u00a0\u00a0Bejelentette: \u00e9jf\u00e9lt\u0151l el\u0151\u00edrj\u00e1k a k\u00f6telez\u0151 maszkhaszn\u00e1latot a k\u00f6zter\u00fcleteken is.\n\u00a0\u00a0\u00a0\u00a0Arra a felvet\u00e9sre, hogy a kij\u00e1r\u00e1si tilalom miatt nem tartanak-e d\u00e9lut\u00e1ni tumultusokt\u00f3l p\u00e9ld\u00e1ul az \u00e9lelmiszerboltokban, azt v\u00e1laszolta: tartanak ett\u0151l, de b\u00edznak az emberek k\u00f6zb\u00f6lcsess\u00e9g\u00e9ben, a t\u00e1vols\u00e1g betart\u00e1s\u00e1ban.\n\u00a0\u00a0\u00a0\u00a0\"Mindannyian szeret\u00fcnk k\u00f6nyvt\u00e1rba, moziba, sz\u00ednh\u00e1zba vagy meccsre j\u00e1rni, de ez most teljesen m\u00e1sodlagos\" - mondta a korm\u00e1nyf\u0151 a korl\u00e1toz\u00e1sokr\u00f3l.\n\nAz iskol\u00e1kr\u00f3l\u00a0\nA k\u00f6z\u00e9piskol\u00e1k bez\u00e1r\u00e1s\u00e1r\u00f3l sz\u00f3lva hangs\u00falyozta: a di\u00e1kokat nem vak\u00e1ci\u00f3ra k\u00fcldt\u00e9k, hanem digit\u00e1lis oktat\u00e1sra.\n\u00a0\u00a0\u00a0\u00a0Az \u00e1ltal\u00e1nos iskol\u00e1kat, am\u00edg lehet, nem akarj\u00e1k bez\u00e1rni, mert akkor a sz\u00fcl\u0151knek otthon kell maradniuk, megv\u00e1ltozik a munkarendj\u00fck, ha egy\u00e1ltal\u00e1n megmarad a munkahely\u00fck - jegyezte meg.\n\u00a0\u00a0\u00a0\u00a0A sz\u00fcl\u0151ket arra k\u00e9rte, besz\u00e9ljenek a gyerekekkel, mondj\u00e1k el nekik, hogy a fiatalok meg\u00faszhatj\u00e1k influenzaszer\u0171 t\u00fcnetekkel a koronav\u00edrust, de a sz\u00fcl\u0151k, nagysz\u00fcl\u0151k nem, ez\u00e9rt \u00e1t kell \u00e9rezni\u00fck a felel\u0151ss\u00e9get.\n\u00a0\u00a0\u00a0\u00a0A tan\u00e1rok, iskolai dolgoz\u00f3k, \u00f3vodapedag\u00f3gusok, b\u00f6lcs\u0151dei dolgoz\u00f3k rendszeres tesztel\u00e9s\u00e9r\u0151l Orb\u00e1n Viktor azt mondta: ha\u00a0\u00a0a gyorsteszt fert\u0151z\u00f6tts\u00e9get mutat ki, az 90 sz\u00e1zal\u00e9kos bizonyoss\u00e1got jelent, de ha azt \u00e1llap\u00edtja meg, hogy nem fert\u0151z\u00f6tt az illet\u0151, az csak 50-60 sz\u00e1zal\u00e9kos bizonyoss\u00e1g\u00fa.\n\u00a0\u00a0\u00a0\u00a0Ma ugyanakkor annyit tudnak tenni, hogy ezt a bizonytalan, de m\u00e9gis valamilyen t\u00e1mpontot jelent\u0151 gyorstesztet rendelkez\u00e9sre bocs\u00e1tj\u00e1k - k\u00f6z\u00f6lte, hozz\u00e1f\u0171zve: v\u00e9lhet\u0151en lesz annyi bel\u0151le, hogy a szoci\u00e1lis int\u00e9zm\u00e9nyekben dolgoz\u00f3kat is hetente tesztelj\u00e9k.\n\u00a0\u00a0\u00a0\u00a0Megjegyezte: Szlov\u00e1ki\u00e1ban az \u00f6sszes embert letesztelt\u00e9k, v\u00e1rja, hogy levonj\u00e1k ennek k\u00f6vetkeztet\u00e9seit, \u00e9s azokat is be\u00e9p\u00edthess\u00e9k a magyar tapasztalatokba.\nA kij\u00e1r\u00e1si tilalom\u00a0\u00e9s a korl\u00e1toz\u00e1sok most egy h\u00f3napra sz\u00f3lnak\n\n\u00a0\u00a0\u00a0\u00a0A minisztereln\u00f6k jelezte, a kij\u00e1r\u00e1si tilalom \u00e9s a korl\u00e1toz\u00e1sok most egy h\u00f3napra sz\u00f3lnak, \u00e9s k\u00e9t h\u00e9t m\u00falva tud besz\u00e1molni az int\u00e9zked\u00e9sek eredm\u00e9ny\u00e9r\u0151l.\n\u00a0\u00a0\u00a0\u00a0Ha j\u00f3k az eredm\u00e9nyek, \"kar\u00e1csony k\u00f6rny\u00e9k\u00e9n m\u00e1r szabadulhatunk\" - fogalmazott.\n\u00a0\u00a0\u00a0\u00a0Vagyis most arr\u00f3l van sz\u00f3 - folytatta -, hogy a sz\u00e1llod\u00e1k, \u00e9ttermek, szabadid\u0151k\u00f6zpontok 30 napra esnek el bev\u00e9teleikt\u0151l, \u00e9s a nekik sz\u00f3l\u00f3 korm\u00e1nyzati seg\u00edts\u00e9g is e 30 napra sz\u00f3l.\n\u00a0\u00a0\u00a0\u00a0\"Ha ezen t\u00falvagyunk, akkor j\u00f6n majd a gazdas\u00e1g \u00fajraind\u00edt\u00e1s\u00e1nak szakasza\", \u00e9s a 30 nap letelte ut\u00e1n \u00e1ltal\u00e1nos, minden gazdas\u00e1gi \u00e1gazatot seg\u00edt\u0151 \u00fajabb int\u00e9zked\u00e9seket hoznak - k\u00f6z\u00f6lte, hozz\u00e1t\u00e9ve: k\u00e9sz\u00fcl a mindenkin seg\u00edt\u0151 akci\u00f3terv.\n\u00a0\u00a0\u00a0\u00a0\u00dagy kell t\u00fal\u00e9lni, hogy \u00e1ll\u00e1s, p\u00e9nz is legyen, \u00e9s az \u00e9let, az eg\u00e9szs\u00e9g is megmaradjon - hangoztatta.\n\u00a0\nA rendk\u00edv\u00fcli jogrendr\u0151l \u00a0\u00a0\u00a0\n\u00a0A rendk\u00edv\u00fcli jogrendr\u0151l sz\u00f3lva Orb\u00e1n Viktor azt is mondta: hab\u00e1r tucatsz\u00e1m t\u00e1rgyalja majd a H\u00e1z a t\u00f6rv\u00e9nyjavaslatokat - k\u00f6zt\u00fck alkotm\u00e1nym\u00f3dos\u00edt\u00e1st is - a k\u00f6vetkez\u0151 napokban, m\u00e9gis azt fogj\u00e1k mondani sok hely\u00fctt Nyugaton, hogy kit\u00f6rt a diktat\u00fara.\n\u00a0\u00a0\u00a0\u00a0Sokaknak nem tetszik a mostani korm\u00e1ny, sokan p\u00e1ly\u00e1znak az orsz\u00e1gra, ez egy h\u00e1l\u00f3zat, amelynek k\u00f6z\u00e9ppontj\u00e1ban Soros Gy\u00f6rgy van, \"\u0151 a p\u00f3k, \u00e9s sz\u00f6vi ezt a h\u00e1l\u00f3t\", \u00e9s dolgozni fognak az\u00e9rt, hogy olyan korm\u00e1nyt seg\u00edtsenek hatalomba, amelyik kiszolg\u00e1lja \u0151ket - fogalmazott.\nJ\u00e1rv\u00e1ny\u00fcgyi adatokr\u00f3l\n\n\u00a0\u00a0\u00a0\u00a0Az interj\u00fa v\u00e9g\u00e9n a minisztereln\u00f6k r\u00e1mutatott: a statisztik\u00e1k alapj\u00e1n az egymilli\u00f3 emberre vet\u00edtett fert\u0151z\u00e9si sz\u00e1m Magyarorsz\u00e1g eset\u00e9ben 11 745, az EU-s \u00e1tlag 18 188, a hal\u00e1loz\u00e1sokn\u00e1l ugyanez Magyarorsz\u00e1gon 255, az EU-s \u00e1tlag 437.\n\u00a0\u00a0\u00a0\u00a0\"Ebben a t\u00e9rben kell elhelyezni Magyarorsz\u00e1got\" - mondta, kiemelve: ha baj van, a magyarok \u00f6sszetartanak, legyen sz\u00f3 az eg\u00e9szs\u00e9g\u00fcgyr\u0151l, migr\u00e1ci\u00f3r\u00f3l vagy \u00e1rv\u00edzr\u0151l.\nMTI\n\n"}]