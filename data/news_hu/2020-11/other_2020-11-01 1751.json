[{"date": "2020-11-01 17:51", "url": "https://koronavirus.gov.hu/cikkek/orszagos-tisztifoorvos-hetfotol-szigoritunk-mert-szigoritani-kell", "h1": "Orsz\u00e1gos tisztif\u0151orvos: h\u00e9tf\u0151t\u0151l szigor\u00edtunk, mert szigor\u00edtani kell", "body": "\nH\u00e9tf\u0151t\u0151l szigor\u00edtunk, mert szigor\u00edtani kell - emelte ki vas\u00e1rnap Nagyvenyimben, a k\u00f6zm\u00e9di\u00e1nak nyilatkozva az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9st szolg\u00e1l\u00f3 int\u00e9zked\u00e9sekkel kapcsolatban.\u00a0Holnapt\u00f3l tov\u00e1bb szigorodnak a maszkvisel\u00e9sre vonatkoz\u00f3 szab\u00e1lyok.\u00a0Jelenleg k\u00f6telez\u0151 a maszk haszn\u00e1lata az \u00fczletek \u00e9s a t\u00f6megk\u00f6zleked\u00e9si eszk\u00f6z\u00f6k mellett a mozikban, sz\u00ednh\u00e1zakban, a bev\u00e1s\u00e1rl\u00f3k\u00f6zpontok ter\u00fclet\u00e9n, az eg\u00e9szs\u00e9g\u00fcgyi \u00e9s szoci\u00e1lis int\u00e9zm\u00e9nyekben, az \u00fcgyf\u00e9lfogad\u00e1si irod\u00e1kban, a szabadt\u00e9ri rendezv\u00e9nyeken \u00e9s a sportrendezv\u00e9nyeken is.\u00a0\u00a0H\u00e9tf\u0151t\u0151l pedig\u00a0m\u00e1r a vend\u00e9gl\u00e1t\u00f3helyeken \u00e9s a sz\u00f3rakoz\u00f3helyeken is k\u00f6telez\u0151 a maszkot viselni.\u00a0\u00a0A rend\u0151rs\u00e9g pedig sokkal szigor\u00fabban k\u00e9rheti sz\u00e1mon a szab\u00e1lyokat.\n\n\u00a0\n\u00a0\u00a0\u00a0\u00a0M\u00fcller Cec\u00edlia elmondta: napr\u00f3l napra n\u0151 a koronav\u00edrus-fert\u0151z\u00f6ttek sz\u00e1ma, \u00e9s m\u00e1r m\u00e1sodik napja csaknem 4 ezer \u00faj esetet igazolnak a laborat\u00f3riumi vizsg\u00e1latok. Ezzel egyenes ar\u00e1nyban n\u0151 a k\u00f3rh\u00e1zi kezel\u00e9sre szorul\u00f3k sz\u00e1ma is. Felh\u00edvta a figyelmet, hogy nem csak a valamilyen alapbetegs\u00e9gben szenved\u0151k, illetve id\u0151sek ker\u00fclnek k\u00f6z\u00e9ps\u00falyos, s\u00falyos \u00e1llapotba. Vannak fiatalabbak is, akiknek immunrendszere \u00fagy reag\u00e1l a fert\u0151z\u00e9sre, hogy s\u00fcrg\u0151s ell\u00e1t\u00e1sra, k\u00f3rh\u00e1zi kezel\u00e9sre van sz\u00fcks\u00e9g\u00fck - mondta.\n\u00a0\u00a0\u00a0\u00a0Nyomat\u00e9kosan kiemelte: mindenkinek van felel\u0151ss\u00e9ge ezekben a napokban. Az egy\u00e9ni felel\u0151ss\u00e9g, a k\u00f6z\u00f6s felel\u0151ss\u00e9g, a hat\u00f3s\u00e1gok felel\u0151ss\u00e9ge - sorolta M\u00fcller Cec\u00edlia. Rendk\u00edv\u00fcl fontosnak mondta, hogy mindenki vegye komolyan a szab\u00e1lyokat, mert \u00edgy lehet lass\u00edtani a j\u00e1rv\u00e1ny lefoly\u00e1s\u00e1t.\n\u00a0\u00a0\u00a0\u00a0Fontosnak nevezte azt is, hogy mindenki sz\u00e1m\u00e1ra rendelkez\u00e9sre \u00e1lljon a megfelel\u0151 ell\u00e1t\u00e1s a k\u00f3rh\u00e1zakban. Legyen mindenkinek helye, intenz\u00edv ell\u00e1t\u00f3ja, l\u00e9legeztet\u0151g\u00e9pe - mondta, hangs\u00falyozva: Magyarorsz\u00e1gon jelenleg mindezek megvannak, ahogy a sz\u00fcks\u00e9ges ell\u00e1t\u00e1sform\u00e1k, gy\u00f3gyszerek is. Tavasz \u00f3ta rengeteg tapasztalat gy\u0171lt \u00f6ssze a megbeteged\u00e9sr\u0151l, amelyek seg\u00edtik a gy\u00f3gy\u00edt\u00e1st - f\u0171zte hozz\u00e1.\n\u00a0\u00a0\u00a0\u00a0\u00a0\u00a0\u00a0\u00a0A tisztif\u0151orvos elmondta: az elm\u00falt napon 3878 \u00faj fert\u0151z\u00f6ttet regisztr\u00e1ltak. Ilyen sok pozit\u00edv esetet a j\u00e1rv\u00e1ny sor\u00e1n m\u00e9g soha kor\u00e1bban nem t\u00e1rtak fel. Hozz\u00e1tette: a j\u00e1rv\u00e1ny kezdete \u00f3ta m\u00e1r csaknem 80 ezren fert\u0151z\u0151dtek meg Magyarorsz\u00e1gon, \u00e9s jelent\u0151s r\u00e9sz\u00fck m\u00e1r meg is gy\u00f3gyult.\n\u00a0\u00a0\u00a0\u00a0\u00a0\u00a0\u00a0\u00a0M\u00fcller Cec\u00edlia arra is r\u00e1mutatott, hogy az egy\u00e9ni reakci\u00f3 nagyon k\u00fcl\u00f6nb\u00f6z\u0151 a v\u00edrussal szemben, az f\u00fcgg az immunrendszer \u00e1llapot\u00e1t\u00f3l, de az illet\u0151 genetik\u00e1j\u00e1t\u00f3l is.\n\u00a0\u00a0\u00a0\u00a0\u00a0\u00a0\u00a0\u00a0Jelenleg 4205 embert kezelnek k\u00f3rh\u00e1zban, 306-an vannak l\u00e9legeztet\u0151g\u00e9pen. A tisztif\u0151orvos azt k\u00e9rte, aki elkapta a betegs\u00e9get \u00e9s otthon van, figyelje mag\u00e1t, \u00e9s ha romlana az \u00e1llapota, id\u0151ben sz\u00f3ljon a h\u00e1ziorvosnak vagy az \u00fcgyeletes orvosnak.\n\u00a0\u00a0\u00a0\u00a0\u00a0\u00a0\u00a0\u00a0Ha fontos a saj\u00e1t, a szeretteink, a k\u00f6z\u00f6ss\u00e9g\u00fcnk \u00e9s az orsz\u00e1g eg\u00e9szs\u00e9ge, akkor most komolyan kell venni a szab\u00e1lyokat - fogalmazott. Megengedhetetlennek mondta, hogy sz\u00e1mos mozgalom \u00e9s v\u00edrustagad\u00f3k pr\u00f3b\u00e1lj\u00e1k devalv\u00e1lni a v\u00e9dekez\u00e9st.\n\u00a0\u00a0\u00a0\u00a0\u00a0\u00a0\u00a0\u00a0\"H\u00e9tf\u0151t\u0151l szigor\u00edtunk, mert szigor\u00edtani kell\" - hangoztatta, kiemelve: a maszkvisel\u00e9s bizony\u00edtottan szinte 80 sz\u00e1zal\u00e9kban megakad\u00e1lyozza a v\u00edrus tov\u00e1bbad\u00e1s\u00e1t. Eml\u00e9keztetett arra, hogy a j\u00e1rv\u00e1ny kezdet\u00e9n az Eg\u00e9szs\u00e9g\u00fcgyi Vil\u00e1gszervezet (WHO) a betegek sz\u00e1m\u00e1ra javasolta a maszk visel\u00e9s\u00e9t. Mostanra viszont olyan m\u00e9rt\u00e9kben elterjedt a v\u00edrus, hogy m\u00e1r nem tudni biztosan ki beteg, sokan t\u00fcnetmentesek. Ez\u00e9rt most mindenkit fert\u0151z\u0151nek tekintenek - k\u00f6z\u00f6lte M\u00fcller Cec\u00edlia, hozz\u00e1t\u00e9ve: ez\u00e9rt b\u0151v\u00edtett\u00e9k a k\u00f6telez\u0151 maszkvisel\u00e9si szab\u00e1lyokat.\n\u00a0\u00a0\u00a0\u00a0\u00a0\u00a0\u00a0\u00a0A tisztif\u0151orvos szerint, ahhoz hogy az \u00e9let\u00fcnket \u00e9lni tudjuk, musz\u00e1j bevezetni, betartani \u00e9s betartatni ezeket a szigor\u00edt\u00e1sokat. A rend\u0151rs\u00e9g sokkal szigor\u00fabban k\u00e9rheti sz\u00e1mon a szab\u00e1lyokat \u00e9s - ha m\u00e1sk\u00e9pp nem megy - b\u00fcntetni is kell.\n\u00a0\u00a0\u00a0\u00a0\u00a0\u00a0\u00a0\u00a0Kit\u00e9rt arra is, hogy a k\u00f6z\u00f6ss\u00e9gi int\u00e9zm\u00e9nyekben meghat\u00e1rozott elj\u00e1r\u00e1srend szerint folyamatosan fert\u0151tlen\u00edtenek. Ennek kapcs\u00e1n megjegyezte, hogy a Magyar Honv\u00e9ds\u00e9g az els\u0151 pillanatt\u00f3l sokat seg\u00edt a j\u00e1rv\u00e1ny kezel\u00e9s\u00e9ben, most az \u0151szi sz\u00fcnetben p\u00e9ld\u00e1ul iskol\u00e1k fert\u0151tlen\u00edt\u00e9s\u00e9t v\u00e9gzik.\n\u00a0\u00a0\u00a0\u00a0\u00a0\u00a0\u00a0\u00a0M\u00fcller Cec\u00edlia k\u00f6z\u00f6lte, folyamatosan elemzik a j\u00e1rv\u00e1ny\u00fcgyi helyzetet. \u00dagy l\u00e1tja, Magyarorsz\u00e1g lakoss\u00e1ga fegyelmezett. B\u00edzik benne, hogy ha mindenki betartja a szab\u00e1lyokat, ker\u00fcli a t\u00f6meget, a t\u00f6megrendezv\u00e9nyeket, akkor nem lesz sz\u00fcks\u00e9g drasztikus v\u00e1ltoztat\u00e1sokra. Megjegyezte ugyanakkor, hogy Magyarorsz\u00e1gon is elj\u00f6het a pillanat, amikor jelent\u0151s v\u00e1ltoztat\u00e1sokra lesz sz\u00fcks\u00e9g, de ezt szeretn\u00e9k elker\u00fclni - mondta az orsz\u00e1gos tisztif\u0151orvos a k\u00f6zm\u00e9di\u00e1nak.\n\nMTI/Koronav\u00edrus Sajt\u00f3k\u00f6zpont\n\n"}]