[{"date": "2020-11-16 10:45", "url": "https://koronavirus.gov.hu/cikkek/varga-mihaly-jelentosen-nott-magyar-gazdasag-teljesitmenye", "h1": "Varga Mih\u00e1ly: jelent\u0151sen n\u0151tt a magyar gazdas\u00e1g teljes\u00edtm\u00e9nye", "body": "\n\u00dajraindult a magyar gazdas\u00e1g, \u00e9s az el\u0151z\u0151 negyed\u00e9vi m\u00e9lyponthoz k\u00e9pest 11,3 sz\u00e1zal\u00e9kos n\u00f6veked\u00e9st \u00e9rt el a harmadik negyed\u00e9vben - mondta Varga Mih\u00e1ly p\u00e9nz\u00fcgyminiszter h\u00e9tf\u0151n a Kossuth R\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nA miniszter elmondta: az egy \u00e9vvel ezel\u0151ttihez k\u00e9pest viszont m\u00e9g visszaes\u00e9st mutat 4,6-4,7 sz\u00e1zal\u00e9kkal. Az \u00fajraindul\u00e1s megt\u00f6rt\u00e9nt, az elemz\u0151i v\u00e1rakoz\u00e1sokhoz k\u00e9pest jelent\u0151sen kisebb\u00a0\u00a0a visszaes\u00e9s \u00e9ves m\u00e9rt\u00e9ke.\n\u00a0\u00a0\u00a0\u00a0K\u00f6z\u00f6lte: a r\u00e9szletes adatok egyel\u0151re m\u00e9g nem \u00e1llnak rendelkez\u00e9sre, azonban az l\u00e1that\u00f3, hogy az infokommunik\u00e1ci\u00f3, a p\u00e9nz\u00fcgyi szolg\u00e1ltat\u00e1sok n\u00f6veked\u00e9se seg\u00edtette a harmadik negyed\u00e9v teljes\u00edtm\u00e9ny\u00e9t. A csal\u00e1dok lak\u00e1shitele is kedvez\u0151bben alakult, mint ahogyan azt kor\u00e1bban v\u00e1rt\u00e1k, \u00e9s tov\u00e1bbra is a sz\u00e1ll\u00edt\u00e1s, a kereskedelem, a turizmus, a vend\u00e9gl\u00e1t\u00e1s, a sz\u00f3rakoztat\u00f3ipar, az ami jelent\u0151s \u00e9ves alap\u00fa visszaes\u00e9st szenvedett el.\n\u00a0\u00a0\u00a0\u00a0Kiemelte azt is, hogy vannak a korm\u00e1nynak olyan gazdas\u00e1gpolitika d\u00f6nt\u00e9sei, amelyeket az elm\u00falt t\u00edz \u00e9vben k\u00f6vetkezetesen \u00e9rv\u00e9nyes\u00edtett, ezeket most \"sem szabad feladni\". Az egyik, amiben hisznek, hogy ad\u00f3kedvezm\u00e9nyek c\u00e9lzott \u00e9s j\u00f3l elhelyezett form\u00e1j\u00e1val siker\u00fclhet a gazdas\u00e1gi n\u00f6veked\u00e9st tov\u00e1bb er\u0151s\u00edteni. A j\u00e1rv\u00e1ny okozta helyzet miatt nemcsak abban engedtek, hogy a k\u00f6lts\u00e9gvet\u00e9si politika most legyen k\u00f6ltekez\u0151bb \u00e9s tekintsen el a hi\u00e1ny szinten tart\u00e1s\u00e1t\u00f3l, hanem azt is folytatt\u00e1k, hogy a ad\u00f3cs\u00f6kkent\u00e9seket itt is \u00e9rv\u00e9nyes\u00edteni kell.\n\u00a0\u00a0\u00a0\u00a0Varga Mih\u00e1ly p\u00e9ldak\u00e9nt eml\u00edtette, hogy az \u00e9telkisz\u00e1ll\u00edt\u00e1s \u00e1ltal\u00e1nos forgalmi ad\u00f3j\u00e1nak (\u00e1fa) kulcs\u00e1t 27 sz\u00e1zal\u00e9kr\u00f3l 5 sz\u00e1zal\u00e9kra cs\u00f6kkentik a vesz\u00e9lyhelyzet idej\u00e9n, valamint j\u00f6v\u0151re a lak\u00e1s-\u00e1fa 27 sz\u00e1zal\u00e9kr\u00f3l 5 sz\u00e1zal\u00e9kra cs\u00f6kken, vagy \u00e9ppen a kisv\u00e1llalkoz\u00f3i ad\u00f3 m\u00e9rt\u00e9ke is 12 sz\u00e1zal\u00e9kr\u00f3l 11 sz\u00e1zal\u00e9kra m\u00e9rs\u00e9kl\u0151dik majd.\n\n\nMTI 2020. november 16.\n\n"}]