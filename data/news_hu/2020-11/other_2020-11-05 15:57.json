[{"date": "2020-11-05 15:57", "url": "https://koronavirus.gov.hu/cikkek/emmi-szinhazaink-felkeszultek-tovabbi-mukodesre-szigorubb-jarvanyugyi-intezkedesek-mellett", "h1": "Emmi: sz\u00ednh\u00e1zaink felk\u00e9sz\u00fcltek a tov\u00e1bbi m\u0171k\u00f6d\u00e9sre a szigor\u00fabb j\u00e1rv\u00e1ny\u00fcgyi int\u00e9zked\u00e9sek mellett", "body": "\nAzonnal reag\u00e1ltak a sz\u00ednh\u00e1zak a kedden kiadott korm\u00e1nyrendeletben r\u00f6gz\u00edtett korl\u00e1toz\u00e1sokra. P\u00f3tel\u0151ad\u00e1sokkal, nagyobb j\u00e1tsz\u00f3helyekre val\u00f3 \u00e1tszervez\u00e9sekkel \u00e9s a legv\u00e9gs\u0151 esetben jegyvisszav\u00e1lt\u00e1ssal hidalj\u00e1k \u00e1t a neh\u00e9zs\u00e9geket a te\u00e1trumok - k\u00f6z\u00f6lte az Emberi Er\u0151forr\u00e1sok Miniszt\u00e9riuma (Emmi) cs\u00fct\u00f6rt\u00f6k\u00f6n az MTI-vel.\n\n\nA v\u00e9dekez\u00e9st seg\u00edt\u0151 rendeletek maxim\u00e1lis betart\u00e1s\u00e1val a sz\u00ednh\u00e1zak tov\u00e1bbra is v\u00e1rj\u00e1k n\u00e9z\u0151iket - hangs\u00falyozza a k\u00f6zlem\u00e9ny, hozz\u00e1t\u00e9ve, hogy a int\u00e9zm\u00e9nyek gyorsan reag\u00e1ltak a szigor\u00edt\u00e1sokra, amelyben az Emmi Kult\u00far\u00e1\u00e9rt Felel\u0151s \u00c1llamtitk\u00e1rs\u00e1ga online t\u00e1j\u00e9koztat\u00f3val is seg\u00edtette \u0151ket.\n\u00a0\u00a0\u00a0\u00a0Mivel a n\u00e9z\u0151tereken csak minden harmadik sz\u00e9k foglalhat\u00f3, ez\u00e9rt korl\u00e1tozni kell az eladhat\u00f3 jegyek sz\u00e1m\u00e1t, a m\u00e1r \u00e9rt\u00e9kes\u00edtett jegyek, b\u00e9rletek eset\u00e9ben gyors megold\u00e1sokra volt sz\u00fcks\u00e9g. \"Sz\u00ednh\u00e1zaink z\u00f6kken\u0151mentesen \u00e1lltak \u00e1t. \u00d6tletes megold\u00e1sok, k\u00f6vetend\u0151 p\u00e9ld\u00e1k sz\u00fclettek. Rendszeres t\u00e1j\u00e9koztat\u00e1ssal, regisztr\u00e1ci\u00f3val, p\u00f3tel\u0151ad\u00e1sokkal \u00e9s a legv\u00e9gs\u0151 esetben jegyvisszav\u00e1lt\u00e1ssal hidalj\u00e1k \u00e1t a neh\u00e9zs\u00e9geket a te\u00e1trumok\" - \u00e1ll a k\u00f6zlem\u00e9nyben.\n\u00a0\u00a0\u00a0\u00a0Mint \u00edrj\u00e1k, p\u00e9ld\u00e1ul a kaposv\u00e1ri Csiky Gergely Sz\u00ednh\u00e1z az el\u0151re megv\u00e1ltott jegyek \u00e9s b\u00e9rletek alakul\u00e1s\u00e1val kapcsolatban folyamatosan inform\u00e1lja k\u00f6z\u00f6ns\u00e9g\u00e9t, az elmaradt el\u0151ad\u00e1sok p\u00f3tl\u00e1s\u00e1r\u00f3l a jegyirod\u00e1k t\u00e1j\u00e9koztatj\u00e1k a n\u00e9z\u0151ket. A sz\u00ednh\u00e1z munkat\u00e1rsai az \u00fcl\u0151helyekre kihelyezett b\u00e1bukkal seg\u00edtik a biztons\u00e1gos n\u00e9z\u0151t\u00e9r kialak\u00edt\u00e1s\u00e1t, rendszeresen szell\u0151ztetnek, fert\u0151tlen\u00edtenek \u00e9s figyelnek egym\u00e1sra.\n\u00a0\u00a0\u00a0\u00a0A budapesti J\u00f3zsef Attila Sz\u00ednh\u00e1z is teljes k\u00f6r\u0171 \u00e1ltal\u00e1nos \u00e9s szem\u00e9lyre szabott t\u00e1j\u00e9koztat\u00e1ssal seg\u00edti n\u00e9z\u0151it. Az el\u0151re megv\u00e1ltott jegyeket igyekeznek a kateg\u00f3ri\u00e1j\u00e1nak megfelel\u0151 helyre \u00e1tszervezni.\n\u00a0\u00a0\u00a0\u00a0A B\u00e9k\u00e9scsabai J\u00f3kai Sz\u00ednh\u00e1z megnyugtatva n\u00e9z\u0151it biztos\u00edtja, hogy a koronav\u00edrus-j\u00e1rv\u00e1nyt cs\u00f6kkent\u0151 minden int\u00e9zked\u00e9st bevezetett \u00e9s a lehet\u0151 legnagyobb fegyelemmel viseltetik a k\u00f6z\u00f6ns\u00e9g \u00e9s a dolgoz\u00f3k v\u00e9delme \u00e9rdek\u00e9ben. Az Intimt\u00e9r j\u00e1tsz\u00f3ter\u00fckre meghirdetett el\u0151ad\u00e1sokat \u00e1tvitt\u00e9k a nagyobb befogad\u00f3ter\u0171 S\u00edk Ferenc Kamarasz\u00ednpadra. A kamarasz\u00ednpadra tervezett Hotel Mim\u00f3za c\u00edm\u0171 el\u0151ad\u00e1st pedig a nagysz\u00ednh\u00e1zban fogj\u00e1k j\u00e1tszani, az\u00e9rt hogy mind a 120 jeggyel, illetve b\u00e9rlettel rendelkez\u0151 n\u00e9z\u0151, a 400 f\u0151s nagysz\u00ednh\u00e1zban biztons\u00e1gban tudjon helyet foglalni - ismertetik a k\u00f6zlem\u00e9nyben.\n\u00a0\u00a0\u00a0\u00a0Mint kiemelik, az azonnali gyors \u00e9s rugalmas \u00e1tszervez\u00e9s a k\u00f6z\u00f6ns\u00e9g \u00e9s a t\u00e1rsulatok v\u00e9delm\u00e9t szolg\u00e1lja, amelynek sikeress\u00e9g\u00e9hez elengedhetetlen a k\u00f6z\u00f6ns\u00e9g rugalmass\u00e1ga is. A magyarorsz\u00e1gi te\u00e1trumok a sz\u00ednh\u00e1zigazgat\u00f3k ir\u00e1ny\u00edt\u00e1s\u00e1val \u00e9s a korm\u00e1ny el\u0151\u00edr\u00e1sainak maxim\u00e1lis betart\u00e1s\u00e1val v\u00e9dik n\u00e9z\u0151iket \u00e9s dolgoz\u00f3ikat az esetleges koronav\u00edrus-megbeteged\u00e9sekt\u0151l.\n\n\nMTI 2020. november 5.\n\n"}]