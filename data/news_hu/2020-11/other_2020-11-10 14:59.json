[{"date": "2020-11-10 14:59", "url": "https://koronavirus.gov.hu/cikkek/maruzsa-kozepiskolak-szerdatol-atternek-digitalis-oktatasra", "h1": "Maruzsa: a k\u00f6z\u00e9piskol\u00e1k szerd\u00e1t\u00f3l \u00e1tt\u00e9rnek a digit\u00e1lis oktat\u00e1sra", "body": "\nAhogy azt Orb\u00e1n Viktor minisztereln\u00f6k h\u00e9tf\u0151n bejelentette, a j\u00e1rv\u00e1ny lass\u00edt\u00e1sa \u00e9rdek\u00e9ben v\u00e1rhat\u00f3an \u00e9letbe l\u00e9p\u0151 int\u00e9zked\u00e9sek egyike, hogy a k\u00f6z\u00e9piskol\u00e1k \u00e1t\u00e1llnak a digit\u00e1lis oktat\u00e1sra, az \u00e1ltal\u00e1nos iskol\u00e1kban marad a hagyom\u00e1nyos oktat\u00e1s. A r\u00e9szleteket Maruzsa Zolt\u00e1n k\u00f6znevel\u00e9s\u00e9rt felel\u0151s \u00e1llamtitk\u00e1r ismertette.\n\nD\u00f6nt\u00e9s sz\u00fcletett arr\u00f3l, hogy a szalagavat\u00f3kat k\u00f6telez\u0151 jelleggel el kell halasztani - jelentette be az Emberi Er\u0151forr\u00e1sok Miniszt\u00e9rium\u00e1nak k\u00f6znevel\u00e9s\u00e9rt felel\u0151s \u00e1llamtitk\u00e1ra kedden Budapesten.\n\n\u00a0 \u00a0 Maruzsa Zolt\u00e1n sajt\u00f3t\u00e1j\u00e9koztat\u00f3j\u00e1n kiemelte: az \u0151szi \u00e9retts\u00e9gi vizsg\u00e1k sz\u00f3beli r\u00e9szei, a k\u00f6zponti \u00edr\u00e1sbeli felv\u00e9teli vizsg\u00e1k, az Oktat\u00e1si Hivatal \u00e1ltal szervezett tanulm\u00e1nyi versenyek az eg\u00e9szs\u00e9gv\u00e9delmi int\u00e9zked\u00e9sek szigor\u00fa betart\u00e1s\u00e1val hagyom\u00e1nyos m\u00f3don folytat\u00f3dnak.\n\u00a0\u00a0\u00a0\u00a0Az \u00e1llamtitk\u00e1r r\u00e9szletezte a j\u00e1rv\u00e1ny elleni v\u00e9dekez\u00e9s m\u00e9g hat\u00e9konyabb\u00e1 t\u00e9tele \u00e9rdek\u00e9ben meghozott, a k\u00f6znevel\u00e9st \u00e9rint\u0151 int\u00e9zked\u00e9seket.\n\u00a0\u00a0\u00a0\u00a0Kifejtette: szerd\u00e1t\u00f3l a k\u00f6z\u00e9pfok\u00fa iskol\u00e1kban a 9., a 9. nyelvi el\u0151k\u00e9sz\u00edt\u0151 \u00e9s az ezek feletti \u00e9vfolyamokon, tov\u00e1bb\u00e1 a fejleszt\u0151 nevel\u00e9st v\u00e9gz\u0151 iskol\u00e1kban, valamint az \u00e1ltal\u00e1nos iskolai feln\u0151ttoktat\u00e1sban tantermen k\u00edv\u00fcli digit\u00e1lis munkarend l\u00e9p \u00e9letbe. Ennek r\u00e9szletk\u00e9rd\u00e9seir\u0151l miniszteri hat\u00e1rozat sz\u00fcletett, amelynek kik\u00fcld\u00e9se az int\u00e9zm\u00e9nyekhez folyamatban van. Gyermekfel\u00fcgyeletet az \u00e9rintett \u00e9vfolyamok \u00e9letkor\u00e1ra tekintettel nem kell szervezni.\n\u00a0\u00a0\u00a0\u00a0A gyermek\u00e9tkeztet\u00e9st a feladat jelenlegi ell\u00e1t\u00f3j\u00e1nak az ig\u00e9nyek felm\u00e9r\u00e9s\u00e9re alapozva tov\u00e1bbra is biztos\u00edtania kell.\n\u00a0\u00a0\u00a0\u00a0Az \u00e1llamtitk\u00e1r kit\u00e9rt arra is, hogy a szakiskol\u00e1kban, szakgimn\u00e1ziumokban \u00e9s k\u00e9szs\u00e9gfejleszt\u0151 iskol\u00e1kban a gyakorlati nevel\u00e9s-oktat\u00e1s az eg\u00e9szs\u00e9gv\u00e9delmi int\u00e9zked\u00e9sek szigor\u00fa betart\u00e1s\u00e1val jelenl\u00e9ti form\u00e1ban is megtarthat\u00f3, ha az tantermen k\u00edv\u00fcli, digit\u00e1lis munkarendben nem val\u00f3s\u00edthat\u00f3 meg.\n\u00a0\u00a0\u00a0\u00a0Az alapfok\u00fa m\u0171v\u00e9szeti iskol\u00e1kban az \u00f3r\u00e1kat - f\u0151szab\u00e1ly szerint - az \u00e1ltal\u00e1nos iskol\u00e1s koroszt\u00e1lynak hagyom\u00e1nyos jelenl\u00e9ti munkarendben, m\u00edg a 9. \u00e9vfolyamt\u00f3l felfel\u00e9 tantermen k\u00edv\u00fcli digit\u00e1lis munkarendben kell megtartani.\n\u00a0\u00a0\u00a0\u00a0A fejleszt\u0151 nevel\u00e9st-oktat\u00e1st v\u00e9gz\u0151 iskola, a k\u00e9szs\u00e9gfejleszt\u0151 iskola, valamint a szakiskola a saj\u00e1tos nevel\u00e9si ig\u00e9ny\u0171 tanul\u00f3k sz\u00e1m\u00e1ra a jelenlegi form\u00e1ban is megszervezheti a nevel\u00e9s-oktat\u00e1st, ha tanul\u00f3 eg\u00e9szs\u00e9gi \u00e1llapota, saj\u00e1tos helyzete vagy bel\u00e1t\u00e1si k\u00e9pess\u00e9ge ezt indokolja.\n\u00a0\u00a0\u00a0\u00a0A 6 \u00e9s 8 \u00e9vfolyammal m\u0171k\u00f6d\u0151 k\u00f6z\u00e9piskol\u00e1kban a digit\u00e1lis munkarendre val\u00f3 \u00e1t\u00e1ll\u00e1s nem vonatkozik az 5-8. \u00e9vfolyamok tanul\u00f3ira. \u0150k tov\u00e1bbra is jelenl\u00e9ti munkarendben tanulnak az iskol\u00e1kban. Ha az oktat\u00e1s megszervez\u00e9se azt indokolja, az iskolai \u00f3rarend term\u00e9szetesen \u00e1talak\u00edthat\u00f3 - tette hozz\u00e1 Maruzsa Zolt\u00e1n.\n\u00a0\u00a0\u00a0\u00a0Az \u00f3vod\u00e1k \u00e9s az \u00e1ltal\u00e1nos iskol\u00e1k az eddig elj\u00e1r\u00e1srend szerint m\u0171k\u00f6dnek tov\u00e1bb. Kiemelten fontos a takar\u00edt\u00e1s, a fert\u0151tlen\u00edt\u00e9s, a t\u00e1vols\u00e1gtart\u00e1s \u00e9s a h\u0151m\u00e9r\u0151z\u00e9s. Ahol pedig a fert\u0151z\u00e9s megjelenik, ott c\u00e9lzottan - az adott int\u00e9zm\u00e9nyben, az adott \u00e9vfolyamon, az adott oszt\u00e1lyban, az adott \u00e9p\u00fcletekben - elrendelik a tantermen k\u00edv\u00fcli digit\u00e1lis munkarendet.\n\u00a0\u00a0\u00a0\u00a0A k\u00f6znevel\u00e9si feladatokat ell\u00e1t\u00f3 koll\u00e9giumok nyitva maradhatnak. A 9. vagy magasabb \u00e9vfolyamon tanul\u00f3knak azonban nem azonnal, de szombatig el kell hagyniuk a koll\u00e9giumot. Van viszont m\u00f3d m\u00e9lt\u00e1nyoss\u00e1gra: a saj\u00e1tos nevel\u00e9si ig\u00e9ny\u0171 tanul\u00f3k, a jelenleg \u00e9ppen \u00e9retts\u00e9giz\u0151k, valamint egyedi, saj\u00e1tos helyzetek eset\u00e9n az igazgat\u00f3 enged\u00e9lyezheti a bennmarad\u00e1st a k\u00f6znevel\u00e9si koll\u00e9giumokban.\u00a0\u00a0\u00a0\u00a0\n\u00a0\u00a0\u00a0\u00a0Maruzsa Zolt\u00e1n besz\u00e1molt arr\u00f3l is, hogy az \u00e9rintett k\u00f6z\u00e9pfok\u00fa iskol\u00e1kban a pedag\u00f3gus I. \u00e9s II. fokozatra ir\u00e1nyul\u00f3 min\u0151s\u00edt\u0151 elj\u00e1r\u00e1sokat \u00e1tmenetileg felf\u00fcggesztik, a mesterpedag\u00f3gus elj\u00e1r\u00e1sok a hagyom\u00e1nyos elj\u00e1r\u00e1srend szerint folytat\u00f3dnak.\n\u00a0\u00a0\u00a0\u00a0Az \u00e1llamtitk\u00e1r kiemelte, hogy a munkarendv\u00e1lt\u00e1sra val\u00f3 felk\u00e9sz\u00fcl\u00e9st a tan\u00e9v el\u0151tt kiadott int\u00e9zked\u00e9si terv r\u00f6gz\u00edtette. E szerint a nevel\u0151test\u00fcletnek, teh\u00e1t minden iskol\u00e1nak az OH honlapj\u00e1n k\u00f6zz\u00e9tett aj\u00e1nl\u00e1s ment\u00e9n ki kellett dolgoznia saj\u00e1t protokollj\u00e1t \u00e9s a bevezet\u00e9sre fel kellett k\u00e9sz\u00fclnie. Senkit nem \u00e9rt teh\u00e1t v\u00e1ratlanul az elt\u00e9r\u0151 munkarend bevezet\u00e9se - mondta.\n\u00a0\u00a0\u00a0\u00a0Kit\u00e9rt arra is, az iskol\u00e1kat is k\u00e9rt\u00e9k, hogy - ha az sz\u00fcks\u00e9ges - bocs\u00e1ssanak informatikai eszk\u00f6z\u00f6ket a tanul\u00f3k rendelkez\u00e9s\u00e9re. A digit\u00e1lis munkarend t\u00e1mogat\u00e1sa \u00e9rdek\u00e9ben pedig valamennyi digit\u00e1lis szolg\u00e1ltat\u00e1s - a nemzeti k\u00f6znevel\u00e9si port\u00e1l, a Sulinet, a Tank\u00f6nyvkatal\u00f3gus, a KR\u00c9TA \u00e9s a KR\u00c9TA digit\u00e1lis kollabor\u00e1ci\u00f3s t\u00e9r - rendelkez\u00e9sre \u00e1ll, hogy seg\u00edts\u00e9k a pedag\u00f3gusok munk\u00e1j\u00e1t, a tanul\u00f3k tanul\u00e1s\u00e1t.\n\u00a0\u00a0\u00a0\u00a0Az \u00e1llamtitk\u00e1r besz\u00e1mol\u00f3ja szerint most a tavaszi gyakorlatt\u00f3l elt\u00e9r\u0151en sz\u00fcks\u00e9g eset\u00e9n lesz lehet\u0151s\u00e9g egy\u00e9ni \u00e9s kiscsoportos konzult\u00e1ci\u00f3k szervez\u00e9s\u00e9re. A pedag\u00f3gusok is be tudnak j\u00e1rni az int\u00e9zm\u00e9nybe \u00e9s bentr\u0151l is tudnak dolgozni, ha sz\u00fcks\u00e9ges - tette hozz\u00e1.\n\u00a0\u00a0\u00a0\u00a0Maruzsa Zolt\u00e1n k\u00f6sz\u00f6netet mondott minden pedag\u00f3gusnak az elm\u00falt k\u00e9t \u00e9s f\u00e9l h\u00f3napban v\u00e9gzett elk\u00f6telezett oktat\u00f3-nevel\u0151 munk\u00e1j\u00e1\u00e9rt. \u00dagy \u00e9rt\u00e9kelte: a prevent\u00edv int\u00e9zked\u00e9sek mellett az \u0151 odafigyel\u00e9s\u00fcknek k\u00f6sz\u00f6nhet\u0151, hogy az \u00f3vod\u00e1k \u00e9s iskol\u00e1k tov\u00e1bbra sem v\u00e1ltak j\u00e1rv\u00e1ny\u00fcgyi g\u00f3cpontokk\u00e1.\n\u00a0\u00a0\u00a0\u00a0\"Az oktat\u00e1s m\u0171k\u00f6dik, gyermekeink fejl\u0151dnek, okosodnak, n\u00f6vekednek \u00e9s gyarapodnak, legyen sz\u00f3 a hagyom\u00e1nyos vagy ak\u00e1r a tantermen k\u00edv\u00fcli, digit\u00e1lis munkarendr\u0151l\" - fogalmazott az \u00e1llamtitk\u00e1r.\n\u00a0\u00a0\u00a0\u00a0Orb\u00e1n Viktor minisztereln\u00f6k h\u00e9tf\u0151n a Facebook-oldal\u00e1n sz\u00e1mos, a j\u00e1rv\u00e1ny terjed\u00e9s\u00e9t korl\u00e1toz\u00f3 int\u00e9zked\u00e9st jelentett be. A t\u00f6bbi k\u00f6z\u00f6tt elmondta, a k\u00f6z\u00e9piskol\u00e1kban, nyolcadik oszt\u00e1ly f\u00f6l\u00f6tt digit\u00e1lis oktat\u00e1s l\u00e9p \u00e9letbe, m\u00edg a b\u00f6lcs\u0151d\u00e9k, \u00f3vod\u00e1k \u00e9s \u00e1ltal\u00e1nos iskol\u00e1k a 14 \u00e9v alattiak sz\u00e1m\u00e1ra nyitva maradnak. Bejelentette azt is, hogy a k\u00f3rh\u00e1zi dolgoz\u00f3kat, az iskolai tan\u00e1rokat, az \u00f3v\u00f3n\u0151ket \u00e9s a b\u00f6lcs\u0151dei dolgoz\u00f3kat hetente c\u00e9lzottan tesztelni kell.\n\u00a0\u00a0\u00a0\u00a0Az ut\u00f3bbival kapcsolatos k\u00e9rd\u00e9sre v\u00e1laszolva Maruzsa Zolt\u00e1n azt mondta: a miniszt\u00e9rium a korm\u00e1nnyal k\u00f6z\u00f6sen dolgozik azon a rendeleten, amely a pedag\u00f3gusok tesztel\u00e9s\u00e9t szab\u00e1lyozza majd.\n\n\nMTI 2020. november 10.\n\n"}]