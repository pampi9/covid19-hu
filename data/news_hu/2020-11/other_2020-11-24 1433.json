[{"date": "2020-11-24 14:33", "url": "https://koronavirus.gov.hu/cikkek/operativ-torzs-ismet-bevezettek-az-idosek-vasarlasi-savjat", "h1": "Operat\u00edv t\u00f6rzs: ism\u00e9t bevezett\u00e9k az id\u0151sek v\u00e1s\u00e1rl\u00e1si s\u00e1vj\u00e1t", "body": "\nA j\u00e1rv\u00e1ny lass\u00edt\u00e1sa \u00e9s az id\u0151sek v\u00e9delme \u00e9rdek\u00e9ben keddt\u0151l ism\u00e9t v\u00e1s\u00e1rl\u00e1si id\u0151s\u00e1vot vezettek be a 65 \u00e9ven fel\u00fcliek sz\u00e1m\u00e1ra - k\u00f6z\u00f6lte Kiss R\u00f3bert alezredes, a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s\u00a0operat\u00edv\u00a0t\u00f6rzs \u00fcgyeleti k\u00f6zpontj\u00e1nak vezet\u0151helyettese online sajt\u00f3t\u00e1j\u00e9koztat\u00f3n kedden.\n\n\n\u00a0Az alezredes elmondta, h\u00e9tk\u00f6znaponk\u00e9nt reggel 9 \u00e9s 11, h\u00e9tv\u00e9gente reggel 8 \u00e9s 10 \u00f3ra k\u00f6z\u00f6tt csak a 65 \u00e9ven fel\u00fcliek l\u00e9phetnek be az \u00e9lelmiszer\u00fczletekbe, az illatszert, drog\u00e9riai term\u00e9ket, h\u00e1ztart\u00e1si tiszt\u00edt\u00f3szert, vegyi \u00e1rut \u00e9s higi\u00e9niai pap\u00edrterm\u00e9ket \u00e1rus\u00edt\u00f3 \u00fczletekbe, valamint a gy\u00f3gyszert, gy\u00f3gy\u00e1szati seg\u00e9deszk\u00f6zt forgalmaz\u00f3 \u00fczletekbe, gy\u00f3gyszert\u00e1rakba. Hozz\u00e1tette: az id\u0151sek a v\u00e9dett id\u0151s\u00e1von k\u00edv\u00fcl is szabadon v\u00e1s\u00e1rolhatnak.\n\u00a0\u00a0\u00a0\u00a0A v\u00e9dett id\u0151s\u00e1vra vonatkoz\u00f3 szab\u00e1lyok betart\u00e1s\u00e1r\u00f3l az \u00fczletek \u00fczemeltet\u0151inek, alkalmazottainak kell gondoskodniuk, fel kell sz\u00f3l\u00edtaniuk az illet\u00e9kteleneket a bolt elhagy\u00e1s\u00e1ra, ha pedig ez nem vezet eredm\u00e9nyre, \u00e9rtes\u00edteni\u00fck kell a rend\u0151rs\u00e9get - tudatta Kiss R\u00f3bert. Hangs\u00falyozta: ezek elmarad\u00e1sa eset\u00e9n a rend\u0151rs\u00e9g k\u00f6zigazgat\u00e1si hat\u00f3s\u00e1gi int\u00e9zked\u00e9s\u00e9re ker\u00fclhet sor.\n\u00a0\u00a0\u00a0\u00a0Az\u00a0operat\u00edv\u00a0t\u00f6rzs \u00fcgyeleti k\u00f6zpontj\u00e1nak vezet\u0151helyettese besz\u00e1molt arr\u00f3l, hogy a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt h\u00e9tf\u0151n 294, a j\u00e1rv\u00e1ny\u00fcgyi k\u00e9sz\u00fclts\u00e9gi id\u0151szak v\u00e9delmi int\u00e9zked\u00e9seir\u0151l sz\u00f3l\u00f3 korm\u00e1nyrendelet szeptember 21-iki hat\u00e1lyba l\u00e9p\u00e9se \u00f3ta 7826 emberrel szemben int\u00e9zkedtek.\n\u00a0\u00a0\u00a0\u00a0H\u00e9tf\u0151n 260 emberrel szemben l\u00e9ptek fel a 10 ezer lakosn\u00e1l n\u00e9pesebb telep\u00fcl\u00e9seken az \u00f6nkorm\u00e1nyzat \u00e1ltal elrendelt v\u00e9d\u0151maszk visel\u00e9si k\u00f6telezetts\u00e9g megszeg\u00e9se miatt, t\u00f6megk\u00f6zleked\u00e9si eszk\u00f6z\u00f6n, meg\u00e1ll\u00f3ban, kereskedelmi egys\u00e9gekben 34-en nem tartott\u00e1k be az el\u0151\u00edr\u00e1sokat - tette hozz\u00e1.\n\u00a0\u00a0\u00a0\u00a0Kiss R\u00f3bert jelezte, egyes \u00fczletek, szolg\u00e1ltat\u00e1si helyek \u00fczemeltet\u0151i megszegik a korl\u00e1tozott nyitvatart\u00e1sra, illetve a nyitvatart\u00e1s tilalm\u00e1ra vonatkoz\u00f3 el\u0151\u00edr\u00e1sokat. A rend\u0151r\u00f6k h\u00e9tf\u0151n k\u00e9t ilyen hely ideiglenes bez\u00e1r\u00e1sa mellett d\u00f6nt\u00f6ttek, erre a jogszab\u00e1ly hat\u00e1lyba l\u00e9p\u00e9se \u00f3ta 73 esetben ker\u00fclt sor.\n\u00a0\u00a0\u00a0\u00a0A kereskedelmi \u00fczletekre, vend\u00e9gl\u00e1t\u00f3helyekre, sz\u00e1ll\u00e1shelyekre \u00e9s a szabadid\u0151s l\u00e9tes\u00edtm\u00e9nyekre vonatkoz\u00f3 int\u00e9zked\u00e9sek megszeg\u00e9se miatt eddig 476 rend\u0151ri int\u00e9zked\u00e9sre ker\u00fclt sor, ebb\u0151l 119 szab\u00e1lyszeg\u00e9st az \u00fczemeltet\u0151, vagy tulajdonos k\u00f6vetett el. Egyes l\u00e9tes\u00edtm\u00e9nyek nyitvatart\u00e1s\u00e1nak tilalm\u00e1val \u00f6sszef\u00fcgg\u00e9sben 357 szab\u00e1lyszeg\u00e9s t\u00f6rt\u00e9nt - jegyezte meg.\n\u00a0\u00a0\u00a0\u00a0Az alezredes kit\u00e9rt arra is, hogy h\u00e9tf\u0151n Mak\u00f3n egy s\u00f6r\u00f6z\u0151 nyitva volt, vend\u00e9gek \u00e9telt \u00e9s italt fogyasztottak benne, a szab\u00e1lyszeg\u0151kkel szemben szankci\u00f3t alkalmaztak, a s\u00f6r\u00f6z\u0151t 31 napra bez\u00e1ratt\u00e1k. Ugyancsak bez\u00e1ratt\u00e1k a Borsod megyei Kelem\u00e9r egyik pressz\u00f3j\u00e1t, amelynek \u00fczemeltet\u0151je j\u00e1t\u00e9kversenyt rendezett \u00e9s a r\u00e9sztvev\u0151ket szeszesitallal szolg\u00e1lta ki.\n\u00a0\u00a0\u00a0\u00a0Kiss R\u00f3bert sz\u00f3lt arr\u00f3l is, hogy a rend\u0151r\u00f6k h\u00e9tf\u0151n 324, a november 4-\u00e9n \u00e9letbe l\u00e9pett kij\u00e1r\u00e1si korl\u00e1toz\u00e1s \u00e9s a november 10-ei kij\u00e1r\u00e1si tilalom \u00f3ta 5954 emberrel szemben int\u00e9zkedtek a kij\u00e1r\u00e1si, gy\u00fclekez\u00e9si tilalom megs\u00e9rt\u00e9se miatt.\n\u00a0\u00a0\u00a0\u00a0A rend\u0151r\u00f6k a k\u00fclf\u00f6ldiek \u00e1tutaz\u00e1s\u00e1ra vonatkoz\u00f3 szab\u00e1lyok megs\u00e9rt\u00e9se miatt h\u00e9tf\u0151n 41-szer, az el\u0151\u00edr\u00e1sok szeptember 1-jei hat\u00e1lyba l\u00e9p\u00e9se \u00f3ta pedig 6344-szer int\u00e9zkedtek - tudatta.\n\u00a0\u00a0\u00a0\u00a0Jelezte, hogy h\u00e9tf\u0151n 6107 hat\u00f3s\u00e1gi h\u00e1zi karant\u00e9nt rendeltek el. Jelenleg 41 557-en vannak hat\u00f3s\u00e1gi h\u00e1zi karant\u00e9nban, k\u00f6z\u00fcl\u00fck 3894-en regisztr\u00e1ltak az online ellen\u0151rz\u00e9sre fejlesztett mobilalkalmaz\u00e1sra.\n\u00a0\u00a0\u00a0\u00a0A j\u00e1rv\u00e1nnyal \u00f6sszef\u00fcgg\u00e9sben 484 b\u00fcntet\u0151elj\u00e1r\u00e1s indult a tavasz \u00f3ta, ezekben az \u00fcgyekben 97 gyan\u00fas\u00edtottat hallgattak ki - f\u0171zte hozz\u00e1.\n\nMTI 2020. november 24.\n\n"}]