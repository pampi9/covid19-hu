[{"date": "2020-11-09 14:05", "url": "https://koronavirus.gov.hu/cikkek/merkely-bela-elfogadhatoak-es-udvozitoek-korlatozo-intezkedesek", "h1": "Merkely B\u00e9la: elfogadhat\u00f3ak \u00e9s \u00fcdv\u00f6z\u00edt\u0151ek a korl\u00e1toz\u00f3 int\u00e9zked\u00e9sek", "body": "\nA j\u00e1rv\u00e1ny kezel\u00e9se szempontj\u00e1b\u00f3l a korm\u00e1ny dinamikusan bevezetett korl\u00e1toz\u00f3 int\u00e9zked\u00e9sei - \u00edgy a kedd \u00e9jf\u00e9lt\u0151l elrendelt \u00faj szab\u00e1lyok is - \"elfogadhat\u00f3ak \u00e9s \u00fcdv\u00f6z\u00edt\u0151ek\" - mondta a Semmelweis Egyetem rektora h\u00e9tf\u0151n P\u00e9csen.\n\n\nMerkely\u00a0B\u00e9la a magyar tudom\u00e1ny \u00fcnnepe alkalm\u00e1b\u00f3l a P\u00e9csi Tudom\u00e1nyegyetemen (PTE) - rendhagy\u00f3 m\u00f3don online form\u00e1ban - megrendezett Szent\u00e1gothai-napon tartott el\u0151ad\u00e1s\u00e1ban azt mondta, a korl\u00e1toz\u00e1sok hat\u00e1s\u00e1nak f\u00e9ny\u00e9ben lehet csak a k\u00e9s\u0151bbiekben az ism\u00e9telt laz\u00edt\u00e1sokr\u00f3l d\u00f6nteni. Meger\u0151s\u00edtette: a j\u00e1rv\u00e1nyt csak abban az esetben lehet meg\u00e1ll\u00edtani, ha a lakoss\u00e1g egy jelent\u0151s r\u00e9sze \u00e1tesik a fert\u0151z\u00e9sen vagy kell\u0151 sz\u00e1m\u00fa hat\u00e9kony vakcina \u00e1ll rendelkez\u00e9sre.\n\u00a0\u00a0\u00a0\u00a0Kiemelte: a v\u00e9dekez\u00e9sben m\u00e1r tavasszal megmutatkozott, hogy kiemelked\u0151en fontos a hazai orvosegyetemek \u00f6sszefog\u00e1sa. P\u00e9ldak\u00e9nt eml\u00edtette, hogy m\u00e1jusban csaknem 18 ezer ember bevon\u00e1s\u00e1val, orsz\u00e1gszerte f\u00e9lezer telep\u00fcl\u00e9sen v\u00e9geztek reprezentat\u00edv koronav\u00edrus-sz\u0171r\u0151vizsg\u00e1latot, amelyben n\u00e9gy hazai orvosk\u00e9pz\u0151 vett r\u00e9szt.\n\u00a0\u00a0\u00a0\u00a0E kutat\u00e1s eredm\u00e9nyeit r\u00e9szletesen ismertetve elmondta: a felm\u00e9r\u00e9s el\u0151revet\u00edtette, hogy - mivel a v\u00edrus els\u0151 hull\u00e1ma alig \u00e9rintette az orsz\u00e1got - a k\u00e9s\u0151bbiekben j\u00f3val nagyobb sz\u00e1mban lehetnek majd fert\u0151z\u00f6ttek az orsz\u00e1gban az \u0151szre v\u00e1rt m\u00e1sodik hull\u00e1m idej\u00e9n; ennek lehet\u00fcnk most tan\u00fai - mondta. \u00a0\u00a0\u00a0\u00a0Kiemelte: a m\u00e1jusi orsz\u00e1gos felm\u00e9r\u00e9s idej\u00e9n megfigyelhet\u0151 volt, hogy a fels\u0151 l\u00e9g\u00fati panaszokkal orvoshoz fordul\u00f3k alig \u00f6t sz\u00e1zal\u00e9ka volt koronav\u00edrusos beteg, a mostani orvosegyetemi tapasztalatok szerint ugyanakkor minden m\u00e1sodik, ilyen t\u00fcnetekkel rendelkez\u0151 ember a v\u00edrussal fert\u0151z\u0151d\u00f6tt meg, m\u00edg a t\u00fcnetmentes teszteltek tizede szint\u00e9n betegs\u00e9gben szenved.\n\u00a0\u00a0\u00a0\u00a0K\u00f6z\u00f6lte, hogy az \u00f6sszes teszt pozitivit\u00e1sa az\u00e9rt van tart\u00f3san h\u00fasz sz\u00e1zal\u00e9k, illetve az orvosegyetemek vonatkoz\u00e1s\u00e1ban ak\u00e1r harminc sz\u00e1zal\u00e9k felett, mert a t\u00fcnetet produk\u00e1l\u00f3kat tesztelik legink\u00e1bb, kontaktkutat\u00e1sokat a j\u00e1rv\u00e1ny jelenlegi szakasz\u00e1ban m\u00e1r nemigen v\u00e9geznek, \u00e1tfog\u00f3, rendszeres sz\u0171r\u00e9sek pedig m\u00e9g nem t\u00f6rt\u00e9ntek.\n\u00a0\u00a0\u00a0\u00a0Merkely\u00a0B\u00e9la szerint egy - a j\u00e1rv\u00e1ny jelenlegi szakasz\u00e1nak tet\u0151z\u00e9se ut\u00e1n meghat\u00e1rozhat\u00f3 - region\u00e1lis, \u00e9letkorra is vonatkoz\u00f3, az \u00e1tfert\u0151z\u0151d\u00f6tts\u00e9get megmutat\u00f3 adat seg\u00edthet majd a k\u00e9rd\u00e9s eld\u00f6nt\u00e9s\u00e9ben, hogy milyen sz\u00e9les k\u00f6rben legyen sz\u00fcks\u00e9g a majdani vakcin\u00e1k bead\u00e1s\u00e1ra, s az olt\u00e1sokat milyen strat\u00e9gia ment\u00e9n v\u00e9gezz\u00e9k el - utalt egy, a m\u00e1jusihoz hasonl\u00f3, \u00fajabb j\u00f6v\u0151beni reprezentat\u00edv felm\u00e9r\u00e9s sz\u00fcks\u00e9gess\u00e9g\u00e9re.\n\u00a0\u00a0\u00a0\u00a0A rendezv\u00e9nyen B\u00f3dis J\u00f3zsef, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) fels\u0151oktat\u00e1s\u00e9rt, innov\u00e1ci\u00f3\u00e9rt \u00e9s szakk\u00e9pz\u00e9s\u00e9rt felel\u0151s \u00e1llamtitk\u00e1ra a koronav\u00edrus-j\u00e1rv\u00e1nnyal kapcsolatban eml\u00e9keztetett arra, hogy a t\u00e1rca t\u00f6bb mint h\u00fasz kutat\u00e1si projektet ind\u00edtott a v\u00edrus terjed\u00e9s\u00e9nek megakad\u00e1lyoz\u00e1s\u00e1\u00e9rt, ezek nagy r\u00e9sze elindult, illetve be is fejez\u0151d\u00f6tt, egy r\u00e9sz\u00fck pedig el\u0151rehaladott \u00e1llapotban van.\n\u00a0\u00a0\u00a0\u00a0Besz\u00e1molt arr\u00f3l, hogy egyebek mellett l\u00e9legeztet\u0151g\u00e9pek fejleszt\u00e9se indult el h\u00e1rom k\u00fcl\u00f6nb\u00f6z\u0151 projekt keret\u00e9ben, maszkok el\u0151\u00e1ll\u00edt\u00e1sa kezd\u0151d\u00f6tt meg, elindult a betegs\u00e9gen \u00e1tesettek v\u00e9rplazm\u00e1j\u00e1nak ter\u00e1pi\u00e1s c\u00e9l\u00fa alkalmaz\u00e1sa, elindult a betegs\u00e9g kezel\u00e9s\u00e9ben hat\u00e9konynak bizonyul\u00f3, remdesivir hat\u00f3anyag\u00fa gy\u00f3gyszerek fejleszt\u00e9se, klinikai kipr\u00f3b\u00e1l\u00e1sa \u00e9s t\u00f6bb vakcinafejleszt\u00e9si program is elkezd\u0151d\u00f6tt.\n\u00a0\u00a0\u00a0\u00a0B\u00f3dis J\u00f3zsef felh\u00edvta a figyelmet arra, hogy ma Magyarorsz\u00e1g felk\u00e9sz\u00fclten \u00e1ll a j\u00e1rv\u00e1ny elleni k\u00fczdelemben: nincs maszkhi\u00e1ny, van kell\u0151 mennyis\u00e9g\u0171 fert\u0151tlen\u00edt\u0151szer \u00e9s sz\u00e1mos tesztel\u00e9si m\u00f3dszer \u00e1ll rendelkez\u00e9sre, naprak\u00e9sz adatok \u00e1llnak a szakemberek rendelkez\u00e9s\u00e9re \u00e9s hat\u00e1sos gy\u00f3gyszereink vannak.\n\u00a0\u00a0\u00a0\u00a0Felh\u00edvta a figyelmet arra, hogy a Befektet\u00e9s a j\u00f6v\u0151be p\u00e1ly\u00e1zati felh\u00edv\u00e1s r\u00e9v\u00e9n 7 milli\u00e1rd forint t\u00e1mogat\u00e1shoz juthatnak a n\u00e9peg\u00e9szs\u00e9g\u00fcgyi szempontb\u00f3l jelent\u0151s kutat\u00e1s-fejleszt\u00e9si projektek a Nemzeti Kutat\u00e1si, Fejleszt\u00e9si \u00e9s Innov\u00e1ci\u00f3s Alapb\u00f3l.\n\u00a0\u00a0\u00a0\u00a0A kilencedik alkalommal megtartott tudom\u00e1nyos \u00fcnneps\u00e9gen az el\u0151ad\u00e1sok mellett a PTE Szent\u00e1gothai J\u00e1nos Kutat\u00f3k\u00f6zpontj\u00e1nak n\u00e9vad\u00f3j\u00e1r\u00f3l kit\u00fcntet\u00e9sek \u00e1tad\u00e1s\u00e1val is megeml\u00e9keztek.\n\u00a0\u00a0\u00a0\u00a0Pongr\u00e1cz Juditot, a P\u00e9csi Tudom\u00e1nyegyetem (PTE) gy\u00f3gyszer\u00e9sztudom\u00e1nyi kar\u00e1nak professzor\u00e1t Szent\u00e1gothai-d\u00edjjal, \u00d6ller Tam\u00e1st, a Szent\u00e1gothai J\u00e1nos Kutat\u00f3k\u00f6zpont (SZJK) tudom\u00e1nyos munkat\u00e1rs\u00e1t pedig a d\u00edj junior v\u00e1ltozat\u00e1val t\u00fcntett\u00e9k ki az esem\u00e9nyen.\n\n\nMTI 2020. november 9.\n\n"}]