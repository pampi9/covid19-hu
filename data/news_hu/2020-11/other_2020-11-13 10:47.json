[{"date": "2020-11-13 10:47", "url": "https://koronavirus.gov.hu/cikkek/hetvegi-kamionstopot-visszavonasig-feloldotta-az-itm", "h1": "A h\u00e9tv\u00e9gi kamionstopot visszavon\u00e1sig feloldotta az ITM", "body": "\nA k\u00f6z\u00fati \u00e1rusz\u00e1ll\u00edt\u00e1s zavartalans\u00e1ga \u00e9rdek\u00e9ben a neh\u00e9z teherg\u00e9pkocsik hat\u00e1rozatlan ideig h\u00e9tv\u00e9gi korl\u00e1toz\u00e1s n\u00e9lk\u00fcl k\u00f6zlekedhetnek a magyar utakon - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) az MTI-vel p\u00e9nteken.\n\n\nEml\u00e9keztetnek: a kamionstop ideiglenes felold\u00e1s\u00e1ra id\u00e9n m\u00e1rcius k\u00f6zep\u00e9t\u0151l j\u00fanius v\u00e9g\u00e9ig m\u00e1r volt p\u00e9lda.\n\u00a0\u00a0\u00a0\u00a0A szakmai szervezetek r\u00e9szben a\u00a0koronav\u00edrus-j\u00e1rv\u00e1ny els\u0151 hull\u00e1m\u00e1ban k\u00f6vetett gyakorlatra hivatkozva k\u00e9rt\u00e9k az ITM int\u00e9zked\u00e9s\u00e9t.\u00a0\u00a0\n\u00a0\u00a0\u00a0\u00a0A kamionstop f\u0151szab\u00e1ly szerint minden szombaton 22 \u00f3r\u00e1t\u00f3l vas\u00e1rnap 22 \u00f3r\u00e1ig lenne \u00e9rv\u00e9nyben.\n\u00a0\u00a0\u00a0\u00a0A folyamatos \u00e1ruell\u00e1t\u00e1s \u00e9rdek\u00e9ben az ITM a jogszab\u00e1lyi felhatalmaz\u00e1ssal \u00e9lve, az Agr\u00e1rminiszt\u00e9rium egyet\u00e9rt\u00e9s\u00e9vel visszavon\u00e1sig felf\u00fcggeszti a korl\u00e1toz\u00e1st.\n\u00a0\u00a0\u00a0\u00a0Mint \u00edrt\u00e1k, a felf\u00fcggeszt\u00e9s lehet\u0151v\u00e9 teszi, hogy a hazai v\u00e1llalkoz\u00e1sok m\u00e9g rugalmasabban szervezhess\u00e9k meg fuvaroz\u00e1si feladataikat. \u00cdgy g\u00f6rd\u00fcl\u00e9kenyebben gondoskodhatnak az \u00fczletek, gy\u00e1rak folyamatos ell\u00e1t\u00e1s\u00e1r\u00f3l, a rakt\u00e1rak felt\u00f6lt\u00e9s\u00e9r\u0151l \u00e9s a k\u00e9szterm\u00e9kek elsz\u00e1ll\u00edt\u00e1s\u00e1r\u00f3l. A j\u00e1rm\u0171vezet\u0151k a vezet\u00e9si \u00e9s pihen\u0151id\u0151 betart\u00e1sa mellett hosszabb megszak\u00edt\u00e1s n\u00e9lk\u00fcl juttathatj\u00e1k el \u00fati c\u00e9lj\u00e1ra sz\u00e1ll\u00edtm\u00e1nyukat - \u00edrta az ITM.\n\n\nMTI 2020. november 13.\n\n"}]