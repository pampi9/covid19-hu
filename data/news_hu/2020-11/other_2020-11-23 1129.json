[{"date": "2020-11-23 11:29", "url": "https://koronavirus.gov.hu/cikkek/novak-vasarlasi-idosav-bevezeteset-javasolta-az-idosek-tanacsa", "h1": "Nov\u00e1k: a v\u00e1s\u00e1rl\u00e1si id\u0151s\u00e1v bevezet\u00e9s\u00e9t javasolta az Id\u0151sek Tan\u00e1csa", "body": "\nA v\u00e1s\u00e1rl\u00e1si id\u0151s\u00e1v bevezet\u00e9s\u00e9t javasolt\u00e1k az Id\u0151sek Tan\u00e1cs\u00e1nak tagjai, de a tavaszit\u00f3l elt\u00e9r\u0151 gyakorlattal - k\u00f6z\u00f6lte a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter h\u00e9tf\u0151n a tan\u00e1cskoz\u00e1s ut\u00e1n a k\u00f6zm\u00e9di\u00e1val.\n\n\nNov\u00e1k\u00a0Katalin azt mondta, hogy a javaslat szerint az id\u0151sek v\u00e1s\u00e1rl\u00e1si id\u0151s\u00e1vja h\u00e1romr\u00f3l egy-k\u00e9t \u00f3r\u00e1ra cs\u00f6kkenne, valamint - a gener\u00e1ci\u00f3k k\u00f6z\u00f6tti fesz\u00fclts\u00e9g cs\u00f6kkent\u00e9se \u00e9rdek\u00e9ben - csak h\u00e9tk\u00f6znapokon \u00e9s olyan id\u0151pontban lenne, amikor am\u00fagy is kicsi a boltok forgalma.\n\u00a0\u00a0\u00a0\u00a0Fontos az is, hogy az id\u0151sek a nekik fenntartott id\u0151n k\u00edv\u00fcl is, b\u00e1rmikor szabadon v\u00e1s\u00e1rolhassanak - ismertette a miniszter a javaslatot.\n\u00a0\u00a0\u00a0\u00a0Besz\u00e1molt arr\u00f3l is, hogy az id\u0151seknek fontos a koronav\u00edrus-j\u00e1rv\u00e1nnyal kapcsolatos, szakszer\u0171 t\u00e1j\u00e9koztat\u00e1s, \u00e9s ehhez els\u0151dlegesen a telev\u00edzi\u00f3t, a k\u00f6zm\u00e9di\u00e1t veszik ig\u00e9nybe. A tan\u00e1cs ez\u00e9rt azt is javasolta, hogy j\u00f6jj\u00f6n l\u00e9tre egy olyan m\u0171sor, amely t\u00e1j\u00e9koztatja az id\u0151seket az aktualit\u00e1sokr\u00f3l, \u00e9s praktikus tan\u00e1csokat ad nekik arra vonatkoz\u00f3an, hogyan v\u00e9dekezhetnek a leghat\u00e9konyabban a koronav\u00edrus ellen - tudatta\u00a0Nov\u00e1k\u00a0Katalin.\n\u00a0\u00a0\u00a0\u00a0Hozz\u00e1tette: a tan\u00e1cs tagjai megk\u00f6sz\u00f6nt\u00e9k, hogy a korm\u00e1ny tov\u00e1bbra is lehet\u0151v\u00e9 teszi, hogy a fel\u00edrt gy\u00f3gyszereket m\u00e1sok is kiv\u00e1lthass\u00e1k.\n\u00a0\u00a0\u00a0\u00a0A t\u00e1j\u00e9koztat\u00e1s szerint a javaslatokat elk\u00fcldik Orb\u00e1n Viktor minisztereln\u00f6knek.\u00a0Nov\u00e1k\u00a0Katalin k\u00e9rd\u00e9sre v\u00e1laszolva azt mondta: b\u00edzik benne, hogy gyors d\u00f6nt\u00e9s sz\u00fcletik majd.\n\u00a0\u00a0\u00a0\u00a0\u00c1brah\u00e1m Katalin, az Orsz\u00e1gos Nyugd\u00edjas Polg\u00e1ri Egyes\u00fclet XI. ker\u00fcleti szervezet\u00e9nek eln\u00f6ke azt hangs\u00falyozta: a v\u00e1s\u00e1rl\u00e1si id\u0151s\u00e1v bevezet\u00e9s\u00e9re az\u00e9rt van sz\u00fcks\u00e9g, mert az id\u0151sek egy r\u00e9sze megnyugtat\u00f3nak tal\u00e1lja, ha k\u00fcl\u00f6n id\u0151s\u00e1vban, biztons\u00e1gosan tud v\u00e1s\u00e1rolni. Emellett azonban az is fontos, hogy az \u00e9rintettek ezen az id\u0151s\u00e1von k\u00edv\u00fcl is elmehessenek v\u00e1s\u00e1rolni, mivel sokan nyugd\u00edjask\u00e9nt is dolgoznak - magyar\u00e1zta.\n\u00a0\u00a0\u00a0\u00a0Hul\u00e1k Zsuzsanna, az Id\u0151sek Tan\u00e1cs\u00e1nak egyik tagja azt is felvetette, hogy az \u00fczletek a nyitvatart\u00e1si id\u0151 mellett t\u00fcntess\u00e9k fel azt is, mikor a legkisebb a forgalmuk, ezzel seg\u00edtve azokat az id\u0151seket, akik nem tudj\u00e1k a bev\u00e1s\u00e1rl\u00e1st a nekik fenntartott id\u0151s\u00e1vban elint\u00e9zni.\u00a0\n\n\nMTI 2020. november 23.\n\n"}]