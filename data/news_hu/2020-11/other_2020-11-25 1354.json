[{"date": "2020-11-25 13:54", "url": "https://koronavirus.gov.hu/cikkek/soltesz-miklos-ujabb-gepjarmuveket-ajanlottak-fel-jarvany-elleni-vedekezeshez", "h1": " Solt\u00e9sz Mikl\u00f3s: \u00fajabb g\u00e9pj\u00e1rm\u0171veket aj\u00e1nlottak fel a j\u00e1rv\u00e1ny elleni v\u00e9dekez\u00e9shez", "body": "\nHasonl\u00f3an a j\u00e1rv\u00e1ny tavaszi, els\u0151 hull\u00e1m\u00e1hoz, a j\u00e1rv\u00e1ny m\u00e1sodik hull\u00e1m\u00e1ban is h\u00fasz g\u00e9pj\u00e1rm\u0171vet aj\u00e1nlott fel a v\u00e9dekez\u00e9shez a Toyota magyarorsz\u00e1gi m\u00e1rkak\u00e9pvisel\u0151je a Nemzeti Humanit\u00e1rius Koordin\u00e1ci\u00f3s Tan\u00e1cs (NHKT) sz\u00e1m\u00e1ra. Az aut\u00f3k f\u0151leg k\u00f3rh\u00e1zakhoz \u00e9s a Semmelweis Egyetem tesztel\u00e9sben r\u00e9szt vev\u0151 \u00f6nk\u00e9ntes egyetemist\u00e1ihoz ker\u00fclnek - mondta Solt\u00e9sz Mikl\u00f3s, a Minisztereln\u00f6ks\u00e9g egyh\u00e1zi \u00e9s nemzetis\u00e9gi kapcsolatok\u00e9rt felel\u0151s \u00e1llamtitk\u00e1ra, az NHKT eln\u00f6ke szerd\u00e1n Buda\u00f6rs\u00f6n.\n\n\nA politikus k\u00f6z\u00f6lte: egy g\u00e9pj\u00e1rm\u0171 a Magyar V\u00f6r\u00f6skereszthez, kilenc az orsz\u00e1g k\u00fcl\u00f6nb\u00f6z\u0151 k\u00f3rh\u00e1zaihoz ker\u00fcl, t\u00edzet pedig a tesztel\u00e9sben r\u00e9szt vev\u0151 egyetemist\u00e1k fognak haszn\u00e1lni.\n\u00a0\u00a0\u00a0\u00a0Kiemelte, hogy t\u00f6bb mint ezer egyetemista v\u00e1llalta a j\u00e1rv\u00e1ny elleni v\u00e9dekez\u00e9sben az \u00f6nk\u00e9ntes munk\u00e1t. \"Nagyon sok emberen fogtok seg\u00edteni, de hiszem azt, hogy sokat fogtok ti is kapni\" - \u00fczente az NHKT eln\u00f6ke az \u00f6nk\u00e9nteseknek.\n\u00a0\u00a0\u00a0\u00a0Csat\u00f3 G\u00e1bor, az Orsz\u00e1gos Ment\u0151szolg\u00e1lat (OMSZ) f\u0151igazgat\u00f3ja arr\u00f3l besz\u00e9lt, hogy a j\u00e1rv\u00e1ny kezdete \u00f3ta az OMSZ munkat\u00e1rsai mintegy 60 ezer fert\u0151z\u0151gyan\u00fas, vagy fert\u0151z\u0151 beteg eg\u00e9szs\u00e9g\u00fcgyi ell\u00e1t\u00e1s\u00e1t seg\u00edtett\u00e9k. Hozz\u00e1tette, hogy az orvostanhallgat\u00f3kkal \u00e9s \u00f6nk\u00e9ntesekkel kieg\u00e9sz\u00fclve 430 ezer mintav\u00e9telt v\u00e9geztek orsz\u00e1gosan.\n\n\n\u00a0\u00a0\u00a0\u00a0A civil \u00e9s v\u00f6r\u00f6skeresztes \u00f6nk\u00e9ntesek mellett m\u00e1r medikus \u00e9s m\u0171szaki egyetemi hallgat\u00f3kat is koordin\u00e1lnak, naponta t\u00f6bb sz\u00e1z \u00f6nk\u00e9ntes egys\u00e9get mozgatva - f\u0171zte hozz\u00e1 a ment\u0151szolg\u00e1lat f\u0151igazgat\u00f3ja.\n\u00a0\u00a0\u00a0\u00a0L\u00e1szl\u00f3 Rich\u00e1rd, a Toyota Central Europe Kft. orsz\u00e1gigazgat\u00f3ja elmondta, hogy hatvan napra biztos\u00edtott\u00e1k a j\u00e1rm\u0171veket a v\u00e9dekez\u00e9shez, de term\u00e9szetesen rugalmasak, ha tov\u00e1bbra is sz\u00fcks\u00e9g lenne r\u00e1juk.\n\u00a0\u00a0\u00a0\u00a0Tripolszky B\u00e1lint, a Semmelweis Egyetem Hallgat\u00f3i \u00d6nkorm\u00e1nyzat\u00e1nak eln\u00f6ke azt mondta, egyetem\u00fck di\u00e1kjai a j\u00e1rv\u00e1ny els\u0151 hull\u00e1m\u00e1t\u00f3l kezdve seg\u00edtik a v\u00e9dekez\u00e9st, tavasszal t\u00f6bb mint ezer hallgat\u00f3 dolgozott \u00edgy k\u00f3rh\u00e1zakban, klinik\u00e1kon. Hozz\u00e1tette, hogy a ny\u00e1r v\u00e9g\u00e9n n\u00e9gy saj\u00e1t sz\u0171r\u0151pontot \u00e1ll\u00edtottak fel, okt\u00f3berben pedig csatlakoztak az OMSZ sz\u0171r\u00e9si programj\u00e1hoz.\n\nMTI 2020. november 25.\n\n"}]