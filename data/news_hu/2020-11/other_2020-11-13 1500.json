[{"date": "2020-11-13 15:00", "url": "https://koronavirus.gov.hu/cikkek/horvath-ildiko-szurobuszok-segitik-fertozesgyanus-esetek-kiszureset", "h1": "Horv\u00e1th Ildik\u00f3: sz\u0171r\u0151buszok is seg\u00edtik a fert\u0151z\u00e9sgyan\u00fas esetek kisz\u0171r\u00e9s\u00e9t", "body": "\nSz\u0171r\u0151buszok is seg\u00edtik a koronav\u00edrus-gyan\u00fas esetek kisz\u0171r\u00e9s\u00e9t, ezzel tov\u00e1bb b\u0151v\u00fcl az Orsz\u00e1gos Ment\u0151szolg\u00e1lat (OMSZ) kapacit\u00e1sa - mondta el az eg\u00e9szs\u00e9g\u00fcgy\u00e9rt felel\u0151s \u00e1llamtitk\u00e1r p\u00e9nteken Budapesten.\n\n\nHorv\u00e1th Ildik\u00f3 a III. ker\u00fcleti P\u00f3k utca Duna fel\u0151li oldal\u00e1n l\u00e9v\u0151 sz\u0171r\u0151buszn\u00e1l elmondta, a j\u00e1rm\u0171vek kor\u00e1bban betegs\u00e9gmegel\u0151z\u00e9si c\u00e9lb\u00f3l j\u00e1rt\u00e1k az orsz\u00e1got, azonban most, a\u00a0koronav\u00edrus-j\u00e1rv\u00e1ny idej\u00e9n r\u00e9szt vesznek a gyan\u00fas esetek sz\u0171r\u00e9s\u00e9ben.\n\u00a0\u00a0\u00a0\u00a0Az \u00e1llamtitk\u00e1r a vil\u00e1gj\u00e1rv\u00e1nyra utalva \u00fagy fogalmazott: olyan harcban kell most r\u00e9szt venn\u00fcnk, amit sz\u00e1z \u00e9vente kell az emberis\u00e9gnek megharcolnia.\n\u00a0\u00a0\u00a0\u00a0Ezeken a sz\u0171r\u0151\u00e1llom\u00e1sokon antig\u00e9nalap\u00fa gyorsteszttel t\u00f6rt\u00e9nik a sz\u0171r\u00e9s, \u00e9s elmondhat\u00f3, hogy minden \u00f6t\u00f6dik minta pozit\u00edv. Ezzel a m\u00f3dszerrel a gyorsabb izol\u00e1ci\u00f3 is lehets\u00e9ges - tette hozz\u00e1.\n\u00a0\u00a0\u00a0\u00a0Horv\u00e1th Ildik\u00f3 felh\u00edvta a figyelmet arra, hogy tov\u00e1bbra is fontos a t\u00e1vols\u00e1gtart\u00e1s, a t\u00f6meg ker\u00fcl\u00e9se, a maszkvisel\u00e9s \u00e9s a z\u00e1rt helyek gyakori szell\u0151ztet\u00e9se.\n\u00a0\u00a0\u00a0\u00a0Csat\u00f3 G\u00e1bor, az OMSZ f\u0151igazgat\u00f3ja elmondta, a j\u00e1rv\u00e1ny kezdete \u00f3ta 320 ezer mintav\u00e9telt v\u00e9geztek \u00fagy, hogy k\u00f6zben napi h\u00e1romezer ment\u00e9si feladat is h\u00e1rul r\u00e1juk.\n\u00a0\u00a0\u00a0\u00a0Hozz\u00e1tette: a sz\u0171r\u00e9si munk\u00e1ba a betegsz\u00e1ll\u00edt\u00f3k tartal\u00e9kkapacit\u00e1s\u00e1n k\u00edv\u00fcl medikusokat is bevontak. Ezen k\u00edv\u00fcl l\u00e9trehoztak \u00f6tven \u00fagynevezett statikus mintav\u00e9teli pontot, \u00e9s most a k\u00f6z\u00e9p-magyarorsz\u00e1gi r\u00e9gi\u00f3ban hat sz\u0171r\u0151busz is seg\u00edti a munk\u00e1t.\n\u00a0\u00a0\u00a0\u00a0A sz\u0171r\u0151buszokat azok kereshetik fel, akiket a h\u00e1ziorvos a t\u00fcnetek alapj\u00e1n gyan\u00fasnak \u00edt\u00e9lt \u00e9s el\u0151\u00edrta sz\u00e1mukra a tesztel\u00e9st, valamint felvett\u00e9k a kapcsolatot a ment\u0151szolg\u00e1lattal - ismertette.\n\u00a0\u00a0\u00a0\u00a0Hozz\u00e1tette azt is, a sz\u0171r\u0151buszhoz \u00e9rkez\u0151kn\u00e9l el\u0151bb gyorstesztet v\u00e9geznek, \u00e9s amennyiben pozit\u00edv az eredm\u00e9ny, meg\u00e1llap\u00edtj\u00e1k a fert\u0151z\u00f6tts\u00e9get. A negat\u00edv eredm\u00e9ny ut\u00e1n azonban a ment\u0151szolg\u00e1lat munkat\u00e1rsai - szint\u00e9n a helysz\u00ednen - elv\u00e9gzik a PCR-tesztet is, amit\u00a0\u00a0laborat\u00f3rium \u00e9rt\u00e9kel majd ki.\n\u00a0\u00a0\u00a0\u00a0Csat\u00f3 G\u00e1bor b\u00edzik abban, hogy ezzel a rendszerrel sokkal t\u00f6bb emberen min\u00e9l hamarabb elv\u00e9gezhet\u0151 a teszt, \u00edgy hamarabb megszak\u00edthat\u00f3 a fert\u0151z\u00e9sl\u00e1nc.\n\u00a0\u00a0\u00a0\u00a0Ismertet\u00e9se szerint a f\u0151v\u00e1rosban Csepelen a De\u00e1k t\u00e9ri parkol\u00f3ban, K\u0151b\u00e1ny\u00e1n az Albertirsai \u00faton, \u00d3bud\u00e1n a P\u00f3k utca Duna fel\u0151li v\u00e9g\u00e9n, illetve a Liszt Ferenc Nemzetk\u00f6zi Rep\u00fcl\u0151t\u00e9r I-es termin\u00e1lj\u00e1nak parkol\u00f3j\u00e1ban v\u00e1rj\u00e1k a sz\u0171r\u00e9sre \u00e9rkez\u0151ket. Ezen k\u00edv\u00fcl szombatt\u00f3l Pest megy\u00e9ben Cegl\u00e9den \u00e9s V\u00e1cott is munk\u00e1ba \u00e1llnak a sz\u0171r\u0151buszok.\n\n\n\nMTI 2020. november 13.\n\n"}]