[{"date": "2020-11-27 14:21", "url": "https://koronavirus.gov.hu/cikkek/kasler-miklos-tobb-mint-negyezer-szakemberrel-nott-covidos-kapacitasunk", "h1": "K\u00e1sler Mikl\u00f3s: T\u00f6bb mint n\u00e9gyezer szakemberrel n\u0151tt a covidos kapacit\u00e1sunk", "body": "\nT\u00f6bb mint n\u00e9gyezer orvost, medikust, rezidenst \u00e9s \u00e1pol\u00f3n\u0151t k\u00e9sz\u00edtett\u00fcnk fel \u00e1tk\u00e9pz\u00e9ssel a koronav\u00edrus elleni k\u00fczdelemre - mondta Prof. Dr. K\u00e1sler Mikl\u00f3s, az emberi er\u0151forr\u00e1sok minisztere az \u00c9letk\u00f6zelben leg\u00fajabb ad\u00e1s\u00e1ban. A miniszter a covidos kapacit\u00e1sok n\u00f6vel\u00e9se mellett besz\u00e9lt az \u00fajonnan \u00e9rkezett orosz vakcina jelentette lehet\u0151s\u00e9gekr\u0151l \u00e9s az olt\u00f3anyagot b\u00edr\u00e1l\u00f3k sz\u00e1nd\u00e9kair\u00f3l is.\n\n\nAz eg\u00e9szs\u00e9g\u00fcgyi dolgoz\u00f3k \u00e1tk\u00e9pz\u00e9s\u00e9vel elegend\u0151 szakember lesz Magyarorsz\u00e1gon ahhoz, hogy \u00e1tjussunk a koronav\u00edrus-j\u00e1rv\u00e1ny mostani kritikus id\u0151szak\u00e1n. Persze ennek a felt\u00e9tele az, hogy a szigor\u00edt\u00f3 int\u00e9zked\u00e9seket betartsuk, \u00e9s m\u00e9rt\u00e9ken fel\u00fcl ne terhelj\u00fck t\u00fal az eg\u00e9szs\u00e9g\u00fcgyi rendszert - mutatott r\u00e1 a miniszter. M\u00e1r tavasszal elindult az a szakmai \u00e1tk\u00e9pz\u00e9si program, amely sor\u00e1n az eg\u00e9szs\u00e9g\u00fcgyi dolgoz\u00f3k megismerkedhettek a covidos teend\u0151kkel - eml\u00e9keztetett, majd kit\u00e9rt az \u00e1tk\u00e9pz\u00e9s r\u00e9szleteire is: a program egyik r\u00e9sze a digit\u00e1lis oktat\u00e1s volt, a m\u00e1sik form\u00e1ja pedig a j\u00e1rv\u00e1nyk\u00f3rh\u00e1zakba val\u00f3 kirendel\u00e9s, a gyakorlati k\u00e9pz\u00e9s. A vakcinafejleszt\u00e9sekr\u0151l \u00e9s az \u00fajonnan \u00e9rkezett orosz olt\u00f3anyagr\u00f3l elmondta: sz\u00e1munkra az a l\u00e9nyeges, hogy el\u00e9rhet\u0151 k\u00f6zels\u00e9gbe ker\u00fclt, hogy megismerhetj\u00fck a vakcina hat\u00e1sait, hat\u00e9konys\u00e1g\u00e1t. A vakcinafejleszt\u00e9s rendk\u00edv\u00fcl kecsegtet\u0151 \u00e9s rem\u00e9nyteljes, de ezeket a rem\u00e9nyeket realiz\u00e1lni is kell. Tudnunk kell, hogy az olt\u00f3anyag val\u00f3ban hat\u00e9kony, \u00e9s azt is tudnunk kell, hogy a mell\u00e9khat\u00e1sok el\u0151fordul\u00e1sa eleny\u00e9sz\u0151. Soros Gy\u00f6rgy k\u00f6vetel\u00e9seivel kapcsolatban megjegyezte: nincs tudom\u00e1sa arr\u00f3l, hogy az \u00fczletember elv\u00e9gezte volna az orvosi egyetemet vagy virol\u00f3giai szakk\u00e9pes\u00edt\u00e9se lenne.\nMTI 2020. november 27.\n\n"}]