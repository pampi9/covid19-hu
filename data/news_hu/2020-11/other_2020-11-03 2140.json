[{"date": "2020-11-03 21:40", "url": "https://koronavirus.gov.hu/cikkek/orfk-az-alkalmazottak-szabalytalan-maszkviselese-miatt-3-napra-bezaratott-rendorseg-egy", "h1": "ORFK: az alkalmazottak szab\u00e1lytalan maszkvisel\u00e9se miatt 3 napra bez\u00e1ratott a rend\u0151rs\u00e9g egy budapesti \u00e9lelmiszerboltot", "body": "\nSzab\u00e1lytalanul viselte a maszkot egy budapesti, XX. ker\u00fcleti \u00e9lelmiszerbolt \u00f6t alkalmazottja, ez\u00e9rt a rend\u0151rs\u00e9g 3 napra bez\u00e1ratta az \u00fczletet - er\u0151s\u00edtette meg az MTI inform\u00e1ci\u00f3j\u00e1t az Orsz\u00e1gos Rend\u0151r-f\u0151kapit\u00e1nys\u00e1g sz\u00f3viv\u0151je kedd este.\n\n\u00a0\n\u00a0G\u00e1l Krist\u00f3f eml\u00e9keztetett: h\u00e9tf\u0151t\u0151l l\u00e9pett hat\u00e1lyba a maszkhaszn\u00e1lat szigor\u00edt\u00e1s\u00e1ra vonatkoz\u00f3 jogszab\u00e1ly, amellyel \u00f6sszhangban a rend\u0151rs\u00e9g is fokozta az ellen\u0151rz\u00e9sei sz\u00e1m\u00e1t. T\u00f6bbsz\u00f6r ellen\u0151rzik a szab\u00e1lyok betart\u00e1s\u00e1t \u00e9s s\u00falyosabb szankci\u00f3kat szabnak ki a szab\u00e1lyszeg\u0151kre - mondta. Eml\u00e9keztetett arra is, hogy a jogszab\u00e1ly kereskedelmi hat\u00f3s\u00e1gi jogk\u00f6rrel is felruh\u00e1zta a rend\u0151rs\u00e9get, amelynek \u00e9rtelm\u00e9ben ak\u00e1r be is z\u00e1rathat a rend\u0151rs\u00e9g olyan \u00fczleteket, sz\u00f3rakoz\u00f3helyeket, vend\u00e9gl\u00e1t\u00f3helyeket ahol nem tartj\u00e1k be a v\u00e9delmi int\u00e9zked\u00e9seket.\n\u00a0\u00a0\u00a0\u00a0A rend\u0151r\u00f6k kedd d\u00e9lut\u00e1n ellen\u0151rizt\u00e9k a XX. ker\u00fcleti \u00e9lelmiszer\u00fczletet, ahol m\u00e1r a maszkvisel\u00e9s betart\u00e1s\u00e1nak szab\u00e1lyainak ellen\u0151rz\u00e9s\u00e9re hivatott biztons\u00e1gi \u0151r is az \u00e1ll\u00e1ra h\u00fazva viselte a maszkot - sz\u00e1molt be a sz\u00f3viv\u0151 az esetr\u0151l. Hozz\u00e1tette: a h\u00faspultn\u00e1l k\u00e9t f\u00e9rfi alkalmazott, valamint a z\u00f6lds\u00e9gpultn\u00e1l k\u00e9t n\u0151i alkalmazott szint\u00e9n szab\u00e1lytalanul hordta a maszkot. Az int\u00e9zked\u0151 rend\u0151r\u00f6k az\u00e9rt, mert egyidej\u0171leg t\u00f6bb munka\u00e1llom\u00e1son sem tartott\u00e1k be a szab\u00e1lyokat az alkalmazottak, \u00fagy \u00e9rt\u00e9kelt\u00e9k, hogy ez felveti az \u00fczemeltet\u0151 felel\u0151ss\u00e9g\u00e9t is, ez\u00e9rt a legszigor\u00fabb szankci\u00f3t alkalmazt\u00e1k \u00e9s 3 napra bez\u00e1ratt\u00e1k a boltot - mondta.\n\u00a0\u00a0\u00a0\u00a0G\u00e1l Krist\u00f3f besz\u00e1molt arr\u00f3l is, hogy a boltbez\u00e1r\u00e1s mellett mind az \u00f6t alkalmazottat fejenk\u00e9nt 25 ezer forintos helysz\u00edni b\u00edrs\u00e1ggal s\u00fajtott\u00e1k.\n\u00a0\u00a0\u00a0\u00a0Az MTI \u00fagy tudja, hogy egy CBA-\u00fczletet z\u00e1rattak be.\n\u00a0\u00a0\u00a0\u00a0El\u0151revet\u00edtette: a rend\u0151rs\u00e9g a j\u00f6v\u0151ben is hasonl\u00f3 ellen\u0151rz\u00e9seket hajt v\u00e9gre azokon a helysz\u00edneken, ahol a maszkvisel\u00e9s k\u00f6telez\u0151, \u00e9s hasonl\u00f3 szab\u00e1lytalans\u00e1g eset\u00e9n hasonl\u00f3 b\u00edrs\u00e1gokra sz\u00e1m\u00edthatnak a szab\u00e1lyszeg\u0151k.\nMTI\n\n"}]