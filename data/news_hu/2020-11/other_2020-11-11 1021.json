[{"date": "2020-11-11 10:21", "url": "https://koronavirus.gov.hu/cikkek/schanda-ingyen-utazhatnak-az-egeszsegugyi-dolgozok-es-vedekezesben-reszt-vevo-hallgatok", "h1": "Schanda: ingyen utazhatnak az eg\u00e9szs\u00e9g\u00fcgyi dolgoz\u00f3k \u00e9s a v\u00e9dekez\u00e9sben r\u00e9szt vev\u0151 hallgat\u00f3k", "body": "\nNemcsak az eg\u00e9szs\u00e9g\u00fcgyi dolgoz\u00f3k, hanem a v\u00e9dekez\u00e9sben r\u00e9szt vev\u0151 orvos- \u00e9s eg\u00e9szs\u00e9gtudom\u00e1nyi hallgat\u00f3k is t\u00e9r\u00edt\u00e9smentesen haszn\u00e1lhatj\u00e1k orsz\u00e1gszerte a k\u00f6z\u00f6ss\u00e9gi k\u00f6zleked\u00e9si eszk\u00f6z\u00f6ket - jelentette be Schanda Tam\u00e1s szerda reggel a Facebook-oldal\u00e1n.\n\n\nAz Innov\u00e1ci\u00f3s \u00e9s Technol\u00f3giai Miniszt\u00e9rium (ITM) parlamenti \u00e9s strat\u00e9giai \u00e1llamtitk\u00e1ra a bejegyz\u00e9sben kiemelte: minden t\u00e1mogat\u00e1st meg kell adni azoknak, akik a frontvonalban harcolnak a v\u00edrus ellen.\n\u00a0\u00a0\u00a0\u00a0Az ITM a bejelent\u00e9ssel kapcsolatban az MTI-nek azt \u00edrta, hogy a Magyar K\u00f6zl\u00f6nyben megjelent korm\u00e1nyrendelet \u00e9rtelm\u00e9ben ingyenesen, menetjegy megv\u00e1s\u00e1rl\u00e1sa n\u00e9lk\u00fcl vehetik ig\u00e9nybe valamennyi helyk\u00f6zi \u00e9s helyi t\u00f6megk\u00f6zleked\u00e9si eszk\u00f6zt a jogszab\u00e1ly \u00e1ltal meghat\u00e1rozott eg\u00e9szs\u00e9g\u00fcgyi dolgoz\u00f3k, valamint az orvos-, illetve eg\u00e9szs\u00e9gtudom\u00e1nyi k\u00e9pz\u00e9sben r\u00e9szt vev\u0151, a koronav\u00edrus vil\u00e1gj\u00e1rv\u00e1ny elleni v\u00e9dekez\u00e9sbe bevont hallgat\u00f3k. A dolgoz\u00f3knak mindehhez csak a szem\u00e9lyazonoss\u00e1gukat igazol\u00f3 okm\u00e1nyra \u00e9s a munk\u00e1ltat\u00f3juk \u00e1ltal ki\u00e1ll\u00edtott igazol\u00e1sra van sz\u00fcks\u00e9g\u00fck, a hallgat\u00f3knak pedig ezeken fel\u00fcl egy, a fels\u0151oktat\u00e1si int\u00e9zm\u00e9ny\u00fckt\u0151l sz\u00e1rmaz\u00f3 igazol\u00e1sra.\n\nA formanyomtatv\u00e1ny a rendelet mell\u00e9kletek\u00e9nt el\u00e9rhet\u0151 a leg\u00fajabb Magyar K\u00f6zl\u00f6nyben.\n\u00a0\nMTI 2020. november 11.\n\n"}]