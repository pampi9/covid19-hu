[{"date": "2020-11-26 14:56", "url": "https://koronavirus.gov.hu/cikkek/kormanyinfo-egyelore-maradnak-mostani-vedelmi-intezkedesek", "h1": "Korm\u00e1nyinf\u00f3: Egyel\u0151re maradnak a mostani v\u00e9delmi int\u00e9zked\u00e9sek", "body": "\nA magyar eg\u00e9szs\u00e9g\u00fcgy tov\u00e1bbra is k\u00e9pes ell\u00e1tni a megn\u00f6vekedett feladat\u00e1t, b\u0151ven vannak m\u00e9g szabad \u00e1gykapacit\u00e1sok, \u00edgy minden r\u00e1szorul\u00f3 sz\u00ednvonalas ell\u00e1t\u00e1st kaphat. A j\u00f6v\u0151 h\u00e9tig nem v\u00e1ltoznak a jelenlegi korl\u00e1toz\u00e1sok - mondta a Minisztereln\u00f6ks\u00e9get vezet\u0151 miniszter a cs\u00fct\u00f6rt\u00f6ki online Korm\u00e1nyinf\u00f3n a koronav\u00edrus-j\u00e1rv\u00e1ny elleni v\u00e9dekez\u00e9ssel kapcsolatban.\n\n\n\nEgyel\u0151re maradnak a mostani v\u00e9delmi int\u00e9zked\u00e9sek\nGuly\u00e1s Gergely k\u00f6z\u00f6lte: az elm\u00falt h\u00e9ten m\u00e9rs\u00e9kl\u0151d\u00f6tt, konstansan 3000 \u00e9s 5000 k\u00f6z\u00f6tt volt az \u00faj esetsz\u00e1m, a cs\u00fct\u00f6rt\u00f6ki kiugr\u00f3 adat pedig a hivat\u00e1srendek t\u00f6meges tesztel\u00e9s\u00e9nek tudhat\u00f3 be. Ut\u00f3bbiak eredm\u00e9nyeit a korm\u00e1ny a j\u00f6v\u0151 h\u00e9ten \u00e9rt\u00e9keli ki, addig csak a jelenlegi int\u00e9zked\u00e9seket tartja fenn.\u00a0\u00a0Az egyes hivat\u00e1srendekn\u00e9l, \u00edgy a szoci\u00e1lis dolgoz\u00f3kn\u00e1l, az eg\u00e9szs\u00e9g\u00fcgyiekn\u00e9l vagy a pedag\u00f3gusokn\u00e1l r\u00f6gz\u00edtett eredm\u00e9nyeket a korm\u00e1ny v\u00e1rhat\u00f3an a h\u00e9tv\u00e9g\u00e9n egys\u00e9gesen k\u00f6zli - tette hozz\u00e1.\n\nK\u00e9zzel foghat\u00f3 k\u00f6zels\u00e9gben a vakcina\n\nGuly\u00e1s Gergely a vakcin\u00e1val kapcsolatban \u00fagy fogalmazott: az k\u00e9zzel foghat\u00f3 k\u00f6zels\u00e9gbe ker\u00fclt, hiszen t\u00f6bb k\u00eds\u00e9rlet is a tesztel\u00e9s utols\u00f3 f\u00e1zis\u00e1ba jutott.\n\u00a0\u00a0\u00a0\u00a0A korm\u00e1ny c\u00e9lja tov\u00e1bbra is az, hogy mindenhonnan, ahonnan lehet, vakcin\u00e1t kell szerezni - hangs\u00falyozta, hozz\u00e1t\u00e9ve: Magyarorsz\u00e1gon csak olyan k\u00e9sz\u00edtm\u00e9nyt lehet majd haszn\u00e1lni, amelyet a magyar hat\u00f3s\u00e1g el\u0151zetesen ellen\u0151rz\u00f6tt, j\u00f3v\u00e1hagyott \u00e9s nyilv\u00e1ntart\u00e1sba vett. Hozz\u00e1tette: ez igaz az Eur\u00f3pai Uni\u00f3b\u00f3l \u00e9rkez\u0151 olt\u00e1sra \u00e9pp \u00fagy, mint az Egyes\u00fclt \u00c1llamokban, Izraelben, K\u00edn\u00e1ban vagy Oroszorsz\u00e1gban fejlesztett szerre.\n\u00a0\u00a0\u00a0\u00a0Az olt\u00e1s \u00f6nk\u00e9ntes \u00e9s ingyenes lesz - er\u0151s\u00edtette meg.\n\u00a0A miniszter felid\u00e9zte, a magyar korm\u00e1ny t\u00f6bb mint 12 milli\u00f3 adag koronav\u00edrus-vakcin\u00e1t k\u00f6t\u00f6tt le az amerikai \u00e9s eur\u00f3pai fejleszt\u00e9s\u0171ek k\u00f6z\u00fcl, \u00e9s t\u00e1rgyal orosz, izraeli \u00e9s k\u00ednai fejleszt\u0151kkel is.\n\u00a0\u00a0\u00a0\u00a0K\u00edn\u00e1ban a legel\u0151rehaladottabb az enged\u00e9lyeztet\u00e9s folyamata, m\u00edg a Pfizer azt k\u00f6z\u00f6lte: b\u00e1r el\u0151rehaladottak a tesztel\u00e9sek, de ha azok eredm\u00e9nyesek lesznek, els\u0151k\u00e9nt az Egyes\u00fclt \u00c1llamokba \u00e9s nem Eur\u00f3p\u00e1ba sz\u00e1ll\u00edtanak. Ebben az esetben a lek\u00f6t\u00e9sn\u00e9l kifizetett el\u0151leg fel\u00e9t visszaadj\u00e1k.\n\u00a0\u00a0\u00a0\u00a0Guly\u00e1s Gergely szerint \"ez is j\u00f3l mutatja, hogy vakcina\u00fcgyben sem lehet szolidarit\u00e1sra vagy k\u00edm\u00e9letre sz\u00e1m\u00edtani\", ahogyan tavasszal a l\u00e9legeztet\u0151g\u00e9p-v\u00e1s\u00e1rl\u00e1s eset\u00e9n is mindenki onnan szerzett, ahonnan tudott. A fejleszt\u0151 orsz\u00e1gok szerinte behozhatatlan el\u0151nyben vannak, \u00e9s olyan helyzetbe hozz\u00e1k a gy\u00e1rt\u00f3kat, hogy el\u0151sz\u00f6r az adott orsz\u00e1g kaphasson a vakcin\u00e1b\u00f3l - mondta.\n\u00a0\u00a0\u00a0\u00a0\u00dagy \u00f6sszegzett: azt rem\u00e9lik, ha m\u00e9g n\u00e9h\u00e1ny h\u00e9tig siker\u00fcl kitartani, akkor a f\u00e9ny l\u00e1tszani fog az alag\u00fat v\u00e9g\u00e9n, ezt pedig az olt\u00f3anyag jelenti.\n\nAz Operat\u00edv T\u00f6rzs \u00e9s a korm\u00e1ny folyamatosan figyeli a j\u00e1rv\u00e1ny alakul\u00e1s\u00e1t\n\u00a0\u00a0\u00a0\u00a0Guly\u00e1s Gergely Minisztereln\u00f6ks\u00e9get vezet\u0151 miniszter arra a k\u00e9rd\u00e9sre, hogy kar\u00e1csonyig v\u00e1rhat\u00f3-e a j\u00e1rv\u00e1nnyal kapcsolatos szigor\u00edt\u00e1s, meger\u0151s\u00edtette: a jelenlegi v\u00edrushelyzet ismeret\u00e9ben nincs sz\u00e1nd\u00e9ka a korm\u00e1nynak a szigor\u00edt\u00e1sra, de folyamatosan figyelik a fert\u0151z\u00f6tts\u00e9gi adatokat, \u00e9s ha sz\u00fcks\u00e9ges a korm\u00e1ny enyh\u00edteni \u00e9s szigor\u00edtani is k\u00e9szen \u00e1ll.\n\u00a0\u00a0\u00a0\u00a0\u00a0Arra a felvet\u00e9sre, hogy a kar\u00e1csonykor lehetnek-e nagyobb csal\u00e1di rendezv\u00e9nyek, a miniszter kis t\u00fcrelmet k\u00e9rt \u00e9s azt \u00edg\u00e9rte, hogy a korm\u00e1ny a kar\u00e1csonyra vonatkoz\u00f3an is vil\u00e1gos szab\u00e1lyoz\u00e1st fog megalkotni.\n\nAz iskol\u00e1kr\u00f3l\u00a0\u00a0\u00a0\u00a0\nAz iskolabez\u00e1r\u00e1sra vonatkoz\u00f3 k\u00e9rd\u00e9sre elmondta: jelenleg az iskol\u00e1k n\u00e9gy\u00f6t\u00f6de zavartalanul m\u0171k\u00f6dik, 3-4 sz\u00e1zal\u00e9kukat kellett csak bez\u00e1rni. Ezek az adatok azt t\u00e1masztj\u00e1k al\u00e1, hogy helyes a korm\u00e1nynak az iskol\u00e1kkal kapcsolatos d\u00f6nt\u00e9se - r\u00f6gz\u00edtette. \u00a0\u00a0\u00a0\u00a0\n\u00a0\u00a0\u00a0\u00a0Guly\u00e1s Gergely egy reakci\u00f3j\u00e1ban jelezte: a korm\u00e1ny dolgozik a t\u00e1pp\u00e9nz szab\u00e1lyainak v\u00e1ltoztat\u00e1s\u00e1n, hiszen indokolt, hogy a sz\u00fcl\u0151 otthon maradhasson karant\u00e9nban l\u00e9v\u0151 gyerek\u00e9vel, ak\u00e1rcsak az, hogy a pedag\u00f3gusokn\u00e1l azt v\u00e9lelmezz\u00e9k, munka k\u00f6zben betegedtek meg koronav\u00edrussal, ennek megfelel\u0151en pedig fel kell gyors\u00edtani t\u00e1pp\u00e9nz\u00fck - most k\u00e9t r\u00e9szletben t\u00f6rt\u00e9n\u0151 - kifizet\u00e9s\u00e9t.\n\u00a0\u00a0\u00a0\u00a0Egy, a tan\u00e1rok 100 sz\u00e1zal\u00e9kos t\u00e1pp\u00e9nz\u00e9re vonatkoz\u00f3 m\u00e1sik k\u00e9rd\u00e9sre v\u00e1laszolva kifejtette: mindenki automatikusan megkapja a 60 sz\u00e1zal\u00e9kos t\u00e1pp\u00e9nzt, tov\u00e1bbi 40 sz\u00e1zal\u00e9kkal kapcsolatban pedig egy t\u00f6rv\u00e9nyekben r\u00f6gz\u00edtett elj\u00e1r\u00e1st folytatnak a megbeteged\u00e9s munkahelyi volt\u00e1nak vizsg\u00e1lat\u00e1r\u00f3l. Egyet\u00e9rtett azzal, hogy ezt az elj\u00e1r\u00e1st egyszer\u0171s\u00edteni \u00e9s gyors\u00edtani kell, \u00e9s azt kell v\u00e9lelmezni egy iskol\u00e1ban dolgoz\u00f3 pedag\u00f3gus eset\u00e9n, hogy a fert\u0151z\u00e9st az iskol\u00e1ban kapta meg, \u00edgy a t\u00e1pp\u00e9nz 100 sz\u00e1zal\u00e9k\u00e1t gyorsan \u00e9s nem kett\u0151, hanem egy elj\u00e1r\u00e1s eredm\u00e9nyek\u00e9nt kell biztos\u00edtani.\nIsm\u00e9t m\u0171k\u00f6dik az id\u0151sek v\u00e9dett v\u00e1s\u00e1rl\u00e1si id\u0151s\u00e1vja\n\nA v\u00e1s\u00e1rl\u00e1si id\u0151s\u00e1v bevezet\u00e9se kapcs\u00e1n azt hangs\u00falyozta a miniszter: a rendelkez\u00e9sre \u00e1ll\u00f3 adatok, p\u00e9ld\u00e1ul az elhunytak 75 \u00e9v feletti \u00e1tlag\u00e9letkora alapj\u00e1n ez a v\u00edrus az id\u0151sekre \u00e9s a kr\u00f3nikus betegs\u00e9gben szenved\u0151kre jelent els\u0151sorban vesz\u00e9lyt, ez\u00e9rt \u0151ket v\u00e9deni kell.\n\u00a0\u00a0\u00a0\u00a0Hozz\u00e1tette: m\u00e1soknak ez jelenthet ugyan neh\u00e9zs\u00e9get, ennek minimaliz\u00e1l\u00e1s\u00e1\u00e9rt tette a korm\u00e1ny kor\u00e1bbra a szombati s\u00e1vot.\n\nL\u00e9trej\u00f6n az Orsz\u00e1gos K\u00f3rh\u00e1zi F\u0151igazgat\u00f3s\u00e1g\n\n\u00a0\u00a0\u00a0\u00a0Az eg\u00e9szs\u00e9g\u00fcgy \u00e1talak\u00edt\u00e1s\u00e1r\u00f3l elmondta: a jelenlegi j\u00e1rv\u00e1nyhelyzet egy\u00e9rtelm\u0171en megmutatta, hogy vil\u00e1gos ir\u00e1ny\u00edt\u00e1si rendben m\u0171k\u00f6d\u0151, szervezettebb eg\u00e9szs\u00e9g\u00fcgyi ell\u00e1t\u00e1sra van sz\u00fcks\u00e9g, ez\u00e9rt hozt\u00e1k l\u00e9tre az Orsz\u00e1gos K\u00f3rh\u00e1zi F\u0151igazgat\u00f3s\u00e1got. Ez nem jelent k\u00f3rh\u00e1zbez\u00e1r\u00e1sokat - jegyezte meg. Szerinte ez az int\u00e9zm\u00e9ny a megyei k\u00f3rh\u00e1zakkal \u00e9s a klinik\u00e1kkal \u00f6sszefogva k\u00e9pes lesz az eg\u00e9szs\u00e9g\u00fcgy szervezettebb, hat\u00e9konyabb ir\u00e1ny\u00edt\u00e1s\u00e1ra.\n\u00a0\u00a0\u00a0\u00a0A t\u00e1rcavezet\u0151 k\u00e9rd\u00e9sre v\u00e1laszolva k\u00f6z\u00f6lte azt is: Pint\u00e9r S\u00e1ndor bel\u00fcgyminiszter az operat\u00edv t\u00f6rzs vezet\u0151jek\u00e9nt ir\u00e1ny\u00edtja a k\u00f3rh\u00e1zfenntart\u00f3 szervezetet. Hozz\u00e1tette: az eg\u00e9szs\u00e9g\u00fcgyi \u00e1talak\u00edt\u00e1s legfontosabb c\u00e9lja, hogy amikor sz\u00e1z \u00e9ve nem l\u00e1tott v\u00edrusfert\u0151z\u00e9s terjed\u00e9s\u00e9vel n\u00e9z szembe az orsz\u00e1g, akkor hat\u00e9kony rendszerben tudjanak v\u00e9dekezni, \u00e9s ezt a rendszert ma az operat\u00edv t\u00f6rzs ir\u00e1ny\u00edtja.\u00a0\u00a0\n\u00a0\u00a0\u00a0\u00a0Nagy eredm\u00e9nyk\u00e9nt besz\u00e9lt az eg\u00e9szs\u00e9g\u00fcgyi jog\u00e1ll\u00e1si t\u00f6rv\u00e9ny elfogad\u00e1s\u00e1r\u00f3l is.\n\u00a0\u00a0\u00a0\u00a0Szentkir\u00e1lyi Alexandra korm\u00e1nysz\u00f3viv\u0151 arra a k\u00e9rd\u00e9sre, hogy mit tesz a korm\u00e1ny a j\u00e1rv\u00e1ny k\u00f6zvetett eg\u00e9szs\u00e9g\u00fcgyi hat\u00e1sainak - a megn\u00f6vekedett alkoholfogyaszt\u00e1snak \u00e9s a ment\u00e1lis betegs\u00e9geknek - a m\u00e9rs\u00e9kl\u00e9se \u00e9rdek\u00e9ben, azt mondta: ma 500 \u00f6nk\u00e9ntessel 22 lelki els\u0151seg\u00e9lyszolg\u00e1lat m\u0171k\u00f6dik Magyarorsz\u00e1gon, ezek az orsz\u00e1g b\u00e1rmely r\u00e9sz\u00e9r\u0151l el\u00e9rhet\u0151ek, \u00e1prilisban pedig egy \u00fajabb ingyenesen h\u00edvhat\u00f3 telefonvonalat tett el\u00e9rhet\u0151v\u00e9 a Magyar Lelki Els\u0151seg\u00e9ly Telefonszolg\u00e1ltat\u00f3k Sz\u00f6vets\u00e9ge. Ez a szervezetet t\u00f6bb miniszt\u00e9rium kereszt\u00fcl t\u00e1mogatja a korm\u00e1ny.\n\u00a0\u00a0\u00a0\u00a0Hangs\u00falyozta: a stabil \u00e9lethelyzet nagyban hozz\u00e1 tud j\u00e1rulni ahhoz, hogy ezek a vesz\u00e9lyek elker\u00fclj\u00e9k az emberek \u00e9let\u00e9t, \u00edgy minden olyan l\u00e9p\u00e9s, amelyet korm\u00e1ny a munkahelyek megtart\u00e1sa \u00e9rdek\u00e9ben tesz, seg\u00edti ennek a helyzetnek a felold\u00e1s\u00e1t.\n\u00a0\u00a0\u00a0\u00a0Kiemelte azt is: nem csak a korm\u00e1ny \u00e9s a civil szervezet tehet nagyon sokat a ment\u00e1lis eg\u00e9szs\u00e9g meg\u0151rz\u00e9s\u00e9\u00e9rt, hanem mi magunk is, ez\u00e9rt arra k\u00e9rt mindenkit, hogy ebben a neh\u00e9z id\u0151szakban, f\u0151k\u00e9nt kar\u00e1csony fel\u00e9 k\u00f6zeledve, figyelj\u00fcnk arra, hogy a k\u00f6r\u00fcl\u00f6tt\u00fcnk l\u00e9v\u0151nek\u00a0\u00a0- szomsz\u00e9doknak, bar\u00e1toknak, munkat\u00e1rsaknak - nincs-e sz\u00fcks\u00e9ge egy telefonh\u00edv\u00e1sra, hogy azt \u00e9rezz\u00e9k nincsenek egyed\u00fcl.\n\n\nMagyarorsz\u00e1g finansz\u00edroz\u00e1sa biztos l\u00e1bakon \u00e1ll\n\nMagyarorsz\u00e1g finansz\u00edroz\u00e1sa biztos l\u00e1bakon \u00e1ll - jelentette ki a miniszter. Ha 2023-ig egyetlen fill\u00e9rt nem vesz\u00fcnk f\u00f6l a nemzetk\u00f6zi p\u00e9nzpiacr\u00f3l, az orsz\u00e1g finansz\u00edroz\u00e1sa akkor is biztos\u00edtott - fogalmazott.\n\u00a0\u00a0\u00a0\u00a0Sz\u00f3lt arr\u00f3l is, hogy a baloldali korm\u00e1nyz\u00e1s id\u0151szak\u00e1hoz k\u00e9pest szer\u00e9ny m\u00e9rt\u00e9kben ronthatja a forint \u00e1rfolyam\u00e1nak v\u00e1ltoz\u00e1sa az \u00e1llamad\u00f3ss\u00e1g GDP-hez viszony\u00edtott \u00e9rt\u00e9k\u00e9t 2021-ben.\nBesz\u00e9lt arr\u00f3l is, hogy ilyen gazdas\u00e1gi helyzetben senki nem megszor\u00edt\u00e1sokkal tervez a vil\u00e1gban, mindenki pr\u00f3b\u00e1lja a gazdas\u00e1g \u00fajraind\u00edt\u00e1s\u00e1t \u00e9s a beruh\u00e1z\u00e1sokat t\u00e1mogatni. K\u00f6z\u00f6lte, id\u00e9n jelent\u0151s recesszi\u00f3 lesz, a neh\u00e9zs\u00e9gek m\u00e9rt\u00e9k\u00e9t j\u00f3l mutatja, hogy 4 sz\u00e1zal\u00e9kos gazdas\u00e1gi n\u00f6veked\u00e9ssel sz\u00e1molt a korm\u00e1ny id\u00e9n, ha ez t\u00edz sz\u00e1zal\u00e9kkal rosszabb lesz, azaz m\u00ednusz 6 sz\u00e1zal\u00e9k, akkor azt lehet mondani, hogy a jelenlegi v\u00e1rakoz\u00e1soknak megfelel.\n\u00a0\u00a0\u00a0\u00a0Jelezte azt is, hogy az \u00e1llamad\u00f3ss\u00e1g meg fog n\u0151ni, de azt j\u00f6v\u0151re igyekeznek cs\u00f6kkenteni.\nAz ad\u00f3cs\u00f6kkent\u00e9si tervekr\u0151l\nGuly\u00e1s Gergely a helyi ipar\u0171z\u00e9si ad\u00f3 esetleges elt\u00f6rl\u00e9s\u00e9re vagy felf\u00fcggeszt\u00e9s\u00e9re vonatkoz\u00f3 k\u00e9rd\u00e9sre elmondta: a korm\u00e1ny \u00e1tfog\u00f3an gondolkodik a c\u00e9gek sz\u00e1m\u00e1ra ad\u00f3cs\u00f6kkent\u00e9sekben, ad\u00f3k\u00f6nny\u00edt\u00e9sekben, de sem az ipar\u0171z\u00e9si ad\u00f3, sem m\u00e1s ad\u00f3nem kapcs\u00e1n nem d\u00f6nt\u00f6tt.\nUni\u00f3s k\u00f6lts\u00e9gvet\u00e9s - Br\u00fcsszelben csak az lehet jog\u00e1llam, amely beengedi a migr\u00e1nsokat\n\nA Minisztereln\u00f6ks\u00e9get vezet\u0151 miniszter kijelentette azt is: a magyar korm\u00e1ny tov\u00e1bbra is elfogadhatatlannak tartja, hogy politikai krit\u00e9riumokt\u00f3l teszik f\u00fcgg\u0151v\u00e9 a Magyarorsz\u00e1gnak j\u00e1r\u00f3 uni\u00f3s p\u00e9nzek foly\u00f3s\u00edt\u00e1s\u00e1t.\n\u00a0\u00a0\u00a0\u00a0K\u00f6z\u00f6lte: a magyar korm\u00e1ny olyan v\u00e1ltoztat\u00e1shoz nem tud hozz\u00e1j\u00e1rulni - akkor sem, ha ez az uni\u00f3 k\u00f6vetkez\u0151 k\u00f6lts\u00e9gvet\u00e9s\u00e9nek \u00e9s az \u00faj nemzed\u00e9k alapnak a megakad\u00e1lyoz\u00e1s\u00e1t jelenti -, hogy a magyar korm\u00e1ny fontos k\u00e9rd\u00e9sekben ezut\u00e1n szuver\u00e9n m\u00f3don ne d\u00f6nthessen.\nElmondta, ma Magyarorsz\u00e1g az EU-b\u00f3l \u00e9vente nett\u00f3 n\u00e9gymilli\u00e1rd eur\u00f3t kap, m\u00edg k\u00f6r\u00fclbel\u00fcl hatmilli\u00e1rd eur\u00f3 hasznot visznek ki Magyarorsz\u00e1gr\u00f3l az eur\u00f3pai uni\u00f3s c\u00e9gek.\n\u00a0\u00a0\u00a0\u00a0Hangs\u00falyozta: nem arr\u00f3l van sz\u00f3 - amit k\u00fcl\u00f6n\u00f6sen az ellenz\u00e9ki p\u00e1rtok megsz\u00f3lal\u00e1sai sugallnak - , hogy az orsz\u00e1g k\u00f6ny\u00f6radom\u00e1nyt kap az EU-t\u00f3l.\nK\u00f6z\u00f6lte, az uni\u00f3s tag\u00e1llamok c\u00e9geiken kereszt\u00fcl jelent\u0151s hasznot visznek ki Magyarorsz\u00e1gr\u00f3l, b\u00e1r k\u00e9ts\u00e9gk\u00edv\u00fcl hoznak is ide modern technol\u00f3gi\u00e1t, munkakult\u00far\u00e1t, ez egy k\u00f6lcs\u00f6n\u00f6sen el\u0151ny\u00f6s, nyertes szitu\u00e1ci\u00f3.\nAhhoz, hogy ez \u00edgy maradjon, a jelenlegi szab\u00e1lyokat kell fenntartani \u00e9s a status quot kell meg\u0151rizni - mondta.\n\u00a0\u00a0\u00a0\u00a0\u00dagy fogalmazott: \"senkinek semmivel nem tartozunk az\u00e9rt, hogy az Eur\u00f3pai Uni\u00f3b\u00f3l is forr\u00e1sokhoz juthatunk. Az a mi p\u00e9nz\u00fcnk, a nek\u00fcnk j\u00e1r\u00f3 p\u00e9nz, minden felt\u00e9telt\u0151l teljesen f\u00fcggetlen\u00fcl\".\nGuly\u00e1s Gergely az uni\u00f3s forr\u00e1sok foly\u00f3s\u00edt\u00e1s\u00e1nak jog\u00e1llamis\u00e1gi felt\u00e9telekhez k\u00f6t\u00e9s\u00e9t ellent\u00e9tesnek tartja a lisszaboni szerz\u0151d\u00e9ssel. Hozz\u00e1tette: a lisszaboni szerz\u0151d\u00e9s tartalmazza a hetes cikkely szerinti elj\u00e1r\u00e1st, ha val\u00f3ban felmer\u00fclnek jog\u00e1llamis\u00e1gi k\u00e9rd\u00e9sek, ennek az elj\u00e1r\u00e1snak a keret\u00e9ben lehet tiszt\u00e1zni.\nSzerinte a politikai motiv\u00e1ci\u00f3kat illet\u0151 k\u00e9ts\u00e9geket Soros Gy\u00f6rgy e heti cikke eloszlatta.\u00a0Azt mondta, a politikai krit\u00e9rium a bev\u00e1ndorl\u00e1s elfogad\u00e1sa, amelyet Magyarorsz\u00e1g tov\u00e1bbra is elutas\u00edt.\n\u00a0\u00a0\u00a0\u00a0\u00dagy folytatta: nem csup\u00e1n a jelenlegi, hanem minden k\u00f6vetkez\u0151 korm\u00e1ny jog\u00e1\u00e9rt k\u00fczdenek, hogy szabadon d\u00f6nthessenek arr\u00f3l, kivel akarnak a magyarok az orsz\u00e1g ter\u00fclet\u00e9n egy\u00fctt \u00e9lni.\n\u00a0\u00a0\u00a0\u00a0K\u00f6z\u00f6lte, az elm\u00falt \u00e9vek tapasztalatai egy\u00e9rtelm\u0171en mutatj\u00e1k, hogy Br\u00fcsszelben csak az lehet jog\u00e1llam, amely nem v\u00e9di meg hat\u00e1rait, \u00e9s beengedi a migr\u00e1nsokat.\n\u00a0\u00a0\u00a0\u00a0Eml\u00e9keztetett arra, hogy a migr\u00e1ci\u00f3r\u00f3l a magyar \u00e1llampolg\u00e1rok n\u00e9pszavaz\u00e1son \u00e9s orsz\u00e1ggy\u0171l\u00e9si v\u00e1laszt\u00e1son is egy\u00e9rtelm\u0171en, vil\u00e1gosan d\u00f6nt\u00f6ttek.\nGuly\u00e1s Gergely k\u00f6z\u00f6lte, a nyugati sajt\u00f3szabads\u00e1g helyzet\u00e9t bizony\u00edtja, hogy a Soros Gy\u00f6rgy cikk\u00e9t k\u00f6zl\u0151 sajt\u00f3org\u00e1num a magyar minisztereln\u00f6k v\u00e1lasz\u00e1t m\u00e1r nem publik\u00e1lta. Ez is j\u00f3l mutatja, hogy \u00e9rdemes lenne egyszer arr\u00f3l is elbesz\u00e9lgetni, hogy a soksz\u00edn\u0171s\u00e9g tekintet\u00e9ben a nyugati sajt\u00f3 mi\u00e9rt \u00e1ll l\u00e9nyegesen rosszabb helyzetben, mint a k\u00f6z\u00e9p-eur\u00f3pai vagy a magyar sajt\u00f3 - hangoztatta.\u00a0\u00a0\u00a0\u00a0\n\u00a0\u00a0\u00a0\u00a0Guly\u00e1s Gergely kit\u00e9rt arra is, hogy cs\u00fct\u00f6rt\u00f6k\u00f6n Budapesten t\u00e1rgyal Mateusz Morawiecki lengyel minisztereln\u00f6k Orb\u00e1n Viktor minisztereln\u00f6kkel. A k\u00f6z\u00f6s \u00e1ll\u00e1spontot val\u00f3sz\u00edn\u0171leg \u00edr\u00e1sban is r\u00f6gz\u00edtik - jelezte.\n\nNem \u00e1llhat el\u0151 olyan helyzet, hogy nem \u00e9rkezik uni\u00f3s p\u00e9nz Magyarorsz\u00e1gra\nK\u00e9rd\u00e9sre v\u00e1laszolva elmondta, nem \u00e1llhat el\u0151 olyan helyzet, hogy nem \u00e9rkezik uni\u00f3s p\u00e9nz Magyarorsz\u00e1gra, hiszen a 2021-ig tart\u00f3 k\u00f6lts\u00e9gvet\u00e9s m\u00e9g tov\u00e1bbi k\u00e9t \u00e9vre lehet\u0151v\u00e9 teszi a forr\u00e1sok felhaszn\u00e1l\u00e1s\u00e1t, 500 milli\u00e1rd forint mez\u0151gazdas\u00e1gi t\u00e1mogat\u00e1s pedig a b\u00fcdzs\u00e9 elfogad\u00e1sa n\u00e9lk\u00fcl is \u00e9rkezne, ak\u00e1rcsak - b\u00e1zisalapon - a k\u00f6lts\u00e9gvet\u00e9s egy r\u00e9sze.\n\u00a0\u00a0\u00a0 Arra a k\u00e9rd\u00e9sre, hogy a magyar \u00e9s a lengyel korm\u00e1nyf\u0151 kapott-e olyan aj\u00e1nlatot a n\u00e9met EU-s eln\u00f6ks\u00e9gt\u0151l, aminek eredm\u00e9nyek\u00e9ppen m\u00e9gsem v\u00e9t\u00f3zn\u00e1nak az EU-s k\u00f6lts\u00e9gvet\u00e9st \u00e9s a Next Generation alapot illet\u0151en, Guly\u00e1s Gergely kijelentette: nem kaptak ilyen aj\u00e1nlatot, ez\u00e9rt v\u00e9t\u00f3znak.\n\u00a0\u00a0\u00a0\u00a0Arra a felvet\u00e9sre, hogy a magyar korm\u00e1ny el\u00e1llna-e a v\u00e9t\u00f3t\u00f3l, ha az \u00faj jog\u00e1llamis\u00e1gi mechanizmusban garanci\u00e1t adnak arra, hogy az \u00e9rintett tag\u00e1llam az Eur\u00f3pai Tan\u00e1cshoz, illetve az Eur\u00f3pai B\u00edr\u00f3s\u00e1ghoz fellebbezhet, \u00e9s lez\u00e1rj\u00e1k a 7-es cikkely szerinti elj\u00e1r\u00e1st, Guly\u00e1s Gergely azt mondta: a 7-es cikkely szerinti elj\u00e1r\u00e1s lez\u00e1r\u00e1sa k\u00fcl\u00f6n\u00f6sebben nagy engedm\u00e9nynek nem min\u0151s\u00fcl, hiszen annak a v\u00e9ge a szankci\u00f3n\u00e1l egyhang\u00fa d\u00f6nt\u00e9s, \u00edgy k\u00fcl\u00f6n\u00f6sebb vesz\u00e9llyel nem j\u00e1r.\n\u00a0\u00a0\u00a0\u00a0Ugyanakkor a miniszter a b\u00edr\u00f3s\u00e1gi jogorvoslat megteremt\u00e9s\u00e9t egy j\u00f3 ir\u00e1ny\u00fa elmozdul\u00e1snak nevezte a n\u00e9met eln\u00f6ks\u00e9g r\u00e9sz\u00e9r\u0151l, de szerinte \u00f6nmag\u00e1ban ez nem elegend\u0151, mert a jog\u00e1llamis\u00e1ggal kapcsolatban elfogadott rendelettervezetnek nincsenek objekt\u00edv, vil\u00e1gos, sz\u00e1monk\u00e9rhet\u0151 krit\u00e9riumai.\n\u00a0\u00a0\u00a0\u00a0A n\u00e9met k\u00fcl\u00fcgyminiszter kijelent\u00e9s\u00e9t, miszerint napokon bel\u00fcl d\u00f6nt\u00e9s lesz a k\u00f6lts\u00e9gvet\u00e9sr\u0151l \u00e9s a seg\u00e9lyalapr\u00f3l, Guly\u00e1s Gergely \u00fagy komment\u00e1lta: a n\u00e9met k\u00fcl\u00fcgyminiszter szavaib\u00f3l nem a jelen helyzet le\u00edr\u00e1s\u00e1t olvass\u00e1k ki, hanem azt az optimizmust, hogy siker\u00fcl megold\u00e1st tal\u00e1lni a kialakult helyzetre. Rem\u00e9lj\u00fck, hogy \u00edgy lesz, de a magyar korm\u00e1ny a sokszor ismertetett \u00e1ll\u00e1spontj\u00e1b\u00f3l \"nem tud, nem fog \u00e9s nem is akar engedni\" - sz\u00f6gezte le, hozz\u00e1t\u00e9ve, hogy Magyarorsz\u00e1g n\u00e9lk\u00fcl a d\u00f6nt\u00e9s nem hozhat\u00f3 meg az EU-s k\u00f6lts\u00e9gvet\u00e9sr\u0151l.\n\u00a0\u00a0\u00a0\u00a0Arra a k\u00e9rd\u00e9sre, hogy a magyar korm\u00e1ny az \u00faj jog\u00e1llamis\u00e1gi mechanizmust megt\u00e1madja-e az Eur\u00f3pai B\u00edr\u00f3s\u00e1g el\u0151tt, a miniszter jelezte: nincs elfogadott jog\u00e1llamis\u00e1gi mechanizmus, \u00edgy nincs mit megt\u00e1madni a b\u00edr\u00f3s\u00e1gon.\n\u00a0\u00a0\u00a0\u00a0A minisztert arr\u00f3l is k\u00e9rdezt\u00e9k, hogy mi a v\u00e9lem\u00e9nye Deutsch Tam\u00e1s fideszes EP-k\u00e9pvisel\u0151 szavair\u00f3l, aki Manfred Weber n\u00e9met politikus Magyarorsz\u00e1got kritiz\u00e1l\u00f3 kijelent\u00e9s\u00e9re \u00fagy reag\u00e1lt, hogy \"a Gestapo \u00e9s az \u00c1VH is ugyanezt mondta: akinek nincs takargatnival\u00f3ja, annak nincs f\u00e9lnival\u00f3ja.\" Guly\u00e1s Gergely szerint ez egy \"szellemes \u00e9s finom\" megfogalmaz\u00e1s ahhoz k\u00e9pest, amilyen v\u00e1dak Magyarorsz\u00e1gr\u00f3l \u00e9s a magyar korm\u00e1nyr\u00f3l elhangzottak az Eur\u00f3pai Parlament vit\u00e1j\u00e1ban szerd\u00e1n.\n\n\n\nArra, hogy Dobrev Kl\u00e1ra, a DK eur\u00f3pai parlamenti k\u00e9pvisel\u0151je egy internetes hirdet\u00e9sben \"Br\u00fcsszelt rekl\u00e1mozza, mik\u00f6zben a magyar korm\u00e1ny j\u00e1rv\u00e1ny elleni v\u00e9dekez\u00e9s\u00e9t t\u00e1madja\", Guly\u00e1s Gergely \u00fagy reag\u00e1lt: az, hogy a hirdet\u00e9st nem a DK, hanem az eur\u00f3pai p\u00e1rtcsal\u00e1dja fizeti, j\u00f3l igazolja, hogy nincs olyan nemzetk\u00f6zi t\u00e1mad\u00e1s, amelynek a magyar ellenz\u00e9ki p\u00e1rtok ne v\u00e1ln\u00e1nak azonnal r\u00e9szeseiv\u00e9.\n\u00a0\u00a0\u00a0 A Minisztereln\u00f6ks\u00e9get vezet\u0151 miniszter a f\u0151v\u00e1ros buszb\u00e9rl\u00e9si tenderr\u0151l azt mondta: az, hogy egy offshore-h\u00e1tter\u0171, napokkal a ki\u00edr\u00e1s el\u0151tt l\u00e9trehozott c\u00e9g kapja a megb\u00edz\u00e1st, amely \"nyilv\u00e1nval\u00f3an k\u00f6t\u0151dik az egyik f\u0151polg\u00e1rmester-helyetteshez\", \"a korrupci\u00f3nak olyan leplezetlen \u00e9s ny\u00edlt form\u00e1ja, ami megengedhetetlen\".\n\u00a0\u00a0 A v\u00e1laszt\u00e1si t\u00f6rv\u00e9ny m\u00f3dos\u00edt\u00e1s\u00e1val kapcsolatban \u00fagy l\u00e1tta, Volner J\u00e1nos (f\u00fcggetlen) a lista\u00e1ll\u00edt\u00e1s felt\u00e9teleit tov\u00e1bb szigor\u00edt\u00f3 m\u00f3dos\u00edt\u00f3 ind\u00edtv\u00e1nya a kamup\u00e1rtok elleni fell\u00e9p\u00e9shez m\u00e9g hat\u00e9konyabb eszk\u00f6z\u00f6ket. Elmondta, az ellenz\u00e9k az \u00f6sszefog\u00e1sr\u00f3l r\u00e9ges-r\u00e9gen d\u00f6nt\u00f6tt; a magyar politikai \u00e9letben tal\u00e1n az \u00e9rintettek k\u00f6r\u00e9ben egyre kev\u00e9sb\u00e9 van vita arr\u00f3l, hogy a Jobbikt\u00f3l a Demokratikus Koal\u00edci\u00f3ig mindenki az egys\u00e9ges baloldal r\u00e9sze. Megjegyezte azt is, a v\u00e1laszt\u00e1si t\u00f6rv\u00e9nyeket 2021. janu\u00e1r elsej\u00e9t k\u00f6vet\u0151en nem lehet m\u00f3dos\u00edtani a k\u00f6zelg\u0151 orsz\u00e1ggy\u0171l\u00e9si v\u00e1laszt\u00e1s miatt.\n\u00a0\u00a0 A minisztert arr\u00f3l is k\u00e9rdezt\u00e9k, mire sz\u00e1m\u00edthat Magyarorsz\u00e1g az \u00faj amerikai korm\u00e1nyzatt\u00f3l a magyar bev\u00e1ndorl\u00e1spolitika kapcs\u00e1n, miut\u00e1n Joe Biden amerikai demokrata eln\u00f6kjel\u00f6lt azt nyilatkozta, hogy \u00e1llampolg\u00e1rs\u00e1got adna t\u00f6bb mint 10 milli\u00f3 illeg\u00e1lis bev\u00e1ndorl\u00f3nak. Guly\u00e1s Gergely \u00fagy reag\u00e1lt: az \u00faj amerikai adminisztr\u00e1ci\u00f3nak is joga van meghat\u00e1rozni, milyen bev\u00e1ndorl\u00e1spolitik\u00e1t akar folytatni, ahogyan magyar korm\u00e1ny sem akarja \u00e1tengedni az err\u0151l a k\u00e9rd\u00e9sr\u0151l sz\u00f3l\u00f3 d\u00f6nt\u00e9st m\u00e1snak. Joe Biden megjegyz\u00e9s\u00e9re, miszerint Amerika k\u00e9szen \u00e1ll a vil\u00e1g vezet\u00e9s\u00e9re, a miniszter \u00fagy reag\u00e1lt: \"Mi minden amb\u00edci\u00f3t \u00e9rt\u00e9kel\u00fcnk \u00e9s tisztel\u00fcnk, de Magyarorsz\u00e1gon az orsz\u00e1g vezet\u00e9s\u00e9re azoknak kell v\u00e1llalkozni, akik n\u00e9gy\u00e9vente szabad \u00e9s a demokratikus v\u00e1laszt\u00e1son erre felhatalmaz\u00e1st kapnak\".\nA bejelentett amerikai korm\u00e1nyn\u00e9vsorr\u00f3l \u00fagy nyilatkozott, Magyarorsz\u00e1g a NATO-ban az Egyes\u00fclt \u00c1llamok sz\u00f6vets\u00e9gese, \"rem\u00e9lj\u00fck, hogy az egy\u00fcttm\u0171k\u00f6d\u00e9s j\u00f3 lesz\", egy m\u00e1sik k\u00e9rd\u00e9sre pedig azt szorgalmazta, ne a kor\u00e1bbi tapasztalatok, hanem a most tett l\u00e9p\u00e9sei alapj\u00e1n \u00edt\u00e9lj\u00fck meg Joe Biden tev\u00e9kenys\u00e9g\u00e9t \u00e9s viszonyuljunk ahhoz.\n\n"}]