[{"date": "2020-11-17 15:14", "url": "https://koronavirus.gov.hu/cikkek/orszagos-tisztifoorvos-gyogyultak-verplazmaval-segithetnek-sulyos-betegeknek", "h1": "Orsz\u00e1gos tisztif\u0151orvos: a gy\u00f3gyultak v\u00e9rplazm\u00e1val seg\u00edthetnek a s\u00falyos betegeknek", "body": "\nA koronav\u00edrus-fert\u0151z\u00e9sb\u0151l gy\u00f3gyultak v\u00e9rplazma ad\u00e1s\u00e1val seg\u00edthetnek a s\u00falyos betegeknek - hangs\u00falyozta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s\u00a0operat\u00edv\u00a0t\u00f6rzs keddi online sajt\u00f3t\u00e1j\u00e9koztat\u00f3j\u00e1n.\n\n\n\u00a0M\u00fcller Cec\u00edlia elmondta, hogy az elm\u00falt 24 \u00f3r\u00e1ban 5203 \u00faj fert\u0151z\u00f6ttet azonos\u00edtottak, a j\u00e1rv\u00e1ny kezdete \u00f3ta 152 659 embern\u00e9l mutatt\u00e1k ki a v\u00edrust, ugyanakkor a gy\u00f3gyultak sz\u00e1ma is egyre n\u0151, jelenleg 34 185-en vannak.\n\u00a0\u00a0\u00a0\u00a0V\u00e9rplazma ad\u00e1s\u00e1hoz a gy\u00f3gyultak 10 sz\u00e1zal\u00e9ka termel kell\u0151 mennyis\u00e9g\u0171 ellenanyagot - k\u00f6z\u00f6lte, hozz\u00e1t\u00e9ve, arra minden gy\u00f3gyult jelentkezhet, de klinikai vizsg\u00e1latnak kell meg\u00e1llap\u00edtani, hogy adhatnak-e v\u00e9rplazm\u00e1t.\n\u00a0\u00a0\u00a0\u00a0Az orsz\u00e1gos tisztif\u0151orvos nemes cselekedetnek nevezte, ha valaki \u00edgy seg\u00edti a s\u00falyos betegeket. Ismertet\u00e9se szerint a v\u00e9rplazm\u00e1val k\u00e9szen biztos\u00edtj\u00e1k a betegeknek azt az ellenanyagot, amelyet szervezet\u00fck esetlegesen nem tud termelni. \u00dagy fogalmazott: \"Egyfajta passz\u00edv immunit\u00e1sban r\u00e9szes\u00edtj\u00fck\" \u0151ket.\n\u00a0\u00a0\u00a0\u00a0K\u00f6z\u00f6lte: az elm\u00falt 24 \u00f3r\u00e1ban 91-en haltak meg, a legfiatalabb elhunyt 25 \u00e9ves, a legid\u0151sebb 95 \u00e9ves volt. Besz\u00e1molt arr\u00f3l, hogy a j\u00e1rv\u00e1ny kezdete \u00f3ta 3281 elhunytat tartanak nyilv\u00e1n, mintegy h\u00e9t sz\u00e1zal\u00e9kukn\u00e1l nem tal\u00e1ltak alapbetegs\u00e9get. A fert\u0151z\u0151d\u00e9s \u00e1ltal\u00e1ban k\u00eds\u00e9r\u0151 betegs\u00e9gk\u00e9nt, s\u00falyosb\u00edt\u00f3 k\u00f6r\u00fclm\u00e9nyk\u00e9nt jelenik meg; tov\u00e1bbra is a kr\u00f3nikus betegeket \u00e9s id\u0151seket kell v\u00e9deni - jegyezte meg.\n\u00a0\u00a0\u00a0\u00a0Felh\u00edvta a figyelmet a higi\u00e9n\u00e9s rendszab\u00e1lyok betart\u00e1s\u00e1nak fontoss\u00e1g\u00e1ra, amire egyre ink\u00e1bb sz\u00fcks\u00e9g van - mondta -, mivel a fert\u0151z\u0151d\u00e9s lehet\u0151s\u00e9g\u00e9nek cs\u00f6kkent\u00e9s\u00e9vel\u00a0\u00a0az eg\u00e9szs\u00e9g\u00fcgyi ell\u00e1t\u00f3rendszer leterhelts\u00e9ge is m\u00e9rs\u00e9kl\u0151dik. Ezzel \u00f6sszef\u00fcgg\u00e9sben sz\u00f3lt arr\u00f3l, hogy egyre t\u00f6bben ker\u00fclnek k\u00f3rh\u00e1zba, l\u00e9legeztet\u0151g\u00e9pre.\n\u00a0\u00a0\u00a0\u00a0Ismertette: h\u00e9tf\u0151n 7477 beteget \u00e1poltak k\u00f3rh\u00e1zakban, 576-an vannak l\u00e9legeztet\u0151g\u00e9pen.\n\u00a0\u00a0\u00a0\u00a0T\u00e1j\u00e9koztat\u00e1sa szerint h\u00e9tf\u0151n 27 292-vel n\u0151tt a PCR-tesztek sz\u00e1ma, eddig 1 388 132 PCR-vizsg\u00e1lat t\u00f6rt\u00e9nt.\n\u00a0\u00a0\u00a0\u00a0Mint mondta, a PCR-tesztel\u00e9si kapacit\u00e1s folyamatosan b\u0151v\u00fcl, ma m\u00e1r az Orsz\u00e1gos V\u00e9rell\u00e1t\u00f3 Szolg\u00e1lat is jelent\u0151s mennyis\u00e9g\u0171 diagnosztikai vizsg\u00e1latot v\u00e9gez. Az antig\u00e9nalap\u00fa gyorsteszteket az eg\u00e9szs\u00e9g\u00fcgyi szolg\u00e1latok egy r\u00e9sze, az Orsz\u00e1gos Ment\u0151szolg\u00e1lat \u00e9s hat sz\u0171r\u0151busszal a Nemzeti N\u00e9peg\u00e9szs\u00e9g\u00fcgyi K\u00f6zpont v\u00e9gzi.\n\u00a0\u00a0\u00a0\u00a0A tisztif\u0151orvos arra k\u00e9rt mindenkit, hogy csak akkor vegyenek r\u00e9szt a sz\u0171r\u0151buszos vizsg\u00e1laton, ha arra a ment\u0151szolg\u00e1lat munkat\u00e1rs\u00e1t\u00f3l felh\u00edv\u00e1st kapnak.\n\u00a0\u00a0\u00a0\u00a0Eml\u00e9keztetett arra, hogy az elj\u00e1r\u00e1srend szerint a vizsg\u00e1latot h\u00e1ziorvos rendeli meg, amelyet az Orsz\u00e1gos Ment\u0151szolg\u00e1lat koordin\u00e1l. A beteg \u00e1llapot\u00e1t\u00f3l f\u00fcgg\u0151en a beteg otthon\u00e1ban v\u00e9gzik el a mintav\u00e9telt, vagy a sz\u0171r\u0151buszra ir\u00e1ny\u00edtj\u00e1k.\n\u00a0\u00a0\u00a0\u00a0Kit\u00e9rt arra is, hogy Magyarorsz\u00e1g 27 eur\u00f3pai orsz\u00e1g \u00e1tlag\u00e1ban az egymilli\u00f3 lakosra vet\u00edtett adatok alapj\u00e1n a fert\u0151z\u00f6ttek \u00e9s elhunytak sz\u00e1m\u00e1t tekintve a k\u00f6z\u00e9pmez\u0151nyben van.\n\u00a0\u00a0\u00a0\u00a0Elmondta: a 46. heti v\u00edzvizsg\u00e1latok szerint a szennyv\u00edzben Kecskem\u00e9ten, Miskolcon, Ny\u00edregyh\u00e1z\u00e1n, Salg\u00f3tarj\u00e1nban, Sz\u00e9kesfeh\u00e9rv\u00e1ron \u00e9s Szolnokon emelkedett a v\u00edrus \u00f6r\u00f6k\u00edt\u0151anyag\u00e1nak mennyis\u00e9ge. Ez arra utal, hogy ezeken a telep\u00fcl\u00e9seken, de orsz\u00e1gszerte is 4-5 nap m\u00falva sz\u00e1m\u00edtani kell a fert\u0151z\u00f6ttek sz\u00e1m\u00e1nak n\u00f6veked\u00e9s\u00e9re.\n\n\nMTI 2020. november 17.\n\n"}]