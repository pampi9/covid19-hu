[{"date": "2020-11-20 14:55", "url": "https://koronavirus.gov.hu/cikkek/operativ-torzs-maszkokkal-csalokat-fogtak-el", "h1": "Operat\u00edv t\u00f6rzs: maszkokkal csal\u00f3kat fogtak el", "body": "\nH\u00e1rom f\u00e9rfit maszkokkal elk\u00f6vetett sokmilli\u00f3s csal\u00e1s gyan\u00faj\u00e1val fogtak el a rend\u0151r\u00f6k - mondta el Kiss R\u00f3bert alezredes, a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese online sajt\u00f3t\u00e1j\u00e9koztat\u00f3n p\u00e9nteken.\n\n\nA tam\u00e1si, illetve veszpr\u00e9mi lakosok tavasz \u00f3ta maszkokat, gumikeszty\u0171ket \u00e9s egy\u00e9ni v\u00e9d\u0151eszk\u00f6z\u00f6ket k\u00edn\u00e1ltak elad\u00e1sra, \u00e9s a v\u00e9tel\u00e1r egy r\u00e9sz\u00e9t el\u0151re k\u00e9rt\u00e9k. A s\u00e9rtettek mintegy 10 milli\u00f3 forintot utaltak \u00e1t a h\u00e1rom elk\u00f6vet\u0151nek, akik azonban csak a megrendelt term\u00e9kek kis r\u00e9sz\u00e9t sz\u00e1ll\u00edtott\u00e1k le. A rend\u0151r\u00f6k mindh\u00e1rom f\u00e9rfit elfogt\u00e1k \u00e9s jelent\u0151s \u00e9rt\u00e9kre \u00fczletszer\u0171en elk\u00f6vetett csal\u00e1s gyan\u00faj\u00e1val ind\u00edtottak ellen\u00fck elj\u00e1r\u00e1st - ismertette az alezredes.\n\u00a0\u00a0\u00a0\u00a0Kiss R\u00f3bert elmondta: cs\u00fct\u00f6rt\u00f6k\u00f6n 327 emberrel szemben int\u00e9zkedtek a rend\u0151r\u00f6k a kij\u00e1r\u00e1si tilalom megs\u00e9rt\u00e9se miatt, k\u00f6z\u00fcl\u00fck 326-an t\u00e9nylegesen megszegt\u00e9k a korl\u00e1toz\u00e1st, egy ember pedig nem tartotta be a kutyas\u00e9t\u00e1ltat\u00e1s 500 m\u00e9teres k\u00f6rzet\u00e9re vonatkoz\u00f3 szab\u00e1lyt. A november 4-\u00e9n hat\u00e1lyba l\u00e9pett kij\u00e1r\u00e1si korl\u00e1toz\u00e1s \u00e9s a november 10-\u00e9n 24 \u00f3r\u00e1t\u00f3l \u00e9rv\u00e9nybe l\u00e9pett kij\u00e1r\u00e1si tilalom ellen\u0151rz\u00e9se \u00f3ta 4364 emberrel szemben int\u00e9zkedtek a rend\u0151r\u00f6k a kij\u00e1r\u00e1si szab\u00e1lyok megszeg\u00e9se miatt.\n\u00a0\u00a0\u00a0\u00a0Cs\u00fct\u00f6rt\u00f6k\u00f6n a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt 345 emberrel szemben int\u00e9zkedtek a rend\u0151r\u00f6k, ebb\u0151l 299-cel szemben az\u00e9rt, mert a t\u00edzezer lakosn\u00e1l nagyobb telep\u00fcl\u00e9seken megszegt\u00e9k a maszkvisel\u00e9sre vonatkoz\u00f3 \u00f6nkorm\u00e1nyzati rendeletet. K\u00f6z\u00fcl\u00fck 94-et figyelmeztettek, 135-en helysz\u00edni b\u00edrs\u00e1got kaptak \u00e9s 70 embert feljelentettek.\n\u00a0\u00a0\u00a0\u00a0T\u00f6megk\u00f6zleked\u00e9si eszk\u00f6z\u00f6k\u00f6n, azok v\u00e1rakoz\u00f3helyein a szab\u00e1lytalan maszkvisel\u00e9s miatt \u00f6t esetben int\u00e9zkedtek cs\u00fct\u00f6rt\u00f6k\u00f6n. A kereskedelmi \u00fczletekben valamint a bev\u00e1s\u00e1rl\u00f3k\u00f6zpontok ter\u00fclet\u00e9n pedig 41 emberrel szemben int\u00e9zkedtek a rend\u0151r\u00f6k, mert nem vagy nem megfelel\u0151en viselt\u00e9k a maszkot.\n\u00a0\u00a0\u00a0\u00a0Cs\u00fct\u00f6rt\u00f6k\u00f6n hat \u00fczletet, vend\u00e9gl\u00e1t\u00f3helyet z\u00e1rattak be ideiglenesen a szab\u00e1lytalans\u00e1gok miatt, ebb\u0151l \u00f6t\u00f6t a f\u0151v\u00e1rosban. A jogszab\u00e1ly hat\u00e1lyba l\u00e9p\u00e9se \u00f3ta 65 l\u00e9tes\u00edtm\u00e9nyt, \u00fczletet, szolg\u00e1ltat\u00f3t z\u00e1rtak m\u00e1r be a rend\u0151r\u00f6k \u00e9s 322 szem\u00e9llyel szemben int\u00e9zkedtek a korl\u00e1tozott nyitvatart\u00e1sra, egyes \u00fczletek nyitvatart\u00e1s\u00e1nak tilalm\u00e1ra vonatkoz\u00f3 szab\u00e1ly megs\u00e9rt\u00e9se miatt.\n\u00a0\u00a0\u00a0\u00a0Kiss R\u00f3bert elmondta: a maszkvisel\u00e9s szab\u00e1lyainak megs\u00e9rt\u00e9se miatt int\u00e9zkedtek cs\u00fct\u00f6rt\u00f6k\u00f6n a rend\u0151r\u00f6k a f\u0151v\u00e1ros VII. ker\u00fclet\u00e9ben, Erzs\u00e9betv\u00e1rosban egy internet-k\u00e1v\u00e9z\u00f3k\u00e9nt is m\u0171k\u00f6d\u0151 mobiltelefon-szak\u00fczletben \u00e9s egy p\u00e9nzv\u00e1lt\u00f3ban, valamint a XI. ker\u00fcletben, a Feh\u00e9rv\u00e1ri \u00fati v\u00e1s\u00e1rcsarnokban egy konyhafelszerel\u00e9st \u00e1rus\u00edt\u00f3 \u00fczletben, tov\u00e1bb\u00e1 egy \u00fajpesti p\u00e9ks\u00e9gben. A XV. ker\u00fcletben pedig a tilalom ellen\u00e9re nyitva volt egy s\u00f6r\u00f6z\u0151, ahol egy vend\u00e9g szeszesitalt fogyasztott.\n\u00a0\u00a0\u00a0\u00a0Borsod-Aba\u00faj-Zempl\u00e9n megy\u00e9ben, Kazincbarcik\u00e1n pedig egy \u00e1llateledel-boltban nem volt kihelyezve a maszkvisel\u00e9si k\u00f6telezetts\u00e9gre figyelmeztet\u0151 plak\u00e1t \u00e9s az alkalmazott sem viselte a maszkot. A rend\u0151rs\u00e9g valamennyi \u00fczletet h\u00e9t napra bez\u00e1rta, a szab\u00e1lys\u00e9rt\u0151kkel szemben int\u00e9zkedett.\n\u00a0\u00a0\u00a0\u00a0Kiss R\u00f3bert elmondta: cs\u00fct\u00f6rt\u00f6k\u00f6n a Magyarorsz\u00e1g ter\u00fclet\u00e9n \u00e1tutaz\u00e1s szab\u00e1lyainak megs\u00e9rt\u00e9se miatt 66-szor int\u00e9zkedtek. Az \u00e1tutaz\u00f3kat szeptember \u00f3ta ellen\u0151rzik, a szab\u00e1lys\u00e9rt\u0151k ellen eddig \u00f6sszesen 6142 alkalommal int\u00e9zkedtek a rend\u0151r\u00f6k.\n\u00a0\u00a0\u00a0\u00a0Cs\u00fct\u00f6rt\u00f6k\u00f6n 7671 hat\u00f3s\u00e1gi h\u00e1zi karant\u00e9nt rendeltek el. Jelenleg 42 421-en vannak hat\u00f3s\u00e1gi h\u00e1zi karant\u00e9nban, k\u00f6z\u00fcl\u00fck 3907-en regisztr\u00e1ltak az online ellen\u0151rz\u00e9sre fejlesztett mobilalkalmaz\u00e1sra. A rend\u0151r\u00f6k 16 894 szem\u00e9lyes ellen\u0151rz\u00e9st tartottak a hat\u00f3s\u00e1gi h\u00e1zi karant\u00e9nban lev\u0151kn\u00e9l cs\u00fct\u00f6rt\u00f6k\u00f6n.\n\u00a0\u00a0\u00a0\u00a0Kiss R\u00f3bert hangs\u00falyozta: amennyiben elrendelik valakin\u00e9l a hat\u00f3s\u00e1gi h\u00e1zi karant\u00e9nt, \u00e9s adottak a technikai felt\u00e9telek, akkor a h\u00e1zi karant\u00e9n elektronikus ellen\u0151rz\u00e9s\u00e9re kifejlesztett alkalmaz\u00e1s haszn\u00e1lat\u00e1t a jogszab\u00e1ly k\u00f6telez\u0151en el\u0151\u00edrja, ezzel is biztos\u00edtva a karant\u00e9nra k\u00f6telezettnek a k\u00e9nyelmesebb ellen\u0151rz\u00e9st, tov\u00e1bb\u00e1 az alkalmaz\u00e1ssal az ellen\u0151rz\u00e9s terh\u00e9nek egy r\u00e9sz\u00e9t \u00e1t lehet venni a rend\u0151rs\u00e9gt\u0151l.\n\u00a0\u00a0\u00a0\u00a0Mint mondta, a rendszer el\u0151nye, hogy a fizikai k\u00f6zels\u00e9g kiz\u00e1r\u00e1s\u00e1val, a szem\u00e9lyes ellen\u0151rz\u00e9sb\u0151l ad\u00f3d\u00f3 fert\u0151z\u00e9svesz\u00e9ly elt\u0171nik, a kit\u00f6lt\u00f6tt eg\u00e9szs\u00e9g\u00fcgyi k\u00e9rd\u0151\u00edvekhez - ennek kit\u00f6lt\u00e9se nem k\u00f6telez\u0151 - hozz\u00e1f\u00e9r a h\u00e1ziorvos, ezzel seg\u00edtve a hat\u00e9kony betegell\u00e1t\u00e1st. Emellett a rendszer adatkezel\u00e9se megegyezik a helysz\u00edni ellen\u0151rz\u00e9s adatkezel\u00e9s\u00e9vel.\n\u00a0\u00a0\u00a0\u00a0Az elektronikus ellen\u0151rz\u00e9s menet\u00e9r\u0151l sz\u00f3lva elmondta: a hat\u00f3s\u00e1gi h\u00e1zi karant\u00e9n ideje alatt a rendszer v\u00e9letlenszer\u0171en gener\u00e1lt id\u0151pontokban, sms-ben k\u00fcld t\u00e1vellen\u0151rz\u00e9si k\u00e9r\u00e9seket a felhaszn\u00e1l\u00f3nak. Ilyenkor el kell ind\u00edtani az alkalmaz\u00e1st \u00e9s teljes\u00edteni kell a t\u00e1vellen\u0151rz\u00e9si k\u00e9r\u00e9st: a rendszer a felhaszn\u00e1l\u00f3t f\u00e9nyk\u00e9ppel beazon\u00edtja, ellen\u0151rzi tart\u00f3zkod\u00e1si hely\u00e9t \u00e9s \u00f6sszeveti a rendszerben tal\u00e1lhat\u00f3val. Az alkalmaz\u00e1sr\u00f3l b\u0151vebben a\u00a0https://hazikaranten.hu/\u00a0oldalon lehet t\u00e1j\u00e9koz\u00f3dni.\n\u00a0\u00a0\u00a0\u00a0Az alezredes a sportol\u00f3k \"bubor\u00e9kban\" tart\u00f3zkod\u00e1sr\u00f3l azt mondta, annak alkalmaz\u00e1sa sor\u00e1n egyar\u00e1nt figyelembe kell venni a nemzeti jogszab\u00e1lyt \u00e9s az Eur\u00f3pai Labdar\u00fag\u00f3 Sz\u00f6vets\u00e9g \u00e1ltal meghat\u00e1rozott int\u00e9zked\u00e9seket. Ennek \u00e9rtelm\u00e9ben a versenyszer\u0171en sportol\u00f3 csapatok tagjai k\u00f6telesek a sz\u00e1ll\u00e1shely\u00fck\u00f6n tart\u00f3zkodni, csak edz\u00e9sek \u00e9s m\u00e9rk\u0151z\u00e9sek idej\u00e9re hagyhatj\u00e1k azt el. A k\u00fcls\u0151 helysz\u00ednre csoportosan \u00e9rkeznek. A sportol\u00f3knak negat\u00edv eredm\u00e9ny\u0171 PCR-teszttel is rendelkezni\u00fck kell. A strat\u00e9giai csapatmegbesz\u00e9l\u00e9sek felt\u00e9tele a v\u00e9delmi int\u00e9zked\u00e9sek betart\u00e1sa, \u00edgy a maszkvisel\u00e9s \u00e9s a v\u00e9delmi t\u00e1vols\u00e1gtart\u00e1s. A szab\u00e1lyok betart\u00e1s\u00e1t a rend\u0151rs\u00e9g ellen\u0151rzi - tette hozz\u00e1.\n\n\n\nMTI 2020. november 20.\n\n"}]