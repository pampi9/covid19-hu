[{"date": "2020-11-04 09:56", "url": "https://koronavirus.gov.hu/cikkek/farkas-ors-felre-kell-tenni-politikai-vitakat-gyors-intezkedesek-kellenek", "h1": "Farkas \u00d6rs: f\u00e9lre kell tenni a politikai vit\u00e1kat, gyors int\u00e9zked\u00e9sek kellenek", "body": "\nMost f\u00e9lre kell tenni a politikai vit\u00e1kat, gyors \u00e9s hat\u00e9kony int\u00e9zked\u00e9sekre van sz\u00fcks\u00e9g, ezeket pedig a k\u00fcl\u00f6nleges jogrend teszi lehet\u0151v\u00e9 - mondta a Korm\u00e1nyzati T\u00e1j\u00e9koztat\u00e1si K\u00f6zpont (KTK) sz\u00f3viv\u0151je szerda reggel az M1 aktu\u00e1lis csatorn\u00e1n a koronav\u00edrus-j\u00e1rv\u00e1nnyal \u00f6sszef\u00fcgg\u00e9sben.\n\n\nFarkas\u00a0\u00d6rs\u00a0azt mondta, Magyarorsz\u00e1gon jelenleg jobb a helyzet, mint Nyugat-Eur\u00f3p\u00e1ban: a fert\u0151z\u00f6tts\u00e9g a lakoss\u00e1g ar\u00e1ny\u00e1ban a fele az uni\u00f3s \u00e1tlagnak, \u00e9s ugyanez igaz az elhunytakra is.\n\"Viszont azt l\u00e1tjuk, hogy Magyarorsz\u00e1g k\u00f6veti a nyugat-eur\u00f3pai orsz\u00e1gokat\", \u00e9s p\u00e9ld\u00e1ul az osztr\u00e1k helyzet is azt vet\u00edti el\u0151re, hogy a j\u00e1rv\u00e1ny m\u00e9g csak felfut\u00f3 szakasz\u00e1ban j\u00e1r itt is - folytatta, r\u00e1mutatva: ez\u00e9rt van sz\u00fcks\u00e9g a k\u00fcl\u00f6nleges jogrend bevezet\u00e9s\u00e9re, az Orsz\u00e1ggy\u0171l\u00e9st pedig arra k\u00e9rt\u00e9k, hogy ezt a rendk\u00edv\u00fcli helyzetet 90 nappal hosszabb\u00edtsa meg.\nHozz\u00e1tette, szerd\u00e1n 24 \u00f3r\u00e1t\u00f3l l\u00e9p \u00e9letbe a kij\u00e1r\u00e1si korl\u00e1toz\u00e1s, ami azt jelenti, hogy reggel 5 \u00f3r\u00e1ig senki nem lehet az utc\u00e1n. Ez al\u00f3l kiv\u00e9telt jelent a munkav\u00e9gz\u00e9s, a munk\u00e1ba menetel \u00e9s az onnan val\u00f3 hazat\u00e9r\u00e9s.\u00a0\u00a0\u00a0\u00a0\nFarkas\u00a0\u00d6rs\u00a0felh\u00edvta a figyelmet, hogy az \u00fcltetett kultur\u00e1lis vagy sportrendezv\u00e9nyeket tov\u00e1bbra is meg lehet tartani azzal a kik\u00f6t\u00e9ssel, hogy a l\u00e1togat\u00f3k csak minden harmadik sz\u00e9ken \u00fclhetnek, \u00e9s az egym\u00e1s m\u00f6g\u00f6tti helyeket is szabadon kell hagyni.\nA korm\u00e1ny elrendelte azt is, hogy d\u00e9lel\u0151tt \u00e9s d\u00e9lut\u00e1n s\u0171r\u00edteni kell a k\u00f6z\u00f6ss\u00e9gi k\u00f6zleked\u00e9s j\u00e1ratainak sz\u00e1m\u00e1t, hogy cs\u00f6kkenjen a zs\u00fafolts\u00e1g.\nFarkas\u00a0\u00d6rs\u00a0hangs\u00falyozta, a j\u00e1rv\u00e1ny elleni v\u00e9dekez\u00e9s legfontosabb szempontja az eg\u00e9szs\u00e9g v\u00e9delme, de ezt k\u00f6veti az is, hogy az orsz\u00e1gnak nem szabad le\u00e1llnia.\n\nMTI 2020. november 4.\n\n"}]