[{"date": "2020-11-06 11:17", "url": "https://koronavirus.gov.hu/cikkek/szijjarto-egymilliarddal-no-kkv-k-kulpiacra-jutasi-tamogatasanak-keretosszege", "h1": "Szijj\u00e1rt\u00f3: egymilli\u00e1rddal n\u0151 a kkv-k k\u00fclpiacra jut\u00e1si t\u00e1mogat\u00e1s\u00e1nak keret\u00f6sszege", "body": "\n\u00dajabb egymilli\u00e1rd forinttal megemelik a kis- \u00e9s k\u00f6zepes v\u00e1llalkoz\u00e1sok k\u00fclpiacra jut\u00e1si t\u00e1mogat\u00e1s\u00e1nak keret\u00f6sszeg\u00e9t, amely \u00edgy h\u00e1rommilli\u00e1rd forintra n\u0151 - jelentette be a k\u00fclgazdas\u00e1gi \u00e9s k\u00fcl\u00fcgyminiszter p\u00e9nteken a Facebookon.\n\nSzijj\u00e1rt\u00f3\u00a0P\u00e9ter bejegyz\u00e9s\u00e9ben azt \u00edrta, \u00edgy 84 v\u00e1llalkoz\u00e1snak adnak maximum 50 milli\u00f3 forint t\u00e1mogat\u00e1st, aminek k\u00f6sz\u00f6nhet\u0151en \"bet\u00f6rhetnek\" az exportpiacokra, illetve tov\u00e1bb n\u00f6velhetik az ottani r\u00e9szesed\u00e9s\u00fcket.\nHozz\u00e1tette, az \u00faj vil\u00e1ggazdas\u00e1gi korszak nemcsak kih\u00edv\u00e1sokat, hanem lehet\u0151s\u00e9geket is jelent, hiszen a koronav\u00edrus-j\u00e1rv\u00e1ny k\u00f6vetkezt\u00e9ben sok k\u00fclf\u00f6ldi v\u00e1llalat fogja vissza kapacit\u00e1sait, z\u00e1rja be gy\u00e1rait, \u00edgy t\u00f6bb piaci r\u00e9s, \"piaci \u00fcresed\u00e9s\" j\u00f6n l\u00e9tre.\n\"Az\u00e9rt adunk t\u00e1mogat\u00e1st a versenyk\u00e9pes term\u00e9keket el\u0151\u00e1ll\u00edt\u00f3 magyar c\u00e9geknek, hogy ezeket az \u00faj exportlehet\u0151s\u00e9geket ki tudj\u00e1k haszn\u00e1lni. Kanyarban el\u0151zni!\" - \u00edrta.\n\nMTI 2020. november 6.\n\n"}]