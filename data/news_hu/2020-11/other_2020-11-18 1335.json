[{"date": "2020-11-18 13:35", "url": "https://koronavirus.gov.hu/cikkek/operativ-torzs-309-emberrel-szemben-intezkedtek-rendorok-kijarasi-tilalom-megsertese-miatt", "h1": "Operat\u00edv t\u00f6rzs: 309 emberrel szemben int\u00e9zkedtek a rend\u0151r\u00f6k a kij\u00e1r\u00e1si tilalom megs\u00e9rt\u00e9se miatt", "body": "\nAz elm\u00falt 24 \u00f3r\u00e1ban 309 emberrel szemben int\u00e9zkedett a kij\u00e1r\u00e1si tilalom megs\u00e9rt\u00e9se miatt a rend\u0151rs\u00e9g - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a szerdai online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes k\u00f6z\u00f6lte, 306-an t\u00e9nylegesen megszegt\u00e9k ezt a korl\u00e1toz\u00e1st, k\u00f6z\u00fcl\u00fck 11-en pedig nem tartott\u00e1k be a kutyas\u00e9t\u00e1ltat\u00e1s \u00f6tsz\u00e1z m\u00e9teres k\u00f6rzet\u00e9re vonatkoz\u00f3 szab\u00e1lyt.\n\u00a0\u00a0\u00a0\u00a0A november 4-\u00e9n \u00e9letbe l\u00e9pett kij\u00e1r\u00e1si korl\u00e1toz\u00e1s, valamint a november 10-t\u0151l hat\u00e1lyban l\u00e9v\u0151 kij\u00e1r\u00e1si tilalom ellen\u0151rz\u00e9se \u00f3ta eddig 3747 emberrel szemben int\u00e9zkedtek a rend\u0151r\u00f6k a tilalomra \u00e9s korl\u00e1toz\u00e1sra vonatkoz\u00f3 szab\u00e1lyok megszeg\u00e9se miatt - ismertette az alezredes.\n\u00a0\u00a0\u00a0\u00a0A rend\u0151r\u00f6k a k\u00fclf\u00f6ldiek \u00e1tutaz\u00e1s\u00e1ra vonatkoz\u00f3 szab\u00e1lyok megs\u00e9rt\u00e9se miatt kedden 43 alkalommal, az el\u0151\u00edr\u00e1sok szeptember 1-jei hat\u00e1lyba l\u00e9p\u00e9se \u00f3ta pedig \u00f6sszesen 6034-szer int\u00e9zkedtek - tudatta Kiss R\u00f3bert.\n\u00a0\u00a0\u00a0\u00a0Kedden - a h\u00e9tf\u0151in\u00e9l valamivel t\u00f6bb - 432 emberrel szemben int\u00e9zkedtek, ami\u00e9rt nem vagy nem helyesen viselt\u00e9k a maszkot, a legt\u00f6bbsz\u00f6r, 330 alkalommal a 10 ezern\u00e9l nagyobb lakoss\u00e1gsz\u00e1m\u00fa telep\u00fcl\u00e9seken a helyi rendeletnek nem tettek eleget a szab\u00e1lytalankod\u00f3k. K\u00f6z\u00fcl\u00fck 111-et figyelmeztettek, 152 emberrel szemben helysz\u00edni b\u00edrs\u00e1got szabtak ki \u00e9s 67 feljelent\u00e9st tettek - mondta az alezredes.\n\u00a0\u00a0\u00a0\u00a0A t\u00f6megk\u00f6zleked\u00e9sben \u00e9s a meg\u00e1ll\u00f3kban 48 emberrel szemben, az \u00fczletekben \u00e9s bev\u00e1s\u00e1rl\u00f3 k\u00f6zpontokban 54 emberrel szemben int\u00e9zkedtek ugyancsak a maszkvisel\u00e9si szab\u00e1lyok be nem tart\u00e1sa miatt.\n\n\u00a0\u00a0\u00a0\u00a0Kiss R\u00f3bert r\u00e1mutatott: a szerd\u00e1n megjelent sajt\u00f3h\u00edrekkel szemben a jelenleg hat\u00e1lyban lev\u0151 korl\u00e1toz\u00f3 int\u00e9zked\u00e9seket nem hosszabb\u00edtotta meg a korm\u00e1ny, azok december 11-ig maradnak hat\u00e1lyban, a korm\u00e1ny a vesz\u00e9lyhelyzetet hosszabb\u00edtotta meg az Orsz\u00e1ggy\u0171l\u00e9s felhatalmaz\u00e1sa alapj\u00e1n febru\u00e1r 8-ig.\n\u00a0\u00a0\u00a0\u00a0Ismertette: az \u00fczletek \u00e9s szolg\u00e1ltat\u00f3k korl\u00e1tozott nyitvatart\u00e1s\u00e1ra vonatkoz\u00f3 el\u0151\u00edr\u00e1sokat is ellen\u0151rizt\u00e9k kedden, 8 ilyen hely bez\u00e1rat\u00e1s\u00e1r\u00f3l d\u00f6nt\u00f6ttek. Eddig \u00f6sszesen 54 helyet z\u00e1rattak be a szab\u00e1lyok be nem tart\u00e1sa miatt. A kedden bez\u00e1rt 8 \u00fczletb\u0151l 6 a f\u0151v\u00e1rosban tal\u00e1lhat\u00f3. Kiss R\u00f3bert k\u00fcl\u00f6n eml\u00edtette, hogy egy XIV. ker\u00fcleti hamburgerez\u0151t 30 napra z\u00e1rattak be, mert a k\u00e9t alkalmazott nem viselte a maszkot, tov\u00e1bb\u00e1 szint\u00e9n ebben a ker\u00fcletben egy p\u00e9ks\u00e9gn\u00e9l alkalmazt\u00e1k ezt a szankci\u00f3t 7 napra, mert egy alkalmazotton ugyancsak nem volt maszk. Egy Fej\u00e9r megyei edz\u0151termet 30 napra z\u00e1rattak be, ezt m\u00e1r a l\u00e9tes\u00edtm\u00e9nyt m\u00e1r kor\u00e1bban is bez\u00e1ratt\u00e1k 3 napra, mert a tilt\u00e1s ellen\u00e9re nyitva volt. A helysz\u00ednen 14-en edzettek \u00e9s k\u00f6z\u00fcl\u00fck csak ketten tudt\u00e1k igazolni, hogy versenyszer\u0171en sportolnak. A t\u00f6bbieket a rend\u0151r\u00f6k helysz\u00edni b\u00edrs\u00e1ggal s\u00fajtott\u00e1k. A Somogy megyei Berzenc\u00e9n egy panzi\u00f3t z\u00e1rattak be 60 napra, mert egy vend\u00e9g nem viselte a maszkot, nem is volt neki maszkja, a tulajdonos pedig nem k\u00f6telezte a v\u00e9d\u0151eszk\u00f6z haszn\u00e1lat\u00e1ra.\n\u00a0\u00a0\u00a0\u00a0Az elm\u00falt napon 14 733 alkalommal ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban lev\u0151ket, \u00e9s 6432 ilyen korl\u00e1toz\u00f3 int\u00e9zked\u00e9st rendeltek el, \u00edgy jelenleg 35 804-en vannak hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 3541-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze azt, betartj\u00e1k-e a karant\u00e9nszab\u00e1lyokat.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta: \u00f6nk\u00e9ntesek, szoci\u00e1lis munk\u00e1sok is dolgozhatnak a kij\u00e1r\u00e1si tilalom idej\u00e9n, de \u00e9rv\u00e9nyes igazol\u00e1ssal kell rendelkezni\u00fck, az \u00f6nfoglalkoztat\u00f3 v\u00e1llalkoz\u00f3knak pedig maguknak kell ki\u00e1ll\u00edtaniuk az igazol\u00e1st.\n\u00a0\u00a0\u00a0\u00a0Ugyancsak k\u00e9rd\u00e9sre v\u00e1laszolva elmondta: a kutyas\u00e9t\u00e1ltat\u00e1s felment\u00e9st ad a kij\u00e1r\u00e1si tilalom szab\u00e1lya al\u00f3l.\u00a0\n\n\n\nMTI 2020. november 18.\n\n"}]