[{"date": "2020-11-25 12:45", "url": "https://koronavirus.gov.hu/cikkek/magyar-posta-csutortoktol-postakon-nyitasnal-elsobbseget-biztositanak-65-ev-felettieknek", "h1": "Magyar Posta: cs\u00fct\u00f6rt\u00f6kt\u0151l a post\u00e1kon a nyit\u00e1sn\u00e1l els\u0151bbs\u00e9get biztos\u00edtanak a 65 \u00e9v felettieknek", "body": "\nCs\u00fct\u00f6rt\u00f6kt\u0151l az orsz\u00e1g \u00f6sszes post\u00e1j\u00e1n a nyit\u00e1st k\u00f6vet\u0151 egy \u00f3r\u00e1ban els\u0151bbs\u00e9get biztos\u00edtanak a kiszolg\u00e1l\u00e1sban a 65 \u00e9v felettieknek, ez\u00e9rt az id\u0151sek sz\u00e1m\u00e1ra javasolj\u00e1k, hogy k\u00f6zvetlen\u00fcl nyit\u00e1s ut\u00e1n \u00e9rkezzenek, t\u00f6bbi \u00fcgyfel\u00fckt\u0151l pedig t\u00fcrelmet k\u00e9rnek - k\u00f6z\u00f6lte a Magyar\u00a0Posta\u00a0szerd\u00e1n az MTI-vel.\n\n\nSzint\u00e9n a koronav\u00edrus-j\u00e1rv\u00e1ny miatt, a fert\u0151z\u00e9svesz\u00e9ly cs\u00f6kkent\u00e9se \u00e9rdek\u00e9ben a Magyar\u00a0Posta\u00a0\u00fajra bevezeti az egyedi v\u00e1rakoz\u00e1si rendet, amelynek \u00e9rtelm\u00e9ben egyszerre csak annyi \u00fcgyf\u00e9l tart\u00f3zkodhat az \u00fcgyf\u00e9lt\u00e9rben, ah\u00e1ny kiszolg\u00e1l\u00f3 pult m\u0171k\u00f6dik. A t\u00f6bbieket arra k\u00e9rik, hogy a bej\u00e1rat el\u0151tt, egym\u00e1st\u00f3l legal\u00e1bb 1,5 m\u00e9teres t\u00e1vols\u00e1gra v\u00e1rakozzanak. Az \u00fcgyfelek bel\u00e9ptet\u00e9s\u00e9t, ir\u00e1ny\u00edt\u00e1s\u00e1t - ahol sz\u00fcks\u00e9ges - egy\u00a0postai munkat\u00e1rs seg\u00edti majd.\n\u00a0\u00a0\u00a0\u00a0A Magyar\u00a0Posta\u00a0tov\u00e1bbra is megtartja a kor\u00e1bban meghozott v\u00e9d\u0151int\u00e9zked\u00e9seket: \u00e9rint\u00e9smentes k\u00e9zbes\u00edt\u00e9ssel adj\u00e1k \u00e1t a\u00a0postai munkat\u00e1rsak a szem\u00e9lyes \u00e1tv\u00e9telt ig\u00e9nyl\u0151 k\u00fcldem\u00e9nyeket, al\u00e1\u00edr\u00e1s helyett igazolv\u00e1nyadatok bemutat\u00e1s\u00e1val. A post\u00e1kon, k\u00e9zbes\u00edt\u00e9skor, az \u00fczemekben \u00e9s az irod\u00e1kban is k\u00f6telez\u0151 a maszk haszn\u00e1lata, a nagy l\u00e9tsz\u00e1m\u00fa telephelyeinken a be\u00e9rkez\u00e9skor rendszeres a testh\u0151m\u00e9rs\u00e9kletm\u00e9r\u00e9s - olvashat\u00f3 a t\u00e1rsas\u00e1g k\u00f6zlem\u00e9ny\u00e9ben.\n\nMTI 2020. november 25.\n\n"}]