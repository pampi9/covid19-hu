[{"date": "2020-11-27 10:46", "url": "https://koronavirus.gov.hu/cikkek/itm-otodik-honapja-csokken-regisztralt-allaskeresok-szama", "h1": "ITM: \u00f6t\u00f6dik h\u00f3napja cs\u00f6kken a regisztr\u00e1lt \u00e1ll\u00e1skeres\u0151k sz\u00e1ma", "body": "\nA Nemzeti Foglalkoztat\u00e1si Szolg\u00e1lat legfrissebb adatai szerint 2020 november\u00e9ben 296,5 ezer regisztr\u00e1lt \u00e1ll\u00e1skeres\u0151t tartott sz\u00e1mon. B\u00e1r az el\u0151z\u0151 \u00e9v azonos id\u0151szak\u00e1hoz k\u00e9pest ez mintegy 50 ezres n\u00f6veked\u00e9st jelent, kiemelend\u0151, hogy a j\u00e1rv\u00e1nyhelyzet ellen\u00e9re a mutat\u00f3 m\u00e1r \u00f6t\u00f6dik h\u00f3napja cs\u00f6kken - h\u00edvta fel a figyelmet p\u00e9nteki k\u00f6zlem\u00e9ny\u00e9ben az Innov\u00e1ci\u00f3s \u00e9s Technol\u00f3giai Miniszt\u00e9rium (ITM).\n\n\u00a0\nA korm\u00e1ny gazdas\u00e1gv\u00e9delmi int\u00e9zked\u00e9sei teh\u00e1t \u00e9rdemben seg\u00edtett\u00e9k a munkaer\u0151piac stabilit\u00e1s\u00e1nak megtart\u00e1s\u00e1t, a munkahelyek meg\u0151rz\u00e9s\u00e9t - id\u00e9zte a k\u00f6zlem\u00e9ny Bod\u00f3 S\u00e1ndort, a miniszt\u00e9rium foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1r\u00e1t.\n\u00a0\u00a0\u00a0\u00a0A K\u00f6zponti Statisztikai Hivatal (KSH) elemz\u00e9s\u00e9b\u0151l kider\u00fcl, hogy a 2020. augusztus-okt\u00f3beri id\u0151szakban 4 milli\u00f3 482 ezer volt a foglalkoztatottak l\u00e9tsz\u00e1ma. Az egy \u00e9vvel kor\u00e1bbi szinthez k\u00e9pest az els\u0151dleges munkaer\u0151piacon 3,5 ezerrel t\u00f6bben dolgoztak, mik\u00f6zben a k\u00f6zfoglalkoztat\u00e1sban 17 ezerrel kevesebben. 2010 \u00f3ta a teljes foglalkoztatotti l\u00e9tsz\u00e1m t\u00f6bb mint 800 ezerrel n\u0151tt, a foglalkoztat\u00e1si r\u00e1ta 54,1 sz\u00e1zal\u00e9kr\u00f3l 70,2 sz\u00e1zal\u00e9kra javult, m\u00edg a munkan\u00e9lk\u00fclis\u00e9gi r\u00e1ta 11,8 sz\u00e1zal\u00e9kr\u00f3l 4,3 sz\u00e1zal\u00e9kra esett vissza.\n\u00a0\u00a0\u00a0\u00a0Az \u00e1gazatokat tekintve a foglalkoztatottak sz\u00e1ma az elm\u00falt egy \u00e9v alatt a sz\u00e1ll\u00edt\u00e1s, rakt\u00e1roz\u00e1s, a feldolgoz\u00f3ipar, a vend\u00e9gl\u00e1t\u00e1s \u00e9s a k\u00f6zigazgat\u00e1s ter\u00fclet\u00e9n cs\u00f6kkent legink\u00e1bb. N\u00f6veked\u00e9s tapasztalhat\u00f3 viszont az IT szektor, a szakmai, tudom\u00e1nyos, m\u0171szaki tev\u00e9kenys\u00e9g, az \u00e9p\u00edt\u0151ipar \u00e9s a kereskedelem ter\u00fclet\u00e9n - ismertette az ITM.\n\u00a0\u00a0\u00a0\u00a0Nemzetk\u00f6zi \u00f6sszehasonl\u00edt\u00e1sban szint\u00e9n j\u00f3l \u00e1ll Magyarorsz\u00e1g. Az Eur\u00f3pai Uni\u00f3 27 tag\u00e1llam\u00e1nak szezon\u00e1lisan kiigaz\u00edtott munkan\u00e9lk\u00fclis\u00e9gi mutat\u00f3ja szeptemberben 7,5 sz\u00e1zal\u00e9kra emelkedett. Magyarorsz\u00e1g eset\u00e9ben a r\u00e1ta 4,3 sz\u00e1zal\u00e9kot tett ki a KSH m\u00e9r\u00e9se szerint, ami 3,2 sz\u00e1zal\u00e9kponttal alacsonyabb az eur\u00f3pai \u00e1tlagn\u00e1l. Magyarorsz\u00e1gon szeptemberben az uni\u00f3s tag\u00e1llamok k\u00f6z\u00fcl a negyedik legalacsonyabb volt a munkan\u00e9lk\u00fclis\u00e9g.\n\u00a0\u00a0\u00a0\u00a0Bod\u00f3 S\u00e1ndor kiemelte, hogy a j\u00e1rv\u00e1nyhelyzet alatt a k\u00fcl\u00f6nb\u00f6z\u0151 beruh\u00e1z\u00e1si \u00e9s b\u00e9rt\u00e1mogat\u00e1sokkal t\u00f6bb mint egymilli\u00f3 magyar r\u00e9szes\u00fclhetett valamilyen munkaer\u0151piaci vagy k\u00e9pz\u00e9si seg\u00edts\u00e9gben. Az elm\u00falt h\u00f3napok adatai alapj\u00e1n a foglalkoztat\u00e1sban v\u00e9gbement kedvez\u0151 fordulat nem \u00e1tmeneti jelens\u00e9g, hanem id\u0151t\u00e1ll\u00f3 fejlem\u00e9ny. A korm\u00e1ny a tov\u00e1bbiakban is a munkahelyek tart\u00f3s meg\u0151rz\u00e9s\u00e9n \u00e9s a gazdas\u00e1gi n\u00f6veked\u00e9s \u00f6szt\u00f6nz\u00e9s\u00e9n dolgozik - hangs\u00falyozta az \u00e1llamtitk\u00e1r.\n\n\nMTI 2020. november 27.\n\n"}]