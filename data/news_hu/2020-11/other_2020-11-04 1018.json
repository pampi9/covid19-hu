[{"date": "2020-11-04 10:18", "url": "https://koronavirus.gov.hu/cikkek/300-ezer-ala-csokkent-regisztralt-allaskeresok-szama", "h1": "300 ezer al\u00e1 cs\u00f6kkent a regisztr\u00e1lt \u00e1ll\u00e1skeres\u0151k sz\u00e1ma", "body": "\nA Gazdas\u00e1gv\u00e9delmi Akci\u00f3terv int\u00e9zked\u00e9seinek is k\u00f6sz\u00f6nhet\u0151en a Nemzeti Foglalkoztat\u00e1si Szolg\u00e1lat (NFSZ) adatai szerint a regisztr\u00e1lt \u00e1ll\u00e1skeres\u0151k sz\u00e1ma november els\u0151 napjaira 300 ezer al\u00e1 esett Magyarorsz\u00e1gon - mondta Bod\u00f3 S\u00e1ndor, az ITM foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra szerd\u00e1n sajt\u00f3t\u00e1j\u00e9koztat\u00f3n Budapesten.\n\n\nKiemelte, hogy a j\u00fanius k\u00f6zepi m\u00e9lypont \u00f3ta ez m\u00e1r k\u00f6zel 80 ezres cs\u00f6kken\u00e9st jelent, tavasz \u00f3ta pedig most el\u0151sz\u00f6r cs\u00f6kkent 300 ezer al\u00e1 a regisztr\u00e1lt \u00e1ll\u00e1skeres\u0151k l\u00e9tsz\u00e1ma.\n\u00a0\u00a0\u00a0\u00a0Az \u00e1llamtitk\u00e1r hangs\u00falyozta: korm\u00e1nyzati c\u00e9l, hogy enyh\u00edts\u00e9k a vil\u00e1gj\u00e1rv\u00e1ny hat\u00e1sait, \u00e9s olyan int\u00e9zked\u00e9sek sz\u00fclessenek, amelyek min\u00e9l t\u00f6bb munkahelyet hoznak l\u00e9tre, \u00e9s tartanak meg.\n\u00a0\u00a0\u00a0\u00a0Kit\u00e9rt arra, hogy a munkaer\u0151piacot t\u00f6bb adatb\u00e1zis alapj\u00e1n lehet jellemezni, \u00edgy a Nemzeti Ad\u00f3 \u00e9s V\u00e1mhivatal (NAV), vagy a K\u00f6zponti Statisztikai Hivatal (KSH) adatai alapj\u00e1n, azonban a legpontosabb a regisztr\u00e1lt \u00e1ll\u00e1skeres\u0151kre vonatkoz\u00f3an az MFSZ adata.\n\u00a0\u00a0\u00a0\u00a0Ismertette: szeptemberben k\u00f6zel 4,5 milli\u00f3an dolgoztak Magyarorsz\u00e1gon, azon bel\u00fcl a legakt\u00edvabbnak sz\u00e1m\u00edt\u00f3 15-64 \u00e9vesek k\u00f6z\u00f6tt 70,3 sz\u00e1zal\u00e9kos a foglalkoztat\u00e1si r\u00e1ta. Ezt a vil\u00e1gj\u00e1rv\u00e1ny okozta helyzethez k\u00e9pest j\u00f3 adatnak nevezte.\n\u00a0\u00a0\u00a0\u00a0Hozz\u00e1tette: a magyar munkaer\u0151piacot t\u00f6bb hat\u00e1s \u00e9rte az elm\u00falt id\u0151szakban, \u00e9s kijelenthet\u0151, hogy szerkezetv\u00e1ltoz\u00e1s van. Beazonos\u00edthat\u00f3k az \u00e1gazatok, ahol l\u00e1that\u00f3an cs\u00f6kken, vagy jelent\u0151sen n\u0151 a foglalkoztat\u00e1s. L\u00e1that\u00f3an cs\u00f6kkent a foglalkoztatottak sz\u00e1ma a sz\u00e1ll\u00edt\u00e1s, rakt\u00e1roz\u00e1s, a feldolgoz\u00f3ipar, vagy a vend\u00e9gl\u00e1t\u00e1s ter\u00fclet\u00e9n - k\u00f6z\u00f6lte az \u00e1llamtitk\u00e1r. A vend\u00e9gl\u00e1t\u00e1s katasztrof\u00e1lis helyzetben van, itt \u00faj szeml\u00e9letre \u00e9s korm\u00e1nyzati int\u00e9zked\u00e9sekre van sz\u00fcks\u00e9g, ami rem\u00e9nyei szerint meg fog t\u00f6rt\u00e9nni a kor\u00e1bbiakhoz hasonl\u00f3an.\n\u00a0\u00a0\u00a0\u00a0Bod\u00f3 S\u00e1ndor k\u00f6z\u00f6lte: ezzel szemben egy \u00e9v alatt \u00e9rdemben n\u0151tt a foglalkoztatottak sz\u00e1ma az IT szektorban, 22 ezerrel, a szakmai, tudom\u00e1nyos \u00e9s m\u0171szaki tev\u00e9kenys\u00e9g ter\u00fclet\u00e9n 17 ezerrel, az \u00e9p\u00edt\u0151iparban 16 ezerrel, \u00e9s a kereskedelemben 13 ezerrel.\n\u00a0\u00a0\u00a0\u00a0Kiemelte a szakmai, tudom\u00e1nyos \u00e9s m\u0171szaki tev\u00e9kenys\u00e9get, ahol a korm\u00e1nyzat a Kutat\u00e1s-, fejleszt\u00e9si \u00e9s innov\u00e1ci\u00f3s b\u00e9rt\u00e1mogat\u00e1ssal t\u00f6bb mint 22 ezer munkahelyet v\u00e9dett meg mintegy 17,5 milli\u00e1rd forintb\u00f3l, ami jelent\u0151sen hozz\u00e1j\u00e1rult az \u00faj munkahelyek l\u00e9trej\u00f6tt\u00e9hez is a szektorban.\n\u00a0\u00a0\u00a0\u00a0A r\u00e9szmunkaid\u0151 ar\u00e1ny\u00e1r\u00f3l elmondta: az j\u00faniusban \u00e9rte el eddigi cs\u00facspontj\u00e1t 6,5 sz\u00e1zal\u00e9kkal, ez szeptemberig 5,6 sz\u00e1zal\u00e9kra m\u00e9rs\u00e9kl\u0151d\u00f6tt.\n\u00a0\u00a0\u00a0\u00a0A korm\u00e1nyzati int\u00e9zked\u00e9sekkel Magyarorsz\u00e1g tov\u00e1bbra is az EU azon tag\u00e1llamai k\u00f6z\u00e9 tartozik, ahol az egyik legalacsonyabb a munkan\u00e9lk\u00fclis\u00e9g. A 27 tag\u00e1llam \u00e1tlag\u00e1ban a munkan\u00e9lk\u00fclis\u00e9gi r\u00e1ta 8 sz\u00e1zal\u00e9k feletti, a legs\u00falyosabb helyzetben l\u00e9v\u0151 d\u00e9li orsz\u00e1gokban a 16 sz\u00e1zal\u00e9kot is meghaladja. A magyar mutat\u00f3 az \u00e1tlagos \u00e9rt\u00e9knek mind\u00f6ssze a fele, a spanyol-g\u00f6r\u00f6g adatnak pedig csup\u00e1n a negyede - mutatott r\u00e1. (A KSH adatai szerint szeptemberben\u00a0\u00a0munkan\u00e9lk\u00fclis\u00e9gi r\u00e1ta 4,7 sz\u00e1zal\u00e9kos volt, egy \u00e9v alatt 1,2 sz\u00e1zal\u00e9kponttal emelkedett.)\n\u00a0\u00a0\u00a0\u00a0A korm\u00e1ny v\u00e1ltozatlanul azon dolgozik, hogy a lehet\u0151 legt\u00f6bb munkahelyet megv\u00e9dje. A k\u00f6vetkez\u0151 id\u0151szak programjair\u00f3l folyamatos az egyeztet\u00e9s a szoci\u00e1lis partnerekkel, kamar\u00e1kkal- ismertette Bod\u00f3 S\u00e1ndor.\n\nMTI 2020. november 4.\n\n"}]