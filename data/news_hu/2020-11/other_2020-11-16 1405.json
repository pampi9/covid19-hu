[{"date": "2020-11-16 14:05", "url": "https://koronavirus.gov.hu/cikkek/maruzsa-az-iskolak-tovabbra-sem-kepeznek-gocpontot", "h1": "Maruzsa: az iskol\u00e1k tov\u00e1bbra sem k\u00e9peznek g\u00f3cpontot", "body": "\nB\u00e1r a koronav\u00edrus-j\u00e1rv\u00e1ny jelen van a k\u00f6znevel\u00e9sben, az iskol\u00e1k tov\u00e1bbra sem k\u00e9peznek g\u00f3cpontot - jelentette ki az Emberi Er\u0151forr\u00e1sok Miniszt\u00e9rium\u00e1nak k\u00f6znevel\u00e9s\u00e9rt felel\u0151s \u00e1llamtitk\u00e1ra a pand\u00e9mia elleni v\u00e9dekez\u00e9s\u00e9rt felel\u0151s operat\u00edv t\u00f6rzs h\u00e9tf\u0151i online sajt\u00f3t\u00e1j\u00e9koztat\u00f3j\u00e1n.\n\n\nMaruzsa Zolt\u00e1n k\u00f6z\u00f6lte, hogy m\u00falt szerda \u00f3ta 501, kiz\u00e1r\u00f3lag k\u00f6z\u00e9piskolai feladatot ell\u00e1t\u00f3 k\u00f6znevel\u00e9si int\u00e9zm\u00e9ny tantermen k\u00edv\u00fcli digit\u00e1lis munkarendben m\u0171k\u00f6dik.\n\u00a0\u00a0\u00a0\u00a0Rendk\u00edv\u00fcli sz\u00fcnet 31 iskol\u00e1ban van, ez az 1-8. \u00e9vfolyamon oktat\u00f3 iskol\u00e1k 1,2 sz\u00e1zal\u00e9ka. Tov\u00e1bb\u00e1 210 helysz\u00ednen l\u00e9pett \u00e9letbe tantermen k\u00edv\u00fcli digit\u00e1lis munkarend, ez az 1-8. \u00e9vfolyamon tan\u00edt\u00f3 iskol\u00e1k 8 sz\u00e1zal\u00e9k\u00e1t jelenti, \u00e9s jellemz\u0151en n\u00e9h\u00e1ny oszt\u00e1lyt \u00e9rint, m\u00edg a teljes int\u00e9zm\u00e9nyt csup\u00e1n 15 esetben.\n\u00a0\u00a0\u00a0\u00a0Az \u00f3vod\u00e1k k\u00f6z\u00fcl 222-ben kellett rendk\u00edv\u00fcli sz\u00fcnetet elrendelni, ez az int\u00e9zm\u00e9nyek 7,5 sz\u00e1zal\u00e9ka.\n\u00a0\u00a0\u00a0\u00a0A 14 \u00e9v alatti fert\u0151z\u00f6ttek ar\u00e1nya 4 sz\u00e1zal\u00e9k a napi esetsz\u00e1mokban, mik\u00f6zben ennek a koroszt\u00e1lynak a lakoss\u00e1gon bel\u00fcli ar\u00e1nya 15 sz\u00e1zal\u00e9k.\n\u00a0\u00a0\u00a0\u00a0Az \u00f3vod\u00e1kban \u00e9s az iskol\u00e1kban az esetek 51 sz\u00e1zal\u00e9k\u00e1ban egyetlen gyermek kapta el a v\u00edrust, 95 sz\u00e1zal\u00e9k\u00e1ban pedig 1-5. A korm\u00e1ny 53 olyan int\u00e9zm\u00e9nyr\u0151l tud, ahol 10 f\u00f6l\u00e9 emelkedett a fert\u0151z\u00f6ttek sz\u00e1ma, ebb\u0151l 47 gimn\u00e1zium, amelyeket m\u00e1r \u00e1t\u00e1ll\u00edtottak a tantermen k\u00edv\u00fcli digit\u00e1lis munkarendre - eml\u00e9keztetett az \u00e1llamtitk\u00e1r.\n\u00a0\u00a0\u00a0\u00a0Csup\u00e1n egyetlen pedag\u00f3gus lett koronav\u00edrusos a fert\u0151z\u00e9st\u0151l \u00e9rintett int\u00e9zm\u00e9nyek 63 sz\u00e1zal\u00e9k\u00e1n\u00e1l, 97 sz\u00e1zal\u00e9k\u00e1n\u00e1l pedig 1-5. A korm\u00e1ny 9 olyan int\u00e9zm\u00e9nyr\u0151l tud, ahol t\u00f6bb mint 10-en fert\u0151z\u0151dtek meg - sorolta Maruzsa Zolt\u00e1n.\n\u00a0\u00a0\u00a0\u00a0K\u00f6z\u00f6lte, hogy k\u00e9sz\u00fclnek a bejelentett hetenk\u00e9nti tesztel\u00e9s megval\u00f3s\u00edt\u00e1s\u00e1ra.\n\u00a0\u00a0\u00a0\u00a0Noha az \u00f3vod\u00e1kban, \u00e1ltal\u00e1nos iskol\u00e1kban jelenl\u00e9ti oktat\u00e1s folyik, ha valahol megjelenik a fert\u0151z\u00e9s, azonnal sz\u00fcnetet vagy tantermen k\u00edv\u00fcli digit\u00e1lis munkarendet rendelnek el.\n\u00a0\u00a0\u00a0\u00a0Az \u00e1llamtitk\u00e1r azt is felid\u00e9zte, hogy a korm\u00e1ny harminc napra ingyenes internetet biztos\u00edt azoknak a k\u00f6z\u00e9piskol\u00e1soknak, akiket \u00e9rint a tantermen k\u00edv\u00fcli digit\u00e1lis munkarend.\n\u00a0\u00a0\u00a0\u00a0A kabinet lehet\u0151v\u00e9 tette a pedag\u00f3gusok akkredit\u00e1lt tov\u00e1bbk\u00e9pz\u00e9seinek online megszervez\u00e9s\u00e9t, \u00e9s megteremtette a jogi kereteit annak, hogy a pedag\u00f3gusok min\u0151s\u00edt\u00e9se is digit\u00e1lisan t\u00f6rt\u00e9nhessen - k\u00f6z\u00f6lte.\n\u00a0\u00a0\u00a0\u00a0Maruzsa Zolt\u00e1n jelezte: h\u00e9tf\u0151n k\u00fcldenek \u00e9rtes\u00edt\u00e9st az iskol\u00e1knak arr\u00f3l, hogy a koronav\u00edrus szempontj\u00e1b\u00f3l relev\u00e1ns kr\u00f3nikus betegs\u00e9gben szenved\u0151, \u00e9s ennek alapj\u00e1n ad\u00f3kedvezm\u00e9nyre jogosult pedag\u00f3gusok k\u00e9r\u00e9s\u00fckre online oktathatnak, ha erre szakmailag k\u00e9pesek, az int\u00e9zm\u00e9ny rendelkez\u00e9s\u00e9re \u00e1ll a megfelel\u0151 digit\u00e1lis h\u00e1tt\u00e9r, \u00e9s biztos\u00edtj\u00e1k a tanul\u00f3k fel\u00fcgyelet\u00e9t az adott id\u0151szakban.\n\u00a0\u00a0\u00a0\u00a0Az int\u00e9zked\u00e9sek c\u00e9lja, hogy a legnagyobb biztons\u00e1gban m\u0171k\u00f6dhessen tov\u00e1bb a k\u00f6znevel\u00e9s - hangoztatta az \u00e1llamtitk\u00e1r.\n\n\nMTI 2020. november 16.\n\u00a0\n\n"}]