[{"date": "2020-11-25 13:20", "url": "https://koronavirus.gov.hu/cikkek/itm-tobb-mint-huszmillio-forint-ertekben-valtottak-vissza-novemberi-berleteket", "h1": "ITM: t\u00f6bb mint h\u00faszmilli\u00f3 forint \u00e9rt\u00e9kben v\u00e1ltottak vissza novemberi b\u00e9rleteket", "body": "\nAz els\u0151 adatok szerint t\u00f6bb mint n\u00e9gyezer, a vesz\u00e9lyhelyzeti int\u00e9zked\u00e9sek nyom\u00e1n feleslegess\u00e9 v\u00e1lt novemberi b\u00e9rletet v\u00e1ltottak vissza d\u00edjmentesen a helyk\u00f6zi k\u00f6zleked\u00e9si szolg\u00e1ltat\u00f3k - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) szerd\u00e1n az MTI-vel.\n\n\nA k\u00f6zlem\u00e9nyben hangs\u00falyozz\u00e1k, hogy az Innov\u00e1ci\u00f3s \u00e9s Technol\u00f3giai Miniszt\u00e9rium elrendel\u00e9se alapj\u00e1n kezel\u00e9si k\u00f6lts\u00e9g n\u00e9lk\u00fcl t\u00e9r\u00edtik vissza a kor\u00e1bban megv\u00e1s\u00e1rolt helyk\u00f6zi b\u00e9rletek \u00e1r\u00e1t azoknak, akik ezt november 18-\u00e1ig k\u00e9rt\u00e9k.\n\u00a0\u00a0\u00a0\u00a0Az int\u00e9zked\u00e9s sokakat mentes\u00edt az ak\u00e1r t\u00f6bb t\u00edzezer forintos, felesleges kiad\u00e1s al\u00f3l. M\u00e1sok mellett a t\u00e1voktat\u00e1sra \u00e1t\u00e1llt iskol\u00e1kban tan\u00edt\u00f3knak, tanul\u00f3knak sincs sz\u00fcks\u00e9g\u00fck a novemberi b\u00e9rletre. A d\u00edjtalan visszav\u00e1lt\u00e1si lehet\u0151s\u00e9ggel a helyk\u00f6zi k\u00f6zleked\u00e9si eszk\u00f6z\u00f6k\u00f6n a vesz\u00e9lyhelyzet ideje alatt ingyen utaz\u00f3 eg\u00e9szs\u00e9g\u00fcgyi dolgoz\u00f3k, a v\u00e9dekez\u00e9sbe bevont orvosegyetemi hallgat\u00f3k is \u00e9lhettek - \u00edrj\u00e1k a k\u00f6zlem\u00e9nyben.\n\u00a0\u00a0\u00a0\u00a0Mos\u00f3czi L\u00e1szl\u00f3, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) k\u00f6zleked\u00e9spolitik\u00e1\u00e9rt felel\u0151s \u00e1llamtitk\u00e1ra a k\u00f6zlem\u00e9nyben elmondta: \"A visszav\u00e1ltott b\u00e9rletek nagyobbik h\u00e1nyada a jelenleg rendelkez\u00e9sre \u00e1ll\u00f3 adatok szerint a Vol\u00e1nbusz j\u00e1rataira sz\u00f3lt. Az aut\u00f3buszos szolg\u00e1ltat\u00f3 \u00e1ltal visszav\u00e1s\u00e1rolt mintegy 3300 novemberi b\u00e9rlet k\u00e9tharmad\u00e1t munkav\u00e1llal\u00f3k, harmad\u00e1t di\u00e1kok haszn\u00e1lt\u00e1k kor\u00e1bban. A M\u00c1V-hoz nagyj\u00e1b\u00f3l fele-fele ar\u00e1nyban \u00e9rkeztek be a dolgoz\u00f3 \u00e9s tanul\u00f3b\u00e9rletek. A feleslegess\u00e9 v\u00e1lt buszb\u00e9rletek t\u00f6bb mint 13 sz\u00e1zal\u00e9k\u00e1t eredetileg mobilalkalmaz\u00e1sban v\u00e1ltott\u00e1k meg. A szolg\u00e1ltat\u00f3k v\u00e1rhat\u00f3an december k\u00f6zep\u00e9ig \u00f6sszegzik a visszav\u00e1s\u00e1rolt b\u00e9rletek adatait. Az azonban m\u00e1r most l\u00e1that\u00f3, hogy az \u00e9rintettek \u00f6sszes megtakar\u00edt\u00e1sa meghaladja a 20 milli\u00f3 forintot.\"\n\nMTI 2020. november 25.\n\n"}]