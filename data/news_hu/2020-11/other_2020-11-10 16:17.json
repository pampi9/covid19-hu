[{"date": "2020-11-10 16:17", "url": "https://koronavirus.gov.hu/cikkek/novak-magyar-csaladpolitikanak-kettos-celja-van", "h1": "Nov\u00e1k: a magyar csal\u00e1dpolitik\u00e1nak kett\u0151s c\u00e9lja van", "body": "\nA magyar csal\u00e1dpolitik\u00e1nak kett\u0151s c\u00e9lja van: egyr\u00e9szt seg\u00edteni a fiataloknak, hogy annyi gyermek\u00fck lehessen, amennyit szeretn\u00e9nek, meg\u00e1ll\u00edtva a n\u00e9gy \u00e9vtizede tart\u00f3 n\u00e9pess\u00e9gfogy\u00e1st, m\u00e1sr\u00e9szt t\u00e1mogatni azokat, akiknek m\u00e1r sz\u00fcletett gyermek\u00fck - hangoztatta a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter a II. Magyar-Lengyel F\u00f3rumon kedden.\n\n\u00a0\nAz online k\u00f6zvet\u00edtett k\u00e9tnapos, h\u00e9tf\u0151n kezd\u0151d\u00f6tt esem\u00e9nyen magyar \u00e9s lengyel korm\u00e1nyzati tiszts\u00e9gvisel\u0151k, diplomat\u00e1k, v\u00e1llalkoz\u00f3k vitattak meg k\u00fcl\u00f6nb\u00f6z\u0151 t\u00e9m\u00e1kat. Nov\u00e1k Katalin a Csal\u00e1dbar\u00e1t Eur\u00f3pa. Mit lehet tenni a n\u00e9pess\u00e9gfogy\u00e1s ellen? c\u00edm\u0171 panelben sz\u00f3lalt fel.\n\u00a0\u00a0\u00a0\u00a0\u00dagy v\u00e9lekedett: a kontinensen a legnagyobb kih\u00edv\u00e1s demogr\u00e1fiai.\nA koronav\u00edrus-j\u00e1rv\u00e1ny alatt saj\u00e1tos k\u00f6r\u00fclm\u00e9nyek k\u00f6z\u00e9 ker\u00fclt a gyermeknevel\u00e9s - mondta a miniszter. P\u00e9ldak\u00e9nt eml\u00edtette, hogy ebben az id\u0151szakban a nagysz\u00fcl\u0151k nem tudnak annyira akt\u00edvan seg\u00edts\u00e9get ny\u00fajtani, mint egy\u00e9bk\u00e9nt.\n\u00a0\u00a0\u00a0\u00a0Magyarorsz\u00e1gon m\u00e1r a pand\u00e9mia els\u0151 hull\u00e1ma sor\u00e1n meghosszabb\u00edtott\u00e1k a gyermekek ut\u00e1n j\u00e1r\u00f3 t\u00e1mogat\u00e1sok foly\u00f3s\u00edt\u00e1si idej\u00e9t - k\u00f6z\u00f6lte Nov\u00e1k Katalin.\n\u00a0\u00a0\u00a0\u00a0Hozz\u00e1tette: jelenleg igyekszenek fenntartani a tantermi oktat\u00e1st, legal\u00e1bb a kisebbek sz\u00e1m\u00e1ra, mert az jobban szolg\u00e1lja szellemi \u00e9s fizikai fejl\u0151d\u00e9s\u00fcket.\nB\u00e1r a digit\u00e1lis oktat\u00e1s j\u00f3l m\u0171k\u00f6d\u00f6tt tavasszal, arra csup\u00e1n a 14 \u00e9v felettiek eset\u00e9ben t\u00e9rnek \u00e1t - mondta Nov\u00e1k Katalin.\nA miniszter kiemelte, hogy a j\u00e1rv\u00e1ny nyom\u00e1n el\u0151\u00e1ll\u00f3 gazdas\u00e1gi v\u00e1ls\u00e1g idej\u00e9n Magyarorsz\u00e1gon - m\u00e1s \u00e1llamokkal ellent\u00e9tben - a csal\u00e1dt\u00e1mogat\u00e1sok nem sz\u0171k\u00fclnek, hanem b\u0151v\u00fclnek.\nFelid\u00e9zte, hogy j\u00f6v\u0151re megkezdik a 13. havi nyugd\u00edj vissza\u00e9p\u00edt\u00e9s\u00e9t, az \u00e9v m\u00e1sodik fel\u00e9t\u0151l pedig a n\u0151k a sz\u00fcl\u00e9st k\u00f6vet\u0151en egy ideig t\u00f6bb p\u00e9nzt kapnak majd, mint amennyit kor\u00e1bban fizet\u00e9s form\u00e1j\u00e1ban kerestek.\nIndul Magyarorsz\u00e1g legnagyobb otthonteremt\u00e9si programja is - f\u0171zte hozz\u00e1 Nov\u00e1k Katalin.\n\nMTI 2020. november 10.,\n\n"}]