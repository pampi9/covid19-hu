[{"date": "2020-11-18 10:59", "url": "https://koronavirus.gov.hu/cikkek/orban-viktor-ellenorzest-tartott-belvarosi-rendorkapitanysagon", "h1": "Orb\u00e1n Viktor ellen\u0151rz\u00e9st tartott a belv\u00e1rosi rend\u0151rkapit\u00e1nys\u00e1gon", "body": "\nEl\u0151zetes bejelent\u00e9s n\u00e9lk\u00fcli ellen\u0151rz\u00e9st tartott Orb\u00e1n Viktor minisztereln\u00f6k az V. ker\u00fcleti rend\u0151rkapit\u00e1nys\u00e1gon szerd\u00e1n reggel, a szeml\u00e9r\u0151l vide\u00f3t is megosztott a k\u00f6z\u00f6ss\u00e9gi oldal\u00e1n - t\u00e1j\u00e9koztatta az MTI-t Havasi Bertalan, a minisztereln\u00f6k sajt\u00f3f\u0151n\u00f6ke.\n\n\nAz operat\u00edv t\u00f6rzs kora reggeli \u00fcl\u00e9se ut\u00e1n a korm\u00e1nyf\u0151 Balogh J\u00e1nos orsz\u00e1gos rend\u0151rf\u0151kapit\u00e1nnyal indult az ellen\u0151rz\u00e9sre, melynek sor\u00e1n Pa\u00e1l P\u00e9ter Gy\u00f6rgy kapit\u00e1nys\u00e1gvezet\u0151t\u0151l jelent\u00e9st hallgattak meg a kij\u00e1r\u00e1si tilalom \u00e9s a maszkvisel\u00e9s szab\u00e1lyainak betart\u00e1s\u00e1val kapcsolatban.\n\u00a0\u00a0\u00a0\u00a0A vide\u00f3ban elhangzik, hogy a megel\u0151z\u0151 \u00e9jszaka t\u00f6bb, mint sz\u00e1z f\u0151t ellen\u0151riztek a belv\u00e1rosi rend\u0151r\u00f6k, \"t\u00f6bb mint 10 ember\" s\u00e9rtette meg a kij\u00e1r\u00e1si tilalmat, a maszkhaszn\u00e1lat szab\u00e1lyainak megs\u00e9rt\u00e9se miatt pedig egy feljelent\u00e9st tettek. A rend\u0151rkapit\u00e1ny arr\u00f3l t\u00e1j\u00e9koztatta a minisztereln\u00f6k\u00f6t, hogy tapasztalatai szerint egyre t\u00f6bben betartj\u00e1k a szab\u00e1lyokat. Orb\u00e1n Viktornak a vide\u00f3ban hallhat\u00f3 \u00f6sszegz\u00e9se szerint a magyarok \u00f6nk\u00e9pe az, hogy sok a fegyelmezetlen ember, meg az egy\u00e9niesked\u00e9s, \"de most nem ezt l\u00e1tjuk\".\n\n\nMTI 2020. november 18.,\n\n"}]