[{"date": "2020-11-15 22:27", "url": "https://koronavirus.gov.hu/cikkek/benko-hetfotol-93-korhazban-lesznek-ott-katonak", "h1": "Benk\u0151: h\u00e9tf\u0151t\u0151l 93 k\u00f3rh\u00e1zban lesznek ott a katon\u00e1k", "body": "\nH\u00e9tf\u0151t\u0151l 93 k\u00f3rh\u00e1zban lesznek ott a katon\u00e1k, hogy seg\u00edts\u00e9k a koronav\u00edrus-j\u00e1rv\u00e1ny elleni v\u00e9dekez\u00e9s sor\u00e1n az eg\u00e9szs\u00e9g\u00fcgyi feladatok ell\u00e1t\u00e1s\u00e1t - mondta a honv\u00e9delmi miniszter az M1 aktu\u00e1lis csatorna vas\u00e1rnap esti m\u0171sor\u00e1ban.\n\n\nBenk\u0151 Tibor kiemelte: a katon\u00e1k nem olyan feladatot l\u00e1tnak el, amihez eg\u00e9szs\u00e9g\u00fcgyi szakmai k\u00e9pzetts\u00e9g kell, els\u0151sorban fizikai, logisztikai munk\u00e1kat v\u00e9geznek majd, seg\u00edtenek a h\u0151m\u00e9r\u0151z\u00e9sben is. F\u0151 feladatuk, hogy az eg\u00e9szs\u00e9g\u00fcgyi dolgoz\u00f3k leterhelts\u00e9g\u00e9t cs\u00f6kkents\u00e9k - jelentette ki.\n\u00a0\u00a0\u00a0\u00a0Sz\u00f3lt arr\u00f3l is, hogy a k\u00f6znevel\u00e9si int\u00e9zm\u00e9nyekben az \u0151szi sz\u00fcnetben v\u00e9gzett fert\u0151tlen\u00edt\u00e9si feladatok \u00f3ta sz\u00e1mos tov\u00e1bbi helyr\u0151l \u00e9rkezett erre vonatkoz\u00f3 k\u00e9r\u00e9s a honv\u00e9ds\u00e9ghez. A fert\u0151tlen\u00edt\u00e9si feladatokat folyamatosan v\u00e9gzik a katon\u00e1k, k\u00f6zt\u00fck \u00f6nk\u00e9ntes tartal\u00e9kosok is.\n\u00a0\u00a0\u00a0\u00a0Emellett a katon\u00e1k hat\u00e1rbiztos\u00edt\u00e1si, hat\u00e1rz\u00e1r\u00e1si feladatokban \u00e9s a humanit\u00e1rius korridorok biztos\u00edt\u00e1s\u00e1ban is r\u00e9szt vesznek - k\u00f6z\u00f6lte a miniszter.\n\u00a0\u00a0\u00a0\u00a0Benk\u0151 Tibort k\u00e9rdezt\u00e9k arr\u00f3l is, hogy Kar\u00e1csony Gergely f\u0151polg\u00e1rmester \u00e9s Juh\u00e1sz Ferenc volt szocialista honv\u00e9delmi miniszter is nemtetsz\u00e9s\u00e9t fejezte ki a fegyverrel j\u00e1r\u0151r\u00f6z\u0151 katon\u00e1k miatt. Erre reag\u00e1lva a honv\u00e9delmi miniszter kiemelte: a katon\u00e1nak felszerel\u00e9s\u00e9hez tartozik az egy\u00e9ni fegyverzet. Elmondta, a szolg\u00e1lati szab\u00e1lyzatok 1974-t\u0151l kezdve kimondt\u00e1k, \u00e9s a 2005-\u00f6s HM-utas\u00edt\u00e1s is azt r\u00f6gz\u00edti, hogy a katona az \u0151rszolg\u00e1latot, a j\u00e1r\u0151rfeladatot egy\u00e9ni felszerel\u00e9sben kell, hogy v\u00e9grehajtsa. Ebben semmi \u00faj nincs - mutatott r\u00e1 a miniszter.\n\nMTI 2020. november 15.\n\n"}]