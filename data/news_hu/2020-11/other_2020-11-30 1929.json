[{"date": "2020-11-30 19:29", "url": "https://koronavirus.gov.hu/cikkek/mnb-az-allamilag-tamogatott-hitelkonstrukciok-es-moratorium-tamogatjak-hitelezest", "h1": "MNB: az \u00e1llamilag t\u00e1mogatott hitelkonstrukci\u00f3k, \u00e9s a morat\u00f3rium t\u00e1mogatj\u00e1k a hitelez\u00e9st", "body": "\nAz \u00e1llamilag t\u00e1mogatott hitelkonstrukci\u00f3k a j\u00e1rv\u00e1nyhelyzet idej\u00e9n is t\u00e1maszt adnak mind a lakoss\u00e1gi, mind a v\u00e1llalati hitelez\u00e9snek, emellett a fizet\u00e9si morat\u00f3rium, melyben a jogosult v\u00e1llalati hitel\u00e1llom\u00e1ny 41 sz\u00e1zal\u00e9ka \u00e9s a lakoss\u00e1gi hitel\u00e1llom\u00e1ny 57 sz\u00e1zal\u00e9ka vett r\u00e9szt szeptemberben, tov\u00e1bbra is nagym\u00e9rt\u00e9kben t\u00e1mogatja a hitel\u00e1llom\u00e1ny fennmarad\u00e1s\u00e1t - der\u00fcl ki a Magyar Nemzeti Bank (MNB) h\u00e9tf\u0151n k\u00f6zz\u00e9tett felm\u00e9r\u00e9s\u00e9b\u0151l.\n\n\u00a0A v\u00e1llalati hitel\u00e1llom\u00e1ny 2020 harmadik negyed\u00e9v\u00e9ben tranzakci\u00f3s alapon 250 milli\u00e1rd forinttal n\u00f6vekedett, egy \u00e9v alatt pedig 650 milli\u00e1rd forinttal b\u0151v\u00fclt, ami 7,8 sz\u00e1zal\u00e9kos \u00e9ves n\u00f6veked\u00e9s. A m\u00e1rciusban bevezetett fizet\u00e9si morat\u00f3rium a t\u00f6rleszt\u00e9sek cs\u00f6kkent\u00e9s\u00e9n kereszt\u00fcl m\u00e9rs\u00e9kelte a hitel\u00e1llom\u00e1ny le\u00e9p\u00fcl\u00e9s\u00e9t, m\u00edg az \u00faj szerz\u0151d\u00e9sk\u00f6t\u00e9sekre a koronav\u00edrus gazdas\u00e1gi hat\u00e1sainak tomp\u00edt\u00e1sa \u00e9rdek\u00e9ben elind\u00edtott jegybanki \u00e9s \u00e1llami hitelprogramok hatottak pozit\u00edvan.\n\u00a0\u00a0\u00a0\u00a0A v\u00e1llalatok a harmadik negyed\u00e9vben mintegy 830 milli\u00e1rd forint \u00e9rt\u00e9kben k\u00f6t\u00f6ttek \u00faj hitelszerz\u0151d\u00e9seket, ez 29 sz\u00e1zal\u00e9kos n\u00f6veked\u00e9s 2019 azonos negyed\u00e9v\u00e9hez k\u00e9pest. A mikro-, kis- \u00e9s k\u00f6z\u00e9pv\u00e1llalkoz\u00e1sok hitel\u00e1llom\u00e1nya el\u0151zetes adatok alapj\u00e1n t\u00f6bb mint 10 sz\u00e1zal\u00e9kkal n\u0151tt 2019 \u00e9s 2020 harmadik negyed\u00e9ve k\u00f6z\u00f6tt.\n\u00a0\u00a0\u00a0\u00a0Kiemelik: az ezer milli\u00e1rd forint szerz\u0151d\u00f6tt \u00f6sszeg felett j\u00e1r\u00f3 Nhp Hajr\u00e1 jelent\u0151sen t\u00e1mogatta a kkv-hitelez\u00e9st: a program keretein bel\u00fcl megk\u00f6t\u00f6tt 570 milli\u00e1rd forint \u00e9rt\u00e9k\u0171 szerz\u0151d\u00e9s 2020 harmadik negyed\u00e9v\u00e9ben a v\u00e1llalati hitelkibocs\u00e1t\u00e1s 69 sz\u00e1zal\u00e9k\u00e1t \u00e9s azon bel\u00fcl a kkv-k \u00faj hitelszerz\u0151d\u00e9seinek t\u00falnyom\u00f3 r\u00e9sz\u00e9t tette ki.\n\u00a0\u00a0\u00a0\u00a0A Hitelez\u00e9si felm\u00e9r\u00e9s szerint a bankok 31 sz\u00e1zal\u00e9ka szigor\u00edtott a harmadik negyed\u00e9vben a v\u00e1llalati hitelek felt\u00e9telein, a legt\u00f6bb bank a megk\u00f6vetelt fedezet nagys\u00e1g\u00e1ban hajtott v\u00e9gre szigor\u00edt\u00e1st.\n\u00a0\u00a0\u00a0\u00a0Az MNB k\u00f6z\u00f6lte: a lakoss\u00e1gi hitel\u00e1llom\u00e1ny a harmadik negyed\u00e9v sor\u00e1n k\u00f6zel 300 milli\u00e1rd forinttal b\u0151v\u00fclt a foly\u00f3s\u00edt\u00e1sok \u00e9s t\u00f6rleszt\u00e9sek hat\u00e1s\u00e1ra, ezzel az \u00e9ves n\u00f6veked\u00e9si \u00fctem 15,6 sz\u00e1zal\u00e9kra lassult a m\u00e1sodik negyed\u00e9vi 19,6 sz\u00e1zal\u00e9kr\u00f3l. Az \u00e1llom\u00e1ny b\u0151v\u00fcl\u00e9s\u00e9t a fizet\u00e9si morat\u00f3rium hat\u00e1s\u00e1ra lecs\u00f6kkent t\u00f6rleszt\u00e9sek \u00e9rdemben t\u00e1mogatt\u00e1k. Kedvez\u0151en hatott az is, hogy a j\u00e1rv\u00e1ny els\u0151 hull\u00e1m\u00e1t k\u00f6vet\u0151 gazdas\u00e1gi normaliz\u00e1l\u00f3d\u00e1s az \u00faj hitelkibocs\u00e1t\u00e1sok \u00e9l\u00e9nk\u00fcl\u00e9s\u00e9t eredm\u00e9nyezte.\n\u00a0\u00a0\u00a0\u00a0Id\u00e9n a harmadik negyed\u00e9vben a bankok 522 milli\u00e1rd forint \u00e9rt\u00e9kben k\u00f6t\u00f6ttek hitelszerz\u0151d\u00e9seket a h\u00e1ztart\u00e1sokkal. Ez 35 sz\u00e1zal\u00e9kkal elmarad a 2019 harmadik negyed\u00e9vi volument\u0151l, amiben a koronav\u00edrus hat\u00e1s\u00e1n t\u00fal jelent\u0151s szerepe volt a babav\u00e1r\u00f3 hitelek tavalyi, program elind\u00edt\u00e1s\u00e1t k\u00f6vet\u0151 h\u00f3napokban m\u00e9rt magas kibocs\u00e1t\u00e1sa miatti b\u00e1zishat\u00e1snak. Az \u00e1llamilag t\u00e1mogatott hitelkonstrukci\u00f3k a j\u00e1rv\u00e1nyhelyzet idej\u00e9n is t\u00e1maszt adnak a lakoss\u00e1gi hitelez\u00e9snek: a babav\u00e1r\u00f3 hitelek \u00e1llom\u00e1nya a stabil kereslet r\u00e9v\u00e9n m\u00e1r a teljes lakoss\u00e1gi hitel\u00e1llom\u00e1ny 12 sz\u00e1zal\u00e9k\u00e1t adja, a csok keret\u00e9ben pedig a kibocs\u00e1t\u00e1s fel\u00e9t a j\u00e1rv\u00e1nyhelyzet alatt is magas volumenben kihelyezett falusi csok teszi ki.\n\u00a0\u00a0\u00a0\u00a0A negyed\u00e9vben megk\u00f6t\u00f6tt lak\u00e1shitel-szerz\u0151d\u00e9sek k\u00e9tharmada legal\u00e1bb 10 \u00e9vig, vagy a futamid\u0151 v\u00e9g\u00e9ig fix kamatoz\u00e1s\u00fa volt, m\u00edg a min\u0151s\u00edtett fogyaszt\u00f3bar\u00e1t lak\u00e1shitelek r\u00e9szar\u00e1nya 66 sz\u00e1zal\u00e9k volt, \u00edgy hossz\u00fa t\u00e1von kisz\u00e1m\u00edthat\u00f3 t\u00f6rleszt\u0151r\u00e9szletekkel sz\u00e1molhatnak a hitelfelvev\u0151k.\n\u00a0\u00a0\u00a0\u00a0A Hitelez\u00e9si felm\u00e9r\u00e9s alapj\u00e1n 2020 harmadik negyed\u00e9v\u00e9ben a bankok 15 sz\u00e1zal\u00e9ka enyh\u00edtett a lak\u00e1shitelek felt\u00e9telein, m\u00edg az idei negyedik \u00e9s 2021 els\u0151 negyed\u00e9v\u00e9ben a bankok nem terveznek v\u00e1ltoztatni ezeken. A fogyaszt\u00e1si hitelek eset\u00e9ben nem v\u00e1ltoztattak a bankok a hitelfelt\u00e9teleken a negyed\u00e9v sor\u00e1n, \u00e9s el\u0151retekintve sem terveznek a gazdas\u00e1gi kil\u00e1t\u00e1sok- \u00e9s az \u00fcgyfelek hitelk\u00e9pess\u00e9g\u00e9nek roml\u00e1sa miatt. A lak\u00e1spiac normaliz\u00e1l\u00f3d\u00e1s\u00e1val a lak\u00e1shitelek ir\u00e1nti kereslet\u00e9l\u00e9nk\u00fcl\u00e9st a bankok 84 sz\u00e1zal\u00e9ka tapasztalta 2020 harmadik negyed\u00e9v\u00e9ben, \u00e9s a k\u00f6vetkez\u0151 f\u00e9l \u00e9vben 10 sz\u00e1zal\u00e9kuk tov\u00e1bbi er\u0151s\u00f6d\u00e9st v\u00e1r.\nMTI\n\n"}]