[{"date": "2020-11-16 09:44", "url": "https://koronavirus.gov.hu/cikkek/pm-kozel-masfel-milliard-forintos-beruhazassal-boviti-kapacitasat-szatmari-kft", "h1": "PM: k\u00f6zel m\u00e1sf\u00e9l milli\u00e1rd forintos beruh\u00e1z\u00e1ssal b\u0151v\u00edti kapacit\u00e1s\u00e1t a Szatm\u00e1ri Kft.", "body": "\nA legut\u00f3bbi n\u00f6veked\u00e9si adatok meger\u0151s\u00edtik, hogy a korm\u00e1ny gazdas\u00e1gv\u00e9delmi int\u00e9zked\u00e9sei eredm\u00e9nyesek - hangs\u00falyozta Varga Mih\u00e1ly a Szatm\u00e1ri Kft. korm\u00e1nyt\u00e1mogat\u00e1ssal megval\u00f3sult fejleszt\u00e9s\u00e9nek bemutat\u00e1sakor - t\u00e1j\u00e9koztatta a P\u00e9nz\u00fcgyminiszt\u00e9rium h\u00e9tf\u0151n az MTI-t.\n\n\u00a0\nA k\u00f6zlem\u00e9ny szerint a p\u00e9nz\u00fcgyminiszter kiemelte: a munkahelyek v\u00e9delm\u00e9vel, az ad\u00f3cs\u00f6kkent\u00e9sek folytat\u00e1s\u00e1val \u00e9s a beruh\u00e1z\u00e1sok t\u00e1mogat\u00e1s\u00e1val Magyarorsz\u00e1g meger\u0151s\u00f6dve ker\u00fclhet ki a v\u00e1ls\u00e1gb\u00f3l, a j\u00e1rv\u00e1nyt k\u00f6vet\u0151en visszat\u00e9rhet arra a dinamikus n\u00f6veked\u00e9si p\u00e1ly\u00e1ra, amelyen az elm\u00falt \u00e9vekben haladt.\n\u00a0\u00a0\u00a0\u00a0A magyar gazdas\u00e1g 11,3 sz\u00e1zal\u00e9kos n\u00f6veked\u00e9st \u00e9rt el a harmadik negyed\u00e9vben az el\u0151z\u0151 negyed\u00e9vhez k\u00e9pest, ami azt mutatja, hogy a gazdas\u00e1g egy k\u00f6zel teljes tavaszi lez\u00e1r\u00e1st k\u00f6vet\u0151en is gyorsan helyre tud \u00e1llni - emelte ki\u00a0Varga\u00a0Mih\u00e1ly. Mint mondta: az uni\u00f3s \u00e1tlaghoz k\u00e9pest Magyarorsz\u00e1g kedvez\u0151bb helyzete els\u0151sorban annak k\u00f6sz\u00f6nhet\u0151, hogy a j\u00e1rv\u00e1ny j\u00f3 gazdas\u00e1gi helyzetben \u00e9rte az orsz\u00e1got, \u00e9s \u00e9rv\u00e9nyes\u00fclt a korm\u00e1ny gazdas\u00e1gv\u00e9delmi int\u00e9zked\u00e9seinek hat\u00e1sa. Ezt mutatja, hogy az ut\u00f3bbi h\u00f3napokban a munkaer\u0151piacon kedvez\u0151en alakulnak a tendenci\u00e1k, a b\u00e9remelked\u00e9sek m\u00e9rt\u00e9ke hozz\u00e1vet\u0151legesen 10 sz\u00e1zal\u00e9k, a beruh\u00e1z\u00e1si r\u00e1ta 28 sz\u00e1zal\u00e9kos \u00e9rt\u00e9k\u00e9vel pedig az uni\u00f3 \u00e9lmez\u0151ny\u00e9be tartozunk, a visszaes\u00e9s ellen\u00e9re is.\n\u00a0\u00a0\u00a0\u00a0\u00a0Varga\u00a0Mih\u00e1ly eml\u00e9keztetett: a koronav\u00edrus-j\u00e1rv\u00e1ny elleni k\u00fczdelemben a korm\u00e1ny \u00e1ll\u00e1spontja tov\u00e1bbra is az, hogy a munkahelyek megtart\u00e1sa \u00e9s \u00fajak l\u00e9trehoz\u00e1sa a legfontosabb feladat. Mint fogalmazott: ebben kulcsszerep\u00fck van azoknak a v\u00e1llalkoz\u00e1soknak, amelyek a j\u00e1rv\u00e1ny ideje alatt is fejlesztenek, ez\u00e9rt a korm\u00e1ny t\u00f6bbsz\u00e1z milli\u00e1rd forintos t\u00e1mogat\u00e1si programokkal seg\u00edti ezeket. A t\u00e1rcavezet\u0151 a beruh\u00e1z\u00e1sokat \u00f6szt\u00f6nz\u0151 int\u00e9zked\u00e9seket eml\u00edtve elmondta: a Nagyv\u00e1llalati Beruh\u00e1z\u00e1si T\u00e1mogat\u00e1si program keret\u00e9ben eddig 281 milli\u00e1rd forint \u00e9rt\u00e9k\u0171 fejleszt\u00e9s val\u00f3sul meg Magyarorsz\u00e1gon, amelyekhez 116 milli\u00e1rd forint vissza nem t\u00e9r\u00edtend\u0151 t\u00e1mogat\u00e1s \u00e9rkezett.\n\u00a0\u00a0\u00a0\u00a0A 100 sz\u00e1zal\u00e9kban magyar tulajdon\u00fa Szatm\u00e1ri C\u00e9gcsoport t\u00f6bb mint 20 \u00e9ve a magyar gazdas\u00e1gi \u00e9let meghat\u00e1roz\u00f3 szerepl\u0151je, leg\u00fajabb, 1 milli\u00e1rd 360 milli\u00f3 forintos, rakt\u00e1rb\u00e1zis-kapacit\u00e1sukat n\u00f6vel\u0151 beruh\u00e1z\u00e1sukhoz a korm\u00e1ny 680 milli\u00f3 forintos t\u00e1mogat\u00e1st ny\u00fajtott. Az automatiz\u00e1lt rakt\u00e1rral gyorsabb\u00e1 \u00e9s kisz\u00e1m\u00edthat\u00f3bb\u00e1 v\u00e1lt a Szatm\u00e1ri-\u00e1ruh\u00e1zak ell\u00e1t\u00e1sa, emellett \u00faj szak\u00fczleteket is nyithatnak - k\u00f6z\u00f6lte a P\u00e9nz\u00fcgyminiszt\u00e9rium.\n\nMTI 2020. november 16.\n\n"}]