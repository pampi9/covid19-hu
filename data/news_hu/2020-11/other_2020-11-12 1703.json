[{"date": "2020-11-12 17:03", "url": "https://koronavirus.gov.hu/cikkek/szijjarto-peter-erosodnek-nemet-magyar-kapcsolatok", "h1": "Szijj\u00e1rt\u00f3 P\u00e9ter: er\u0151s\u00f6dnek a n\u00e9met-magyar kapcsolatok", "body": "\nA n\u00e9met-magyar kapcsolatok er\u0151s\u00f6d\u00e9s\u00e9re sz\u00e1m\u00edt Szijj\u00e1rt\u00f3 P\u00e9ter magyar k\u00fclgazdas\u00e1gi \u00e9s k\u00fcl\u00fcgyminiszter, valamint Heiko Maas n\u00e9met k\u00fcl\u00fcgyminiszter - der\u00fcl ki abb\u00f3l a vide\u00f3b\u00f3l, amelyet a N\u00e9met-Magyar F\u00f3rum elnevez\u00e9s\u0171 tan\u00e1cskoz\u00e1s alkalm\u00e1b\u00f3l tett k\u00f6zz\u00e9 cs\u00fct\u00f6rt\u00f6k\u00f6n Facebook-oldal\u00e1n a magyar diplom\u00e1cia vezet\u0151je.\n\n\nAz ez\u00fattal online megtartott tan\u00e1cskoz\u00e1son - a koronav\u00edrus-fert\u0151z\u00e9ssel k\u00fczd\u0151 - Szijj\u00e1rt\u00f3 P\u00e9ter \u00fagy v\u00e9lekedett, hogy a vil\u00e1gj\u00e1rv\u00e1nyt k\u00f6vet\u0151en \u00faj vil\u00e1grend j\u00f6n l\u00e9tre politikai \u00e9s gazdas\u00e1gi szempontb\u00f3l egyar\u00e1nt, a magyar-n\u00e9met kapcsolatok szerepe pedig n\u00f6vekedni fog.\n\u00a0\u00a0\u00a0\u00a0Az \u00faj vil\u00e1grendben politikai szempontb\u00f3l a legfontosabb, hogy a nemzetk\u00f6zi egy\u00fcttm\u0171k\u00f6d\u00e9s \u00faj, k\u00f6lcs\u00f6n\u00f6s tiszteleten alapul\u00f3 korszaka k\u00f6vetkezzen - emelte ki.\n\u00a0\u00a0\u00a0\u00a0Ugyanakkor - folytatta - a vil\u00e1gj\u00e1rv\u00e1ny lehet\u0151s\u00e9get teremt arra, hogy a nemzetk\u00f6zi politikai rendszer megszabaduljon az olyan rossz beidegz\u0151d\u00e9sekt\u0151l, mint a kioktat\u00e1s, a v\u00e1daskod\u00e1s \u00e9s egym\u00e1s alaptalan t\u00e1mad\u00e1sa.\n\u00a0\u00a0\u00a0\u00a0Sokkal ink\u00e1bb koncentr\u00e1lhatn\u00e1nk arra, ami \u00f6sszek\u00f6t, vagyis, hogy mik\u00e9nt \u00e9s miben tudunk egym\u00e1snak seg\u00edteni ebben a neh\u00e9z id\u0151szakban; mi ezt valljuk Magyarorsz\u00e1g \u00e9s N\u00e9metorsz\u00e1g vonatkoz\u00e1s\u00e1ban is - tette hozz\u00e1 Szijj\u00e1rt\u00f3 P\u00e9ter.\n\u00a0\u00a0\u00a0\u00a0A tov\u00e1bbiakban \u00fagy v\u00e9lekedett, hogy a vil\u00e1ggazdas\u00e1gban megsz\u0171ntek az automatizmusok \u00e9s egy glob\u00e1lis verseny indult meg a vil\u00e1ggazdas\u00e1gi kapacit\u00e1sok \u00fajraeloszt\u00e1s\u00e1\u00e9rt. Magyarorsz\u00e1g pedig j\u00f3 es\u00e9llyel nevezett be ebbe a versenybe.\n\u00a0\u00a0\u00a0\u00a0K\u00f6z\u00f6lte, ez a j\u00f3 es\u00e9ly annak is a k\u00f6vetkezm\u00e9nye, hogy a magyar \u00e9s a n\u00e9met gazdas\u00e1g \u00e9s ipar k\u00f6z\u00f6tt rendk\u00edv\u00fcl szoros az egy\u00fcttm\u0171k\u00f6d\u00e9s. Abban a sikerben, hogy az elm\u00falt hat \u00e9vben folyamatosan n\u0151ttek a magyar beruh\u00e1z\u00e1sok \u00e9s er\u0151s\u00f6d\u00f6tt az orsz\u00e1g exportteljes\u00edtm\u00e9nye, nagy szerepe volt a n\u00e9met v\u00e1llalatoknak.\n\u00a0\u00a0\u00a0\u00a0Magyarorsz\u00e1gon 6 ezer n\u00e9met v\u00e1llalat m\u0171k\u00f6dik, amelyek 300 ezer embernek adnak munk\u00e1t, az elm\u00falt \u00e9vben a kereskedelmi forgalom megk\u00f6zel\u00edtette az 57 milli\u00e1rd eur\u00f3t, a N\u00e9metorsz\u00e1gba ir\u00e1nyul\u00f3 magyar export pedig meghaladta a 30 milli\u00e1rd eur\u00f3t. Az elm\u00falt id\u0151szakban 51 n\u00e9met v\u00e1llalat 35 milli\u00f3 eur\u00f3nyi t\u00e1mogat\u00e1st kapott, amelyb\u0151l 75 milli\u00f3 eur\u00f3nyi beruh\u00e1z\u00e1st hajtottak v\u00e9gre \u00e9s megmentettek 24 ezer magyar munkahelyet - sorolta a politikus.\n\u00a0\u00a0\u00a0\u00a0Mindennek is k\u00f6sz\u00f6nhet\u0151, hogy a N\u00e9met-Magyar Ipari \u00e9s Kereskedelmi Kamara legfrissebb felm\u00e9r\u00e9se szerint a n\u00e9met v\u00e1llalatok 60 sz\u00e1zal\u00e9ka sz\u00e1m\u00edt az \u00fczleti helyzet\u00e9nek javul\u00e1s\u00e1ra a k\u00f6vetkez\u0151 tizenk\u00e9t h\u00f3napban - f\u0171zte hozz\u00e1.\n\u00a0\u00a0\u00a0\u00a0\"Sz\u00e1m\u00edthat r\u00e1nk N\u00e9metorsz\u00e1g (...), sz\u00e1m\u00edthatnak r\u00e1nk n\u00e9met bar\u00e1taink, a magyar k\u00fclpolitik\u00e1ban \u00e9s k\u00fclgazdas\u00e1gi start\u00e9gi\u00e1ban is a magyar-n\u00e9met kapcsolatok tov\u00e1bbi n\u00f6vel\u00e9s\u00e9re fogunk t\u00f6rekedni\" - fogalmazott Szijj\u00e1rt\u00f3 P\u00e9ter.\n\u00a0\u00a0\u00a0\u00a0Heiko Maas \u00fagy v\u00e9lekedett, hogy a koronav\u00edrus-j\u00e1rv\u00e1ny idej\u00e9n k\u00fcl\u00f6n\u00f6sen \u00e9rv\u00e9nyes az eur\u00f3pai egy\u00fcttm\u0171k\u00f6d\u00e9sre az a k\u00f6zmond\u00e1s, hogy \"jobb adni, mint kapni\".\n\u00a0\u00a0\u00a0\u00a0Ugyanis az eur\u00f3pai szolidarit\u00e1s l\u00e9nyege az - folytatta - hogy nem egyir\u00e1ny\u00fa utca, hiszen aki ma seg\u00edt a szomsz\u00e9dainak, a j\u00e1rv\u00e1ny \u00e1ltal fokozottabban \u00e9rintett orsz\u00e1goknak, az b\u00edzhat abban, hogy neki is seg\u00edteni fognak.\n\u00a0\u00a0\u00a0\u00a0Szemben a kor\u00e1bbi p\u00e9nz\u00fcgyi vagy migr\u00e1ci\u00f3s v\u00e1ls\u00e1ggal, Eur\u00f3pa nem hullott k\u00fcl\u00f6nb\u00f6z\u0151 t\u00e1borokra. Ehelyett \u00fatj\u00e1ra ind\u00edtott\u00e1k az uni\u00f3 t\u00f6rt\u00e9net\u00e9nek legnagyobb p\u00e9nz\u00fcgyi csomagj\u00e1t, amellyel t\u00e1mogatj\u00e1k a bajba jutott v\u00e1llalkoz\u00e1sokat \u00e9s azokat az embereket, akik elvesztett\u00e9k az \u00e1ll\u00e1sukat Budapesten, Berlinben vagy Barcelon\u00e1ban - ismertette.\n\u00a0\u00a0\u00a0\u00a0Arra figyelmeztetett, hogy a gazdas\u00e1gi helyre\u00e1ll\u00edt\u00e1s m\u00e9g hossz\u00fa ideig fog tartani, \u00e1m a t\u00e1rsadalmi koh\u00e9zi\u00f3 biztos\u00edt\u00e1sa \u00e9rdek\u00e9ben addig is olyan c\u00e9lokra kell koncentr\u00e1lni, mint a kl\u00edmav\u00e9delem, biztos\u00edtani kell Eur\u00f3pa digit\u00e1lis szuverenit\u00e1s\u00e1t \u00e9s meg kell er\u0151s\u00edteni Eur\u00f3p\u00e1nak a vil\u00e1gban bet\u00f6lt\u00f6tt szerep\u00e9t.\n\u00a0\u00a0\u00a0\u00a0Erre pedig egyetlen eur\u00f3pai orsz\u00e1g sem k\u00e9pes egyed\u00fcl, vagyis az eur\u00f3pai \u00f6sszefog\u00e1s az egyetlen \u00edg\u00e9retes ki\u00fat a v\u00e1ls\u00e1gb\u00f3l, \u00e9s ez k\u00fcl\u00f6n\u00f6sen vonatkozik Magyarorsz\u00e1gra \u00e9s N\u00e9metorsz\u00e1gra - mondta a n\u00e9met k\u00fcl\u00fcgyminiszter.\n\u00a0\u00a0\u00a0\u00a0Felh\u00edvta a figyelmet arra, hogy Magyarorsz\u00e1g k\u00fclkereskedelm\u00e9nek 27 sz\u00e1zal\u00e9k\u00e1t N\u00e9metorsz\u00e1ggal bonyol\u00edtja, a fels\u0151oktat\u00e1si egy\u00fcttm\u0171k\u00f6d\u00e9s \u00e9vsz\u00e1zados, illetve N\u00e9metorsz\u00e1g soha nem felejti el Magyarorsz\u00e1gnak, hogy els\u0151k\u00e9nt bontotta le a vasf\u00fcgg\u00f6nyt.\n\n\nMTI 2020. november 12.\n\n"}]