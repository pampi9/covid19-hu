[{"date": "2020-11-05 13:09", "url": "https://koronavirus.gov.hu/cikkek/orban-viktor-osszehivta-az-egeszsegugyi-tudomanyos-tanacsot", "h1": "Orb\u00e1n Viktor \u00f6sszeh\u00edvta az eg\u00e9szs\u00e9g\u00fcgyi tudom\u00e1nyos tan\u00e1csot", "body": "\nOrb\u00e1n Viktor minisztereln\u00f6k cs\u00fct\u00f6rt\u00f6k\u00f6n megbesz\u00e9l\u00e9st folytatott az Eg\u00e9szs\u00e9g\u00fcgyi Tudom\u00e1nyos Tan\u00e1cs (ETT) eln\u00f6ks\u00e9g\u00e9vel Budapesten, a Karmelita kolostorban - t\u00e1j\u00e9koztatta az MTI-t Havasi Bertalan, a minisztereln\u00f6k sajt\u00f3f\u0151n\u00f6ke.\n\n\nA t\u00e1rgyal\u00e1son r\u00e9szt vett Mandl J\u00f3zsef, az ETT eln\u00f6ke, Wittmann Tibor aleln\u00f6k, Csala Mikl\u00f3s, a tan\u00e1cs titk\u00e1ra valamint a test\u00fclet tov\u00e1bbi tagjai: D\u00f3czi Tam\u00e1s, Po\u00f3r Gyula, S\u00f3tonyi P\u00e9ter \u00e9s V\u00f6r\u00f6s Attila professzorok.\n\u00a0\u00a0\u00a0\u00a0Az Eg\u00e9szs\u00e9g\u00fcgyi Tudom\u00e1nyos Tan\u00e1cs az eg\u00e9szs\u00e9g\u00fcgy\u00e9rt felel\u0151s miniszter javaslattev\u0151, v\u00e9lem\u00e9nyez\u0151 \u00e9s tan\u00e1csad\u00f3 test\u00fclete, mely \u00e1ll\u00e1st foglal \u00e9s aj\u00e1nl\u00e1sokat dolgoz ki az orvostudom\u00e1nyi kutat\u00e1sokkal kapcsolatos \u00e1ltal\u00e1nos \u00e9rv\u00e9ny\u0171 etikai k\u00e9rd\u00e9sekben, kidolgozza az orvosbiol\u00f3giai, klinikai kutat\u00e1sok elveir\u0151l \u00e9s gyakorlat\u00e1r\u00f3l sz\u00f3l\u00f3 etikai ir\u00e1nyelveket, valamint az eg\u00e9szs\u00e9g\u00fcggyel kapcsolatban jogszab\u00e1lyalkot\u00e1st is kezdem\u00e9nyezhet.\n\n\nMTI 2020. november 5.\n\n"}]