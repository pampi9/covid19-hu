[{"date": "2020-11-18 10:02", "url": "https://koronavirus.gov.hu/cikkek/itm-kozel-200-ezer-embert-erinthet-bertamogatasi-program", "h1": "ITM: k\u00f6zel 200 ezer embert \u00e9rinthet a b\u00e9rt\u00e1mogat\u00e1si program", "body": "\nK\u00f6zel 200 ezer ember lehet \u00e9rintett azokban az \u00e1gazatokban, amelyekben lehet\u0151s\u00e9g van a r\u00e9szv\u00e9telre a b\u00e9rt\u00e1mogat\u00e1si programban - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra szerd\u00e1n az M1 aktu\u00e1lis csatorn\u00e1n.\n\n\nBod\u00f3 S\u00e1ndor kiemelte, hogy a koronav\u00edrus-j\u00e1rv\u00e1ny tavaszi els\u0151 hull\u00e1m\u00e1nak id\u0151szak\u00e1hoz hasonl\u00f3an a munkab\u00e9rek kifizet\u00e9s\u00e9ben az \u00e1llam jelent\u0151s seg\u00edts\u00e9get ny\u00fajt, 241 500 forint az a brutt\u00f3 t\u00e1mogat\u00e1s, amelyet a munkaad\u00f3knak tudnak most biztos\u00edtani ig\u00e9nyl\u00e9s alapj\u00e1n. Ez azt jelenti, hogy a forr\u00e1s rendelkez\u00e9sre \u00e1ll a munkav\u00e1llal\u00f3 megtart\u00e1s\u00e1hoz, amely elv\u00e1r\u00e1s is. A t\u00e1mogat\u00e1si forma novemberre ig\u00e9nyelhet\u0151, a k\u00e9relmet a foglalkoztat\u00e1si f\u0151oszt\u00e1lyokn\u00e1l lehet beadni - tette hozz\u00e1.\nAz \u00e1llamtitk\u00e1r a foglalkoztat\u00e1sr\u00f3l elmondta, hogy jelenleg mintegy 4,5 milli\u00f3an dolgoznak Magyarorsz\u00e1gon, ugyanakkor a munkaer\u0151piac szinte \u00f3r\u00e1r\u00f3l \u00f3r\u00e1ra v\u00e1ltozik, reag\u00e1l a napi kih\u00edv\u00e1sokra, ez\u00e9rt nagyon fontos, hogy k\u00e9szen \u00e1lljanak a t\u00e1mogat\u00e1si programokkal.\n\u00a0\u00a0\u00a0\u00a0Besz\u00e9lt a t\u00e1vmunka szab\u00e1lyoz\u00e1s\u00e1r\u00f3l is: a jogi alapok megteremt\u0151dtek, amelyek lehet\u0151s\u00e9get adnak arra, hogy a munkak\u00f6nyv tartalm\u00e1t\u00f3l jelent\u0151sen elt\u00e9rjenek meg\u00e1llapod\u00e1s form\u00e1j\u00e1ban. A k\u00f6lts\u00e9g\u00e1tal\u00e1ny biztos\u00edt\u00e1sa is nagy seg\u00edts\u00e9g, hiszen amennyiben a versenyszf\u00e9r\u00e1r\u00f3l van sz\u00f3, a munkaad\u00f3 \u00e9s a munkav\u00e1llal\u00f3 meg tud \u00e1llapodni, \u00e9s akkor a minim\u00e1lb\u00e9r 10 sz\u00e1zal\u00e9k\u00e1ig, 16 100 forintig \u00e1tal\u00e1ny sz\u00e1molhat\u00f3 el. Kor\u00e1bban is volt arra m\u00f3d, hogy a rezsisz\u00e1ml\u00e1kat valamilyen megoszt\u00e1s szerint a munkahely elsz\u00e1molja t\u00e1vmunka eset\u00e9n, de ez bonyolult volt, az \u00e1tal\u00e1nnyal egyszer\u0171bb\u00e9 v\u00e1lt - tette hozz\u00e1.\n\nMTI 2020. november 18.\n\n"}]