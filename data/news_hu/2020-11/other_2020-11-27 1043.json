[{"date": "2020-11-27 10:43", "url": "https://koronavirus.gov.hu/cikkek/itm-oktoberben-szezonalis-hatasok-csokkentettek-foglalkoztatottak-szamat", "h1": "ITM: okt\u00f3berben szezon\u00e1lis hat\u00e1sok is cs\u00f6kkentett\u00e9k a foglalkoztatottak sz\u00e1m\u00e1t", "body": "\nMunkaer\u0151piaci szempontb\u00f3l okt\u00f3ber felem\u00e1s h\u00f3nap volt, hiszen szezon\u00e1lis hat\u00e1sok miatt ebben a h\u00f3napban \u00e1ltal\u00e1ban a foglalkoztatottak sz\u00e1ma n\u00e9mi visszaes\u00e9st mutat - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra p\u00e9nteken az M1 aktu\u00e1lis csatorn\u00e1n reag\u00e1lva a K\u00f6zponti Statisztikai Hivatal (KSH)friss adataira.\n\n\nA KSH p\u00e9nteken k\u00f6z\u00f6lte: okt\u00f3berben a foglalkoztatottak sz\u00e1ma az el\u0151z\u0151 h\u00f3naphoz k\u00e9pest 31 ezerrel, a tavaly okt\u00f3berihez k\u00e9pest pedig 72 ezerrel volt kevesebb. Augusztus-okt\u00f3berben a munkan\u00e9lk\u00fclis\u00e9gi r\u00e1ta 4,3 sz\u00e1zal\u00e9k volt, a foglalkoztatottak \u00e1tlagos l\u00e9tsz\u00e1ma 4 milli\u00f3 482 ezer volt, 38 ezerrel, 0,8 sz\u00e1zal\u00e9kkal kevesebb, mint egy \u00e9vvel kor\u00e1bban.\n\u00a0\u00a0\u00a0\u00a0Bod\u00f3 S\u00e1ndor kiemelte, \u00e1gazati t\u00e9ren nem figyelhet\u0151 meg jelent\u0151s v\u00e1ltoz\u00e1s, a munkaer\u0151piacon bel\u00fcl tov\u00e1bbra is a szolg\u00e1ltat\u00f3 szektorban \u00e9s a feldolgoz\u00f3iparban a legnehezebb a helyzet, mik\u00f6zben az \u00e9p\u00edt\u0151ipart \u00e9s a mez\u0151gazdas\u00e1got kev\u00e9sb\u00e9 \u00e9rinteti a j\u00e1rv\u00e1ny - jegyezte meg.\n\u00a0\u00a0\u00a0\u00a0A t\u00e1vmunka ar\u00e1nya \u00fajra emelkedni kezdett okt\u00f3berben miut\u00e1n a ny\u00e1ri h\u00f3napokban ezen a ter\u00fcleten cs\u00f6kken\u00e9s volt megfigyelhet\u0151 - mondta az \u00e1llamtitk\u00e1r utalva arra, hogy a t\u00e1vmunka ar\u00e1nya a m\u00e1rciusi 7,6 sz\u00e1zal\u00e9kr\u00f3l \u00e1prilisra 17 sz\u00e1zal\u00e9kra n\u0151tt.\n\u00a0\u00a0\u00a0\u00a0Bod\u00f3 S\u00e1ndor a miniszt\u00e9riumi programokat ismertetve megjegyezte, hogy m\u00edg tavasszal a cs\u00f6kkentett b\u00e9rt\u00e1mogat\u00e1s \u00e9s a munkahelyv\u00e9delmi t\u00e1mogat\u00e1s volt a f\u0151 ir\u00e1ny, \u0151sszel az \u00e1gazati b\u00e9rt\u00e1mogat\u00e1sokra helyezik a hangs\u00falyt. A t\u00e1rca azokat a speci\u00e1lis ter\u00fcleteket c\u00e9lozza meg a seg\u00edts\u00e9gny\u00fajt\u00e1ssal, amelyek a legnehezebb helyzetbe ker\u00fcltek a j\u00e1rv\u00e1ny miatt. Iskolai v\u00e9gzetts\u00e9g szempontj\u00e1b\u00f3l ilyenek az alapfok\u00fa v\u00e9gzetts\u00e9ggel rendelkez\u0151k, akik k\u00f6r\u00e9ben 10 sz\u00e1zal\u00e9k felett van a munkan\u00e9lk\u00fclis\u00e9gi r\u00e1ta. Jelent\u0151sek az elt\u00e9r\u00e9sek ter\u00fcleti szempontb\u00f3l is, m\u00edg \u00c9szak-Magyarorsz\u00e1gon 10 sz\u00e1zal\u00e9k k\u00f6zelben van a munkan\u00e9lk\u00fclis\u00e9g, az orsz\u00e1g nyugati r\u00e9sz\u00e9n a r\u00e1ta mind\u00f6ssze 2,2,-2,7 sz\u00e1zal\u00e9k - mutatott r\u00e1 utalva arra, hogy a 25 \u00e9v alattiakat is t\u00e1mogatja a miniszt\u00e9rium.\n\u00a0\nMTI 2020. november 27.\n\n"}]