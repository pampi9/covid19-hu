[{"date": "2020-11-30 15:32", "url": "https://koronavirus.gov.hu/cikkek/penzugyminiszter-kormany-jarvany-alatt-fokozottan-segiti-tamogatja-vallalkozasokat-csaladokat", "h1": "P\u00e9nz\u00fcgyminiszter: a korm\u00e1ny a j\u00e1rv\u00e1ny alatt is fokozottan seg\u00edti, t\u00e1mogatja a v\u00e1llalkoz\u00e1sokat, a csal\u00e1dokat ", "body": "\nAz Osz\u00e1ggy\u0171l\u00e9s mai \u00fcl\u00e9s\u00e9n Varga Mih\u00e1ly p\u00e9nz\u00fcgyminiszter napirendi el\u0151tt felsz\u00f3lal\u00e1s\u00e1ban elmondta: Magyarorsz\u00e1g finansz\u00edroz\u00e1sa nemcsak az idei \u00e9vre, hanem a k\u00f6vetkez\u0151 \u00e9vekre is biztos\u00edtott, elegend\u0151 forr\u00e1s \u00e1ll rendelkez\u00e9sre az orsz\u00e1g m\u0171k\u00f6dtet\u00e9s\u00e9re, a j\u00e1rv\u00e1ny elleni v\u00e9dekez\u00e9sre \u00e9s a gazdas\u00e1g \u00fajraind\u00edt\u00e1s\u00e1t szolg\u00e1l\u00f3 programok finansz\u00edroz\u00e1s\u00e1ra.\n\n\nA t\u00e1rcavezet\u0151 kiemelte: a korm\u00e1ny ebben a v\u00e1ls\u00e1ghelyzetben sem megszor\u00edt\u00e1sokkal \u00e9s ad\u00f3emel\u00e9sekkel \u00e9l, ehelyett az ad\u00f3cs\u00f6kkent\u00e9s, a csal\u00e1dok t\u00e1mogat\u00e1s\u00e1nak n\u00f6vel\u00e9se, a v\u00e1llalkoz\u00e1sok \u00e9s a beruh\u00e1z\u00e1sok er\u0151s\u00edt\u00e9se a c\u00e9lja. Jelent\u0151sen n\u0151 az orvosok b\u00e9re \u00e9s kib\u0151v\u00edtik az otthonteremt\u00e9si programot is - tette hozz\u00e1.\n\u00a0\u00a0\u00a0\u00a0K\u00f6z\u00f6lte: azt szeretn\u00e9k, hogy mire meg\u00e9rkezik a vakcina \u00e9s \u00fajraindul a vil\u00e1ggazdas\u00e1g, a magyar v\u00e1llalkoz\u00e1sok n\u00f6veked\u00e9sre k\u00e9sz, versenyk\u00e9pes \u00e1llapotban legyenek. A magyar \u00e1llamh\u00e1ztart\u00e1s az ehhez sz\u00fcks\u00e9ges forr\u00e1sokat biztos\u00edtja. Minden rem\u00e9ny megvan arra, hogy ism\u00e9t eredm\u00e9nyesen lek\u00fczdj\u00fck a v\u00e1ls\u00e1got, ahogy tavasszal \u00e9s 2010-ben is t\u00f6rt\u00e9nt - jelentette ki.\n\u00a0\u00a0\u00a0\u00a0Varga Mih\u00e1ly kifejtette: a korm\u00e1ny a j\u00e1rv\u00e1nyhelyzetben, a legnagyobb gondok k\u00f6zepette, amikor \u00f6sszefog\u00e1sra lenne sz\u00fcks\u00e9g, a hazai baloldal t\u00e1mad\u00e1sai \u00e9s a k\u00fclf\u00f6ldi kritik\u00e1k keresztt\u00fcz\u00e9ben \u00e1ll, \u00e9s vannak, akik \u00e1lh\u00edreket terjesztenek az int\u00e9zked\u00e9sei t\u00e1mad\u00e1s\u00e1val. Ebben a helyzetben elv\u00e1rhat\u00f3 lenne, hogy ha valaki seg\u00edteni nem tud vagy nem akar, legal\u00e1bb ne \u00e1rtson - v\u00e9lekedett.\n\u00a0\u00a0\u00a0\u00a0A miniszter k\u00f6sz\u00f6netet mondott a magyar embereknek \u00e9s v\u00e1llalkoz\u00e1soknak a helyt\u00e1ll\u00e1s\u00e9rt.\n\u00a0\u00a0\u00a0\u00a0Kit\u00e9rt r\u00e1: val\u00f3tlan v\u00e1dak fogalmaz\u00f3dtak meg az \u00e1llamh\u00e1ztart\u00e1s finansz\u00edroz\u00e1s\u00e1val kapcsolatban is, \u00e1ls\u00e1gos kritik\u00e1k \u00e9rkeztek azokt\u00f3l, akik 2010-re cs\u0151dbe tasz\u00edtott\u00e1k az orsz\u00e1got. Azonban a korm\u00e1ny az elm\u00falt t\u00edz \u00e9vben leszor\u00edtotta az \u00e1llamad\u00f3ss\u00e1got, \u00e1tt\u00e9rt a fegyelmezett k\u00f6lts\u00e9gvet\u00e9si gazd\u00e1lkod\u00e1sra, cs\u00f6kkentette az orsz\u00e1g kitetts\u00e9g\u00e9t, rendbe tette a p\u00e9nz\u00fcgyeit - mondta.\n\u00a0\u00a0\u00a0\u00a0K\u00f6z\u00f6lte: a korm\u00e1ny 50 sz\u00e1zal\u00e9kr\u00f3l 20 sz\u00e1zal\u00e9k al\u00e1 cs\u00f6kkentette az \u00e1llamad\u00f3ss\u00e1g devizaar\u00e1ny\u00e1t, \u00e9s e szint alatt k\u00edv\u00e1nja tartani. El\u00e9rt\u00e9k, hogy 2023 elej\u00e9ig nincs sz\u00fcks\u00e9g \u00faj devizaforr\u00e1s bevon\u00e1s\u00e1ra - tette hozz\u00e1.\n\u00a0\u00a0\u00a0\u00a0Arr\u00f3l is besz\u00e9lt, hogy a j\u00e1rv\u00e1ny okozta v\u00e1ls\u00e1g a gazdas\u00e1got is kedvez\u0151tlen\u00fcl \u00e9rinti, 6,4 sz\u00e1zal\u00e9kos visszaes\u00e9ssel kalkul\u00e1lnak, 1700 milli\u00e1rd forint bev\u00e9telkies\u00e9ssel sz\u00e1molnak, mik\u00f6zben a kiad\u00e1sok n\u00f6vekedtek. Ugyanakkor a harmadik negyed\u00e9ves adatok kedvez\u0151bben alakulnak, mint az el\u0151z\u0151 negyed\u00e9v\u00e9, ami azt mutatja, hogy a gazdas\u00e1g k\u00e9pes lesz gyorsan helyre\u00e1llni - mutatott r\u00e1. Hozz\u00e1f\u0171zte: itt k\u00f6sz\u00f6n vissza az elm\u00falt \u00e9vek kimagasl\u00f3 gazdas\u00e1gi teljes\u00edtm\u00e9nye.\n\u00a0\u00a0\u00a0\u00a0Varga Mih\u00e1ly a gazdas\u00e1gv\u00e9delmi akci\u00f3tervr\u0151l sz\u00f3lva azt mondta: a megold\u00e1s a munkahely \u00e9s a munka lehet\u0151s\u00e9g\u00e9nek biztos\u00edt\u00e1sa az emberek sz\u00e1m\u00e1ra. Gyors \u00e9s c\u00e9lzott gazdas\u00e1gv\u00e9delmi int\u00e9zked\u00e9sekre van sz\u00fcks\u00e9g, az Eur\u00f3pai Uni\u00f3nak is lett volna ideje ezekre, de csak most jutott el az els\u0151 t\u00e1mogat\u00e1sokig, \u00e9s m\u00e9g mindig ink\u00e1bb a politikai vit\u00e1kra helyezi a hangs\u00falyt - fogalmazott.\nMTI 2020. november 30.\n\u00a0\n\n"}]