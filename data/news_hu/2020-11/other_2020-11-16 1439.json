[{"date": "2020-11-16 14:39", "url": "https://koronavirus.gov.hu/cikkek/gulyas-magyar-egeszsegugy-felkeszult-mindenki-ellatasara", "h1": "Guly\u00e1s: a magyar eg\u00e9szs\u00e9g\u00fcgy felk\u00e9sz\u00fclt mindenki ell\u00e1t\u00e1s\u00e1ra", "body": "\nGuly\u00e1s Gergely Minisztereln\u00f6ks\u00e9get vezet\u0151 miniszter h\u00e9tf\u0151i parlamenti felsz\u00f3lal\u00e1s\u00e1ban elmondta: a magyar eg\u00e9szs\u00e9g\u00fcgyi rendszer felk\u00e9sz\u00fclt, hogy a jelenlegin\u00e9l l\u00e9nyegesen nagyobb betegsz\u00e1m eset\u00e9n is k\u00e9pes legyen mindenkinek ell\u00e1t\u00e1st biztos\u00edtani.\n\n\nKiemelte: a rendszerv\u00e1ltoztat\u00e1s \u00f3ta m\u00e1sodszor fordul el\u0151, hogy Magyarorsz\u00e1gon rendk\u00edv\u00fcli jogrendet rendeltek el, ennek 90 napos meghosszabb\u00edt\u00e1s\u00e1hoz az Orsz\u00e1ggy\u0171l\u00e9s megadta a hozz\u00e1j\u00e1rul\u00e1s\u00e1t.\n\u00a0\u00a0\u00a0\u00a0A korm\u00e1nynak ebben az id\u0151szakban is rendszeresen be kell sz\u00e1molnia a j\u00e1rv\u00e1ny elleni v\u00e9dekez\u00e9sr\u0151l, \u00edgy l\u00e1thatja mindenki, hogy az Orsz\u00e1ggy\u0171l\u00e9s m\u0171k\u00f6dik - mondta. Hozz\u00e1tette: fontos, hogy most ne lessen olyan hazugs\u00e1gokat terjeszteni, hogy a parlament nem \u00fcl\u00e9sezik, hiszen ellen\u0151rzi a korm\u00e1ny int\u00e9zked\u00e9seit \u00e9s a t\u00f6rv\u00e9nyalkot\u00e1sban is r\u00e9szt vesz.\n\u00a0\u00a0\u00a0\u00a0Guly\u00e1s Gergely k\u00f6z\u00f6lte: a j\u00e1rv\u00e1ny m\u00e1sodik hull\u00e1ma idej\u00e9n vil\u00e1gszerte \u00e9s Magyarorsz\u00e1gon is rosszabbak a sz\u00e1mok, de a korm\u00e1ny az elm\u00falt h\u00f3napokat arra haszn\u00e1lta fel, hogy felk\u00e9sz\u00fclj\u00f6n, \u00e9s a v\u00e9dekez\u00e9shez sz\u00fcks\u00e9ges eszk\u00f6z\u00f6k rendelkez\u00e9sre \u00e1llnak.\n\u00a0\u00a0\u00a0\u00a0A miniszter a fert\u0151z\u00f6ttek \u00e9s az elhunytak sz\u00e1m\u00e1t ismertetve azt mondta: Magyarorsz\u00e1g jobban \u00e1ll az eur\u00f3pai \u00e1tlagn\u00e1l. Az EU-ban egymilli\u00f3 f\u0151re 481 elhunyt jut, Magyarorsz\u00e1gon pedig 317.\n\u00a0\u00a0\u00a0\u00a0Megjegyezte: Magyarorsz\u00e1gon 84 652 fert\u0151z\u00f6tt van vid\u00e9ken \u00e9s 25 604 Budapesten, teh\u00e1t az akt\u00edv fert\u0151z\u00f6ttek sz\u00e1ma meghaladja a 110 ezret.\n\u00a0\u00a0\u00a0\u00a0Kit\u00e9rt arra: 7236 embert \u00e1polnak k\u00f3rh\u00e1zban, 582-en szorulnak l\u00e9legeztet\u0151g\u00e9pre. K\u00f3rh\u00e1zi \u00e1pol\u00e1sra 32 gyermek szorul, k\u00f6z\u00fcl\u00fck egy sincs l\u00e9legeztet\u0151g\u00e9pen - tette hozz\u00e1.\n\u00a0\u00a0\u00a0\u00a0Guly\u00e1s Gergely elmondta: koronav\u00edrusos betegek ell\u00e1t\u00e1s\u00e1ra alkalmas szabad k\u00f3rh\u00e1zi \u00e1gyb\u00f3l 13 049, intenz\u00edv \u00e1gyb\u00f3l pedig 1634 van. Ez az \u00e1gysz\u00e1m b\u0151v\u00edthet\u0151, 32-34 ezer \u00e1gy a k\u00f3rh\u00e1zi rendszeren bel\u00fcl \u00e1ll rendelkez\u00e9sre, \u00e9s ha sz\u00fcks\u00e9ges, \u00faj kapacit\u00e1sok is megnyithat\u00f3k - magyar\u00e1zta.\n\u00a0\u00a0\u00a0\u00a0Arr\u00f3l is besz\u00e9lt, hogy naponta 20 ezer k\u00f6r\u00fcli a PCR-tesztek sz\u00e1ma, ebben a gyorstesztek nincsenek benne.\n\u00a0\u00a0\u00a0\u00a0A t\u00e1rcavezet\u0151 k\u00f6sz\u00f6netet mondott a v\u00e9dekez\u00e9sben r\u00e9szt vev\u0151knek.\n\u00a0\u00a0\u00a0\u00a0A gazdas\u00e1gi helyzetet illet\u0151en kifejtette: az \u00e9v elej\u00e9n 4 sz\u00e1zal\u00e9kos n\u00f6veked\u00e9st v\u00e1rtak, de 5-7 sz\u00e1zal\u00e9k k\u00f6z\u00f6tti recesszi\u00f3val kell sz\u00e1molni, a j\u00e1rv\u00e1ny nyolc, t\u00f6retlen gazdas\u00e1gi n\u00f6veked\u00e9st hoz\u00f3 \u00e9vnek vetett v\u00e9get. 2010-ben egy ilyen helyzet t\u00e9rdre k\u00e9nyszer\u00edtette volna az orsz\u00e1got, azonban az orsz\u00e1g most k\u00e9pes gondoskodni mag\u00e1r\u00f3l - hangs\u00falyozta.\n\u00a0\u00a0\u00a0\u00a0Guly\u00e1s Gergely k\u00f6z\u00f6lte: az uni\u00f3s \u00e1tlagos munkan\u00e9lk\u00fclis\u00e9g 7,4 sz\u00e1zal\u00e9k, Magyarorsz\u00e1gon ez az adat 4,7 sz\u00e1zal\u00e9k. Szeptemberben csak 24 ezerrel dolgoztak kevesebben az egy \u00e9vvel kor\u00e1bbi helyzethez k\u00e9pest - mondta.\n\u00a0\u00a0\u00a0\u00a0\u00dagy \u00e9rt\u00e9kelte, mindez a magyar gazdas\u00e1g ellen\u00e1ll\u00f3k\u00e9pess\u00e9g\u00e9t bizony\u00edtja \u00e9s igazolja a korm\u00e1nynak a munkahelyek v\u00e9delm\u00e9ben hozott int\u00e9zked\u00e9seit. A munkaer\u0151piac helyzete stabil, de sokan ker\u00fcltek nehezebb helyzetbe, \u00e9s a korm\u00e1ny - egyebek mellett ad\u00f3- \u00e9s j\u00e1rul\u00e9kkedvezm\u00e9nyekkel - seg\u00edt nekik. Hozz\u00e1tette: csaknem 4,5 milli\u00f3an dolgoznak a j\u00e1rv\u00e1nyhelyzet k\u00f6zep\u00e9n, m\u00edg ez a sz\u00e1m 3,6 milli\u00f3 volt 2010-ben.\nMTI 2020. november 16.\n\n"}]