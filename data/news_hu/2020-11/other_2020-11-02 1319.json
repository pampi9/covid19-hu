[{"date": "2020-11-02 13:19", "url": "https://koronavirus.gov.hu/cikkek/operativ-torzs-tobbszor-es-surubben-ellenorzi-maszkviseles-betartasat-rendorseg", "h1": "Operat\u00edv t\u00f6rzs: t\u00f6bbsz\u00f6r \u00e9s s\u0171r\u0171bben ellen\u0151rzi a maszkvisel\u00e9s betart\u00e1s\u00e1t a rend\u0151rs\u00e9g", "body": "\nA rend\u0151rs\u00e9g h\u00e9tf\u0151t\u0151l nagyobb sz\u00e1mban \u00e9s s\u0171r\u0171bben ellen\u0151rzi a maszkvisel\u00e9si szab\u00e1lyok betart\u00e1s\u00e1t, valamint ezek megszeg\u00e9se eset\u00e9n a szankci\u00f3kat is szigor\u00edtja - k\u00f6z\u00f6lte az Orsz\u00e1gos Rend\u0151r-f\u0151kapit\u00e1nys\u00e1g sz\u00f3viv\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs h\u00e9tf\u0151i online sajt\u00f3t\u00e1j\u00e9koztat\u00f3j\u00e1n.\n\n\u00a0\nG\u00e1l Krist\u00f3f az egy\u00e9ni felel\u0151ss\u00e9g fontoss\u00e1g\u00e1t hangs\u00falyozva azt mondta, aki nem tartja be v\u00e9delmi szab\u00e1lyokat, az nemcsak saj\u00e1t vagy csal\u00e1dja eg\u00e9szs\u00e9g\u00e9t kock\u00e1ztatja, hanem b\u00e1rki\u00e9t, akivel tal\u00e1lkozik.\n\u00a0\u00a0\u00a0\u00a0\"Az ellen\u0151rz\u00e9seink fokoz\u00e1s\u00e1val mi, rend\u0151r\u00f6k azoknak a sz\u00f6vets\u00e9gesei akarunk lenni, akik felel\u0151sen betartj\u00e1k a szab\u00e1lyokat\" - mondta a sz\u00f3viv\u0151, hozz\u00e1t\u00e9ve, a c\u00e9l azoknak a kisz\u0171r\u00e9se, akik a szab\u00e1lyokra \"fittyet h\u00e1nyva\" vesz\u00e9lyeztetnek m\u00e1sokat.\n\u00a0\u00a0\u00a0\u00a0Elmondta: tov\u00e1bbra is a fokozatoss\u00e1g \u00e9s az ar\u00e1nyoss\u00e1g elve hat\u00e1rozza majd meg a rend\u0151ri int\u00e9zked\u00e9seket. Hangs\u00falyozta: \"el\u00e9rt\u00fcnk egy olyan ponthoz, ahonnan - ha az enyh\u00e9bb szankci\u00f3k nem \u00e9rik el a hat\u00e1sukat, \u00edgy a jogk\u00f6vet\u0151 magatart\u00e1st nem tudj\u00e1k kiv\u00e1ltani - szigor\u00fabb fell\u00e9p\u00e9s v\u00e1rhat\u00f3 a koll\u00e9g\u00e1imt\u00f3l\".\n\u00a0\u00a0\u00a0\u00a0A mostani jogszab\u00e1lyv\u00e1ltoz\u00e1s egyfajta t\u00f6bbletterhet r\u00f3 a kereskedelmi \u00fczletek, a vend\u00e9gl\u00e1t\u00f3helyek \u00e9s a sz\u00f3rakoz\u00f3helyek \u00fczemeltet\u0151ire is - mondta.\n\u00a0\u00a0\u00a0\u00a0Hozz\u00e1tette: t\u0151l\u00fck azt k\u00e9rik, hogy a vend\u00e9geikkel tartass\u00e1k be a szab\u00e1lyokat.\n\u00a0\u00a0\u00a0\u00a0H\u00e9tf\u0151t\u0151l kereskedelmi hat\u00f3s\u00e1gi jogk\u00f6rben elj\u00e1rva a rend\u0151rs\u00e9g az \u00fczletekben is v\u00e9gezhet ilyen t\u00edpus\u00fa ellen\u0151rz\u00e9seket, egy szab\u00e1lytalan \u00fczletn\u00e9l a rend\u0151ri int\u00e9zked\u00e9st k\u00f6vet\u0151 elj\u00e1r\u00e1s v\u00e9g\u00e9n ak\u00e1r be is z\u00e1rhatj\u00e1k az \u00e9rintett \u00fczletet - mutatott r\u00e1.\n\u00a0\u00a0\u00a0\u00a0A h\u00e9tv\u00e9ge adatait ismertetve G\u00e1l Krist\u00f3f elmondta: 174 rend\u0151ri int\u00e9zked\u00e9sre volt sz\u00fcks\u00e9g a maszkvisel\u00e9s szab\u00e1lyainak megs\u00e9rt\u00e9se miatt. Ebb\u0151l 41 alkalommal az\u00e9rt, mert nem, vagy nem megfelel\u0151en viselte az utaz\u00f3 a maszkot, 133 esetben pedig az\u00e9rt, mert a kereskedelmi \u00fczletben, vagy a korm\u00e1nyrendeletben meghat\u00e1rozott egy\u00e9b z\u00e1rt helyen szegt\u00e9k meg a v\u00e9delmi int\u00e9zked\u00e9seket.\n\u00a0\u00a0\u00a0\u00a0A szab\u00e1lyszeg\u0151k k\u00f6z\u00fcl 97-et figyelmeztet\u00e9sben r\u00e9szes\u00edtett\u00e9k, 37 emberre szabtak ki helysz\u00edni b\u00edrs\u00e1got, 40 embert pedig feljelentettek. A v\u00e9delmi int\u00e9zked\u00e9sek szeptember 21-i bevezet\u00e9se \u00f3ta orsz\u00e1gosan 2363 rend\u0151ri int\u00e9zked\u00e9sre volt sz\u00fcks\u00e9g a szab\u00e1lyok be nem tart\u00e1sa miatt - tette hozz\u00e1.\n\u00a0\u00a0\u00a0\u00a0A Magyarorsz\u00e1g ter\u00fclet\u00e9n \u00e1tutaz\u00f3kat is ellen\u0151rizt\u00e9k a rend\u0151r\u00f6k a h\u00e9tv\u00e9g\u00e9n, az \u00e1tutaz\u00e1si szab\u00e1lyokat megs\u00e9rt\u0151k k\u00f6z\u00fcl k\u00e9t embert figyelmeztet\u00e9sben r\u00e9szes\u00edtettek, 115 helysz\u00edni b\u00edrs\u00e1got szabtak ki \u00e9s egy \u00e1tutaz\u00f3t feljelentettek.\n\u00a0\u00a0\u00a0\u00a0Az elm\u00falt h\u00e1rom napon 11 508 hat\u00f3s\u00e1gi h\u00e1zi karant\u00e9nt rendeltek el, ebb\u0151l 3068-at hat\u00e1r\u00e1tkel\u0151kn\u00e9l. Jelenleg 29 750 emberrel szemben van \u00e9rv\u00e9nyben ilyen korl\u00e1toz\u00f3 int\u00e9zked\u00e9s. K\u00f6z\u00fcl\u00fck 1830-an v\u00e1llalt\u00e1k, hogy a hat\u00f3s\u00e1gok elektronikusan, mobiltelefonos applik\u00e1ci\u00f3 seg\u00edts\u00e9g\u00e9vel ellen\u0151rizz\u00e9k azt, hogy betartj\u00e1k-e a karant\u00e9nszab\u00e1lyokat.\n\u00a0\u00a0\u00a0\u00a0A rend\u0151rs\u00e9g emellett 38 520 helysz\u00edni ellen\u0151rz\u00e9st tartott a h\u00e9tv\u00e9g\u00e9n a hat\u00f3s\u00e1gi h\u00e1zi karant\u00e9nban lev\u0151kn\u00e9l, k\u00e9t embert figyelmeztet\u00e9sben r\u00e9szes\u00edtettek, n\u00e9gy embert helysz\u00edni b\u00edrs\u00e1ggal s\u00fajtottak, 115 esetben pedig szab\u00e1lys\u00e9rt\u00e9si feljelent\u00e9st tettek - mondta G\u00e1l Krist\u00f3f.\n\nMTI 2020. november 2., h\u00e9tf\u0151 12:52\n\n"}]