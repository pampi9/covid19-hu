[{"date": "2020-11-07 16:53", "url": "https://koronavirus.gov.hu/cikkek/hetfotol-surubben-kozlekednek-volanbusz-helyi-jaratai", "h1": "H\u00e9tf\u0151t\u0151l s\u0171r\u0171bben k\u00f6zlekednek a Vol\u00e1nbusz helyi j\u00e1ratai", "body": "\nA koronav\u00edrus-j\u00e1rv\u00e1ny miatt h\u00e9tf\u0151t\u0151l s\u0171r\u0171bben j\u00e1rnak a helyi j\u00e1ratok azokban a megyei jog\u00fa v\u00e1rosokban, ahol a Vol\u00e1nbusz biztos\u00edtja a menetrend szerinti k\u00f6zleked\u00e9st - k\u00f6z\u00f6lte a Volanbusz Zrt. szombaton az MTI-vel.\n\n\nA mintegy 2800 kilom\u00e9terrel nagyobb teljes\u00edtm\u00e9ny tehermentes\u00edti a munkanapok legzs\u00fafoltabb id\u0151szakait - \u00e1ll a k\u00f6zlem\u00e9nyben.\nMint \u00edrt\u00e1k, az int\u00e9zked\u00e9s 16 telep\u00fcl\u00e9sen t\u00f6bb mint egymilli\u00f3 lakost \u00e9rint. \u00a0\u00a0\u00a0\u00a0A szerd\u00e1t\u00f3l hat\u00e1lyos, j\u00e1rats\u0171r\u00edt\u00e9si tervet szorgalmaz\u00f3 korm\u00e1nyrendeletre v\u00e1laszul a t\u00e1rsas\u00e1g megn\u00f6velt kapacit\u00e1ssal, s\u0171r\u0171bben k\u00f6zleked\u0151 j\u00e1ratokkal \u00e1ll az utasok rendelkez\u00e9s\u00e9re B\u00e9k\u00e9scsab\u00e1n, Duna\u00fajv\u00e1rosban, Egerben, \u00c9rden, Gy\u0151rben, H\u00f3dmez\u0151v\u00e1s\u00e1rhelyen, Nagykanizs\u00e1n, Ny\u00edregyh\u00e1z\u00e1n, Salg\u00f3tarj\u00e1nban, Sopronban, Szegeden, Sz\u00e9kesfeh\u00e9rv\u00e1ron, Szeksz\u00e1rdon, Szolnokon, Szombathelyen \u00e9s Zalaegerszegen. \u00a0\u00a0\u00a0\u00a0Ismertett\u00e9k: munkanapokon a megszokottn\u00e1l 330 j\u00e1rattal \u00e1ll\u00edtanak t\u00f6bbet forgalomba, illetve sz\u00e1mos tov\u00e1bbi j\u00e1raton \"sz\u00f3l\u00f3 j\u00e1rm\u0171vek\" helyett nagy kapacit\u00e1s\u00fa csukl\u00f3s aut\u00f3buszok k\u00f6zlekednek. Egyes nagy foglalkoztat\u00f3khoz is pluszj\u00e1ratokat \u00e1ll\u00edtanak forgalomba - f\u0171zt\u00e9k hozz\u00e1. \u00a0\u00a0\u00a0\u00a0\nA v\u00e1ltoz\u00e1sokr\u00f3l a volanbusz.hu/koronavirus oldalon, a Vol\u00e1ninform \u00e9s a t\u00e1rsas\u00e1g Facebook-oldal\u00e1n t\u00e1j\u00e9koz\u00f3dhatnak az utasok. A Vol\u00e1nbusz k\u00e9ri utasait, hogy tarts\u00e1k be a k\u00f6zeg\u00e9szs\u00e9g\u00fcgyi el\u0151\u00edr\u00e1sokat, \u00e9s ne feledj\u00e9k, hogy a maszk haszn\u00e1lata nemcsak az aut\u00f3buszokon, hanem azon \u00e1llom\u00e1si \u00e9s meg\u00e1ll\u00f3helyi helyis\u00e9gekben is k\u00f6telez\u0151, ahol az utasok a felsz\u00e1ll\u00e1s el\u0151tt vagy ut\u00e1n tart\u00f3zkodnak.\nAkik nem viselnek maszkot, kiz\u00e1rhat\u00f3k az utaz\u00e1sb\u00f3l, \u00e9s 8 ezer forint p\u00f3td\u00edj fizet\u00e9s\u00e9re k\u00f6telezhet\u0151k - eml\u00e9keztettek.\n\nMTI 2020. november 7.\n\n"}]