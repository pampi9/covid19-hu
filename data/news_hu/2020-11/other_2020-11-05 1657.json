[{"date": "2020-11-05 16:57", "url": "https://koronavirus.gov.hu/cikkek/menczer-kinai-vakcinamintat-kaphat-magyarorszag", "h1": "Menczer: k\u00ednai vakcinamint\u00e1t kaphat Magyarorsz\u00e1g", "body": "\nEgy k\u00ednai gy\u00e1rt\u00f3t\u00f3l kaphat vakcinamint\u00e1t Magyarorsz\u00e1g bevizsg\u00e1l\u00e1sra - jelentette be a K\u00fclgazdas\u00e1gi \u00e9s K\u00fcl\u00fcgyminiszt\u00e9rium t\u00e1j\u00e9koztat\u00e1s\u00e9rt \u00e9s Magyarorsz\u00e1g nemzetk\u00f6zi megjelen\u00edt\u00e9s\u00e9\u00e9rt felel\u0151s \u00e1llamtitk\u00e1ra cs\u00fct\u00f6rt\u00f6k\u00f6n.\n\n\nMenczer\u00a0Tam\u00e1s a Facebookon megosztott vide\u00f3ban \u00fagy fogalmazott, Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter ir\u00e1ny\u00edt\u00e1sa mellett k\u00f6zel j\u00e1rnak ahhoz, hogy az orsz\u00e1g hozz\u00e1jusson a vakcinamint\u00e1hoz.\n\u00a0\u00a0\u00a0\u00a0\"Ez \u00f3ri\u00e1si l\u00e9p\u00e9s lenne, hiszen egy potenci\u00e1lis koronav\u00edrus-vakcin\u00e1t vizsg\u00e1lhatn\u00e1nak magyar szakemberek\" - hangs\u00falyozta, hozz\u00e1t\u00e9ve, ezzel Eur\u00f3p\u00e1ban az els\u0151k k\u00f6z\u00f6tt lenne az orsz\u00e1g, \"vagy tal\u00e1n mi lenn\u00e9nk az els\u0151k\".\n\u00a0\u00a0\u00a0\u00a0Menczer\u00a0Tam\u00e1s szerint ugyanakkor tov\u00e1bb folynak a t\u00e1rgyal\u00e1sok mind a h\u00e1rom k\u00ednai, valamint az orosz \u00e9s az izraeli vakcinagy\u00e1rt\u00f3kkal is.\n\u00a0\u00a0\u00a0\u00a0\"\u00c9s m\u00e9g valami biztos: hogyha keleten el\u0151bb tal\u00e1lj\u00e1k meg az ellenszert, akkor sem a br\u00fcsszeli lobbi, sem a gy\u00f3gyszermultik lobbija nem akad\u00e1lyozhat meg benn\u00fcnket abban, hogy a vakcin\u00e1t Magyarorsz\u00e1gra hozzuk. A magyar emberek eg\u00e9szs\u00e9ge az els\u0151\" - mondta az \u00e1llamtitk\u00e1r.\n\n\nMTI 2020. november 5.\n\n"}]