[{"date": "2020-11-05 13:52", "url": "https://koronavirus.gov.hu/cikkek/operativ-torzs-rendorseg-celiranyosan-ellenorzi-vedelmi-intezkedesek-betartasat", "h1": "Operat\u00edv t\u00f6rzs: a rend\u0151rs\u00e9g c\u00e9lir\u00e1nyosan ellen\u0151rzi a v\u00e9delmi int\u00e9zked\u00e9sek betart\u00e1s\u00e1t", "body": "\nA rend\u0151rs\u00e9g c\u00e9lir\u00e1nyosan is ellen\u0151rizni fogja a bevezetett v\u00e9delmi int\u00e9zked\u00e9sek betart\u00e1s\u00e1t, p\u00e9ld\u00e1ul \"csoportk\u00e9pz\u0151 helyeken\", tereken, \u00e9jszaka is nyitva tart\u00f3 boltok k\u00f6rnyezet\u00e9ben - mondta az Orsz\u00e1gos Rend\u0151r-f\u0151kapit\u00e1nys\u00e1g sz\u00f3viv\u0151je a\u00a0koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\n\u00a0\nG\u00e1l Krist\u00f3f alezredes felid\u00e9zte: cs\u00fct\u00f6rt\u00f6k\u00f6n 0 \u00f3r\u00e1t\u00f3l \u00e9jszakai kij\u00e1r\u00e1si korl\u00e1toz\u00e1s l\u00e9pett \u00e9letbe, ennek \u00e9rtelm\u00e9ben \u00e9jf\u00e9l \u00e9s reggel 5 \u00f3ra k\u00f6z\u00f6tt mindenki k\u00f6teles a lak\u00f3hely\u00e9n, tart\u00f3zkod\u00e1si hely\u00e9n, sz\u00e1ll\u00e1shely\u00e9n tart\u00f3zkodni. Csak munkav\u00e9gz\u00e9s, a munkahelyre k\u00f6zleked\u00e9s, onnan hazautaz\u00e1s vagy eg\u00e9szs\u00e9gk\u00e1rosod\u00e1ssal, \u00e9letvesz\u00e9llyel, s\u00falyos k\u00e1rral fenyeget\u0151 helyzet eset\u00e9n, illetve \u00e9letv\u00e9delmi c\u00e9llal megengedett \u00e9jf\u00e9l \u00e9s reggel 5 \u00f3ra k\u00f6z\u00f6tt az utc\u00e1n tart\u00f3zkodni.\n\u00a0\u00a0\u00a0\u00a0Hozz\u00e1tette: a rend\u0151rs\u00e9g fokozottan ellen\u0151rzi a kor\u00e1bbi \u00e9s az \u00faj v\u00e9delmi int\u00e9zked\u00e9sek betart\u00e1s\u00e1t, \u00e9s szab\u00e1lytalans\u00e1g eset\u00e9n s\u00falyosan szankcion\u00e1lja a m\u00e1sok eg\u00e9szs\u00e9g\u00e9t vesz\u00e9lyeztet\u0151ket.\n\u00a0\u00a0\u00a0\u00a0Bejelentette: cs\u00fct\u00f6rt\u00f6kt\u0151l el\u00e9rhet\u0151v\u00e9 teszik a\u00a0koronav\u00edrus.gov.hu port\u00e1lon a v\u00e9delmi int\u00e9zked\u00e9sekkel kapcsolatos rend\u0151ri int\u00e9zked\u00e9sek t\u00e1bl\u00e1zat\u00e1t, amely orsz\u00e1gos, g\u00f6rd\u00fcl\u0151, \u00f6sszint\u00e9zked\u00e9si adatokat tartalmaz. R\u00e9sz\u00e9t k\u00e9pezi ennek az adatt\u00e1bl\u00e1nak az \u00fczletekben, vend\u00e9gl\u00e1t\u00f3- \u00e9s sz\u00f3rakoz\u00f3helyeken v\u00e9grehajtott rend\u0151ri int\u00e9zked\u00e9sek sz\u00e1ma is.\n\u00a0\u00a0\u00a0\u00a0Eml\u00e9keztetett: h\u00e9tf\u0151t\u0151l a rend\u0151rs\u00e9g kereskedelmi hat\u00f3s\u00e1gi jogk\u00f6rt kapott, amely lehet\u0151v\u00e9 teszi az ellen\u0151rz\u00e9seket az \u00fczletekben, \u00e9s ak\u00e1r bez\u00e1r\u00e1ssal is s\u00fajthatja azokat a helyeket, amelyek nem tartj\u00e1k be a v\u00e9delmi szab\u00e1lyokat. Szerd\u00e1n k\u00e9t kereskedelmi egys\u00e9g \u00fczemeltet\u0151j\u00e9t r\u00e9szes\u00edtett\u00e9k figyelmeztet\u00e9sben, h\u00e1rom \u00fczemeltet\u0151t s\u00fajtottak b\u00edrs\u00e1ggal, k\u00e9t \u00fczletet pedig bez\u00e1rattak h\u00e1rom napra.\n\u00a0\u00a0\u00a0\u00a0A k\u00e9t bez\u00e1rt \u00fczlet k\u00f6z\u00fcl az egyik a f\u0151v\u00e1ros XVII. ker\u00fclet\u00e9ben van: egy p\u00e9ks\u00e9gben az elad\u00f3 \u00fagy szolg\u00e1lt ki n\u00e9gy v\u00e1s\u00e1rl\u00f3t is, hogy egy\u00e1ltal\u00e1n nem viselt maszkot. A rend\u0151ri int\u00e9zked\u00e9s sor\u00e1n sem ismerte el, hogy szab\u00e1lys\u00e9rt\u00e9st k\u00f6vetett el, ez\u00e9rt feljelentett\u00e9k, az \u00fczemeltet\u0151vel pedig k\u00f6z\u00f6lt\u00e9k hogy h\u00e1rom napra bez\u00e1ratj\u00e1k a p\u00e9ks\u00e9get.\n\u00a0\u00a0\u00a0\u00a0A m\u00e1sik eset Csongr\u00e1d-Csan\u00e1d megy\u00e9ben, S\u00e1ndorfalv\u00e1n t\u00f6rt\u00e9nt. Ott egy italboltban a pultos nem viselt maszkot, az egyik vend\u00e9gnek pedig, aki akkor \u00e9ppen nem fogyasztott sem \u00e9telt, sem italt, az \u00e1ll\u00e1ra volt h\u00fazva a maszk. Mindkett\u0151j\u00fckre helysz\u00edni b\u00edrs\u00e1got szabtak ki, az italkim\u00e9r\u00e9st pedig h\u00e1rom napra bez\u00e1rt\u00e1k. Emellett az \u00fczemeltet\u0151re is b\u00edrs\u00e1got szabtak ki - tette hozz\u00e1.\n\u00a0\u00a0\u00a0\u00a0G\u00e1l Krist\u00f3f arra k\u00e9rte a kereskedelmi egys\u00e9gek \u00fczemeltet\u0151it, hogy vend\u00e9geikkel, v\u00e1s\u00e1rl\u00f3ikkal tartass\u00e1k be a szab\u00e1lyokat. A rend\u0151rs\u00e9g ezekre az ellen\u0151rz\u00e9sekre is nagy hangs\u00falyt fektet, s\u00falyos szab\u00e1lytalans\u00e1g eset\u00e9n a legszigor\u00fabb szankci\u00f3t fogja alkalmazni, \u00e9s bez\u00e1ratja az \u00fczletet - hangs\u00falyozta.\n\u00a0\u00a0\u00a0\u00a0Mivel az \u00e9jszak\u00e1nk\u00e9nti kij\u00e1r\u00e1si korl\u00e1toz\u00e1sok szerda \u00e9jf\u00e9lt\u0151l l\u00e9ptek \u00e9letbe, az els\u0151 nap adatair\u00f3l p\u00e9nteken fog tudni besz\u00e1molni - jelezte.\n\u00a0\u00a0\u00a0\u00a0Szerd\u00e1n 76 rend\u0151ri int\u00e9zked\u00e9sre volt sz\u00fcks\u00e9g orsz\u00e1gszerte az\u00e9rt, mert az \u00fczletekben vagy a korm\u00e1nyrendeletben meghat\u00e1rozott egy\u00e9b z\u00e1rt helyeken megszegt\u00e9k az emberek a v\u00e9delmi szab\u00e1lyokat. A rend\u0151r\u00f6k 21 embert figyelmeztettek, 34 helysz\u00edni b\u00edrs\u00e1got szabtak ki, 21 embert pedig feljelentettek.\n\u00a0\u00a0\u00a0\u00a0A v\u00e9delmi int\u00e9zked\u00e9sekr\u0151l sz\u00f3l\u00f3 korm\u00e1nyrendelet szeptember 21-ei hat\u00e1lyba l\u00e9p\u00e9se \u00f3ta szerda \u00e9jf\u00e9lig 2625 rend\u0151ri int\u00e9zked\u00e9sre volt sz\u00fcks\u00e9g a v\u00e9delmi szab\u00e1lyok be nem tart\u00e1sa miatt.\n\u00a0\u00a0\u00a0\u00a0A Magyarorsz\u00e1g ter\u00fclet\u00e9n \u00e1tutaz\u00f3kat is ellen\u0151rizt\u00e9k a rend\u0151r\u00f6k szerd\u00e1n, a tranzitszab\u00e1lyokat megs\u00e9rt\u0151k k\u00f6z\u00fcl 21 emberre helysz\u00edni b\u00edrs\u00e1got szabtak ki, hatot pedig feljelentettek.\n\u00a0\u00a0\u00a0\u00a0Az elm\u00falt napon 5102 hat\u00f3s\u00e1gi h\u00e1zi karant\u00e9nt rendeltek el, ebb\u0151l 724-et hat\u00e1r\u00e1tkel\u0151kn\u00e9l. Jelenleg 34 603 ember van karant\u00e9nben, k\u00f6z\u00fcl\u00fck 2672-en v\u00e1llalt\u00e1k, hogy a hat\u00f3s\u00e1gok elektronikusan, mobiltelefonos applik\u00e1ci\u00f3 seg\u00edts\u00e9g\u00e9vel ellen\u0151rizz\u00e9k a szab\u00e1lyok betart\u00e1s\u00e1t.\n\u00a0\u00a0\u00a0\u00a0A rend\u0151rs\u00e9g emellett 14 493 helysz\u00edni ellen\u0151rz\u00e9st tartott szerd\u00e1n a hat\u00f3s\u00e1gi h\u00e1zi karant\u00e9nban lev\u0151kn\u00e9l: 42 karant\u00e9nra k\u00f6telezettel szemben kellett szab\u00e1lys\u00e9rt\u00e9si feljelent\u00e9st tenni, k\u00e9t embert pedig helysz\u00edni b\u00edrs\u00e1ggal s\u00fajtottak - mondta G\u00e1l Krist\u00f3f.\n\nMTI 2020. november 5.\n\u00a0\n\n"}]