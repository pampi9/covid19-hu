[{"date": "2020-11-13 13:52", "url": "https://koronavirus.gov.hu/cikkek/retvari-szurobuszok-kozremukodnek-koronavirus-gyanus-esetek-teszteleseben", "h1": "R\u00e9tv\u00e1ri: sz\u0171r\u0151buszok is k\u00f6zrem\u0171k\u00f6dnek a koronav\u00edrus-gyan\u00fas esetek tesztel\u00e9s\u00e9ben", "body": "\nMostant\u00f3l sz\u0171r\u0151buszok is k\u00f6zrem\u0171k\u00f6dnek a koronav\u00edrus-gyan\u00fas esetek tesztel\u00e9s\u00e9ben - jelentette be\u00a0R\u00e9tv\u00e1ri\u00a0Bence, az Emberi Er\u0151forr\u00e1sok Miniszt\u00e9rium\u00e1nak parlamenti \u00e1llamtitk\u00e1ra p\u00e9nteken, a csepeli piac parkol\u00f3j\u00e1ban az els\u0151 sz\u0171r\u0151buszn\u00e1l tartott sajt\u00f3t\u00e1j\u00e9koztat\u00f3n.\n\n\nMint mondta, a sz\u0171r\u0151buszok kor\u00e1bban betegs\u00e9gmegel\u0151z\u00e9si c\u00e9lb\u00f3l j\u00e1rt\u00e1k az orsz\u00e1got, a koronav\u00edrus-j\u00e1rv\u00e1ny idej\u00e9n azonban m\u00e1s feladatot kapnak \u00e9s r\u00e9szt vesznek azok tesztel\u00e9s\u00e9ben, akik eset\u00e9ben a h\u00e1ziorvos el\u0151\u00edrta a koronav\u00edrus-tesztet \u00e9s a ment\u0151szolg\u00e1lat felvette vel\u00fck a kapcsolatot.\n\u00a0\u00a0\u00a0\u00a0Megjegyezte: akik eset\u00e9ben a h\u00e1ziorvos el\u0151\u00edrta a tesztel\u00e9st \u00e9s akikkel a ment\u0151szolg\u00e1lat felvette a kapcsolatot, d\u00f6nthetnek \u00fagy, hogy - amennyiben eg\u00e9szs\u00e9gi \u00e1llapotuk megengedi -\u00a0\u00a0nem otthon v\u00e1rj\u00e1k meg a ment\u0151 \u00e9rkez\u00e9s\u00e9t, hanem ell\u00e1togatnak a sz\u0171r\u0151pontra \u00e9s ott csin\u00e1ltatj\u00e1k meg a tesztet.\n\u00a0\u00a0\u00a0\u00a0A sz\u0171r\u00e9sr\u0151l elmondta: a sz\u0171r\u0151buszhoz \u00e9rkez\u0151kn\u00e9l el\u0151bb gyorstesztet v\u00e9geznek, \u00e9s amennyiben pozit\u00edv az eredm\u00e9ny, meg\u00e1llap\u00edtj\u00e1k a fert\u0151z\u00f6tts\u00e9get. A negat\u00edv gyorsteszt-eredm\u00e9ny ut\u00e1n azonban a ment\u0151szolg\u00e1lat munkat\u00e1rsai elv\u00e9gzik a PCR-tesztet is.\n\u00a0\u00a0\u00a0\u00a0Kiemelte: a mobil sz\u0171r\u0151buszn\u00e1l a tisztiorvosi szolg\u00e1lat \u00e9s a ment\u0151szolg\u00e1lat munkat\u00e1rsai egy\u00fcttm\u0171k\u00f6dnek.\n\u00a0\u00a0\u00a0\u00a0R\u00e9tv\u00e1ri\u00a0Bence hangs\u00falyozta, a sz\u0171r\u0151busszal gyors\u00edtani lehet a tesztel\u00e9s folyamat\u00e1t. Hozz\u00e1tette: a korm\u00e1ny legut\u00f3bbi int\u00e9zked\u00e9seit is gyorsan hozt\u00e1k meg, gyorsabban, mint Ausztria, Lengyelorsz\u00e1g, Olaszorsz\u00e1g, Portug\u00e1lia, Rom\u00e1nia, Anglia, Franciaorsz\u00e1g, Csehorsz\u00e1g, Hollandia, Spanyolorsz\u00e1g, Luxemburg \u00e9s Belgium, ahol sokkal rosszabbul \u00e1llnak az egymilli\u00f3 f\u0151re vet\u00edtett fert\u0151z\u00e9ssz\u00e1mmal.\n\u00a0\u00a0\u00a0\u00a0Az Emmi \u00e1llamtitk\u00e1ra elmondta, hat ilyen sz\u0171r\u0151busz j\u00e1rja majd a k\u00f6z\u00e9p-magyarorsz\u00e1gi r\u00e9gi\u00f3t. Felid\u00e9zte: a ment\u0151szolg\u00e1lat kor\u00e1bban 50 \u00e1lland\u00f3 mintav\u00e9telez\u00e9si pontot is fel\u00e1ll\u00edtott.\n\n\u00a0\u00a0\u00a0\u00a0N\u00e9meth Szil\u00e1rd fideszes orsz\u00e1ggy\u0171l\u00e9si k\u00e9pvisel\u0151, a Honv\u00e9delmi Miniszt\u00e9rium parlamenti \u00e1llamtitk\u00e1ra a sajt\u00f3t\u00e1j\u00e9koztat\u00f3n megk\u00f6sz\u00f6nte a korm\u00e1nynak \u00e9s a korm\u00e1ny eg\u00e9szs\u00e9g\u00fcggyel foglalkoz\u00f3 politikusainak, hogy lehet\u0151v\u00e9 tett\u00e9k, a csepeliek \u00faj lehet\u0151s\u00e9get kapjanak a tesztel\u00e9sre. Megjegyezte: az orsz\u00e1gban t\u00f6bb ilyen mobil sz\u0171r\u0151pont van, a legels\u0151t Csepelen hozt\u00e1k l\u00e9tre.\n\u00a0\u00a0\u00a0\u00a0A politikus hangs\u00falyozta, az\u00e9rt van sz\u00fcks\u00e9g ilyen mobil sz\u0171r\u0151pontokra, hogy a koronav\u00edrus-megbeteged\u00e9sek sz\u00e1m\u00e1t min\u00e9l jobban vissza tudj\u00e1k szor\u00edtani, annak \u00e9rdek\u00e9ben, hogy az eg\u00e9szs\u00e9g\u00fcgy megfelel\u0151en el tudja l\u00e1tni a feladat\u00e1t.\u00a0\u00a0\n\u00a0\u00a0\u00a0\u00a0N\u00e9meth Szil\u00e1rd azt k\u00e9rte, mindenki tartsa be a korm\u00e1ny \u00e1ltal meghozott j\u00e1rv\u00e1ny\u00fcgyi korl\u00e1toz\u00e1sokat, \u00edgy t\u00f6bbek k\u00f6z\u00f6tt a kij\u00e1r\u00e1si tilalmat, a maszkvisel\u00e9st, a t\u00e1vols\u00e1gtart\u00e1st, az egy\u00e9ni higi\u00e9ni\u00e1s szab\u00e1lyokat \u00e9s legyenek fegyelmezettek, mert - szavai szerint - csak egy\u00fcttm\u0171k\u00f6dve, a szab\u00e1lyok marad\u00e9ktalan betart\u00e1sa mellett tudunk \u00farr\u00e1 lenni a j\u00e1rv\u00e1nyon.\n\nMTI 2020. november 13.\n\n"}]