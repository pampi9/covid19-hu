[{"date": "2020-11-20 20:55", "url": "https://koronavirus.gov.hu/cikkek/novak-csaladbarat-vallalatok-versenykepesebben-tudnak-mukodni", "h1": "Nov\u00e1k: a csal\u00e1dbar\u00e1t v\u00e1llalatok versenyk\u00e9pesebben tudnak m\u0171k\u00f6dni", "body": "\nA csal\u00e1dbar\u00e1t v\u00e1llalatok versenyk\u00e9pesebben, hat\u00e9konyabban tudnak m\u0171k\u00f6dni, mert dolgoz\u00f3ik loj\u00e1lisabbak a c\u00e9ghez \u00e9s munk\u00e1jukat elhivatottan v\u00e9gzik - mondta a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter a H\u00e1rom Kir\u00e1lyfi, H\u00e1rom Kir\u00e1lyl\u00e1ny Mozgalom p\u00e9ntek esti online rendezv\u00e9ny\u00e9nek k\u00fcld\u00f6tt vide\u00f3\u00fczenet\u00e9ben.\n\n\nNov\u00e1k Katalin a civil szervezet csal\u00e1dbar\u00e1t v\u00e1llalatokat d\u00edjaz\u00f3 esem\u00e9nye r\u00e9szvev\u0151ihez sz\u00f3lva azt is mondta, hogy a koronav\u00edrus-j\u00e1rv\u00e1ny idej\u00e9n sok v\u00e1llalat ismerte fel a rugalmas munkabeoszt\u00e1sban rejl\u0151 lehet\u0151s\u00e9geket, ami figyelembe tudja venni a csal\u00e1di v\u00e1ltoz\u00e1sokat, kih\u00edv\u00e1sokat, neh\u00e9zs\u00e9geket is.\n\u00a0\u00a0\u00a0\u00a0Arra h\u00edvta fel a figyelmet, hogy egy csal\u00e1dban mindig ad\u00f3dnak olyan helyzetek, amelyek \"rugalmas megold\u00e1sok\u00e9rt ki\u00e1ltanak\". Szerinte a csal\u00e1dosok is sz\u00edvesebben j\u00e1rnak be olyan munkahelyre, ahol ezt tekintetbe veszik, ahol igyekeznek k\u00f6z\u00f6sen megold\u00e1st tal\u00e1lni a probl\u00e9m\u00e1kra.\n\u00a0\u00a0\u00a0\u00a0A koronav\u00edrus-j\u00e1rv\u00e1ny rendk\u00edv\u00fcli id\u0151ket hozott, ebben a helyzetben kell biztos\u00edtani az orsz\u00e1g, a gazdas\u00e1g, a v\u00e1llalatok m\u0171k\u00f6d\u00e9s\u00e9t, a csal\u00e1dok \u00e9let\u00e9t - hangoztatta. Hozz\u00e1tette: \u00e1llami t\u00e1mogat\u00e1ssal seg\u00edtik a munkaad\u00f3kat, hogy a j\u00f6v\u0151ben rugalmasabban m\u0171k\u00f6dhessenek.\n\u00a0\u00a0\u00a0\u00a0Skrabski Fruzsina, a mozgalom vezet\u0151je azt mondta, a d\u00edjakat az\u00e9rt alap\u00edtott\u00e1k, hogy a csal\u00e1dbar\u00e1t c\u00e9gek j\u00f3 gyakorlatait \u00f6sszegy\u0171jts\u00e9k \u00e9s terjessz\u00e9k. Egy kutat\u00e1sukat ismertetve arra h\u00edvta fel a figyelmet, hogy a csal\u00e1dbar\u00e1t m\u00f3don m\u0171k\u00f6d\u0151 munkahelyek jobban tudnak alkalmazkodni az \u00faj helyzetekhez, mert itt nagyobb a bizalom, \u00e9s \u00edgy a vezet\u00e9snek nem a munkat\u00e1rsak ellen\u0151rz\u00e9s\u00e9re kell figyelni\u00fck, a munkav\u00e1llal\u00f3k pedig extr\u00e9m k\u00f6r\u00fclm\u00e9nyek k\u00f6z\u00f6tt is tudnak teljes\u00edteni.\n\u00a0\u00a0\u00a0\u00a0Arr\u00f3l besz\u00e9lt, a csal\u00e1dbar\u00e1t v\u00e1llalati kult\u00far\u00e1t gyakorl\u00f3 c\u00e9gekben k\u00fcl\u00f6n figyelmet ford\u00edtanak arra, hogy a neh\u00e9z id\u0151szak ne a szorong\u00e1st, hanem a kreativit\u00e1st n\u00f6velje.\n\u00a0\u00a0\u00a0\u00a0A rendezv\u00e9nyen t\u00f6bb kateg\u00f3ri\u00e1ban - online form\u00e1ban, k\u00f6rkapcsol\u00e1ssal - elismer\u00e9seket \"adtak \u00e1t\" azoknak a c\u00e9geknek, amelyek programjaikkal, illetve v\u00e1llal\u00e1saikkal megk\u00f6nny\u00edtik a n\u00e1luk dolgoz\u00f3 csal\u00e1dosok munk\u00e1j\u00e1t, \u00e9let\u00e9t.\n\u00a0\u00a0\u00a0\u00a0Id\u00e9n \"Az \u00c9v Csal\u00e1dbar\u00e1t V\u00e1llalata - k\u00fcl\u00f6nleges id\u0151kben\" c\u00edm\u0171 p\u00e1ly\u00e1zat f\u0151d\u00edjasai mind magyar alap\u00edt\u00e1s\u00fa v\u00e1llalatok lettek, ez el\u0151sz\u00f6r fordult el\u0151 a p\u00e1ly\u00e1zat nyolc \u00e9v\u00e9ben.\n\u00a0\u00a0\u00a0\u00a0Az \u00c9v Csal\u00e1dbar\u00e1t V\u00e1llalata f\u0151d\u00edjat nagyv\u00e1llalati kateg\u00f3ri\u00e1ban a MVM Magyar Villamos M\u0171vek Zrt., a k\u00f6z\u00e9pv\u00e1llalatok k\u00f6z\u00f6tt a Tigra Kft., m\u00edg a kisv\u00e1llalatok verseny\u00e9ben a Barta Aut\u00f3 2000 Kft. kapta meg.\n\u00a0\u00a0\u00a0\u00a0A legjobb, kiemelt p\u00e1ly\u00e1zatok k\u00f6z\u00f6tt volt m\u00e9g a CIB, a Magyar K\u00f6z\u00fat, a Vodafone, az ABT, a V\u00e1rosliget Zrt., a Karrier Hung\u00e1ria Kft. \u00e9s a PC Trade System Kft.\n\u00a0\u00a0\u00a0\u00a0Szakmai k\u00fcl\u00f6nd\u00edjat kapott a Philip Morris \u00e9s a Vodafone. El\u0151bbi a j\u00e1rv\u00e1ny idej\u00e9n tan\u00fas\u00edtott k\u00fcl\u00f6nleges \u00e9rz\u00e9kenys\u00e9g\u00e9\u00e9rt \u00e9s a munkat\u00e1rsak megtart\u00e1s\u00e1t c\u00e9lz\u00f3 p\u00e9lda\u00e9rt\u00e9k\u0171 megold\u00e1s\u00e1\u00e9rt, m\u00edg ut\u00f3bbi egyebek mellett a kisgyermekeseket t\u00e1mogat\u00f3 int\u00e9zked\u00e9si csomagj\u00e1\u00e9rt. A mozgalom tov\u00e1bbi 39 c\u00e9get \"Csal\u00e1dbar\u00e1t V\u00e1llalat\" c\u00edmmel t\u00fcntetett ki.\n\u00a0\u00a0\u00a0\u00a0A koronav\u00edrus-j\u00e1rv\u00e1ny elleni int\u00e9zked\u00e9sek vide\u00f3s bemutat\u00e1s\u00e9rt oklevelet kapott a Budapest Bank, valamint a \"Covid-v\u00e9dekez\u00e9s humorral\" kateg\u00f3ri\u00e1ban ugyancsak oklevelet kapott a Magyar K\u00f6z\u00fat Nonprofit Zrt.\n\u00a0\u00a0\u00a0\u00a0A d\u00edj\u00e1tad\u00f3r\u00f3l kiadott sajt\u00f3anyag szerint id\u00e9n k\u00fcl\u00f6n\u00f6sen sok v\u00e1llalat \u00e9rdekl\u0151d\u00f6tt a p\u00e1ly\u00e1zat ir\u00e1nt, sz\u00e1zn\u00e1l t\u00f6bben regisztr\u00e1ltak. Ez azt jelzi, hogy ebben a kritikus \u00e9vben az eddigiekn\u00e9l is t\u00f6bb v\u00e1llalat vezet\u0151je gondolta \u00fagy, csal\u00e1dbar\u00e1t int\u00e9zked\u00e9seik nem valamif\u00e9le kr\u00edzisben elhagyhat\u00f3 luxustev\u00e9kenys\u00e9g r\u00e9szei, hanem \u00e9ppen a v\u00e1ls\u00e1g kezel\u00e9s\u00e9nek, t\u00fal\u00e9l\u00e9s\u00e9nek a z\u00e1logai - \u00edrt\u00e1k.\n\nMTI 2020. november 20.\n\n"}]