[{"date": "2020-11-20 10:44", "url": "https://koronavirus.gov.hu/cikkek/orban-magyarorszag-12-millio-adag-koronavirus-elleni-vakcinat-kotott-le", "h1": "Orb\u00e1n: Magyarorsz\u00e1g 12 milli\u00f3 adag koronav\u00edrus elleni vakcin\u00e1t k\u00f6t\u00f6tt le", "body": "\nNagy val\u00f3sz\u00edn\u0171s\u00e9ggel el\u00e9g lesz az a 12 milli\u00f3 adag vakcina, amelyet a koronav\u00edrus-j\u00e1rv\u00e1ny elleni v\u00e9dekez\u00e9s jegy\u00e9ben lek\u00f6t\u00f6tt a korm\u00e1ny. M\u00e9g nem lehet tudni, mikor \u00e1ll majd rendelkez\u00e9sre az olt\u00f3anyag, de t\u00f6bben ink\u00e1bb a tavasz v\u00e9g\u00e9re \u00edg\u00e9rik - mondta Orb\u00e1n Viktor korm\u00e1nyf\u0151 a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban p\u00e9nteken.\n\n\n12 milli\u00f3 adag koronav\u00edrus elleni olt\u00f3anyagot k\u00f6t\u00f6tt le Magyarorsz\u00e1g \n\nA minisztereln\u00f6k azt mondta: nagy val\u00f3sz\u00edn\u0171s\u00e9ggel el\u00e9g lesz az a 12 milli\u00f3 adag vakcina, amelyet a koronav\u00edrus-j\u00e1rv\u00e1ny elleni v\u00e9dekez\u00e9s jegy\u00e9ben lek\u00f6t\u00f6tt a korm\u00e1ny. M\u00e9g nem lehet tudni, mikor \u00e1ll majd rendelkez\u00e9sre az olt\u00f3anyag, de t\u00f6bben ink\u00e1bb a tavasz v\u00e9g\u00e9re \u00edg\u00e9rik - f\u0171zte hozz\u00e1.\n\u00a0\u00a0\u00a0\u00a0Hangs\u00falyozta, hogy szerinte a vakcina nem politikai, hanem eg\u00e9szs\u00e9g\u00fcgyi k\u00e9rd\u00e9s. Ha valahol hamarabb k\u00e9sz\u00fcl el, akkor c\u00e9lszer\u0171, hogy Magyarorsz\u00e1g onnan is rendeljen - tette hozz\u00e1.\nNem Soros Gy\u00f6rgynek kell eld\u00f6ntenie, hogy melyik a j\u00f3 olt\u00f3anyag, ezt majd eld\u00f6ntik a laborat\u00f3riumok \u00e9s az emberek, akik szabadon v\u00e1laszthatnak a vakcin\u00e1k k\u00f6z\u00fcl - k\u00f6z\u00f6lte Orb\u00e1n Viktor. Ezzel arra utalt, hogy az \u00fczletember vizsg\u00e1latot k\u00f6vetelt, ami\u00e9rt orosz olt\u00f3anyagminta \u00e9rkezett Magyarorsz\u00e1gra.\nA korl\u00e1toz\u00f3 int\u00e9zked\u00e9sek hat\u00e1s\u00e1r\u00f3l \n\nAz elm\u00falt k\u00e9t-h\u00e1rom nap kedvez\u0151bb adatai m\u00e9g nem bizony\u00edtj\u00e1k, hogy megkezd\u0151d\u00f6tt volna a koronav\u00edrus-j\u00e1rv\u00e1ny terjed\u00e9s\u00e9nek lassul\u00e1sa - hangs\u00falyozta a minisztereln\u00f6k, M\u00fcller Cec\u00edlia orsz\u00e1gos tisztif\u0151orvossal folytatott egyeztet\u00e9s\u00e9re hivatkozva.\nOrb\u00e1n Viktor azt mondta, lehet, hogy lefel\u00e9 indulnak meg a sz\u00e1mok, de az is lehet, hogy felfel\u00e9. Ez az\u00e9rt fontos, mert az id\u0151sek \u00e9lete vesz\u00e9lyben van. Arra k\u00e9rte az embereket, hogy legyenek fegyelmezettebbek.\n\nK\u00f6sz\u00f6net a frontvonalban dolgoz\u00f3knak\n\nAmikor nagy a baj, akkor Magyarorsz\u00e1gon h\u0151s\u00f6kb\u0151l sosincs hi\u00e1ny. Most ilyenek az orvosok, az \u00e1pol\u00f3k, s\u0151t az egyetemist\u00e1k is \"felz\u00e1rk\u00f3ztak\" - jelentette ki.\nEgy felm\u00e9r\u00e9s szerint a magyarok legnagyobb r\u00e9sze magyar olt\u00f3anyagot v\u00e1lasztana - k\u00f6z\u00f6lte. Nagy dolognak nevezte ezt, az elm\u00falt harminc \u00e9vben ugyanis nem mindig a \"vedd a hazait\" logik\u00e1ja \u00e9rv\u00e9nyes\u00fclt.\n\nNem \u00e9rt\u00fcnk a k\u00f3rh\u00e1zi kapacit\u00e1sok v\u00e9g\u00e9re\n\nA k\u00f3rh\u00e1zban \u00e1poltak sz\u00e1ma magas, de az ell\u00e1t\u00f3rendszer m\u00e9g messze nem \u00e9rte el a kapacit\u00e1sai v\u00e9g\u00e9t - hangs\u00falyozta.\nA k\u00f3rh\u00e1zakban szolg\u00e1l 1150 katona, tov\u00e1bbi 1150 pedig bevet\u00e9sre k\u00e9sz - emelte ki, megjegyezve: igaznak bizonyult teh\u00e1t, hogy Magyarorsz\u00e1g felfegyverkezve v\u00e1rja a m\u00e1sodik hull\u00e1mot.\nA korm\u00e1nyf\u0151 ism\u00e9t arra k\u00e9rte a di\u00e1kokat, hogy tanuljanak, ne tekints\u00e9k vak\u00e1ci\u00f3nak ezt az id\u0151szakot.\n\u00a0\u00a0\u00a0\nP\u00e9nteken kezdet\u00e9t veszi a t\u00f6meges tesztel\u00e9s\n\n\u00a0Megjegyezte, hogy a gyorstesztekkel kapcsolatban neki is vannak k\u00e9ts\u00e9gei. A t\u00f6meges tesztel\u00e9st az\u00e9rt rendelt\u00e9k el, mert ezt k\u00e9rt\u00e9k t\u0151l\u00fck, \u00edgy jobban \u00e9rzik magukat az \u00e9rintettek.\n\u00a0\u00a0\u00a0\u00a0Komoly logisztikai feladat megszervezni, hogy a legkisebb telep\u00fcl\u00e9sen is legyen tesztel\u00e9s, \"de k\u00e9szen \u00e1llunk erre\". A feladat elv\u00e9gz\u00e9s\u00e9ben k\u00e9tezer egyetemista vesz r\u00e9szt - mondta.\nOrb\u00e1n Viktor \u00fagy v\u00e9lekedett, hogy ez egy gyakorlat a t\u00f6meges olt\u00e1sra, amit ugyan\u00fagy le kell majd vez\u00e9nyelni, ha meg\u00e9rkezik a vakcina.\n\nEU-s k\u00f6lts\u00e9gvet\u00e9s - Soros Gy\u00f6rgy fenyegeti Magyarorsz\u00e1got \u00e9s Lengyelorsz\u00e1got\nA minisztereln\u00f6k a vil\u00e1gpolitika legkorruptabb ember\u00e9nek nevezte az \u00fczletembert.\nOrb\u00e1n Viktor azt mondta, hogy Soros Gy\u00f6rgy sok politikust fizet. \u0150 korrump\u00e1lja legink\u00e1bb a br\u00fcsszeli b\u00fcrokrat\u00e1kat, akik zsarolj\u00e1k, fenyegetik Magyarorsz\u00e1got - k\u00f6z\u00f6lte.\n\u00a0\u00a0\u00a0\u00a0Soros Gy\u00f6rgy az elm\u00falt napokban nagy \u00edr\u00e1st tett k\u00f6zz\u00e9, amelyben utas\u00edt\u00e1sokat adott a br\u00fcsszeli b\u00fcrokrat\u00e1knak, hogy mit tegyenek. Erre egy higgadt reakci\u00f3 sz\u00fcletett az Eur\u00f3pai Uni\u00f3 (EU) minisztereln\u00f6keinek \u00fcl\u00e9s\u00e9n: \u0151k tudj\u00e1k, hogyan kell egy vit\u00e1t rendezni, majd megoldj\u00e1k \"bel\u00fcl\" - mondta a korm\u00e1nyf\u0151.\nAzt hangoztatta: Soros Gy\u00f6rgy fenyegeti Magyarorsz\u00e1got \u00e9s Lengyelorsz\u00e1got, hiszen az EU-ban a vit\u00e1k rendez\u00e9s\u00e9nek m\u00f3dja a t\u00e1rgyal\u00e1s.\n\u00a0Az uni\u00f3 t\u00f6rt\u00e9net\u00e9ben nem ritk\u00e1k a k\u00e9shegyig men\u0151 k\u00f6lts\u00e9gvet\u00e9si vit\u00e1k, ez term\u00e9szetesen fakad abb\u00f3l, hogy 27 tag\u00e1llam \u00e9rdekeit kell \u00f6sszehangolni - mondta Orb\u00e1n Viktor.\n\u00a0\u00a0\u00a0\u00a0Eml\u00e9keztetett: a ny\u00e1ron \u00fagy d\u00f6nt\u00f6ttek, hogy sok mindent egyszerre akarnak rendezni. Egyszerre akartak v\u00e1ls\u00e1gkezel\u00e9st, ezt \u00f6sszek\u00f6t\u00f6tt\u00e9k a h\u00e9t\u00e9ves k\u00f6lts\u00e9gvet\u00e9s k\u00e9rd\u00e9s\u00e9vel, majd egyesek politikai szempontokat is be akartak vezetni, ezt jog\u00e1llamis\u00e1gnak nevezve. \u00cdgy a 27 minisztereln\u00f6k elindult a legnehezebb \u00faton, de most m\u00e1r ezen kell maradni. A v\u00e9g\u00e9n majd meg fognak egyezni, de jelenleg Magyarorsz\u00e1g \u00e9s Lengyelorsz\u00e1g v\u00e9t\u00f3ja meg\u00e1ll\u00edtotta a jogalkot\u00e1si folyamatot.\n\u00dagy fogalmazott: \u0151t sokkal jobban \"meg\u00e9rinti\", hogy g\u00e1tl\u00e1stalanul lehet hazugs\u00e1gokat terjeszteni Magyarorsz\u00e1gr\u00f3l. Ez nem szokatlan jelens\u00e9g, de most el\u00e9rt egy olyan szintet, amilyet m\u00e9g \u0151 sem l\u00e1tott. Soros Gy\u00f6rgy azt \u00edrta, hogy sok magyar telep\u00fcl\u00e9sen nem volt titkos a v\u00e1laszt\u00e1s. Hihetetlen, hogy egy ilyen \"g\u00e1tl\u00e1stalan ember\" mekkora rombol\u00e1st tud v\u00e9gezni - jelentette ki Orb\u00e1n Viktor.\nAzt mondta, l\u00e1t lehet\u0151s\u00e9get az uni\u00f3s kompromisszumra, de csak olyan megold\u00e1s elfogadhat\u00f3, amelyben val\u00f3ban jogi szempontok \u00e9rv\u00e9nyes\u00fclnek, nem pedig politikaiak. Jelenleg Soros Gy\u00f6rgy \"karmesters\u00e9g\u00e9vel\" olyan int\u00e9zm\u00e9nyeket akarnak l\u00e9trehozni, amelyek egyszer\u0171 t\u00f6bbs\u00e9gi vagy k\u00e9tharmados szavaz\u00e1ssal r\u00e1k\u00e9nyszer\u00edthetn\u00e9k Magyarorsz\u00e1got arra, hogy lebontsa a ker\u00edt\u00e9st vagy beengedje a migr\u00e1nsokat. Az ilyen k\u00f6vetel\u00e9seket Magyarorsz\u00e1g visszautas\u00edtja - hangoztatta.\n\nKiemelte: arr\u00f3l d\u00f6ntenek az EU vezet\u0151i, hogy k\u00f6z\u00f6sen hitelt vesznek fel harminc \u00e9vre; ez nem egy \"diadalmenet\", jobb lenne bel\u0151le kimaradni, de ezt nem akarja Magyarorsz\u00e1g, mert nem szeretn\u00e9 egyed\u00fcl hagyni azokat az \u00e1llamokat, amelyek bajban vannak.\n\u00a0 Ugyanakkor Orb\u00e1n Viktor \u00fagy v\u00e9lekedett, hogy a vit\u00e1nak val\u00f3j\u00e1ban nincsen k\u00f6ze a p\u00e9nzhez, Magyarorsz\u00e1g ugyanis stabil orsz\u00e1g, ahol a politikai vit\u00e1kt\u00f3l, Br\u00fcsszelt\u0151l f\u00fcggetlen\u00fcl is meg fog val\u00f3sulni minden olyan fejleszt\u00e9s, amelyet a k\u00f6vetkez\u0151 t\u00edz \u00e9vre terveztek. Hozz\u00e1tette:\nMagyarorsz\u00e1g az uni\u00f3 n\u00e9lk\u00fcl is fel tud venni k\u00f6lcs\u00f6nt harminc \u00e9vre, mert stabil a meg\u00edt\u00e9l\u00e9se a nemzetk\u00f6zi piacokon. K\u00f6z\u00f6lte, hogy nemr\u00e9g vettek fel 2,5 milli\u00e1rd eur\u00f3 (mintegy 900 milli\u00e1rd forint) hitelt.\n\u00a0 Magyarorsz\u00e1g ma olyan er\u0151s l\u00e1bakon \u00e1ll, hogy nem csup\u00e1n \u00e1tv\u00e9szel b\u00e1rmilyen neh\u00e9z id\u0151szakot, de k\u00f6zben fejl\u0151dni is tud - hangoztatta, megjegyezve: most nem 2008-2009-ben j\u00e1runk.\n\n"}]