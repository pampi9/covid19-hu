[{"date": "2020-11-18 09:32", "url": "https://koronavirus.gov.hu/cikkek/verellato-tovabbra-varja-gyogyult-betegeket-verplazmaadasra", "h1": "A v\u00e9rell\u00e1t\u00f3 tov\u00e1bbra is v\u00e1rja a gy\u00f3gyult betegeket v\u00e9rplazmaad\u00e1sra", "body": "\nAz Orsz\u00e1gos V\u00e9rell\u00e1t\u00f3 Szolg\u00e1lat (OVSZ) tov\u00e1bbra is v\u00e1rja a gy\u00f3gyult koronav\u00edrus-betegeket v\u00e9rplazmaad\u00e1sra.\n\n\nA fert\u0151z\u00f6ttek gy\u00f3gyul\u00e1si es\u00e9lyeinek n\u00f6vel\u00e9se \u00e9rdek\u00e9ben m\u00e9g t\u00f6bb v\u00e9rplazm\u00e1ra lenne sz\u00fcks\u00e9g a gy\u00f3gyult betegekt\u0151l - k\u00f6z\u00f6lte a szervezet szerd\u00e1n az MTI-vel.\n\u00a0\u00a0\u00a0\u00a0Mint \u00edrt\u00e1k, az OVSZ okt\u00f3beri felh\u00edv\u00e1sa nyom\u00e1n folyamatos a koronav\u00edrus-fert\u0151z\u00e9sb\u0151l gy\u00f3gyultak jelentkez\u00e9se k\u00fcl\u00f6nleges plazmadonornak, azonban a jelentkez\u0151k mintav\u00e9telei azt mutatj\u00e1k, hogy a hat\u00e1sos k\u00e9sz\u00edtm\u00e9nyhez sz\u00fcks\u00e9ges ellenanyagszint \u00e1tlagosan t\u00edz jelentkez\u0151b\u0151l csup\u00e1n kett\u0151n\u00e9l megfelel\u0151.\n\u00a0\u00a0\u00a0\u00a0Ez\u00e9rt tov\u00e1bbra is k\u00e9rnek minden kor\u00e1bban laborat\u00f3riumi vizsg\u00e1lattal igazolt, de legal\u00e1bb h\u00e1rom hete t\u00fcnetmentes embert, hogy miel\u0151bb jelentkezzen mintav\u00e9telre.\n\u00a0\u00a0\u00a0\u00a0Mintav\u00e9telre minden v\u00e9rad\u00e1son lehet jelentkezni, el\u0151zetes bejelentkez\u00e9s nem sz\u00fcks\u00e9ges. \u00c9rkez\u00e9skor jelezni kell, hogy plazmadonornak jelentkeznek, a Covid-z\u00e1r\u00f3jelent\u00e9st pedig hozz\u00e1k magukkal - olvashat\u00f3 a v\u00e9rell\u00e1t\u00f3 k\u00f6zlem\u00e9ny\u00e9ben.\n\nMTI 2020. november 18.\n\n"}]