[{"date": "2020-11-03 13:30", "url": "https://koronavirus.gov.hu/cikkek/operativ-torzs-rendorseg-hatarozottabban-lep-fel-vedelmi-szabalyok-megsertoi-ellen", "h1": "Operat\u00edv t\u00f6rzs: a rend\u0151rs\u00e9g hat\u00e1rozottabban l\u00e9p fel a v\u00e9delmi szab\u00e1lyok megs\u00e9rt\u0151i ellen", "body": "\nA rend\u0151rs\u00e9g hat\u00e1rozottabban l\u00e9p fel a v\u00e9delmi szab\u00e1lyok megs\u00e9rt\u0151i ellen - hangs\u00falyozta az Orsz\u00e1gos Rend\u0151r-f\u0151kapit\u00e1nys\u00e1g sz\u00f3viv\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs keddi online sajt\u00f3t\u00e1j\u00e9koztat\u00f3j\u00e1n.\n\n\nG\u00e1l Krist\u00f3f k\u00f6z\u00f6lte: a szigor\u00fabb maszkvisel\u00e9si szab\u00e1lyok megszeg\u00e9se miatt h\u00e9tf\u0151n 83 esetben int\u00e9zkedtek a rend\u0151r\u00f6k \u00fczletekben \u00e9s m\u00e1s z\u00e1rt helyeken.\n\u00a0\u00a0\u00a0\u00a0Tizennyolc esetben figyelmeztettek, 26 helysz\u00edni b\u00edrs\u00e1got szabtak ki, 39 embert pedig feljelentettek a rend\u0151r\u00f6k, akik tov\u00e1bbra is ellen\u0151rzik a t\u00f6megk\u00f6zleked\u00e9si eszk\u00f6z\u00f6k\u00f6n is a maszkvisel\u00e9s szab\u00e1lyait.\n\u00a0\u00a0\u00a0\u00a0G\u00e1l Krist\u00f3f a h\u00e9tf\u0151i int\u00e9zked\u00e9sek k\u00f6z\u00fcl kiemelte azt, hogy Herceghalomn\u00e1l egy vonaton utaz\u00f3 f\u00e9rfi a jegyvizsg\u00e1l\u00f3 t\u00f6bbsz\u00f6ri felsz\u00f3l\u00edt\u00e1s\u00e1ra sem volt hajland\u00f3 maszkot viselni, \u00e9s folyamatosan inzult\u00e1lta, s\u00e9rtegette a vele egy f\u00fclk\u00e9ben utaz\u00f3kat. A 49 \u00e9ves f\u00e9rfi a helysz\u00ednre \u00e9rkez\u0151 rend\u0151r\u00f6k felsz\u00f3l\u00edt\u00e1s\u00e1ra sem vette fel a maszkot, \u00e9s tov\u00e1bbra is fenyegette utast\u00e1rsait. Ez\u00e9rt megbilincselt\u00e9k \u00e9s el\u0151\u00e1ll\u00edtott\u00e1k a buda\u00f6rsi rend\u0151rkapit\u00e1nys\u00e1gra. A maszkvisel\u00e9si szab\u00e1lyok megs\u00e9rt\u00e9se, valamint gar\u00e1zdas\u00e1g miatt indult szab\u00e1lys\u00e9rt\u00e9si elj\u00e1r\u00e1s ellene - tette hozz\u00e1.\n\u00a0\u00a0\u00a0\u00a0A sz\u00f3viv\u0151 elmondta azt is, hogy a v\u00e9delmi int\u00e9zked\u00e9sek szeptember 21-ei hat\u00e1lyba l\u00e9p\u00e9s \u00f3ta az orsz\u00e1gban eddig 2460 esetben int\u00e9zkedtek a rend\u0151r\u00f6k.\n\u00a0\u00a0\u00a0\u00a0H\u00e9tf\u0151n az \u00e1tutaz\u00e1si szab\u00e1lyokat megs\u00e9rt\u0151k k\u00f6z\u00fcl kilenc embert figyelmeztet\u00e9sben r\u00e9szes\u00edtettek, \u00e9s 19 helysz\u00edni b\u00edrs\u00e1got szabtak ki.\n\u00a0\u00a0\u00a0\u00a0H\u00e9tf\u0151n 4873 hat\u00f3s\u00e1gi h\u00e1zi karant\u00e9nt rendeltek el, ebb\u0151l 885-\u00f6t hat\u00e1r\u00e1tl\u00e9p\u00e9skor. Jelenleg 30 984 emberrel szemben van \u00e9rv\u00e9nyben ilyen korl\u00e1toz\u00f3 int\u00e9zked\u00e9s. K\u00f6z\u00fcl\u00fck 2157-en haszn\u00e1lj\u00e1k az online ellen\u0151rz\u00e9sre fejlesztett mobilalkalmaz\u00e1st. A rend\u0151r\u00f6k 13 409 szem\u00e9lyes ellen\u0151rz\u00e9st tartottak a hat\u00f3s\u00e1gi h\u00e1zi karant\u00e9nban lev\u0151kn\u00e9l, h\u00e1rom helysz\u00edni b\u00edrs\u00e1got szabtak ki, 33 esetben pedig szab\u00e1lys\u00e9rt\u00e9si feljelent\u00e9st tettek - ismertette.\n\u00a0\u00a0\u00a0\u00a0G\u00e1l Krist\u00f3f k\u00f6z\u00f6lte: kedden a koraesti \u00f3r\u00e1kban, a korm\u00e1ny\u00fcl\u00e9s ut\u00e1n Orb\u00e1n Viktor minisztereln\u00f6k v\u00e1rhat\u00f3an bejelent\u00e9st tesz.\n\n\n\nMTI 2020. november 3.\n\n"}]