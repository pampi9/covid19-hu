[{"date": "2020-11-23 10:13", "url": "https://koronavirus.gov.hu/cikkek/varga-mihaly-egyszerubbe-es-olcsobba-valhat-penzugyek-intezese", "h1": "Varga Mih\u00e1ly: egyszer\u0171bb\u00e9 \u00e9s olcs\u00f3bb\u00e1 v\u00e1lhat a p\u00e9nz\u00fcgyek int\u00e9z\u00e9se", "body": "\nA Gazdas\u00e1gv\u00e9delmi operat\u00edv t\u00f6rzs javaslatai alapj\u00e1n egyszer\u0171bb\u00e9 \u00e9s olcs\u00f3bb\u00e1 v\u00e1lhat a p\u00e9nz\u00fcgyek int\u00e9z\u00e9se - mondta h\u00e9tf\u0151n a p\u00e9nz\u00fcgyminiszter a k\u00f6z\u00f6ss\u00e9gi oldal\u00e1ra felt\u00f6lt\u00f6tt vide\u00f3ban.\n\n\nVarga\u00a0Mih\u00e1ly bejelentette, hogy a test\u00fclet kedden d\u00f6nt az \u00fajabb tehercs\u00f6kkent\u00e9sekr\u0151l. A k\u00e9szp\u00e9nz visszaszor\u00edt\u00e1sa, \u00e9s az online \u00fcgyint\u00e9z\u00e9s b\u0151v\u00edt\u00e9se egyszerre fogja seg\u00edteni a gazdas\u00e1g \u00fajraind\u00edt\u00e1s\u00e1t, valamint a j\u00e1rv\u00e1ny elleni v\u00e9dekez\u00e9st - tette hozz\u00e1.\u00a0A t\u00e1rcavezet\u0151 hangs\u00falyozta, hogy a Gazdas\u00e1gv\u00e9delmi operat\u00edv t\u00f6rzs kor\u00e1bbi javaslatai k\u00f6z\u00fcl 44 m\u00e1r megval\u00f3sult, \u00e9s hamarosan tov\u00e1bbi 20 is a jogszab\u00e1lyok r\u00e9sze lehet.\nElmondta, hogy a gazdas\u00e1gi n\u00f6veked\u00e9s akad\u00e1lyait az \u00e9p\u00edt\u0151iparban, az \u00e9lelmiszergazdas\u00e1gban, az idegenforgalomban, \u00e9s a beruh\u00e1z\u00e1sokban is siker\u00fclt m\u00e9rs\u00e9kelni. Cs\u00f6kkentek az ad\u00f3terhek, meghosszabbodott a hitelez\u00e9si morat\u00f3rium, kedvezm\u00e9nyes hitelhez jutnak a turisztikai v\u00e1llalkoz\u00e1sok, b\u0151v\u00fclnek az \u00e9lelmiszer-kistermel\u0151k lehet\u0151s\u00e9gei, megsz\u0171nt az illet\u00e9k sz\u00e1mos k\u00f6zigazgat\u00e1si elj\u00e1r\u00e1sban, \u00e9s az egyik legbonyolultabb ad\u00f3adminisztr\u00e1ci\u00f3s teher, a felt\u00f6lt\u00e9si k\u00f6telezetts\u00e9g is - emelte ki.\u00a0 \u00a0 \u00a0\nVarga\u00a0Mih\u00e1ly abban b\u00edzik, hogy az eddigiekhez hasonl\u00f3an az \u00faj javaslatok elfogad\u00e1s\u00e1b\u00f3l is miel\u0151bb k\u00e9zzelfoghat\u00f3 eredm\u00e9nyek sz\u00fclethetnek.\n\nMTI 2020. november 23.\n\n"}]