[{"date": "2020-11-09 13:48", "url": "https://koronavirus.gov.hu/cikkek/operativ-torzs-hetvegen-453-alkalommal-intezkedtek-maszkviseles-szabalyainak-figyelmen-kivul", "h1": "Operat\u00edv t\u00f6rzs: a h\u00e9tv\u00e9g\u00e9n 453 alkalommal int\u00e9zkedtek a maszkvisel\u00e9s szab\u00e1lyainak figyelmen k\u00edv\u00fcl hagy\u00e1sa miatt", "body": "\nA rend\u0151rs\u00e9g a h\u00e9tv\u00e9g\u00e9n 453 alkalommal int\u00e9zkedett a maszkvisel\u00e9s szab\u00e1lyainak figyelmen k\u00edv\u00fcl hagy\u00e1sa miatt - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a h\u00e9tf\u0151i online sajt\u00f3t\u00e1j\u00e9koztat\u00f3n.\n\n\n\u00a0Kiss R\u00f3bert alezredes elmondta: 18 esetben int\u00e9zkedtek a h\u00e9tv\u00e9g\u00e9n az\u00e9rt, mert a t\u00f6megk\u00f6zleked\u00e9ssel utaz\u00f3 nem tartotta be a maszkvisel\u00e9s szab\u00e1ly\u00e1t. Emellett a h\u00e9tv\u00e9g\u00e9n az \u00fczletekben t\u00f6rt\u00e9n\u0151 maszkvisel\u00e9s szab\u00e1lyainak be nem tart\u00e1sa miatt 409 esetben int\u00e9zkedtek.\n\u00a0\u00a0\u00a0\u00a0Az \u00fcgyeleti k\u00f6zpont helyettes vezet\u0151je elmondta: Orb\u00e1n Viktor minisztereln\u00f6k nem sokkal az operat\u00edv t\u00f6rzs t\u00e1j\u00e9koztat\u00f3ja el\u0151tt \u00fajabb v\u00e9delmi int\u00e9zked\u00e9seket jelentett be. Ha a rendk\u00edv\u00fcli jogrendr\u0151l sz\u00f3l\u00f3 t\u00f6rv\u00e9nyjavaslatot az Orsz\u00e1ggy\u0171l\u00e9s kedden elfogadja, kedd \u00e9jf\u00e9lt\u0151l este 8 \u00e9s hajnali 5 \u00f3ra k\u00f6z\u00f6tt kij\u00e1r\u00e1si tilalom l\u00e9p \u00e9letbe, \u00e9s minden gy\u00fclekez\u00e9s, rendezv\u00e9nyszervez\u00e9s tilos lesz - tette hozz\u00e1.\n\u00a0\u00a0\u00a0\u00a0Az \u00fajabb v\u00e9delmi int\u00e9zked\u00e9seket ismertetve k\u00f6z\u00f6lte: ha a parlament megszavazza a rendk\u00edv\u00fcli jogrendr\u0151l sz\u00f3l\u00f3 javaslatot, az \u00fczleteknek, fodr\u00e1szatoknak \u00e9s kisipari szolg\u00e1ltat\u00f3knak 19 \u00f3rakor be kell z\u00e1rniuk, hogy 20 \u00f3r\u00e1ra - amikor a kij\u00e1r\u00e1si tilalom \u00e9letbe l\u00e9p - mindenki haza\u00e9rhessen. A sportrendezv\u00e9nyeket z\u00e1rt kapuss\u00e1 teszik, a csal\u00e1di rendezv\u00e9nyekre is korl\u00e1toz\u00e1sokat vezetnek be - tette hozz\u00e1.\n\u00a0\u00a0\u00a0\u00a0Kiss R\u00f3bert arra k\u00e9rte az embereket, hogy tarts\u00e1k szem el\u0151tt: a v\u00e9delmi int\u00e9zked\u00e9sek betart\u00e1s\u00e1val maguk \u00e9s m\u00e1sok \u00e9let\u00e9t, testi \u00e9ps\u00e9g\u00e9t \u00e9s eg\u00e9szs\u00e9g\u00e9t v\u00e9dik.\n\u00a0\u00a0\u00a0\u00a0A h\u00e9tv\u00e9gi adatokr\u00f3l sz\u00f3lva elmondta: a t\u00f6megk\u00f6zleked\u00e9sben nem, vagy nem megfelel\u0151en hordott maszk miatt 2 embert figyelmeztet\u00e9sben r\u00e9szes\u00edtettek, 4 helysz\u00edni b\u00edrs\u00e1got szabtak ki \u00e9s 12 szab\u00e1lys\u00e9rt\u00e9si feljelent\u00e9st tettek. Szeptember 21. \u00f3ta van \u00e9rv\u00e9nyben ez a szab\u00e1ly, az\u00f3ta 809 alkalommal kellett int\u00e9zkedni\u00fck, mert az emberek nem tartott\u00e1k be az el\u0151\u00edr\u00e1st.\n\u00a0\u00a0\u00a0\u00a0Az \u00fczletekben, k\u00f6zint\u00e9zm\u00e9nyekben \u00e976 embert figyelmeztettek, 221 helysz\u00edni b\u00edrs\u00e1got szabtak ki \u00e9s 12 feljelent\u00e9st tettek. Emiatt ugyancsak a szab\u00e1lyok bevezet\u00e9se \u00f3ta 2387 int\u00e9zked\u00e9sre volt sz\u00fcks\u00e9g.\n\u00a0\u00a0\u00a0\u00a0A Magyarorsz\u00e1g ter\u00fclet\u00e9n \u00e1tutaz\u00f3kat is ellen\u0151rizt\u00e9k a rend\u0151r\u00f6k h\u00e9tv\u00e9g\u00e9n, a tranzitszab\u00e1lyokat megs\u00e9rt\u0151k k\u00f6z\u00fcl 3 embert figyelmeztettek, 116-tal szemben helysz\u00edni b\u00edrs\u00e1got szabtak ki \u00e9s 6 feljelent\u00e9st tettek.\n\u00a0\u00a0\u00a0\u00a0Besz\u00e1molt arr\u00f3l is, hogy kiemelten ellen\u0151rizt\u00e9k a vend\u00e9gl\u00e1t\u00f3helyeken a maszkvisel\u00e9s \u00e9s a korl\u00e1tozott nyitvatart\u00e1s szab\u00e1lyait, csak Budapesten 17 vend\u00e9gl\u00e1t\u00f3helyen tapasztaltak szab\u00e1lytalans\u00e1gokat, ez\u00e9rt feljelent\u00e9seket tettek. A vend\u00e9gl\u00e1t\u00f3helyek ellen\u0151rz\u00e9s\u00e9n\u00e9l 12 bez\u00e1r\u00e1s\u00e1r\u00f3l d\u00f6nt\u00f6ttek, mivel a tulajdonosok, illetve \u00fczemeltet\u0151k nem gondoskodtak a szab\u00e1lyok betartat\u00e1s\u00e1r\u00f3l. Ezek k\u00f6z\u00fcl 10 vend\u00e9gl\u00e1t\u00f3hely Budapesten, 2 Borsod-Aba\u00faj-Zempl\u00e9n megy\u00e9ben van.\n\u00a0\u00a0\u00a0\u00a0A hat\u00f3s\u00e1gi h\u00e1zi karant\u00e9nban lev\u0151ket a h\u00e9tv\u00e9g\u00e9n 43 259 alkalommal ellen\u0151rizt\u00e9k a helysz\u00ednen, az elm\u00falt k\u00e9t napon 12 782 ilyen korl\u00e1toz\u00f3 int\u00e9zked\u00e9st rendeltek el, \u00edgy jelenleg 36 356 ember van hat\u00f3s\u00e1gi h\u00e1zi karant\u00e9nban. K\u00f6z\u00fcl\u00fck 3169-en v\u00e1llalt\u00e1k, hogy a hat\u00f3s\u00e1gok elektronikusan, mobiltelefonos applik\u00e1ci\u00f3val ellen\u0151rizz\u00e9k, betartj\u00e1k-e a karant\u00e9nszab\u00e1lyokat. \u00a0\u00a0\u00a0\u00a0\n\u00a0\u00a0\u00a0\u00a0Besz\u00e1molt arr\u00f3l is, hogy a j\u00e1rv\u00e1nnyal \u00f6sszef\u00fcgg\u00e9sben 480 b\u0171ncselekm\u00e9ny miatt indult elj\u00e1r\u00e1s, 90 gyan\u00fas\u00edtottat hallgattak ki.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta: a h\u00e9tv\u00e9g\u00e9n a vesz\u00e9lyhelyzeti v\u00e9delmi int\u00e9zked\u00e9sek betart\u00e1s\u00e1t ellen\u0151rizve orsz\u00e1gosan 639 szab\u00e1lyszeg\u0151vel szemben int\u00e9zkedtek. K\u00f6z\u00fcl\u00fck 49 embert figyelmeztet\u00e9sben r\u00e9szes\u00edtettek, 390-nel szemben helysz\u00edni b\u00edrs\u00e1got alkalmaztak, 200 embert pedig feljelentettek. K\u00fcl\u00f6n kiemelte a Budapesti Rend\u0151r-f\u0151kapit\u00e1nys\u00e1g munk\u00e1j\u00e1t: c\u00e9lzottan ellen\u0151rizt\u00e9k a vend\u00e9gl\u00e1t\u00f3helyeken a maszkvisel\u00e9s \u00e9s a nyitvatart\u00e1s szab\u00e1lyait, \u00e9s szombatr\u00f3l vas\u00e1rnapra virrad\u00f3ra 9 vend\u00e9gl\u00e1t\u00f3hely bez\u00e1r\u00e1s\u00e1r\u00f3l d\u00f6nt\u00f6ttek - mondta, hozz\u00e1t\u00e9ve, tov\u00e1bbra is arra k\u00e9rik az \u00fczemeltet\u0151ket \u00e9s tulajdonosokat, hogy tartass\u00e1k be a szab\u00e1lyokat.\n\n\nMTI 2020. november 9.\n\n"}]