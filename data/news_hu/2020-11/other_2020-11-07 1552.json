[{"date": "2020-11-07 15:52", "url": "https://koronavirus.gov.hu/cikkek/szijjarto-decembertol-kerulhet-magyarorszagra-az-orosz-vakcina", "h1": "Szijj\u00e1rt\u00f3: decembert\u0151l ker\u00fclhet Magyarorsz\u00e1gra az orosz vakcina", "body": "\nA koronav\u00edrus elleni orosz olt\u00f3anyag enged\u00e9lyez\u00e9se hatalmas m\u00e9rf\u00f6ldk\u0151h\u00f6z \u00e9rkezik a j\u00f6v\u0151 h\u00e9ten, ami lehet\u0151v\u00e9 teheti, hogy Magyarorsz\u00e1g decembert\u0151l kis mennyis\u00e9gben, janu\u00e1rt\u00f3l pedig nagy mennyis\u00e9gben v\u00e1s\u00e1roljon ebb\u0151l a vakcin\u00e1b\u00f3l - mondta a k\u00fclgazdas\u00e1gi \u00e9s k\u00fcl\u00fcgyminiszter szombaton, a Facebookon k\u00f6zvet\u00edtett felv\u00e9telen.\n\n\u00a0\n\nSzijj\u00e1rt\u00f3 P\u00e9ter a keleti ir\u00e1ny\u00fa vakcinabeszerz\u00e9sre vonatkoz\u00f3 t\u00e1rgyal\u00e1sair\u00f3l besz\u00e1molva elmondta, az orosz f\u00e9llel a licenc megv\u00e1s\u00e1rl\u00e1s\u00e1nak lehet\u0151s\u00e9g\u00e9r\u0151l is t\u00e1rgyalnak, hogy Magyarorsz\u00e1g helyben is el\u0151 tudja \u00e1ll\u00edtani az olt\u00f3anyagot. \u00a0\u00a0\u00a0\u00a0K\u00f6z\u00f6lte tov\u00e1bb\u00e1, hogy Magyarorsz\u00e1g egy k\u00ednai \u00e1llami vakcinagy\u00e1rt\u00f3n\u00e1l is regisztr\u00e1lta v\u00e1s\u00e1rl\u00e1si sz\u00e1nd\u00e9k\u00e1t, valamint k\u00e9t mag\u00e1ntulajdon\u00fa t\u00e1rsas\u00e1ggal is kapcsolatban \u00e1ll, aminek eredm\u00e9nyek\u00e9nt Magyarorsz\u00e1g az els\u0151k k\u00f6z\u00f6tt juthat olt\u00f3anyaghoz Eur\u00f3p\u00e1ban. \u00a0\u00a0\u00a0\u00a0Eg\u00e9szs\u00e9gi \u00e1llapot\u00e1r\u00f3l Szijj\u00e1rt\u00f3 P\u00e9ter elmondta, a megfert\u0151z\u0151d\u00e9se miatt elrendelt karant\u00e9n \u00f6t\u00f6dik napj\u00e1n a Covid-19 betegs\u00e9g n\u00e9h\u00e1ny t\u00fcnete, \u00edgy p\u00e9ld\u00e1ul a fejf\u00e1j\u00e1s \u00e9s v\u00e9gtagf\u00e1jdalom er\u0151s\u00f6d\u00f6tt n\u00e1la, m\u00edg a n\u00e1tha t\u00fcnetei \u00e9s a k\u00f6h\u00f6g\u00e9s csillapodott.\n\nMTI 2020. november 7.\n\n"}]