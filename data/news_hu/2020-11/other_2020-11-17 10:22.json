[{"date": "2020-11-17 10:22", "url": "https://koronavirus.gov.hu/cikkek/gulyas-gergely-magyarorszag-jol-vedekezo-allamok-koze-tartozik", "h1": "Guly\u00e1s Gergely: Magyarorsz\u00e1g a j\u00f3l v\u00e9dekez\u0151 \u00e1llamok k\u00f6z\u00e9 tartozik", "body": "\nMagyarorsz\u00e1g a j\u00f3l v\u00e9dekez\u0151 \u00e1llamok k\u00f6z\u00e9 tartozik - mondta Guly\u00e1s Gergely a Magyar Nemzet keddi sz\u00e1m\u00e1ban megjelent interj\u00faban. A Minisztereln\u00f6ks\u00e9get vezet\u0151 miniszter hozz\u00e1tette, hogy az elhunytak sz\u00e1ma egymilli\u00f3 lakosra vet\u00edtve Magyarorsz\u00e1gon 317, az Eur\u00f3pai Uni\u00f3ban 481.\n\n\nLesz\u00f6gezte: a magyar \u00e1llam felel\u0151ss\u00e9ge abban \u00e1ll, hogy az el\u00e9rhet\u0151 legmagasabb sz\u00ednvonal\u00fa eg\u00e9szs\u00e9g\u00fcgyi ell\u00e1t\u00e1st biztos\u00edtsa a fert\u0151z\u00f6tteknek, \u00e9s ehhez minden sz\u00fcks\u00e9ges l\u00e9p\u00e9st megtettek, felk\u00e9sz\u00edtett\u00e9k az eg\u00e9szs\u00e9g\u00fcgyet a j\u00e1rv\u00e1ny m\u00e1sodik hull\u00e1m\u00e1ra. \"Jelenleg a magyar eg\u00e9szs\u00e9g\u00fcgy k\u00e9pes a v\u00edrust kontroll alatt tartani, b\u00e1rmilyen gyorsan terjedjen is\" - fogalmazott.\n\u00a0\u00a0\u00a0\u00a0Kit\u00e9rt arra: a koronav\u00edrus-j\u00e1rv\u00e1ny az eg\u00e9sz vil\u00e1gon nagyobb visszaes\u00e9st fog okozni, mint a 2008-as vil\u00e1ggazdas\u00e1gi v\u00e1ls\u00e1g. \"Nem k\u00e9sz\u00fclt\u00fcnk v\u00e1ls\u00e1gra, de most javunkra v\u00e1lik, hogy m\u00edg a baloldal alatt t\u00f6meges volt a munkan\u00e9lk\u00fclis\u00e9g, addig mi a lehet\u0151 legt\u00f6bb embernek adtunk munk\u00e1t, \u00e9s ez\u00e9rt mintegy 900 ezerrel dolgoznak t\u00f6bben a koronav\u00edrus-j\u00e1rv\u00e1ny id\u0151szak\u00e1ban, mint a baloldal korm\u00e1nyz\u00e1sa alatt. Most, amikor neh\u00e9z id\u0151ket \u00e9l\u00fcnk, az\u00e9rt vagyunk hitelk\u00e9pesek a nemzetk\u00f6zi p\u00e9nzpiacon, mert a korm\u00e1nyz\u00e1sunk els\u0151 t\u00edz \u00e9v\u00e9ben k\u00f6zel h\u00fasz sz\u00e1zal\u00e9kkal cs\u00f6kkentett\u00fck az \u00e1llamad\u00f3ss\u00e1got. Ebb\u0151l most sajnos sok el fog veszni. De az\u00e9rt van mib\u0151l vesz\u00edteni, mert az elm\u00falt t\u00edz \u00e9vben a magyar k\u00f6lts\u00e9gvet\u00e9si gazd\u00e1lkod\u00e1s p\u00e9ld\u00e1s \u00e9s fegyelmezett volt. A j\u00f3 \u00e9vekben felk\u00e9sz\u00fclt\u00fcnk a neh\u00e9z \u00e9vekre\" - mondta Guly\u00e1s Gergely.\n\u00a0\u00a0\u00a0\u00a0 Az Eur\u00f3pai Uni\u00f3ban foly\u00f3 jog\u00e1llamis\u00e1gi vit\u00e1val kapcsolatos k\u00e9rd\u00e9sre v\u00e1laszolva a miniszter lesz\u00f6gezte: nem jog\u00e1llamis\u00e1gi vita van, hanem az Eur\u00f3pai Uni\u00f3 meg akarja teremteni a magyar belpolitik\u00e1ba val\u00f3 beavatkoz\u00e1s jog\u00e1t. Mint mondta, Br\u00fcsszel \u00e1ltal\u00e1nos beavatkoz\u00e1si jogot akar mag\u00e1nak a neki nem szimpatikus politik\u00e1t folytat\u00f3 tag\u00e1llamok belpolitik\u00e1j\u00e1ba. \"De Br\u00fcsszel addig nem Moszkva, am\u00edg erre nincs lehet\u0151s\u00e9ge. Nem jog\u00e1llamis\u00e1gi k\u00e9rd\u00e9s, hogy a magyarok szabadon d\u00f6nthetnek-e arr\u00f3l, kivel akarnak egy\u00fctt \u00e9lni, hanem annak a k\u00e9rd\u00e9se, hogy Budapesten vagy Br\u00fcsszelben korm\u00e1nyozz\u00e1k-e ezt az orsz\u00e1got. Van m\u00e1r jog\u00e1llamis\u00e1gi elj\u00e1r\u00e1s a lisszaboni szerz\u0151d\u00e9sben, az \u00fagynevezett hetes cikkely szerinti elj\u00e1r\u00e1s. Ha valaki ett\u0151l elt\u00e9r\u0151, \u00faj elj\u00e1r\u00e1st akar, akkor ahhoz szerz\u0151d\u00e9st kell m\u00f3dos\u00edtani. A jog\u00e1llamot nem lehet a jog\u00e1llam l\u00e1bbal tipr\u00e1s\u00e1val szolg\u00e1lni. M\u00e1rpedig az uni\u00f3 most - a jog\u00e1llamis\u00e1gra hivatkozva - l\u00e1bbal tiporja a lisszaboni szerz\u0151d\u00e9st\" - mondta.\n\u00a0\u00a0\u00a0\u00a0Az amerikai eln\u00f6kv\u00e1laszt\u00e1st \u00e9rint\u0151 k\u00e9rd\u00e9sre Guly\u00e1s Gergely k\u00f6z\u00f6lte: Magyarorsz\u00e1g az Egyes\u00fclt \u00c1llamok sz\u00f6vets\u00e9gese a NATO-ban, ez\u00e9rt sz\u00f6vets\u00e9gesi k\u00f6telezetts\u00e9g\u00fck egy\u00fctt dolgozni azzal az eln\u00f6kkel, aki egy v\u00e1laszt\u00e1son a v\u00e1laszt\u00f3polg\u00e1rok bizalm\u00e1t megszerzi. Ugyanakkor kit\u00e9rt arra: az \u00faj demokrata adminisztr\u00e1ci\u00f3nak \u00e9rt\u00e9kelnie kell az elm\u00falt \u00e9vtizedek amerikai k\u00fclpolitik\u00e1j\u00e1nak k\u00f6vetkezm\u00e9nyeit, \"ugyanis az USA tekint\u00e9lye K\u00f6z\u00e9p-Eur\u00f3p\u00e1ban Donald Trump eln\u00f6k hivatalba l\u00e9p\u00e9s\u00e9ig sokat kopott, mert nem adt\u00e1k meg azt a tiszteletet e t\u00e9rs\u00e9g demokratikusan v\u00e1lasztott korm\u00e1nyainak, amit mi mindig megadtunk nekik\". Megjegyezte: ha Magyarorsz\u00e1gon hasonl\u00f3an bonyol\u00edtottak volna le egy v\u00e1laszt\u00e1st, mint ahogyan az most az Egyes\u00fclt \u00c1llamokban t\u00f6rt\u00e9nt, \"akkor azok lettek volna a leghangosabb kritikusaink, akik az ez\u00fattal gy\u0151ztes Demokrata P\u00e1rthoz tartoznak\". \"A demokr\u00e1ciaexportnak teh\u00e1t nemcsak az a vesz\u00e9lye, hogy arrafel\u00e9 is ir\u00e1nyult - mint p\u00e9ld\u00e1ul K\u00f6z\u00e9p-Eur\u00f3p\u00e1ba -, ahol fejlett demokr\u00e1ci\u00e1k m\u0171k\u00f6dnek, ez\u00e9rt semmi sz\u00fcks\u00e9g nem volt r\u00e1, hanem az is, hogy \u00fagy t\u0171nik, t\u00fal kev\u00e9s maradt bel\u0151le odahaza\" - mondta a Minisztereln\u00f6ks\u00e9get vezet\u0151 miniszter a Magyar Nemzetnek.\n\u00a0\nkigy \\ gtr \\ bpt\n\nMTI 2020. november 17.\n\n"}]