[{"date": "2020-11-26 15:47", "url": "https://koronavirus.gov.hu/cikkek/szijjarto-peter-kormany-tamogatja-sajobabonyi-vegyipari-beruhazast", "h1": "Szijj\u00e1rt\u00f3 P\u00e9ter: a korm\u00e1ny t\u00e1mogatja a saj\u00f3b\u00e1bonyi vegyipari beruh\u00e1z\u00e1st", "body": "\nJelent\u0151s, 4,4 milli\u00e1rd forintos \u00e1llami t\u00e1mogat\u00e1sban r\u00e9szes\u00fclt az indiai \u00e9rdekelts\u00e9g\u0171 saj\u00f3b\u00e1bonyi sz\u00e9khely\u0171 Kischemicals Kft. - k\u00f6z\u00f6lte Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter a n\u00f6v\u00e9nyv\u00e9d\u0151szerek gy\u00e1rt\u00e1s\u00e1val \u00e9s kereskedelm\u00e9vel foglalkoz\u00f3, Borsod-Aba\u00faj-Zempl\u00e9n megyei c\u00e9g \u00fczemcsarnok\u00e1nak alapk\u0151let\u00e9tel\u00e9n cs\u00fct\u00f6rt\u00f6k\u00f6n.\n\n\nA miniszter hangs\u00falyozta: a magyar gazdas\u00e1g m\u0171k\u00f6dik, ezt a mostani fejleszt\u00e9s is bizony\u00edtja, a gazdas\u00e1g pedig az emberek munk\u00e1j\u00e1t\u00f3l lesz sikeres, \u00e9s nem a nemzetk\u00f6zi seg\u00e9lyekt\u0151l, amelyek kiszolg\u00e1ltatotts\u00e1got hoznak.\n\u00a0\u00a0\u00a0\u00a0Mint mondta, munkahelyek kellenek a gazdas\u00e1g siker\u00e9hez, a korm\u00e1ny a munkahelyek l\u00e9tes\u00edt\u00e9s\u00e9t, a beruh\u00e1z\u00e1sokat finansz\u00edrozza, ehhez pedig olyan \"b\u00e1tor\" v\u00e1llalatok kellenek, amelyek a mostani neh\u00e9z helyzetben is erre t\u00f6rekednek. Az elm\u00falt t\u00edz \u00e9vben olyan \u00e9leter\u0151s gazdas\u00e1gg\u00e1 v\u00e1lt a magyar, amely napr\u00f3l-napra \u00fajabb fejleszt\u00e9sekre, munkahelyteremt\u00e9sekre k\u00e9pes - tette hozz\u00e1.\n\u00a0\u00a0\u00a0\u00a0A saj\u00f3b\u00e1bonyi beruh\u00e1z\u00e1sr\u00f3l sz\u00f3lva elmondta: a KisChemicals Kft. a Borsod-Aba\u00faj-Zempl\u00e9n megyei v\u00e1ros iparter\u00fclet\u00e9n 7 ezer tonn\u00e1val n\u00f6veli a n\u00f6v\u00e9nyv\u00e9d\u0151szerek gy\u00e1rt\u00e1s\u00e1t. A fejleszt\u00e9sre 11 milli\u00e1rd forintot ford\u00edtanak, ehhez ad a korm\u00e1ny 4,4 milli\u00e1rd forintot. A beruh\u00e1z\u00e1ssal harminc \u00faj munkahely l\u00e9tes\u00fcl, \u00edgy itt m\u00e1r k\u00e9tsz\u00e1zan dolgozhatnak.\n\u00a0\u00a0\u00a0\u00a0A miniszter arr\u00f3l is sz\u00f3lt, hogy a saj\u00f3b\u00e1bonyi gy\u00e1rban olyan term\u00e9keket gy\u00e1rtanak majd, amelyek ebben az ipar\u00e1gban a vil\u00e1gon a legmodernebbnek sz\u00e1m\u00edtanak, a term\u00e9kek 98 sz\u00e1zal\u00e9k\u00e1t export\u00e1lj\u00e1k, f\u0151leg Eur\u00f3p\u00e1n k\u00edv\u00fcli piacokra.\n\u00a0\u00a0\u00a0\u00a0Szijj\u00e1rt\u00f3 P\u00e9ter kit\u00e9rt arra, hogy az indiai befektet\u0151k egyre ink\u00e1bb jelen vannak Magyarorsz\u00e1gon. Az indiai c\u00e9gek eddig t\u00f6bb mint ezer milli\u00e1rd forintot ford\u00edtottak beruh\u00e1z\u00e1sokra Magyarorsz\u00e1gon, a korm\u00e1ny a tov\u00e1bbi hasonl\u00f3 sz\u00e1nd\u00e9kukat t\u00e1mogatja.\n\nMTI 2020. november 26.\n\n"}]