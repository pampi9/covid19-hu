[{"date": "2020-11-09 13:51", "url": "https://koronavirus.gov.hu/cikkek/orszagos-tisztifoorvos-77-re-no-koronavirusos-betegeket-fogado-intezmenyek-szama", "h1": "Orsz\u00e1gos tisztif\u0151orvos: 77-re n\u0151 a koronav\u00edrusos betegeket fogad\u00f3 int\u00e9zm\u00e9nyek sz\u00e1ma", "body": "\nKeddt\u0151l 77-re n\u0151 a koronav\u00edrusos betegeket fogad\u00f3 int\u00e9zm\u00e9nyek sz\u00e1ma Magyarorsz\u00e1gon az emberi er\u0151forr\u00e1sok miniszter\u00e9nek rendelkez\u00e9se alapj\u00e1n - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs h\u00e9tf\u0151i online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia hozz\u00e1tette: k\u00fcl\u00f6n int\u00e9zm\u00e9nyeket jel\u00f6lnek ki a koronav\u00edrusos gyerekek, illetve a dial\u00edzis-kezel\u00e9sre szorul\u00f3k ell\u00e1t\u00e1s\u00e1ra.\n\u00a0\u00a0\u00a0\u00a0Az orsz\u00e1gos tisztif\u0151orvos ismertette: Magyarorsz\u00e1g \"j\u00f3l \u00e1ll\" a beteg\u00e1gyak vonatkoz\u00e1s\u00e1ban, jelenleg a beteg\u00e1gyak 60 sz\u00e1zal\u00e9ka foglalt, \u00e9s rendelkez\u00e9sre \u00e1llnak intenz\u00edv \u00e1gyak, illetve l\u00e9legeztet\u0151g\u00e9pek. Ugyanakkor \"ezeket m\u0171k\u00f6dtetni is kell\", az egyre n\u00f6vekv\u0151 betegsz\u00e1mot az orvosoknak, \u00e1pol\u00f3knak ki is kell szolg\u00e1lniuk.\n\u00a0\u00a0\u00a0\u00a0Az\u00e9rt, hogy Magyarorsz\u00e1gon egy beteg se maradjon ell\u00e1tatlanul, akinek k\u00f3rh\u00e1zi kezel\u00e9sre van sz\u00fcks\u00e9ge, K\u00e1sler Mikl\u00f3s miniszter \u00fagy rendelkezett, hogy keddt\u0151l valamennyi akt\u00edv beteg\u00e1ll\u00e1t\u00e1st ny\u00fajt\u00f3 fekv\u0151beteg-int\u00e9zm\u00e9ny bel\u00e9p a koronav\u00edrusos betegek ell\u00e1t\u00f3rendszer\u00e9be.\n\u00a0\u00a0\u00a0\u00a0Ezzel p\u00e1rhuzamosan a miniszter elrendelte a halaszthat\u00f3 m\u0171t\u00e9tek felf\u00fcggeszt\u00e9s\u00e9t - tette hozz\u00e1 M\u00fcller Cec\u00edlia. Az onkol\u00f3giai \u00e9s kardiol\u00f3giai betegeket tov\u00e1bbra is ell\u00e1tj\u00e1k, nagyon szigor\u00fa szab\u00e1lyok mellett folytat\u00f3dhatnak a transzplant\u00e1ci\u00f3s, valamint a reprodukci\u00f3s elj\u00e1r\u00e1sok is - mondta.\n\u00a0\u00a0\u00a0\u00a0M\u00fcller Cec\u00edlia kiemelte, csak azokat a beavatkoz\u00e1sokat halasztj\u00e1k el, amelyek nem okoznak a betegeknek s\u00falyos, tart\u00f3s eg\u00e9szs\u00e9gk\u00e1rosod\u00e1st, a s\u00fcrg\u0151s beavatkoz\u00e1sokat pedig tov\u00e1bbra is megszokott rendben v\u00e9gzik el.\n\u00a0\u00a0\u00a0\u00a0K\u00f6z\u00f6lte: h\u00e9tf\u0151re 5162-vel n\u0151tt az azonos\u00edtott fert\u0151z\u00f6ttek sz\u00e1ma, a j\u00e1rv\u00e1ny kezdete \u00f3ta 114 778 ember fert\u0151z\u0151d\u00f6tt meg a v\u00edrussal Magyarorsz\u00e1gon. Az akt\u00edv fert\u0151z\u00f6ttek sz\u00e1ma 86 134. Jelenleg 6061 embert kezelnek k\u00f3rh\u00e1zban \u00e9s 415-en vannak l\u00e9legeztet\u0151g\u00e9pen.\n\u00a0\u00a0\u00a0\u00a0R\u00e1mutatott: \"neh\u00e9z napokat \u00e9l\u00fcnk\", a j\u00e1rv\u00e1ny eg\u00e9sz Eur\u00f3p\u00e1ban fokoz\u00f3dik, t\u00f6bb orsz\u00e1gban teljes\u00edt\u0151k\u00e9pess\u00e9g\u00e9nek hat\u00e1r\u00e1n van az eg\u00e9szs\u00e9g\u00fcgyi ell\u00e1t\u00f3rendszer. A j\u00e1rv\u00e1ny nagyon intenz\u00edven terjed, ez\u00e9rt mindent meg kell tenni a megbeteged\u00e9sek sz\u00e1m\u00e1nak cs\u00f6kkent\u00e9s\u00e9\u00e9rt, a j\u00e1rv\u00e1nyg\u00f6rbe ellapos\u00edt\u00e1s\u00e1\u00e9rt - hangs\u00falyozta, egy\u00fattal megk\u00f6sz\u00f6nve az eg\u00e9szs\u00e9g\u00fcgyi dolgoz\u00f3k munk\u00e1j\u00e1t.\n\u00a0\u00a0\u00a0\u00a0Az oktat\u00e1sr\u00f3l k\u00f6z\u00f6lte: a k\u00f6z\u00e9piskol\u00e1kban \u00e9s az egyetemeken \u00e1tt\u00e9rnek a digit\u00e1lis oktat\u00e1sra, a koll\u00e9giumokat bez\u00e1rj\u00e1k, azonban az \u00f3vod\u00e1kban \u00e9s az \u00e1ltal\u00e1nos iskol\u00e1kban zavartalanul folyik tov\u00e1bb a megszokott oktat\u00e1s.\n\u00a0\u00a0\u00a0\u00a0K\u00f6zl\u00e9se szerint 86 \u00f3vod\u00e1ban (az \u00f6sszes ilyen int\u00e9zm\u00e9ny 3 sz\u00e1zal\u00e9k\u00e1ban) \u00e9s 11 iskol\u00e1ban (0,4 sz\u00e1zal\u00e9k) rendeltek el rendk\u00edv\u00fcli sz\u00fcnetet, tov\u00e1bb\u00e1 134 oszt\u00e1lyban (4,35 sz\u00e1zal\u00e9k) \u00e9s 17 iskol\u00e1ban (0,6 sz\u00e1zal\u00e9k) digit\u00e1lis \u00f3rarendet.\n\u00a0\u00a0\u00a0\u00a0\u00dajs\u00e1g\u00edr\u00f3i k\u00e9rd\u00e9sre M\u00fcller Cec\u00edlia az \u0151szi-t\u00e9li id\u0151szakban felt\u00e9tlen\u00fcl sz\u00fcks\u00e9gesnek nevezte a t\u00f6bblet vitaminbevitelt. Ugyanakkor a t\u00falzott vitaminszed\u00e9st\u0151l \u00f3vva jelezte: napi 500 milligramm C-vitamin \u00e9s 2000 nemzetk\u00f6zi egys\u00e9g D-vitamin szed\u00e9se javasolt. A nyomelemek - cink, szel\u00e9n - szed\u00e9s\u00e9vel kapcsolatban \u00e9rdemes kik\u00e9rni a h\u00e1ziorvos tan\u00e1cs\u00e1t - javasolta az orsz\u00e1gos tisztif\u0151orvos.\n\n\n\nMTI 2020. november 9.\n\n"}]