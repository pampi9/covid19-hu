[{"date": "2020-11-19 15:59", "url": "https://koronavirus.gov.hu/cikkek/szijjarto-megerkezett-az-oroszorszagban-gyartott-oltoanyag-mintaja-budapestre", "h1": "Szijj\u00e1rt\u00f3: meg\u00e9rkezett az Oroszorsz\u00e1gban gy\u00e1rtott olt\u00f3anyag mint\u00e1ja Budapestre", "body": "\nMeg\u00e9rkezett az Oroszorsz\u00e1gban gy\u00e1rtott olt\u00f3anyag mint\u00e1ja Budapestre, a magyar szakemberek elkezdhetik a vakcina tanulm\u00e1nyoz\u00e1s\u00e1t, hogy a lehet\u0151 legmegalapozottabb d\u00f6nt\u00e9st hozz\u00e1k az esetleges felhaszn\u00e1lhat\u00f3s\u00e1g \u00e9s enged\u00e9lyez\u00e9s \u00fcgy\u00e9ben - jelentette be k\u00f6z\u00f6ss\u00e9gi oldal\u00e1n a k\u00fclgazdas\u00e1gi \u00e9s k\u00fcl\u00fcgyminiszter cs\u00fct\u00f6rt\u00f6k d\u00e9lut\u00e1n.\n\n\nSzijj\u00e1rt\u00f3 P\u00e9ter Facebook-vide\u00f3j\u00e1ban hangs\u00falyozta: m\u00e1ra mindenki sz\u00e1m\u00e1ra vil\u00e1goss\u00e1 v\u00e1lt, hogy a legjobb, legbiztosabb megold\u00e1st a vil\u00e1gj\u00e1rv\u00e1nyban a vakcina, az olt\u00f3anyag adja.\n\u00a0\u00a0\u00a0\u00a0\"Ez\u00e9rt a korm\u00e1ny minden l\u00e9tez\u0151 er\u0151fesz\u00edt\u00e9st megtesz annak \u00e9rdek\u00e9ben, hogy a lehet\u0151 legt\u00f6bb forr\u00e1sb\u00f3l, a lehet\u0151 legjobb \u00e9s legbiztosabb min\u0151s\u00e9g\u0171, legjobb hat\u00e9konys\u00e1g\u00fa \u00e9s leggyorsabban el\u00e9rhet\u0151 vakcin\u00e1t biztos\u00edtsuk a magyar emberek sz\u00e1m\u00e1ra az \u00e9let\u00fck \u00e9s eg\u00e9szs\u00e9g\u00fck megv\u00e9d\u00e9se \u00e9rdek\u00e9ben\" - tette hozz\u00e1.\n\u00a0\u00a0\u00a0\u00a0A politikus elmondta: cs\u00fct\u00f6rt\u00f6k\u00f6n meg\u00e9rkezett Oroszorsz\u00e1gb\u00f3l az ott gy\u00e1rtott olt\u00f3anyag mint\u00e1ja. Magyarorsz\u00e1g az els\u0151 olyan eur\u00f3pai orsz\u00e1g, amely ilyen olt\u00f3anyagmint\u00e1t kap - tette hozz\u00e1.\n\u00a0\u00a0\u00a0\u00a0T\u00edz adag \u00e9rkezett az olt\u00f3anyag-mint\u00e1b\u00f3l, ezeket nagyon k\u00fcl\u00f6nleges k\u00f6r\u00fclm\u00e9nyek k\u00f6z\u00f6tt sz\u00e1ll\u00edtott\u00e1k l\u00e9gi \u00faton Magyarorsz\u00e1gra, folyamatosan -18 Celsius-fokon tartva - ismertette. Megjegyezte: \u00edgy sz\u00e1ll\u00edtj\u00e1k a magyar hat\u00f3s\u00e1gi laborat\u00f3riumba is a mint\u00e1kat, ahol az elk\u00f6vetkezend\u0151 id\u0151szakban a magyar szakembereknek lesz lehet\u0151s\u00e9g\u00fck arra, hogy tanulm\u00e1nyozz\u00e1k a vakcin\u00e1t, \u00e9s a lehet\u0151 legmegalapozottabb d\u00f6nt\u00e9st hozz\u00e1k az \"esetleges felhaszn\u00e1lhat\u00f3s\u00e1g \u00e9s esetleges enged\u00e9lyez\u00e9s\" \u00fcgy\u00e9ben.\n\u00a0\u00a0\u00a0\u00a0K\u00f6z\u00f6lte: ezek az \u00e1tfog\u00f3 elemz\u0151 vizsg\u00e1latok akkor kezd\u0151dhetnek meg, amint meg\u00e9rkezik az orosz gy\u00e1rt\u00f3t\u00f3l az olt\u00f3anyag teljes dokument\u00e1ci\u00f3ja.\n\u00a0\u00a0\u00a0\u00a0\"Ez is k\u00e9sz\u00fcl, \u00e9s hamarosan itt lesz, \u00e9s akkor a magyar szakemberek elkezdhetik az elemz\u0151 munk\u00e1t\" - jelezte a k\u00fclgazdas\u00e1gi \u00e9s k\u00fcl\u00fcgyminiszter.\n\n\nMTI 2020. november 19.\n\n"}]