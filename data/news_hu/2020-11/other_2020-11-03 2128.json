[{"date": "2020-11-03 21:28", "url": "https://koronavirus.gov.hu/cikkek/orban-viktor-osszehivta-megyei-vedelmi-bizottsagok-vezetoit-leheto-legnagyobb-szigort-kerte", "h1": "Orb\u00e1n Viktor \u00f6sszeh\u00edvta a megyei v\u00e9delmi bizotts\u00e1gok vezet\u0151it; a lehet\u0151 legnagyobb szigort k\u00e9rte t\u0151l\u00fck", "body": "\nOrb\u00e1n Viktor minisztereln\u00f6k a koronav\u00edrus-j\u00e1rv\u00e1ny elleni v\u00e9dekez\u00e9s szigor\u00edt\u00e1s\u00e1nak bejelent\u00e9se ut\u00e1n kedd est\u00e9re a Karmelita kolostorba \u00f6sszeh\u00edvta a megyei korm\u00e1nymegb\u00edzottakat, akik a helyi v\u00e9delmi bizotts\u00e1gok vezet\u0151i is egyben - t\u00e1j\u00e9koztatta az MTI-t Havasi Bertalan, a minisztereln\u00f6k sajt\u00f3f\u0151n\u00f6ke.\n\u00a0\u00a0\n\n\u00a0\u00a0A megbesz\u00e9l\u00e9sen valamennyi magyarorsz\u00e1gi megye v\u00e9delmi vezet\u0151je r\u00e9szt vett; a korm\u00e1nyf\u0151 t\u00e1j\u00e9koztatta \u0151ket a keddi korm\u00e1nyd\u00f6nt\u00e9sekr\u0151l, melyekkel tov\u00e1bbi szigor\u00edt\u00e1sokat vezettek be a j\u00e1rv\u00e1ny elleni v\u00e9dekez\u00e9sben - mondta a sajt\u00f3f\u0151n\u00f6k.\n\u00a0\u00a0\u00a0\u00a0Hozz\u00e1tette: Orb\u00e1n Viktor felh\u00edvta a korm\u00e1nymegb\u00edzottak figyelm\u00e9t arra, hogy neh\u00e9z h\u00f3napok k\u00f6vetkeznek, \u00e9s a most meghozott int\u00e9zked\u00e9seket minden megy\u00e9ben a lehet\u0151 legszigor\u00fabban v\u00e9gre kell hajtani, \u00e9s a korl\u00e1toz\u00e1sokat k\u00f6vetkezetesen be kell tartatni.\n\nMTI\n\n"}]