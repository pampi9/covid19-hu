[{"date": "2020-11-24 21:45", "url": "https://koronavirus.gov.hu/cikkek/kasler-jovo-ev-elejen-lehet-vakcina-itthon", "h1": "K\u00e1sler: a j\u00f6v\u0151 \u00e9v elej\u00e9n lehet vakcina itthon", "body": "\nA j\u00f6v\u0151 \u00e9v elej\u00e9re val\u00f3sz\u00edn\u0171s\u00edtette a koronav\u00edrus-vakcin\u00e1t Magyarorsz\u00e1gon a parlament n\u00e9pj\u00f3l\u00e9ti bizotts\u00e1g\u00e1ban kedden tartott \u00e9ves meghallgat\u00e1s\u00e1n az emberi er\u0151forr\u00e1sok minisztere. K\u00e1sler Mikl\u00f3s lesz\u00f6gezte: olyan vakcina, amely nem hat\u00e1sos \u00e9s sz\u00f6v\u0151dm\u00e9nyeket okoz, nem fog forgalomba ker\u00fclni itthon.\n\n\nA koronav\u00edrus elleni vakcin\u00e1kr\u00f3l \"m\u00e9g mindig nem tudunk mindent\", de legal\u00e1bb 6-7 olt\u00f3anyag van el\u0151rehaladott kutat\u00e1si f\u00e1zisban, \u00e9s \"k\u00f6zel vagyunk ahhoz\", hogy a szakemberek \u00e1tn\u00e9zhess\u00e9k azok dokument\u00e1ci\u00f3it - mondta a miniszter, megjegyezve ugyanakkor: m\u00e9g sok a k\u00e9rd\u0151jel a v\u00e9d\u0151olt\u00e1sok k\u00f6r\u00fcl, \u00edgy nem tudni, hogy mennyi id\u0151re ad, adnak v\u00e9detts\u00e9get, egy olt\u00e1s kell-e vagy kett\u0151.\n\u00a0\u00a0\u00a0\u00a0K\u00e9pvisel\u0151i k\u00e9rd\u00e9sre\u00a0K\u00e1sler\u00a0Mikl\u00f3s \u00fagy fogalmazott, \"minden val\u00f3sz\u00edn\u0171s\u00e9g szerint j\u00f6v\u0151 \u00e9v elej\u00e9re lesz vakcina\" Magyarorsz\u00e1gon.\n\u00a0\u00a0\u00a0\u00a0A koronav\u00edrus reprodukci\u00f3s r\u00e1t\u00e1j\u00e1ra (R \u00e9rt\u00e9k) ir\u00e1nyul\u00f3 k\u00e9rd\u00e9sre elmondta, okt\u00f3berben ez az \u00e9rt\u00e9k majdnem kett\u0151 volt, m\u00edg mostanra 0,8-0,9 k\u00f6r\u00fclre cs\u00f6kkent.\n\u00a0\u00a0\u00a0\u00a0K\u00e1sler\u00a0Mikl\u00f3s elmondta azt is, hogy a 138 k\u00f3rh\u00e1zb\u00f3l 78-ban \u00e1polnak koronav\u00edrusos beteget, tervszer\u0171en t\u00f6rt\u00e9nt a k\u00f3rh\u00e1zak el\u0151k\u00e9sz\u00edt\u00e9se a betegek fogad\u00e1s\u00e1ra. \"Ha csak valami durva v\u00e1ltoz\u00e1s nem t\u00f6rt\u00e9nik, akkor az eg\u00e9szs\u00e9g\u00fcgy tudja tartani a frontot\" - f\u0171zte hozz\u00e1.\n\u00a0\u00a0\u00a0\u00a0Meghallgat\u00e1s\u00e1n a korm\u00e1ny int\u00e9zked\u00e9seit sorolva k\u00f6z\u00f6lte, hogy m\u00edg a szoci\u00e1lis \u00e1gazati kiad\u00e1s 2010-ben 325 milli\u00e1rd forint volt, addig 2020-ban m\u00e1r 435 milli\u00e1rd, j\u00f6v\u0151re pedig 790 milli\u00e1rd fog jutni. Ez azt jelenti, hogy 2010 \u00e9s 2021 k\u00f6z\u00f6tt 143 sz\u00e1zal\u00e9kkal n\u00f6veli a korm\u00e1ny az erre az \u00e1gazatra sz\u00e1nt forr\u00e1sokat.\n\u00a0\u00a0\u00a0\u00a0Gyermekv\u00e9delmi szakell\u00e1t\u00e1sban 23 ezer fiatal van, 15 ezren nevel\u0151sz\u00fcl\u0151kn\u00e9l, 8 ezren int\u00e9zm\u00e9nyekben. A miniszter k\u00f6zl\u00e9se szerint 2020-t\u00f3l a nevel\u0151sz\u00fcl\u0151k sz\u00e1m\u00e1ra el\u00e9rhet\u0151 a nevel\u0151sz\u00fcl\u0151i gyed, amit 683 nevel\u0151sz\u00fcl\u0151 vett ig\u00e9nybe.\n\u00a0\u00a0\u00a0\u00a0Ez \u00e9vt\u0151l h\u00e1rom \u00faj csal\u00e1dt\u00e1mogat\u00e1si forma l\u00e9pett \u00e9letbe az \u00f6r\u00f6kbefogad\u00e1sokn\u00e1l; az \u00f6r\u00f6kbefogad\u00e1si d\u00edj brutt\u00f3 225 ezer forint havonta, az egyszeri anyas\u00e1gi t\u00e1mogat\u00e1s 64 ezer forint; az \u00f6r\u00f6kbefogad\u00e1si gyes 28 500 forint havonta. Egyszer\u0171s\u00f6d\u00f6tt az \u00f6r\u00f6kbefogad\u00e1si elj\u00e1r\u00e1s is - ismertette.\n\u00a0\u00a0\u00a0\u00a0A fogyat\u00e9kos\u00fcggyel kapcsolatban a miniszter elmondta, a korm\u00e1ny egyik c\u00e9lja, hogy a nagy l\u00e9tsz\u00e1m\u00fa int\u00e9zm\u00e9nyek helyett \u00f6n\u00e1ll\u00f3 lakhat\u00e1st biztos\u00edtson a s\u00e9r\u00fclt embereknek, tov\u00e1bb\u00e1 munk\u00e1hoz juttassa \u0151ket a munkaer\u0151piacon.\n\u00a0\u00a0\u00a0\u00a0A sz\u00fcnidei gyermek\u00e9tkeztet\u00e9sre is \u00e9vr\u0151l \u00e9vre t\u00f6bbet k\u00f6lt a korm\u00e1ny - jelezte, hozz\u00e1t\u00e9ve, m\u00edg 2010-ben erre 28,7 milli\u00e1rd forint jutott, addig 2020-ban m\u00e1r 82,5 milli\u00e1rd.\n\u00a0\u00a0\u00a0\u00a0Besz\u00e1molt arr\u00f3l, hogy a megv\u00e1ltozott munkak\u00e9pess\u00e9g\u0171ek foglalkoztat\u00e1si r\u00e1t\u00e1ja a 2010-es 18 sz\u00e1zal\u00e9kr\u00f3l 2020-ra 44 sz\u00e1zal\u00e9kra n\u0151tt, jelenleg 155 ezer megv\u00e1ltozott munkak\u00e9pess\u00e9g\u0171 ember dolgozik.\n\u00a0\u00a0\u00a0\u00a0K\u00e1sler\u00a0Mikl\u00f3s kit\u00e9rt arra, hogy k\u00e9t \u00e9vvel ezel\u0151tt a korm\u00e1ny \u00faj eg\u00e9szs\u00e9gkult\u00far\u00e1t hirdetett a megel\u0151z\u00e9sre helyezve a hangs\u00falyt. Megalkott\u00e1k az \u00f6t nemzeti programot, amelyek a daganatos, a mozg\u00e1sszervi, a kering\u00e9si, a ment\u00e1lhigi\u00e9n\u00e9s betegs\u00e9gekre \u00e9s azok megel\u0151z\u00e9s\u00e9re f\u00f3kusz\u00e1lnak, \u00e9s l\u00e9trej\u00f6tt a gyermekgy\u00f3gy\u00e1szati program is.\n\u00a0\u00a0\u00a0\u00a0Ezek kifut\u00e1si ideje legal\u00e1bb t\u00edz \u00e9v, teh\u00e1t csak \u00e9vek m\u00falva lesznek l\u00e1that\u00f3k ezen programok sikerei - tette hozz\u00e1.\n\u00a0\u00a0\u00a0\u00a0Elmondta, elindultak a c\u00e9lzott eml\u0151- \u00e9s vastagb\u00e9lr\u00e1k-sz\u0171r\u00e9sek. Ut\u00f3bbi kapcs\u00e1n k\u00f6z\u00f6lte, hogy 1700 h\u00e1ziorvos \u00e9s 55 laborat\u00f3rium bevon\u00e1s\u00e1val kezd\u0151dtek meg a sz\u0171r\u00e9sek. A mintav\u00e9telhez alkalmas egys\u00e9gcsomagot 200 ezren kapt\u00e1k meg. K\u00f6z\u00fcl\u00fck 12 ezer embern\u00e9l kellett kolonoszk\u00f3pi\u00e1t v\u00e9gezni, kezdeti st\u00e1dium\u00fa tumort 1234 embern\u00e9l tal\u00e1ltak.\n\u00a0\u00a0\u00a0\u00a0Az alapell\u00e1t\u00e1sban a korm\u00e1ny c\u00e9lja a praxisk\u00f6z\u00f6ss\u00e9gek, csoportpraxisok er\u0151s\u00edt\u00e9se. Az elm\u00falt \u00e9vben k\u00e9t p\u00e1ly\u00e1zat volt a praxisk\u00f6z\u00f6ss\u00e9gek meger\u0151s\u00edt\u00e9s\u00e9re, jelenleg 126 praxisk\u00f6z\u00f6ss\u00e9g m\u0171k\u00f6dik. Ha az eg\u00e9sz orsz\u00e1got le akarjuk fedni ezzel az egy\u00fcttm\u0171k\u00f6d\u00e9si t\u00edpussal, akkor ezer ilyen team-rendszert kell l\u00e9trehozni - mondta a miniszter.\n\u00a0\u00a0\u00a0\u00a0Besz\u00e1molt arr\u00f3l is: a Magyar falu programban 18 milli\u00e1rd forintb\u00f3l 190 orvosi rendel\u0151 fel\u00faj\u00edt\u00e1sa vagy \u00e9p\u00edt\u00e9se t\u00f6rt\u00e9nik meg, 783 falu orvosi eszk\u00f6zt\u00e1r\u00e1t b\u0151v\u00edtik, \u00e9s 13 telep\u00fcl\u00e9sen \u00faj szolg\u00e1lati lak\u00e1s ker\u00fcl a csal\u00e1dorvosok haszn\u00e1lat\u00e1ba.\n\u00a0\u00a0\u00a0\u00a0K\u00e1sler\u00a0Mikl\u00f3s besz\u00e9lt arr\u00f3l is, hogy 2019-2020-ban 254 ment\u0151aut\u00f3 cser\u00e9je t\u00f6rt\u00e9nt meg, emellett sz\u00e1mos helyen az orsz\u00e1gban korszer\u0171s\u00edtett\u00e9k a ment\u0151\u00e1llom\u00e1sokat, vagy \u00fajakat \u00e9p\u00edtettek. Tov\u00e1bb\u00e1 a kilenc helikopter beszerz\u00e9s\u00e9vel jelent\u0151sen korszer\u0171s\u00f6d\u00f6tt a l\u00e9gi ment\u00e9s is.\n\u00a0\u00a0\u00a0\u00a0A miniszter besz\u00e1molt arr\u00f3l is, hogy a s\u00fcrg\u0151ss\u00e9gi ell\u00e1t\u00e1s az \u00e1talak\u00edt\u00e1s \u00f3ta j\u00f3l m\u0171k\u00f6dik, a csal\u00e1dbar\u00e1t sz\u00fcl\u00e9szetek kialak\u00edt\u00e1sa is folyamatos 10 milli\u00e1rd forintb\u00f3l, \u00e9s 2019-t\u0151l b\u0151v\u00fclt az elektronikus eg\u00e9szs\u00e9g\u00fcgyi szolg\u00e1ltat\u00e1si t\u00e9r (eeszt) is. Mint mondta, napi 250 ezer ell\u00e1t\u00e1si esem\u00e9nyt \u00e9s 800 ezer e-receptet r\u00f6gz\u00edtenek a \"felh\u0151ben\".\n\u00a0\u00a0\u00a0\u00a0A t\u00e1rcavezet\u0151 eml\u00edt\u00e9st tett a szakdolgoz\u00f3i \u00e9s v\u00e9d\u0151n\u0151i b\u00e9remel\u00e9sr\u0151l is. Mint mondta, a szakdolgoz\u00f3k a 2018-as b\u00e1zishoz k\u00e9pest 2022 janu\u00e1rj\u00e1ra 72 sz\u00e1zal\u00e9kos b\u00e9remel\u00e9ssel sz\u00e1molhatnak.\n\u00a0\u00a0\u00a0\u00a0Az orvosi b\u00e9rek - a Magyar Orvosi Kamara javaslat\u00e1ra - h\u00e1rom \u00fctemben fognak emelkedni, \u00edgy azok 2023-ig 2,5-szeres\u00fckre n\u0151nek - mondta.\n\u00a0\u00a0\u00a0\u00a0Azokra a k\u00e9pvisel\u0151i felvet\u00e9sekre, hogy sok pedag\u00f3gus \u00e9s eg\u00e9szs\u00e9g\u00fcgyi dolgoz\u00f3 betegen megy dolgozni, mert nem kapja meg a betegs\u00e9g idej\u00e9re a teljes t\u00e1pp\u00e9nzt,\u00a0K\u00e1sler\u00a0Mikl\u00f3s azt v\u00e1laszolta: a t\u00e1pp\u00e9nz 100 sz\u00e1zal\u00e9k.\n\u00a0\u00a0\u00a0\u00a0Szint\u00e9n k\u00e9pvisel\u0151i k\u00e9rd\u00e9sre v\u00e1laszolva elmondta, az orvostanhallgat\u00f3k kirendel\u00e9sekor a fogad\u00f3 k\u00f3rh\u00e1znak kell a sz\u00e1ll\u00e1st \u00e9s az \u00e9tkez\u00e9st biztos\u00edtania sz\u00e1mukra.\n\u00a0\u00a0\u00a0\u00a0Tapolczai Gergely (Fidesz) felvet\u00e9s\u00e9re, hogy a ment\u00e1lisan s\u00e9r\u00fclt emberek is - hasonl\u00f3an az autizmus spektrumzavarral \u00e9l\u0151kkel - mentes\u00fclhetn\u00e9nek a maszkhaszn\u00e1lat al\u00f3l,\u00a0K\u00e1sler\u00a0Mikl\u00f3s azt v\u00e1laszolta: erre n\u00e9zve v\u00e1rhat\u00f3an \u00fajabb rendelkez\u00e9s sz\u00fcletik majd.\nMTI 2020. november 24.\n\n"}]