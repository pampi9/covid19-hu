[{"date": "2020-11-26 12:03", "url": "https://koronavirus.gov.hu/cikkek/orban-ez-az-ev-bebizonyitotta-hogy-mi-magyarok-valoban-osszetartozunk", "h1": "Orb\u00e1n: ez az \u00e9v bebizony\u00edtotta, hogy mi, magyarok val\u00f3ban \u00f6sszetartozunk", "body": "\nEz az \u00e9v \u00e9s a vil\u00e1gj\u00e1rv\u00e1ny bebizony\u00edtotta, hogy mi, magyarok val\u00f3ban \u00f6sszetartozunk - mondta Orb\u00e1n Viktor minisztereln\u00f6k a Magyar \u00c1lland\u00f3 \u00c9rtekezlet (M\u00e1\u00e9rt) XIX., online megtartott \u00fcl\u00e9s\u00e9re k\u00fcld\u00f6tt video\u00fczenet\u00e9ben cs\u00fct\u00f6rt\u00f6k\u00f6n.\n\n\nA korm\u00e1nyf\u0151 a M\u00e1\u00e9rt \u00e9s a Magyar Diaszp\u00f3ra Tan\u00e1cs r\u00e9sztvev\u0151it k\u00f6sz\u00f6ntve arr\u00f3l besz\u00e9lt: id\u00e9n \u00e9rdekes m\u00f3don esnek egybe egym\u00e1st\u00f3l l\u00e1tsz\u00f3lag k\u00fcl\u00f6nb\u00f6z\u0151 dolgok, \u00edgy a trianoni dikt\u00e1tum sz\u00e1zadik \u00e9vfordul\u00f3ja \u00e9s egy vil\u00e1gj\u00e1rv\u00e1ny. Mind a kett\u0151 pr\u00f3bat\u00e9tel, \u00e9s \"\u00f6sszekapcsol\u00f3d\u00e1suk arra eml\u00e9keztet benn\u00fcnket, hogy a pr\u00f3bat\u00e9telek nem t\u00f6rt\u00e9netiek, hanem itt vannak minden nap vel\u00fcnk\".\n\u00a0\u00a0\u00a0\u00a0\"Az \u00f6sszetartoz\u00e1s nemcsak a t\u00f6rt\u00e9nelmi m\u00falthoz, hanem a jelenhez \u00e9s a j\u00f6v\u0151h\u00f6z is k\u00f6t benn\u00fcnket\" - mondta a minisztereln\u00f6k.\n\u00a0\u00a0\u00a0\u00a0Hangs\u00falyozta: a vil\u00e1gj\u00e1rv\u00e1ny pr\u00f3bat\u00e9tel volt abb\u00f3l a szempontb\u00f3l is, \"hogy mennyire igaz az a megnyugtat\u00f3, sz\u00edvb\u0151l j\u00f6v\u0151 \u00e9s \u0151szinte k\u00edv\u00e1ns\u00e1gunk, hogy b\u00e1r a t\u00f6rt\u00e9nelmi Magyarorsz\u00e1got sok darabba v\u00e1gt\u00e1k, mi, magyarok val\u00f3j\u00e1ban m\u00e9gis \u00f6sszetartozunk\".\n\u00a0\u00a0\u00a0\u00a0Az \u00e9v bebizony\u00edtotta, hogy ez nemcsak egy t\u00f6rt\u00e9neti, nemcsak egy szellemi gondolat vagy el\u0151feltev\u00e9s, hanem h\u00fas-v\u00e9r val\u00f3s\u00e1g - mondta Orb\u00e1n Viktor.\n\u00a0\u00a0\u00a0\u00a0\"Szlov\u00e1ki\u00e1val, Szerbi\u00e1val, Horv\u00e1torsz\u00e1ggal, Szlov\u00e9ni\u00e1val a lehet\u0151 legszorosabb egy\u00fcttm\u0171k\u00f6d\u00e9st alak\u00edtottuk ki, az osztr\u00e1kokkal pedig szinte napi egyeztet\u00e9sekben voltunk, \u00e9s k\u00f6zben a politikai neh\u00e9zs\u00e9gek ellen\u00e9re a K\u00e1rp\u00e1talj\u00e1n \u00e9s Erd\u00e9lyben \u00e9l\u0151 magyaroknak is seg\u00edts\u00e9get tudtunk ny\u00fajtani. Bebizony\u00edtottuk, hogy nek\u00fcnk minden \u00e9let sz\u00e1m\u00edt, hat\u00e1ron innen \u00e9s hat\u00e1ron t\u00fal.\n\u00a0\u00a0\u00a0\u00a0Bebizony\u00edtottuk, hogy egyetlen magyar sincs egyed\u00fcl\" - fogalmazott a minisztereln\u00f6k, hozz\u00e1t\u00e9ve, hogy a vil\u00e1gj\u00e1rv\u00e1nynak m\u00e9g nincs v\u00e9ge, \u00e9s azt k\u00e9rte, \"tov\u00e1bbra is vigy\u00e1zzunk egym\u00e1sra!\".\n\nMTI 2020. november 26.\n\n"}]