[{"date": "2020-11-15 08:19", "url": "https://koronavirus.gov.hu/cikkek/izer-norbert-csaknem-15-ezer-vallalkozas-mentesulhet-novemberben-munkaltatoi-adoterhek-alol", "h1": "Izer Norbert: csaknem 15 ezer v\u00e1llalkoz\u00e1s mentes\u00fclhet novemberben a munk\u00e1ltat\u00f3i ad\u00f3terhek al\u00f3l", "body": "\nA vend\u00e9gl\u00e1t\u00e1sban \u00e9s a szabadid\u0151s \u00e1gazatban m\u0171k\u00f6d\u0151 v\u00e1llalkoz\u00e1sokat mentes\u00edtette a korm\u00e1ny a munk\u00e1ltat\u00f3i ad\u00f3terhek megfizet\u00e9se al\u00f3l, amely a mellett, hogy az \u00e9rintetteknek mintegy \u00f6tmilli\u00e1rd forint ad\u00f3k\u00f6nny\u00edt\u00e9st jelent novemberben, biztos\u00edtja az ott dolgoz\u00f3k munk\u00e1j\u00e1nak a megtart\u00e1s\u00e1t \u00e9s novemberi b\u00e9r\u00fck kifizet\u00e9s\u00e9t is - t\u00e1j\u00e9koztatta Izer Norbert, a P\u00e9nz\u00fcgyminiszt\u00e9rium ad\u00f3\u00fcgyek\u00e9rt felel\u0151s \u00e1llamtitk\u00e1ra az MTI-t.\n\n\nA kedvezm\u00e9ny ig\u00e9nybev\u00e9tele a lehet\u0151 legkedvez\u0151bb m\u00f3don t\u00f6rt\u00e9nik, nincs sz\u00fcks\u00e9g k\u00fcl\u00f6n k\u00e9relem, vagy nyilatkozat beny\u00fajt\u00e1s\u00e1ra - jelezte az \u00e1llamtitk\u00e1r, hozz\u00e1t\u00e9ve, hogy az \u00e9rintetteknek elegend\u0151 lesz a havi ad\u00f3- \u00e9s j\u00e1rul\u00e9kbevall\u00e1sukban az erre a c\u00e9lra kialak\u00edtott mez\u0151ket egyszer\u0171en bejel\u00f6lni\u00fck.\n\u00a0\u00a0\u00a0\u00a0A novemberr\u0151l sz\u00f3l\u00f3 bevall\u00e1st, december 12-ig kell elk\u00fcldeni, \u00e9s az ad\u00f3t is addig az id\u0151pontig kell megfizetni. A t\u00e1rca sz\u00e1m\u00edt\u00e1sai szerint csaknem 15 ezer v\u00e1llalkoz\u00e1st \u00e9rint a munk\u00e1ltat\u00f3i terhek al\u00f3li mentes\u00fcl\u00e9s, az \u00e9rintetteknek az ad\u00f3\u00fcgyi k\u00f6nny\u00edt\u00e9s r\u00e9v\u00e9n \u00f6sszess\u00e9g\u00e9ben 5 milli\u00e1rd forint ad\u00f3t nem kell megfizetni\u00fck - \u00f6sszegezett Izer Norbert.\u00a0\u00a0\n\u00a0\u00a0\u00a0\u00a0Az \u00e1llamtitk\u00e1r felid\u00e9zte, hogy a korm\u00e1ny azonnali b\u00e9rt\u00e1mogat\u00e1si \u00e9s ad\u00f3\u00fcgyi seg\u00edts\u00e9gr\u0151l d\u00f6nt\u00f6tt azon \u00e1gazatok eset\u00e9ben, amelyeket a november 11-t\u0151l elrendelt kij\u00e1r\u00e1si tilalom \u00e9s egy\u00e9b korl\u00e1toz\u00e1sok s\u00falyosan \u00e9rintenek. A vend\u00e9gl\u00e1t\u00e1s, szabadid\u0151-\u00e1gazatba tartoz\u00f3 v\u00e1llalkoz\u00e1sok novemberben mentes\u00fclnek a foglalkoztat\u00e1si terhek megfizet\u00e9se al\u00f3l - emelte ki Izer Norbert. \u00a0\u00a0\u00a0\u00a0Az \u00e9rintett v\u00e1llalkoz\u00e1soknak nem kell megfizetni\u00fck a novemberi szoci\u00e1lis hozz\u00e1j\u00e1rul\u00e1si ad\u00f3t, szakk\u00e9pz\u00e9si hozz\u00e1j\u00e1rul\u00e1st \u00e9s a rehabilit\u00e1ci\u00f3s hozz\u00e1j\u00e1rul\u00e1s ar\u00e1nyos \u00f6sszeg\u00e9t. A novemberre vonatkoz\u00f3 rehabilit\u00e1ci\u00f3s hozz\u00e1j\u00e1rul\u00e1s mentess\u00e9g az \u00e9ves ad\u00f3bevall\u00e1sban \u00e9rv\u00e9nyes\u00edthet\u0151 - jegyezte meg az \u00e1llamtitk\u00e1r.\n\u00a0\u00a0\u00a0\u00a0A c\u00e9l az volt, hogy az emberi \u00e9let \u00e9s eg\u00e9szs\u00e9g v\u00e9delme \u00e9rdek\u00e9ben meghozott kij\u00e1r\u00e1si korl\u00e1toz\u00e1ssal \u00e9rintett v\u00e1llalkoz\u00e1sok mellett az ott dolgoz\u00f3k munk\u00e1j\u00e1t megv\u00e9dve gondoskodj\u00e9k a korm\u00e1ny arr\u00f3l is, hogy a le\u00e1ll\u00e1s idej\u00e9re is megkapj\u00e1k a munkav\u00e1llal\u00f3k a fizet\u00e9s\u00fcket - emelte ki Izer Norbert.\n\u00a0\u00a0\u00a0\u00a0Ez\u00e9rt az ad\u00f3mentess\u00e9g h\u00e1rmas felt\u00e9telrendszere rendk\u00edv\u00fcl egyszer\u0171 - mutatott r\u00e1 az \u00e1llamtitk\u00e1r. Egyr\u00e9szt a kedvezm\u00e9nyt azok a v\u00e1llalkoz\u00e1sok vehetik ig\u00e9nybe, amelyeknek 2020. m\u00e1jus 10. \u00e9s november 10. k\u00f6z\u00f6tti bev\u00e9tel\u00e9nek legal\u00e1bb a 30 sz\u00e1zal\u00e9ka a (vesz\u00e9lyhelyzet ideje alatt egyes gazdas\u00e1gv\u00e9delmi int\u00e9zked\u00e9sekr\u0151l sz\u00f3l\u00f3 485/2020. korm\u00e1nyrendeletben felsorolt) vend\u00e9gl\u00e1t\u00e1s, szabadid\u0151 tev\u00e9kenys\u00e9gb\u0151l sz\u00e1rmazott. M\u00e1sr\u00e9szt a vesz\u00e9lyhelyzet ellen\u00e9re az \u00e1llami ad\u00f3\u00fcgyi seg\u00edts\u00e9gnek k\u00f6sz\u00f6nhet\u0151en nem bocs\u00e1jtja el alkalmazottj\u00e1t a c\u00e9g, harmadr\u00e9szt a munkav\u00e1llal\u00f3ja novemberi b\u00e9r\u00e9t is kifizeti - r\u00e9szletezte Izer Norbert.\n\u00a0\u00a0\u00a0\u00a0A koronav\u00edrus-j\u00e1rv\u00e1ny miatt neh\u00e9z helyzetbe ker\u00fclt v\u00e1llalkoz\u00e1sokat a b\u00fcrokratikus terhekt\u0151l is mentes\u00edteni kell, ez\u00e9rt ehhez igazodva alak\u00edtotta a P\u00e9nz\u00fcgyminiszt\u00e9rium \u00e9s az ad\u00f3hivatal a lehet\u0151 legegyszer\u0171bbre a novemberre vonatkoz\u00f3 j\u00e1rul\u00e9kbevall\u00e1si nyomtatv\u00e1nyt, amelyben a jogosults\u00e1gi felt\u00e9telekr\u0151l elegend\u0151 az erre szolg\u00e1l\u00f3 mez\u0151kbe tett jelz\u00e9ssel nyilatkozni - ismertette az \u00e1llamtitk\u00e1r.\n\nMTI 2020. november 15.\n\n"}]