[{"date": "2020-11-09 10:54", "url": "https://koronavirus.gov.hu/cikkek/orban-viktor-bejelentese-varhato-legujabb-vedelmi-intezkedesekrol", "h1": "Orb\u00e1n Viktor bejelent\u00e9se a v\u00e1rhat\u00f3 leg\u00fajabb v\u00e9delmi int\u00e9zked\u00e9sekr\u0151l", "body": "\nCs\u00f6kkenteni kell a koronav\u00edrusos megbeteged\u00e9seket, mert ha tov\u00e1bbra ilyen \u00fctemben n\u0151 a fert\u0151z\u00f6ttek sz\u00e1ma, akkor a k\u00f3rh\u00e1zak nem tudnak megbirk\u00f3zni a r\u00e1juk nehezed\u0151 teherrel - jelentette ki Orb\u00e1rn Viktor h\u00e9tf\u0151n, a Facebook-oldal\u00e1n k\u00f6zz\u00e9tett vide\u00f3ban, amelyben ez\u00e9rt a j\u00e1rv\u00e1ny terjed\u00e9s\u00e9t korl\u00e1toz\u00f3 int\u00e9zked\u00e9seket jelentett be.\n\n\n\u00a0A minisztereln\u00f6k elmondta: a j\u00e1rv\u00e1ny kezdete \u00f3ta Magyarorsz\u00e1gon 109 ezren, Eur\u00f3p\u00e1ban 8 milli\u00f3nyian betegedtek meg, \u00e9s tapasztalataik szerint a j\u00e1rv\u00e1ny lefoly\u00e1sa Magyarorsz\u00e1gon egy-k\u00e9t h\u00e9t k\u00e9s\u00e9ssel k\u00f6veti az ausztriait.\n\u00a0\u00a0\u00a0\u00a0Hangs\u00falyozta, hogy a k\u00f3rh\u00e1zakat ugyan felszerelt\u00e9k \u00e9s minden rendelkez\u00e9sre \u00e1ll: \u00e1gy, l\u00e9legeztet\u0151g\u00e9p, maszk \u00e9s v\u00e9d\u0151felszerel\u00e9sek, valamint az orvosok \u00e9s az \u00e1pol\u00f3n\u0151k is emberfeletti munk\u00e1t v\u00e9geznek, de - emelte ki -\u00a0\u00a0\"\u0151k is emberek, \u00e9s sz\u00e1muk v\u00e9ges\".\n\u00a0\u00a0\u00a0\u00a0Hozz\u00e1tette: r\u00e1ad\u00e1sul a vakcina meg\u00e9rkez\u00e9s\u00e9ig m\u00e9g t\u00f6bb h\u00e9t van h\u00e1tra. \"Ha ilyen \u00fctemben n\u0151 a fert\u0151z\u00f6ttek sz\u00e1ma, akkor az orvosaink \u00e9s az \u00e1pol\u00f3n\u0151ink, vagyis a k\u00f3rh\u00e1zaink nem tudnak megbirk\u00f3zni a r\u00e1juk nehezed\u0151 teherrel. Ez\u00e9rt ezt a terhet, vagyis a megbeteged\u00e9sek sz\u00e1m\u00e1t cs\u00f6kkenten\u00fcnk kell\" - fogalmazott. Kijelentette: a maszkvisel\u00e9s \u00f6nmag\u00e1ban m\u00e1r nem lass\u00edt el\u00e9gg\u00e9, ez\u00e9rt a j\u00e1rv\u00e1ny terjed\u00e9s\u00e9t korl\u00e1toz\u00f3 int\u00e9zked\u00e9seket kell bevezetni, az operat\u00edv t\u00f6rzs ez\u00e9rt a helyzetet \u00e1ttekintette, \u00e9s javaslatokat is tett. \u00a0\u00a0\u00a0\u00a0\u00a0\u00a0\u00a0\u00a0\nA minisztereln\u00f6k k\u00f6z\u00f6lte: amennyiben az Orsz\u00e1ggy\u0171l\u00e9s megadja a korm\u00e1ny sz\u00e1m\u00e1ra a rendk\u00edv\u00fcli felhatalmaz\u00e1st, \u00e9s a parlamenti k\u00e9pvisel\u0151k megszavazz\u00e1k az el\u0151terjeszt\u00e9st, akkor kedd \u00e9jf\u00e9lt\u0151l Ausztri\u00e1hoz hasonl\u00f3 int\u00e9zked\u00e9seket vezetnek be.\n\u00a0\u00a0\u00a0\u00a0Elmondta: este 8 \u00f3ra \u00e9s hajnal 5 \u00f3ra k\u00f6z\u00f6tt kij\u00e1r\u00e1si tilalom lesz. \"8 \u00f3r\u00e1ra mindenkinek haza kell \u00e9rnie\" - fogalmazott. Felment\u00e9s csak a munk\u00e1ba \u00e9s a munk\u00e1b\u00f3l hazaj\u00e1r\u00e1s, illetve rendk\u00edv\u00fcli esetekben lehets\u00e9ges - tette hozz\u00e1.\n\u00a0\u00a0\u00a0\u00a0Orb\u00e1n\u00a0Viktor bejelentette azt is: minden gy\u00fclekez\u00e9s tilos lesz, az \u00e9ttermek bez\u00e1rnak, csak h\u00e1zhoz sz\u00e1ll\u00edt\u00e1s lehets\u00e9ges, az \u00fczemi \u00e9tkezd\u00e9k azonban nyitva tarthatnak.\u00a0Az \u00fczletek \u00e9s a fodr\u00e1szatok \u00e9s az egy\u00e9b kisipari szolg\u00e1ltat\u00f3k este 19 \u00f3rakor bez\u00e1rnak, a sz\u00e1llod\u00e1k csak \u00fczleti c\u00e9lb\u00f3l \u00e9rkezett vend\u00e9geket fogadhatnak, turist\u00e1kat pedig nem - folytatta.\n\u00a0\u00a0\u00a0\u00a0A minisztereln\u00f6k k\u00f6zl\u00e9se szerint \u00e1ltal\u00e1nos rendezv\u00e9nytilalom l\u00e9p \u00e9letbe: csal\u00e1di \u00f6sszej\u00f6veteleken, mag\u00e1nrendezv\u00e9nyeken legfeljebb t\u00edzen vehetnek r\u00e9szt, esk\u00fcv\u0151k csak lakodalom n\u00e9lk\u00fcl lehets\u00e9gesek, az egyh\u00e1zi, illetve a polg\u00e1ri szertart\u00e1son a szertart\u00e1shoz sz\u00fcks\u00e9ges szem\u00e9lyek, a tan\u00fak, a sz\u00fcl\u0151k \u00e9s a testv\u00e9rek vehetnek r\u00e9szt, temet\u00e9seken pedig legfeljebb csak 50 f\u0151 vehet r\u00e9szt.\n\u00a0\u00a0\u00a0\u00a0A korm\u00e1nyf\u0151 bejelentette azt is: a sportm\u00e9rk\u0151z\u00e9seket z\u00e1rt kapuk m\u00f6g\u00f6tt lehet megrendezni, szabad t\u00e9ren az egy\u00e9ni sportol\u00e1s megengedett, de az amat\u0151r csapatsport tilos. A szabadid\u0151s l\u00e9tes\u00edtm\u00e9nyeket - fitneszterem, fedett uszoda, m\u00fazeumok, sz\u00ednh\u00e1zak, \u00e1llatkertek - z\u00e1rva kell tartani - r\u00f6gz\u00edtette.\n\u00a0\u00a0\u00a0\u00a0Kit\u00e9rt arra is: a fels\u0151oktat\u00e1s csak online form\u00e1ban m\u0171k\u00f6dhet, \u00e9s a koll\u00e9giumokat, a fels\u0151oktat\u00e1si koll\u00e9giumokat is be kell z\u00e1rni. Hozz\u00e1tette: a k\u00f6z\u00e9piskol\u00e1kban, nyolcadik oszt\u00e1ly f\u00f6l\u00f6tt digit\u00e1lis oktat\u00e1s l\u00e9p \u00e9letbe, m\u00edg a b\u00f6lcs\u0151d\u00e9k, \u00f3vod\u00e1k \u00e9s \u00e1ltal\u00e1nos iskol\u00e1k a 14 \u00e9v alattiak sz\u00e1m\u00e1ra nyitva maradnak.\n\u00a0\u00a0\u00a0\u00a0Orb\u00e1n\u00a0Viktor bejelentette: a k\u00f3rh\u00e1zi dolgoz\u00f3kat, az iskolai tan\u00e1rokat, az \u00f3v\u00f3n\u0151ket \u00e9s a b\u00f6lcs\u0151dei dolgoz\u00f3kat hetente c\u00e9lzottan tesztelni kell. Hozz\u00e1tette: ezt akkor is meg kell tenni, ha tudj\u00e1k, hogy a gyorsteszt csak 50-60 sz\u00e1zal\u00e9kos biztons\u00e1got ad.\n\u00a0\u00a0\u00a0\u00a0A korm\u00e1nyf\u0151 a gazdas\u00e1gi int\u00e9zked\u00e9sekre r\u00e1t\u00e9rve elmondta: a kereskedelmi \u00e9s iparkamara javaslat\u00e1ra a sz\u00e1llod\u00e1kn\u00e1l a z\u00e1r\u00e1s ut\u00e1ni els\u0151 harminc napban a november 8-\u00e1ig t\u00f6rt\u00e9nt foglal\u00e1sokat, illetve azok 80 sz\u00e1zal\u00e9k\u00e1t az \u00e1llam megt\u00e9r\u00edti. Ennek f\u00f6lt\u00e9tele, hogy a munkav\u00e1llal\u00f3t ne bocs\u00e1ss\u00e1k el, \u00e9s a munkav\u00e1llal\u00f3k megkapj\u00e1k a fizet\u00e9s\u00fcket - tette hozz\u00e1.\n\u00a0\u00a0\u00a0\u00a0Elmondta azt is: az \u00e9ttermeknek \u00e9s a szabadid\u0151s l\u00e9tes\u00edtm\u00e9nyeknek a dolgoz\u00f3ik ut\u00e1n - a k\u00f6vetkez\u0151 30 napra - nem kell j\u00e1rul\u00e9kot fizetni, \u00e9s az \u00e1llam a munkav\u00e1llal\u00f3k b\u00e9r\u00e9nek a fel\u00e9t megt\u00e9r\u00edti. Ennek f\u00f6lt\u00e9tele - folytatta - hogy a munkav\u00e1llal\u00f3t ne bocs\u00e1ss\u00e1k el, \u00e9s a munkav\u00e1llal\u00f3k megkapj\u00e1k a fizet\u00e9s\u00fcket.\n\u00a0\u00a0\u00a0\u00a0Jelezte: ezek az int\u00e9zked\u00e9sek kedd \u00e9jf\u00e9lt\u0151l, vagyis szerda 0 \u00f3r\u00e1t\u00f3l l\u00e9pnek majd hat\u00e1lyba, \u00e9s most harminc napra vezetik be \u0151ket, de sz\u00fcks\u00e9g eset\u00e9n meghosszabb\u00edthatj\u00e1k. \"Adja Isten, hogy ne legyen r\u00e1 sz\u00fcks\u00e9g\" - fogalmazott.\n\u00a0\u00a0\u00a0\u00a0\"Tudom, mindannyian tudjuk, hogy nem lesz k\u00f6nny\u0171. A k\u00f6vetkez\u0151 hetek nehezek lesznek. De a vakcina m\u00e1r bel\u00e1that\u00f3 t\u00e1vols\u00e1gban van, addig kell kib\u00edrnunk\" - mondta\u00a0Orb\u00e1n\u00a0Viktor, hangs\u00falyozva, hogy addig is vigy\u00e1znunk kell a vesz\u00e9lyeztetett honfit\u00e1rsainkra.\n\u00a0\u00a0\u00a0\u00a0\"Vigy\u00e1znunk kell az id\u0151sekre, a betegekre, \u00e9s be kell tartanunk a szab\u00e1lyokat. Vigy\u00e1zzunk egym\u00e1sra! Ha \u00f6sszefogunk, egy\u00fctt \u00fajra siker\u00fclni fog\" - z\u00e1rta vide\u00f3j\u00e1t a minisztereln\u00f6k.\n\n\n\u00a0\nMTI 2020. november 9.\n\n"}]