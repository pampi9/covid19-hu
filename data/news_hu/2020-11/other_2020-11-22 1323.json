[{"date": "2020-11-22 13:23", "url": "https://koronavirus.gov.hu/cikkek/nnk-tovabbra-elerheto-az-ingyenes-influenza-elleni-oltoanyag-minden-magyarnak", "h1": "NNK: Tov\u00e1bbra is el\u00e9rhet\u0151 az ingyenes influenza elleni olt\u00f3anyag minden magyarnak", "body": "\nTov\u00e1bbra is el\u00e9rhet\u0151 az ingyenes influenza elleni olt\u00f3anyag minden magyar \u00e1llampolg\u00e1r sz\u00e1m\u00e1ra - k\u00f6z\u00f6lte a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) vas\u00e1rnap az MTI-vel.\n\n\nA k\u00f6zlem\u00e9nyben hangs\u00falyozt\u00e1k: az orsz\u00e1gban folyamatos az ingyenes influenza elleni olt\u00e1sok bead\u00e1sa. Az idei influenza szezonban eddig a feln\u0151ttek r\u00e9sz\u00e9re biztos\u00edtott olt\u00f3anyag 74 sz\u00e1zal\u00e9k\u00e1t, m\u00edg a 3 \u00e9v alatti gyermekek rendelkez\u00e9s\u00e9re \u00e1ll\u00f3 n\u00e9gykomponens\u0171 vakcina 20 sz\u00e1zal\u00e9k\u00e1t adt\u00e1k be.\n\u00a0\u00a0\u00a0\u00a0Kiemelt\u00e9k: az NNK hetente k\u00e9r t\u00e1j\u00e9koztat\u00e1st az influenza elleni olt\u00f3anyag fogy\u00e1s\u00e1r\u00f3l annak \u00e9rdek\u00e9ben, hogy folyamatos legyen az ell\u00e1t\u00e1s. \u00cdgy lehet\u0151v\u00e9 v\u00e1lik a megy\u00e9k k\u00f6z\u00f6tti, helyi ig\u00e9nyeknek megfelel\u0151 \u00e1tcsoportos\u00edt\u00e1s is.\n\u00a0\u00a0\u00a0\u00a0T\u00e1j\u00e9koztat\u00e1suk szerint a jelenlegi adatok alapj\u00e1n 13 megy\u00e9ben a rendelkez\u00e9sre \u00e1ll\u00f3 k\u00e9szletek el\u00e9gs\u00e9gesek, \u0151k m\u00e1r nem k\u00e9rtek tov\u00e1bbi olt\u00f3anyagot. Azokba a megy\u00e9kbe, ahol tov\u00e1bbi ig\u00e9ny jelentkezett, napokon bel\u00fcl \u00fajabb adag vakcin\u00e1t sz\u00e1ll\u00edtanak ki.\n\u00a0\u00a0\u00a0\u00a0Felh\u00edvt\u00e1k a sz\u00fcl\u0151k figyelm\u00e9t, hogy a 3 \u00e9ven aluli gyermekek r\u00e9sz\u00e9re november 30-ig jelezz\u00e9k a n\u00e9gykomponens\u0171 olt\u00f3anyag ir\u00e1nti ig\u00e9ny\u00fcket h\u00e1ziorvosukn\u00e1l. Amennyiben a gyermekek ig\u00e9ny szerinti beolt\u00e1sa megt\u00f6rt\u00e9nt, a marad\u00e9k n\u00e9gykomponens\u0171 vakcin\u00e1kat id\u0151sebbek kapj\u00e1k meg \u00e9letkort\u00f3l f\u00fcggetlen\u00fcl - \u00edrt\u00e1k.\n\u00a0\u00a0\u00a0\u00a0Hangs\u00falyozt\u00e1k: az influenza elleni v\u00e9d\u0151olt\u00e1sok els\u0151dleges c\u00e9lja az egy\u00e9ni v\u00e9delem, a s\u00falyos, k\u00f3rh\u00e1zi ell\u00e1t\u00e1st ig\u00e9nyl\u0151 megbeteged\u00e9sek, \u00e9s az influenza okozta hal\u00e1lesetek megel\u0151z\u00e9se. K\u00fcl\u00f6n\u00f6sen aj\u00e1nlott az olt\u00e1s azok r\u00e9sz\u00e9re, akikn\u00e9l az influenzafert\u0151z\u00e9s vagy az ahhoz t\u00e1rsul\u00f3 sz\u00f6v\u0151dm\u00e9nyek nagy kock\u00e1zatot jelentenek - \u00edrt\u00e1k a k\u00f6zlem\u00e9nyben.\n\nMTI 2020. november 22.\n\n"}]