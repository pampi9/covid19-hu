[{"date": "2020-11-06 11:09", "url": "https://koronavirus.gov.hu/cikkek/orban-viktor-mongolia-elnokevel-targyalt", "h1": "Orb\u00e1n Viktor Mong\u00f3lia eln\u00f6k\u00e9vel t\u00e1rgyalt", "body": "\nA koronav\u00edrus-j\u00e1rv\u00e1ny volt az egyik kiemelt t\u00e9ma Orb\u00e1n Viktor minisztereln\u00f6k \u00e9s Khaltmaa Battulga mongol k\u00f6zt\u00e1rsas\u00e1gi eln\u00f6k p\u00e9nteki t\u00e1rgyal\u00e1s\u00e1n, amelyet vide\u00f3konferencia keret\u00e9ben tartottak meg - t\u00e1j\u00e9koztatta az MTI-t Havasi Bertalan, a minisztereln\u00f6k sajt\u00f3f\u0151n\u00f6ke.\n\n\nOrb\u00e1n Viktor gratul\u00e1lt a mongol \u00e1llamf\u0151nek orsz\u00e1ga hat\u00e9kony j\u00e1rv\u00e1ny\u00fcgyi v\u00e9dekez\u00e9s\u00e9hez; Mong\u00f3li\u00e1ban ugyanis eddig mind\u00f6ssze n\u00e9h\u00e1ny sz\u00e1z, koronav\u00edrussal igazoltan fert\u0151z\u00f6tt embert tal\u00e1ltak, hal\u00e1lesetet pedig nem regisztr\u00e1ltak. Ennek ellen\u00e9re hat\u00e1raikat z\u00e1rva tartj\u00e1k, \u00e9s a szigor\u00fa v\u00e9delmi int\u00e9zked\u00e9seiket fenntartj\u00e1k - hangzott el a megbesz\u00e9l\u00e9sen.\n\u00a0\u00a0\u00a0\u00a0A magyar minisztereln\u00f6k kifejtette: a vil\u00e1gj\u00e1rv\u00e1ny v\u00e9ge ut\u00e1n m\u00e9lt\u00f3 m\u00f3don szeretn\u00e9nk meg\u00fcnnepelni diplom\u00e1ciai kapcsolataink ki\u00e9p\u00edt\u00e9s\u00e9nek 70. \u00e9vfordul\u00f3j\u00e1t.\n\u00a0\u00a0\u00a0\u00a0Az online t\u00e1rgyal\u00e1son lesz\u00f6gezt\u00e9k: Mong\u00f3lia hagyom\u00e1nyosan Magyarorsz\u00e1g fontos partnere az \u00e9szakkelet-\u00e1zsiai r\u00e9gi\u00f3ban. Kiemelked\u0151en j\u00f3nak tartjuk k\u00e9toldal\u00fa politikai \u00e9s kultur\u00e1lis kapcsolatainkat; ez\u00e9rt szeretn\u00e9nk fokozni gazdas\u00e1gi egy\u00fcttm\u0171k\u00f6d\u00e9s\u00fcnket is. A \"keleti nyit\u00e1s\" politika keret\u00e9ben 2015-ben \u00fajranyitottuk Ul\u00e1nb\u00e1torban a magyar nagyk\u00f6vets\u00e9get - eml\u00e9keztetett Havasi Bertalan.\n\nMTI 2020. november 6.\n\n"}]