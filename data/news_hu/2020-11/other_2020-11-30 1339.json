[{"date": "2020-11-30 13:39", "url": "https://koronavirus.gov.hu/cikkek/operativ-torzs-szabalytalan-maszkviseles-miatt-683-emberrel-szemben-intezkedtek-hetvegen", "h1": "Operat\u00edv t\u00f6rzs: szab\u00e1lytalan maszkvisel\u00e9s miatt 683 emberrel szemben int\u00e9zkedtek a h\u00e9tv\u00e9g\u00e9n", "body": "\nH\u00e9tv\u00e9g\u00e9n a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt 683 emberrel szemben int\u00e9zkedtek a rend\u0151r\u00f6k - mondta a\u00a0koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a h\u00e9tf\u0151i online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes k\u00f6z\u00f6lte: a v\u00e9delmi int\u00e9zked\u00e9sekr\u0151l sz\u00f3l\u00f3 korm\u00e1nyrendelet szeptember 21-ei hat\u00e1lybal\u00e9p\u00e9se \u00f3ta 9677 int\u00e9zked\u00e9s t\u00f6rt\u00e9nt a maszkvisel\u00e9s figyelmen k\u00edv\u00fcl hagy\u00e1sa miatt.\n\u00a0\u00a0\u00a0\u00a0A rend\u0151r\u00f6k a h\u00e9tv\u00e9g\u00e9n a t\u00edzezern\u00e9l t\u00f6bb lakos\u00fa telep\u00fcl\u00e9sek \u00f6nkorm\u00e1nyzati rendeleteiben meghat\u00e1rozott maszkvisel\u00e9si k\u00f6telezetts\u00e9gek megszeg\u00e9se miatt 585 emberrel szemben int\u00e9zkedtek a rend\u0151r\u00f6k, t\u00f6megk\u00f6zleked\u00e9si eszk\u00f6z\u00f6k\u00f6n \u00e9s a meg\u00e1ll\u00f3helyeken 9, m\u00edg \u00fczletekben \u00e9s bev\u00e1s\u00e1rl\u00f3k\u00f6zpontokban 89 emberrel szemben, mert nem vagy nem megfelel\u0151en viselt\u00e9k a maszkot.\n\u00a0\u00a0\u00a0\u00a0Elmondta azt is, hogy a h\u00e9tv\u00e9g\u00e9n nyolc \u00fczletet, vend\u00e9gl\u00e1t\u00f3helyet z\u00e1rattak be ideiglenesen szab\u00e1lytalans\u00e1gok miatt. A jogszab\u00e1ly hat\u00e1lybal\u00e9p\u00e9se \u00f3ta 85 l\u00e9tes\u00edtm\u00e9nyt, \u00fczletet, szolg\u00e1ltat\u00f3egys\u00e9get z\u00e1rtak m\u00e1r be a rend\u0151r\u00f6k \u00e9s 514 emberrel szemben int\u00e9zkedtek a korl\u00e1tozott nyitvatart\u00e1sra, egyes \u00fczletek nyitvatart\u00e1s\u00e1nak tilalm\u00e1ra vonatkoz\u00f3 szab\u00e1ly megs\u00e9rt\u00e9se miatt: 138-an \u00fczemeltet\u0151k, tulajdonosok voltak, 376-an pedig a bent tart\u00f3zkod\u00e1s tilalm\u00e1t szegt\u00e9k meg.\n\u00a0\u00a0\u00a0\u00a0Kiss R\u00f3bert t\u00e1j\u00e9koztat\u00e1sa szerint a h\u00e9tv\u00e9g\u00e9n 1293 emberrel szemben int\u00e9zkedtek a rend\u0151r\u00f6k a kij\u00e1r\u00e1s \u00e9s a csoportosul\u00e1s tilalm\u00e1nak megs\u00e9rt\u00e9se miatt, k\u00f6z\u00fcl\u00fck 1258-an t\u00e9nylegesen megszegt\u00e9k a kij\u00e1r\u00e1si korl\u00e1toz\u00e1st, kilenc ember nem tartotta be a kutyas\u00e9t\u00e1ltat\u00e1s 500 m\u00e9teres k\u00f6rzet\u00e9re vonatkoz\u00f3 szab\u00e1lyt, 26-an pedig a k\u00f6zter\u00fcleti csoportosul\u00e1s tilalm\u00e1t s\u00e9rtett\u00e9k meg. A november 4-\u00e9n hat\u00e1lyba l\u00e9pett kij\u00e1r\u00e1si korl\u00e1toz\u00e1s \u00e9s a november 10-\u00e9t\u0151l \u00e9rv\u00e9nybe l\u00e9pett kij\u00e1r\u00e1si tilalom ellen\u0151rz\u00e9se \u00f3ta 8079 emberrel szemben int\u00e9zkedtek.\n\u00a0\u00a0\u00a0\u00a0A h\u00e9tv\u00e9g\u00e9n a Magyarorsz\u00e1g ter\u00fclet\u00e9n \u00e1tutaz\u00e1s szab\u00e1lyainak megs\u00e9rt\u00e9se miatt 140-szer int\u00e9zkedtek a rend\u0151r\u00f6k. A beutaz\u00e1si korl\u00e1toz\u00e1sr\u00f3l sz\u00f3l\u00f3 korm\u00e1nyrendelet szeptember 1-jei hat\u00e1lybal\u00e9p\u00e9se \u00f3ta 6631 alkalommal int\u00e9zkedtek a rend\u0151r\u00f6k a szab\u00e1lyok megs\u00e9rt\u0151ivel szemben.\n\u00a0\u00a0\u00a0\u00a0Kiss R\u00f3bert elmondta azt is, hogy a h\u00e9tv\u00e9g\u00e9n 19 826 hat\u00f3s\u00e1gi h\u00e1zi karant\u00e9nt rendeltek el. Jelenleg 48 796-an vannak hat\u00f3s\u00e1gi h\u00e1zi karant\u00e9nban, k\u00f6z\u00fcl\u00fck 3782-en regisztr\u00e1ltak az online ellen\u0151rz\u00e9sre fejlesztett mobilalkalmaz\u00e1sra. A rend\u0151r\u00f6k 58 208 helysz\u00edni ellen\u0151rz\u00e9st tartottak a hat\u00f3s\u00e1gi h\u00e1zi karant\u00e9nban lev\u0151kn\u00e9l a h\u00e9tv\u00e9g\u00e9n.\n\u00a0\u00a0\u00a0\u00a0Kiss R\u00f3bert egy k\u00e9rd\u00e9sre v\u00e1laszolva elmondta: a beutaz\u00e1si korl\u00e1toz\u00e1ssal kapcsolatos korm\u00e1nyrendelet szab\u00e1lyozza az \u00fczleti, illetve gazdas\u00e1gi c\u00e9l\u00fa utaz\u00e1sokra vonatkoz\u00f3 rendelkez\u00e9seket. E szerint ha a nem magyar \u00e1llampolg\u00e1r vagy a magyar \u00e1llampolg\u00e1r Magyarorsz\u00e1gr\u00f3l t\u00f6rt\u00e9n\u0151 kiutaz\u00e1s\u00e1nak c\u00e9lja \u00fczleti, gazdas\u00e1gi tev\u00e9kenys\u00e9g folytat\u00e1sa, \u00e9s ezt Magyarorsz\u00e1gra t\u00f6rt\u00e9n\u0151 visszautaz\u00e1sa sor\u00e1n igazolja, az orsz\u00e1g ter\u00fclet\u00e9re korl\u00e1toz\u00e1s n\u00e9lk\u00fcl bel\u00e9phet. Az \u00fczleti \u00e9s gazdas\u00e1gi tev\u00e9kenys\u00e9g folytat\u00e1s\u00e1nak igazol\u00e1s\u00e1ra szolg\u00e1l\u00f3 nyomtatv\u00e1ny megtal\u00e1lhat\u00f3 a rend\u0151rs\u00e9g honlapj\u00e1n - tette hozz\u00e1.\n\nMTI 2020. november 30.\n\u00a0\n\n"}]