[{"date": "2020-11-10 10:07", "url": "https://koronavirus.gov.hu/cikkek/veszelyhelyzet-meghosszabbitasarol-dont-ma-az-orszaggyules", "h1": "A vesz\u00e9lyhelyzet meghosszabb\u00edt\u00e1s\u00e1r\u00f3l d\u00f6nt ma az Orsz\u00e1ggy\u0171l\u00e9s", "body": "\nAz Orsz\u00e1ggy\u0171l\u00e9s ma rendk\u00edv\u00fcli \u00fcl\u00e9st tart, amelyen a k\u00e9pvisel\u0151k a korm\u00e1ny \u00e1ltal tizen\u00f6t napra hirdetett vesz\u00e9lyhelyzet meghosszabb\u00edt\u00e1s\u00e1r\u00f3l d\u00f6ntenek.\n\nA napirendi javaslat alapj\u00e1n az \u00fcl\u00e9s d\u00e9lel\u0151tt 10 \u00f3rakor, napirend el\u0151tti felsz\u00f3lal\u00e1sokkal kezd\u0151dik, majd a koronav\u00edrus-j\u00e1rv\u00e1ny m\u00e1sodik hull\u00e1ma elleni v\u00e9dekez\u00e9sr\u0151l sz\u00f3l\u00f3 korm\u00e1nyzati el\u0151terjeszt\u00e9sr\u0151l t\u00e1rgyalnak \u00e9s hat\u00e1roznak.\n\u00a0\u00a0\u00a0\u00a0Orb\u00e1n Viktor minisztereln\u00f6k h\u00e9tf\u0151n k\u00f6z\u00f6lte: cs\u00f6kkenteni kell a koronav\u00edrusos megbeteged\u00e9seket, mert ha tov\u00e1bbra is ilyen \u00fctemben n\u0151 a fert\u0151z\u00f6ttek sz\u00e1ma, akkor a k\u00f3rh\u00e1zak nem tudnak megbirk\u00f3zni a r\u00e1juk nehezed\u0151 teherrel. Korl\u00e1toz\u00f3 int\u00e9zked\u00e9sek bevezet\u00e9s\u00e9t jelentette be arra az esetre, ha az Orsz\u00e1ggy\u0171l\u00e9s megadja a kabinetnek a rendk\u00edv\u00fcli felhatalmaz\u00e1st. Ezek k\u00f6z\u00f6tt eml\u00edtette egyebek k\u00f6z\u00f6tt az este 8 \u00f3ra \u00e9s hajnali 5 \u00f3ra k\u00f6z\u00f6tti kij\u00e1r\u00e1si tilalmat, a digit\u00e1lis oktat\u00e1s bevezet\u00e9s\u00e9t nyolcadik oszt\u00e1ly f\u00f6l\u00f6tt, a gy\u00fclekez\u00e9s \u00e9s a rendezv\u00e9nyek tilalm\u00e1t, az \u00e9ttermek bez\u00e1r\u00e1s\u00e1t \u00e9s a meccsek z\u00e1rt kapuss\u00e1 t\u00e9tel\u00e9t.\nMTI\n\n"}]