[{"date": "2020-11-16 13:45", "url": "https://koronavirus.gov.hu/cikkek/orszagos-tisztifoorvos-szabalyok-betartasaval-csokkentheto-az-egeszsegugy-leterheltsege", "h1": "Orsz\u00e1gos tisztif\u0151orvos: a szab\u00e1lyok betart\u00e1s\u00e1val cs\u00f6kkenthet\u0151 az eg\u00e9szs\u00e9g\u00fcgy leterhelts\u00e9ge", "body": "\nA szab\u00e1lyok betart\u00e1s\u00e1val cs\u00f6kkenthet\u0151 az eg\u00e9szs\u00e9g\u00fcgyi ell\u00e1t\u00f3rendszer leterhelts\u00e9ge - hangs\u00falyozta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs h\u00e9tf\u0151i online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia elmondta: egyre t\u00f6bb, jelenleg 7236 koronav\u00edrusos beteget \u00e1polnak k\u00f3rh\u00e1zban, k\u00f6z\u00fcl\u00fck 582-en vannak l\u00e9legeztet\u0151g\u00e9pen. Ez nagyon nagy terhel\u00e9st jelent az eg\u00e9szs\u00e9g\u00fcgyi ell\u00e1t\u00f3rendszernek - tette hozz\u00e1.\n\u00a0\u00a0\u00a0\u00a0\u00dagy fogalmazott: \"azzal tudunk seg\u00edteni az eg\u00e9szs\u00e9g\u00fcgyi dolgoz\u00f3knak, ha betartjuk a szab\u00e1lyokat \u00e9s pr\u00f3b\u00e1ljuk cs\u00f6kkenteni a fert\u0151z\u0151d\u00e9sek lehet\u0151s\u00e9g\u00e9t, \u00edgy a s\u00falyosan zajl\u00f3 megbeteged\u00e9s\u00e9k sz\u00e1m\u00e1t is\". A c\u00e9l a j\u00e1rv\u00e1nyg\u00f6rbe ellapos\u00edt\u00e1sa, \u00e9s ez\u00e1ltal az ell\u00e1t\u00f3rendszer terhel\u00e9s\u00e9nek m\u00e9rs\u00e9kl\u00e9se - mondta M\u00fcller Cec\u00edlia.\n\u00a0\u00a0\u00a0\u00a0Az orsz\u00e1gos tisztif\u0151orvos k\u00f6z\u00f6lte: h\u00e9tf\u0151t\u0151l 93 k\u00f3rh\u00e1zban kezdik meg munk\u00e1jukat a katon\u00e1k, akik logisztikai \u00e9s m\u00e1s, eg\u00e9szs\u00e9g\u00fcgyi k\u00e9pzetts\u00e9get nem ig\u00e9nyl\u0151 feladatokban seg\u00edtik az int\u00e9zm\u00e9nyeket.\nM\u00fcller Cec\u00edlia elmondta, eg\u00e9sz Eur\u00f3p\u00e1ban felfel\u00e9 \u00edvel a j\u00e1rv\u00e1ny, \u00e9s Magyarorsz\u00e1g helyzete az eur\u00f3pai orsz\u00e1gok k\u00f6z\u00f6tt nem sokat v\u00e1ltozott az elm\u00falt napokban. Az egymilli\u00f3 emberre vet\u00edtett adatok szerint a fert\u0151z\u00f6ttek tekintet\u00e9ben a 11., az elhunytak sz\u00e1ma alapj\u00e1n a 15. helyen \u00e1llunk.\n\u00a0\u00a0\u00a0\u00a0Vas\u00e1rnap \u00fajabb 93 ember vesztett \u00e9let\u00e9t a koronav\u00edrussal \u00f6sszef\u00fcgg\u00e9sben, a legfiatalabb 33, a legid\u0151sebb beteg 98 \u00e9ves volt. A fert\u0151z\u00e9s miatt k\u00f3rh\u00e1zban 7236-an vannak, 582-en szorulnak l\u00e9legeztet\u0151g\u00e9pre.\n\u00a0\u00a0\u00a0\u00a0Kiemelte, mivel nem lehet tudni, hogy kin\u00e9l milyen lefoly\u00e1s\u00fa lesz a megbeteged\u00e9s, mindenkinek be kell tartania a v\u00e9delmi int\u00e9zked\u00e9seket.\n\u00a0\u00a0\u00a0\u00a0Besz\u00e9lt arr\u00f3l is, hogy m\u00e1r hat sz\u0171r\u0151busz is seg\u00edti a koronav\u00edrus-gyan\u00fas esetek kisz\u0171r\u00e9s\u00e9t. Ezeket azok kereshetik fel, akiknek a h\u00e1ziorvos el\u0151\u00edrta a tesztel\u00e9st \u00e9s m\u00e1r egyeztettek a ment\u0151szolg\u00e1lattal is, de \u00fagy d\u00f6ntenek, nem otthon v\u00e1rj\u00e1k meg a ment\u0151 \u00e9rkez\u00e9s\u00e9t.\nM\u00fcller Cec\u00edlia kiemelte azt is, hogy Magyarorsz\u00e1gon folyamatos \u00e9s biztons\u00e1gos a gy\u00f3gyszerell\u00e1t\u00e1s, a patik\u00e1k nyitva vannak, \u00edgy sz\u00fcks\u00e9gtelen a gy\u00f3gyszerfelhalmoz\u00e1s.\n\u00a0\u00a0\u00a0\u00a0Arra a k\u00e9rd\u00e9sre, mi a pontos felt\u00e9tele annak, hogy egy elhunytat a koronav\u00edrus \u00e1ldozat\u00e1nak min\u0151s\u00edtsenek, az orsz\u00e1gos tisztif\u0151orvos elmondta: a ki\u00e1ll\u00edtott dokumentumban minden esetben fel kell t\u00fcntetni a hal\u00e1l k\u00f6zvetlen ok\u00e1t, az elhunyt alap- \u00e9s t\u00e1rsbeteges\u00e9geit. Magyarorsz\u00e1gon mindenkit a koronav\u00edrusban elhunytak k\u00f6z\u00e9 sorolnak, akin\u00e9l b\u00e1rmikor regisztr\u00e1lt\u00e1k a fert\u0151z\u00e9st laborat\u00f3riumi vizsg\u00e1lattal. Az elhunytak 4-7 sz\u00e1zal\u00e9k\u00e1n\u00e1l semmilyen alap- vagy k\u00eds\u00e9r\u0151 betegs\u00e9g nem lelhet\u0151 fel, az \u0151 eset\u00fckben a hal\u00e1l okak\u00e9nt a koronav\u00edrust jel\u00f6lik meg - ismertette.\n\n\nMTI 2020. november 16.\n\n"}]