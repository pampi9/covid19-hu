[{"date": "2020-11-12 11:32", "url": "https://koronavirus.gov.hu/cikkek/europa-nagy-reszen-joval-sulyosabb-helyzet", "h1": "Eur\u00f3pa nagy r\u00e9sz\u00e9n j\u00f3val s\u00falyosabb a helyzet", "body": "\nEg\u00e9sz Eur\u00f3p\u00e1ban felsz\u00e1ll\u00f3 \u00e1gban van a j\u00e1rv\u00e1ny, egyre n\u0151 a fert\u0151z\u00f6ttek, a k\u00f3rh\u00e1zi betegek \u00e9s az elhunytak sz\u00e1ma. Az EU nagy r\u00e9sz\u00e9n s\u00falyosabb a helyzet,\u00a0mint\u00a0Magyarorsz\u00e1gon.\u00a0Haz\u00e1nk az egymilli\u00f3 f\u0151re vet\u00edtett adatok szerint a fert\u0151z\u00f6ttek sz\u00e1m\u00e1ban a 10.\u00a0 helyen, az elhunytak sz\u00e1m\u00e1ban a 15. helyen \u00e1ll az EU-ban. \n\nAz egyes orsz\u00e1gok j\u00e1rv\u00e1nyhelyzet\u00e9t a j\u00e1rv\u00e1nyadatok \u00e1tfog\u00f3 \u00f6sszehasonl\u00edt\u00e1s\u00e1val \u00e9s a legsz\u00e9lesebb intervallumban \u00e9rdemes \u00e9rt\u00e9kelni, hiszen\u00a0a napi adatok \u00f6sszehasonl\u00edt\u00e1sa sok esetben neh\u00e9z, mert a k\u00fcl\u00f6nb\u00f6z\u0151 orsz\u00e1gok hat\u00f3s\u00e1gai adatk\u00f6zl\u00e9si szok\u00e1sa elt\u00e9r\u0151.\nFert\u0151z\u00f6ttek ter\u00e9n tov\u00e1bbra is a 10.\u00a0 legjobb helyen \u00e1llunk, az uni\u00f3s \u00e1tlag tov\u00e1bbra is m\u00e1sf\u00e9lszerese a magyar adatnak.\u00a0 16 m\u00e1sik EU-tag\u00e1llam el\u0151z meg minket az egymilli\u00f3 f\u0151re vet\u00edtett fert\u0151z\u00f6ttek sz\u00e1m\u00e1ban:\u00a0 Belgium, Csehorsz\u00e1g, Luxemburg, Spanyolorsz\u00e1g, Franciaorsz\u00e1g, Hollandia, Szlov\u00e9nia, Ausztria, Portug\u00e1lia, Horv\u00e1torsz\u00e1g, Olaszorsz\u00e1g, Rom\u00e1nia, Sv\u00e9dorsz\u00e1g, Lengyelorsz\u00e1g, M\u00e1lta, Szlov\u00e1kia, \u00cdrorsz\u00e1g.\n\n\nAz egyes orsz\u00e1gok m\u00e1s-m\u00e1s m\u00f3dszertant haszn\u00e1lnak a koronav\u00edrussal elhunytak adatok k\u00f6zl\u00e9s\u00e9ben.\u00a0 Fontos tudni, hogy Magyarorsz\u00e1g az egyik leg\u00e1tl\u00e1that\u00f3bb \u00e9s legny\u00edltabb adatk\u00f6zl\u00e9st folytatja, hiszen minden olyan elhunytat k\u00f6z\u00f6l, aki\u00a0 igazolt koronav\u00edrus-fert\u0151z\u00f6tt volt, m\u00e9g akkor is, ha a k\u00f6zvetlen hal\u00e1lok nem a v\u00edrusfert\u0151z\u00e9s, hanem valamilyen megl\u00e9v\u0151 alapbetegs\u00e9g.\u00a0 A j\u00e1rv\u00e1ny kezdete \u00f3ta a mai napig 2784\u00a0elhunytat regisztr\u00e1ltunk koronav\u00edrus-fert\u0151z\u00e9ssel, t\u00f6bbs\u00e9g\u00fck id\u0151s, kr\u00f3nikus beteg, \u00e1tlag\u00e9letkoruk 76 \u00e9v. Az eddigi elemz\u00e9sek szerint az elhunytak mind\u00f6ssze 7%-\u00e1n\u00e1l nem\u00a0 tudni megl\u00e9v\u0151 t\u00e1rsbetegs\u00e9gr\u0151l.\u00a0 A magyar k\u00f3rh\u00e1zak automatikusan jelentik, ha koronav\u00edrus-fert\u0151z\u00f6tt hunyt el n\u00e1luk, ennek k\u00f6sz\u00f6nhet\u0151en az elhunytak adatk\u00f6zl\u00e9se nagyj\u00e1b\u00f3l naprak\u00e9sz, az elhunytak adatai\u00a0 - az adatok visszaellen\u0151rz\u00e9se ut\u00e1n - 24-48 \u00f3r\u00e1n bel\u00fcl megjelennek a hivatalos statisztik\u00e1ban. Ez sok eur\u00f3pai orsz\u00e1gban nincs \u00edgy, p\u00e9ld\u00e1ul Spanyolorsz\u00e1gban a mai napig el\u0151fordul, hogy m\u00e9g most is k\u00f6z\u00f6nek sok tavasszal elhunytat.\nMagyarorsz\u00e1g az 1 milli\u00f3 f\u0151re jut\u00f3 elhunytak sz\u00e1m\u00e1ban az uni\u00f3s k\u00f6z\u00e9pmez\u0151nyben van, a 15-dik legjobb az EU-ban.\u00a0 A magyar elhunytak ar\u00e1nya\u00a0 nagyj\u00e1b\u00f3l az uni\u00f3s \u00e1tlag fele. \u00a0Belgiumban, Spanyolorsz\u00e1gban, Olaszorsz\u00e1gban, Franciaorsz\u00e1gban, Sv\u00e9dorsz\u00e1gban, Csehorsz\u00e1gban, Hollandi\u00e1ban, Rom\u00e1ni\u00e1ban, \u00cdrorsz\u00e1gban, Luxemburgban, Szlov\u00e9ni\u00e1ban, \u00e9s Portug\u00e1li\u00e1ban is rosszabb a helyzet.\u00a0\u00a0\n\n\n\n"}]