[{"date": "2020-11-27 14:12", "url": "https://koronavirus.gov.hu/cikkek/operativ-torzs-az-elmult-24-oraban-235-en-szegtek-meg-kozteruleti-maszkviseles-szabalyait", "h1": "Operat\u00edv t\u00f6rzs: az elm\u00falt 24 \u00f3r\u00e1ban 235-en szegt\u00e9k meg a k\u00f6zter\u00fcleti maszkvisel\u00e9s szab\u00e1lyait", "body": "\nAz elm\u00falt 24 \u00f3r\u00e1ban a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt 235 szem\u00e9llyel szemben int\u00e9zkedtek a rend\u0151r\u00f6k, ezzel szeptember 21. \u00f3ta az \u00f6sszes rend\u0151ri int\u00e9zked\u00e9s sz\u00e1ma 8994-re emelkedett - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a p\u00e9nteki online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes elmondta, hogy a 235-b\u0151l 186 esetben int\u00e9zkedtek t\u00edzezer lakos\u00fan\u00e1l nagyobb telep\u00fcl\u00e9sen, mert az \u00f6nkorm\u00e1nyzati rendeletben elrendelt maszkvisel\u00e9si szab\u00e1lyoknak nem tettek eleget a meghat\u00e1rozott nyilv\u00e1nos helyeken. Hozz\u00e1tette: harminc embert figyelmeztettek, nyolcvanhattal szemben helysz\u00edni b\u00edrs\u00e1got szabtak ki, m\u00edg hetven esetben szab\u00e1lys\u00e9rt\u00e9si feljelent\u00e9st tettek.\n\u00a0\u00a0\u00a0\u00a0A rend\u0151r\u00f6k ellen\u0151rizt\u00e9k a maszkvisel\u00e9s szab\u00e1lyainak betart\u00e1s\u00e1t a t\u00f6megk\u00f6zleked\u00e9si j\u00e1rm\u0171veken, a meg\u00e1ll\u00f3helyeken is, \u00e9s tizenegy emberrel szemben int\u00e9zkedtek. A kereskedelmi egys\u00e9gek \u00e9s bev\u00e1s\u00e1rl\u00f3k\u00f6zpontok ter\u00fclet\u00e9n tov\u00e1bbi 38 esetben kellett emiatt fell\u00e9pni\u00fck.\n\u00a0\u00a0\u00a0\u00a0Az \u00fczletekre, vend\u00e9gl\u00e1t\u00f3helyekre, a sz\u00e1ll\u00e1shelyekre, valamint a szabadid\u0151s l\u00e9tes\u00edtm\u00e9nyekre vonatkoz\u00f3 korl\u00e1toz\u00e1sok megszeg\u00e9se miatt eddig 486 rend\u0151ri int\u00e9zked\u00e9sre volt sz\u00fcks\u00e9g, ebb\u0151l 126 esetben volt meg\u00e1llap\u00edthat\u00f3 az \u00fczemeltet\u0151 vagy a tulajdonos felel\u0151ss\u00e9ge, a tov\u00e1bbi 360 ellen\u0151rz\u00e9s a korl\u00e1tozott nyitvatart\u00e1sra \u00e9s a benntart\u00f3zkod\u00e1s tilalm\u00e1ra vonatkoz\u00f3 szab\u00e1lyok megszeg\u00e9s\u00e9re vonatkozott.\n\u00a0\u00a0\u00a0\u00a0Az egyik tatab\u00e1nyai \u00e9p\u00fcletg\u00e9p\u00e9szeti szak\u00e1ruh\u00e1zban egyetlen alkalmazott \u00e9s a tulajdonos sem hordta a maszkot, ut\u00f3bbi a rend\u0151r\u00f6knek azt mondta, \u0151 eddig soha nem viselte a v\u00e9d\u0151eszk\u00f6zt \u00e9s ezut\u00e1n sem fogja. A rend\u0151r\u00f6k t\u00edz napra bez\u00e1ratt\u00e1k az \u00e1ruh\u00e1zat. Az err\u0151l sz\u00f3l\u00f3 jogszab\u00e1ly hat\u00e1lyba l\u00e9p\u00e9se \u00f3ta m\u00e1r 77 \u00fczletet szankcion\u00e1ltak ezzel a b\u00fcntet\u00e9ssel.\n\u00a0\u00a0\u00a0\u00a0Kiss R\u00f3bert k\u00f6z\u00f6lte: a kij\u00e1r\u00e1si tilalmat \u00e9s korl\u00e1toz\u00e1st az elm\u00falt napon 283-an szegt\u00e9k meg, november 4-\u00e9t\u0151l a rend\u0151r\u00f6knek \u00f6sszesen 6786 szab\u00e1lyszeg\u0151vel szemben kellett int\u00e9zkedni\u00fck.\n\u00a0\u00a0\u00a0\u00a0A szem\u00e9lyforgalmi tranzit\u00fatvonalakon \u00e9s korridorokon cs\u00fct\u00f6rt\u00f6k\u00f6n 61 alkalommal ellen\u0151rizt\u00e9k a szab\u00e1lyok betart\u00e1s\u00e1t, a beutaz\u00e1si korl\u00e1toz\u00e1sokr\u00f3l sz\u00f3l\u00f3, szeptember 1-j\u00e9t\u0151l hat\u00e1lyos korm\u00e1nyrendelet kihirdet\u00e9se \u00f3ta 6491 ilyen ellen\u0151rz\u00e9st v\u00e9geztek a rend\u0151r\u00f6k.\n\u00a0\u00a0\u00a0\u00a0Cs\u00fct\u00f6rt\u00f6k\u00f6n 18 622 alkalommal ellen\u0151rizt\u00e9k a hat\u00f3s\u00e1gi h\u00e1zi karant\u00e9nban l\u00e9v\u0151ket \u00e9s 8722 korl\u00e1toz\u00f3 int\u00e9zked\u00e9st rendeltek el, az \u00e9rv\u00e9nyben l\u00e9v\u0151 karant\u00e9nok sz\u00e1ma 49 549. Az elektronikus ellen\u0151rz\u00e9st szolg\u00e1l\u00f3 mobiltelefonos applik\u00e1ci\u00f3ra eddig 3927-en regisztr\u00e1ltak - ismertette.\n\n\nMTI 2020. november 27.\n\n"}]