[{"date": "2020-11-10 16:23", "url": "https://koronavirus.gov.hu/cikkek/meghosszabbitotta-az-orszaggyules-veszelyhelyzetet", "h1": "Meghosszabb\u00edtotta az Orsz\u00e1ggy\u0171l\u00e9s a vesz\u00e9lyhelyzetet", "body": "\nMeghosszabb\u00edtotta az Orsz\u00e1ggy\u0171l\u00e9s a koronav\u00edrus-j\u00e1rv\u00e1ny miatt kihirdetett vesz\u00e9lyhelyzet hat\u00e1ly\u00e1t, miut\u00e1n kedden megszavazta a j\u00e1rv\u00e1ny m\u00e1sodik hull\u00e1ma elleni v\u00e9dekez\u00e9sr\u0151l sz\u00f3l\u00f3 t\u00f6rv\u00e9nyt.\n\n\nA k\u00e9pvisel\u0151k 180 igen szavazattal, 1 nem ellen\u00e9ben fogadt\u00e1k el Varga Judit igazs\u00e1g\u00fcgyi miniszter el\u0151terjeszt\u00e9s\u00e9t.\n\u00a0\u00a0\u00a0\u00a0Az Orsz\u00e1ggy\u0171l\u00e9s ezzel felhatalmazta a korm\u00e1nyt, hogy a koronav\u00edrus-j\u00e1rv\u00e1ny miatt kihirdetett vesz\u00e9lyhelyzettel \u00f6sszef\u00fcgg\u00e9sben hozott korm\u00e1nyrendeletek hat\u00e1ly\u00e1t a most megszavazott t\u00f6rv\u00e9ny hat\u00e1lyveszt\u00e9s\u00e9ig - azaz a kihirdet\u00e9s\u00e9t k\u00f6vet\u0151 90. napig - meghosszabb\u00edtsa. A parlament egy\u00fattal meger\u0151s\u00edtette ezeket a korm\u00e1nyrendeleteket.\n\u00a0\u00a0\u00a0\u00a0A Orsz\u00e1ggy\u0171l\u00e9s ugyanakkor a t\u00f6rv\u00e9ny hat\u00e1lyveszt\u00e9s\u00e9t megel\u0151z\u0151en is visszavonhatja e felhatalmaz\u00e1s\u00e1t.\n\u00a0\u00a0\u00a0\u00a0A korm\u00e1nynak a j\u00e1rv\u00e1ny k\u00f6vetkezm\u00e9nyeinek elh\u00e1r\u00edt\u00e1sa \u00e9rdek\u00e9ben megtett int\u00e9zked\u00e9seir\u0151l rendszeresen t\u00e1j\u00e9koztat\u00e1st kell adnia az Orsz\u00e1ggy\u0171l\u00e9s \u00fcl\u00e9s\u00e9n, annak hi\u00e1ny\u00e1ban a h\u00e1zeln\u00f6knek \u00e9s a frakci\u00f3vezet\u0151knek.\n\u00a0\u00a0\u00a0\u00a0A jogszab\u00e1ly rendelkezik tov\u00e1bb\u00e1 arr\u00f3l, hogy a helyi vagy a nemzetis\u00e9gi \u00f6nkorm\u00e1nyzat k\u00e9pvisel\u0151-test\u00fclete feloszl\u00e1s\u00e1nak kimond\u00e1sa eset\u00e9n e d\u00f6nt\u00e9s hat\u00e1lya a vesz\u00e9lyhelyzet megsz\u0171n\u00e9s\u00e9t k\u00f6vet\u0151 napon \u00e1ll be.\n\u00a0\u00a0\u00a0\u00a0A vesz\u00e9lyhelyzet megsz\u0171n\u00e9se ut\u00e1ni napig id\u0151k\u00f6zi v\u00e1laszt\u00e1s nem t\u0171zhet\u0151 ki, a m\u00e1r kit\u0171z\u00f6ttek elmaradnak. A ki nem t\u0171z\u00f6tt \u00e9s az elmaradt v\u00e1laszt\u00e1st a vesz\u00e9lyhelyzet megsz\u0171n\u00e9s\u00e9t k\u00f6vet\u0151 tizen\u00f6t napon bel\u00fcl ki kell t\u0171zni.\n\u00a0\u00a0\u00a0\u00a0A t\u00f6rv\u00e9nyalkot\u00e1si bizotts\u00e1g \u00f6sszegz\u0151 m\u00f3dos\u00edt\u00f3 javaslata alapj\u00e1n r\u00f6gz\u00edtett\u00e9k a jogszab\u00e1lyban, hogy azokban az esetekben, amikor a v\u00e1laszt\u00e1sok vesz\u00e9lyhelyzet miatti elmarad\u00e1sa el\u0151tt a jel\u00f6lteket m\u00e1r joger\u0151sen nyilv\u00e1ntart\u00e1sba vett\u00e9k, a vesz\u00e9lyhelyzet megsz\u0171n\u00e9se ut\u00e1n az \u00faj v\u00e1laszt\u00e1st legk\u00e9s\u0151bb a kit\u0171z\u00e9st k\u00f6vet\u0151 45. napon kell megtartani, jel\u00f6ltek pedig csak azok lehetnek, akiket a v\u00e1laszt\u00e1si bizotts\u00e1g m\u00e1r joger\u0151sen nyilv\u00e1ntart\u00e1sba vett.\n\u00a0\u00a0\u00a0\u00a0A vesz\u00e9lyhelyzet megsz\u0171n\u00e9s\u00e9t k\u00f6vet\u0151 napig orsz\u00e1gos \u00e9s helyi n\u00e9pszavaz\u00e1s sem kezdem\u00e9nyezhet\u0151, a m\u00e1r kit\u0171z\u00f6tt referendumok elmaradnak. A ki nem t\u0171z\u00f6tt \u00e9s az elmaradt n\u00e9pszavaz\u00e1sokat a vesz\u00e9lyhelyzet megsz\u0171n\u00e9s\u00e9t k\u00f6vet\u0151 tizen\u00f6t napon bel\u00fcl kell kit\u0171zni. Tov\u00e1bbi szab\u00e1ly, hogy a korm\u00e1ny vonatkoz\u00f3 rendelet\u00e9nek hat\u00e1lybal\u00e9p\u00e9sekor helyi n\u00e9pszavaz\u00e1s kezdem\u00e9nyez\u00e9se \u00e9rdek\u00e9ben folytatott al\u00e1\u00edr\u00e1sgy\u0171jt\u00e9s eset\u00e9n az al\u00e1\u00edr\u00e1sgy\u0171jt\u00e9sre vonatkoz\u00f3 hat\u00e1rid\u0151 a rendelet hat\u00e1lybal\u00e9p\u00e9s\u00e9t\u0151l a vesz\u00e9lyhelyzet megsz\u0171n\u00e9s\u00e9t k\u00f6vet\u0151 napig sz\u00fcnetel. Az \u00f6sszegy\u0171jt\u00f6tt al\u00e1\u00edr\u00e1sokat tartalmaz\u00f3 \u00edveket a szervez\u0151nek legk\u00e9s\u0151bb e t\u00f6rv\u00e9ny hat\u00e1lybal\u00e9p\u00e9s\u00e9t k\u00f6vet\u0151 h\u00e1rom napon bel\u00fcl \u00e1t kell adnia a helyi v\u00e1laszt\u00e1si irod\u00e1nak. A vesz\u00e9lyhelyzet megsz\u0171n\u00e9s\u00e9t k\u00f6vet\u0151 napon a helyi v\u00e1laszt\u00e1si iroda vezet\u0151je \u00faj hiteles\u00edt\u00e9si z\u00e1rad\u00e9kkal l\u00e1tja el az al\u00e1\u00edr\u00e1sgy\u0171jt\u0151 \u00edv mintap\u00e9ld\u00e1ny\u00e1t, \u00e9s azt \u00e1tadja a szervez\u0151nek.\n\u00a0\u00a0\u00a0\u00a0A koronav\u00edrus-j\u00e1rv\u00e1ny m\u00e1sodik hull\u00e1ma miatt elrendelt rendk\u00edv\u00fcli jogrend, a vesz\u00e9lyhelyzet m\u00falt szerd\u00e1n l\u00e9pett hat\u00e1lyba.\n\u00a0\u00a0\u00a0\u00a0Az alkotm\u00e1ny szerint a korm\u00e1ny a vesz\u00e9lyhelyzetben rendeletet alkothat, amellyel - sarkalatos t\u00f6rv\u00e9nyben meghat\u00e1rozottak szerint - egyes t\u00f6rv\u00e9nyek alkalmaz\u00e1s\u00e1t felf\u00fcggesztheti, t\u00f6rv\u00e9nyi rendelkez\u00e9sekt\u0151l elt\u00e9rhet, valamint egy\u00e9b rendk\u00edv\u00fcli int\u00e9zked\u00e9seket hozhat. E rendeletek tizen\u00f6t napig maradnak hat\u00e1lyban, kiv\u00e9ve, ha a korm\u00e1ny - az Orsz\u00e1ggy\u0171l\u00e9s felhatalmaz\u00e1sa alapj\u00e1n - meghosszabb\u00edtja a hat\u00e1lyukat. Ezt a felhatalmaz\u00e1st adta meg kedden a H\u00e1z.\n\u00a0\u00a0\u00a0\u00a0\"Tov\u00e1bbra is az a c\u00e9lunk, hogy ember\u00e9leteket ments\u00fcnk meg, ez\u00e9rt a j\u00e1rv\u00e1ny elleni v\u00e9dekez\u00e9sben gyors d\u00f6nt\u00e9si \u00e9s cselekv\u00e9si k\u00e9pess\u00e9gre van sz\u00fcks\u00e9g\" - olvashat\u00f3 a korm\u00e1nyzati el\u0151terjeszt\u00e9s \u00e1ltal\u00e1nos indokl\u00e1s\u00e1ban, amely szerint a rendk\u00edv\u00fcli jogrend ebben ny\u00fajt seg\u00edts\u00e9get, hiszen a jelenlegi j\u00e1rv\u00e1ny\u00fcgyi helyzetben a meghozott int\u00e9zked\u00e9sek min\u00e9l gyorsabb v\u00e9grehajt\u00e1sa indokolt. \"Az elj\u00e1r\u00e1srend heteket vehet ig\u00e9nybe, ennyit nem v\u00e1rhatunk, a magyar emberek eg\u00e9szs\u00e9ge az els\u0151\" - \u00edrt\u00e1k.\n\u00a0\u00a0\u00a0\u00a0Orb\u00e1n Viktor minisztereln\u00f6k h\u00e9tf\u0151n k\u00f6z\u00f6lte: cs\u00f6kkenteni kell a koronav\u00edrusos megbeteged\u00e9seket, mert ha tov\u00e1bbra is ilyen \u00fctemben n\u0151 a fert\u0151z\u00f6ttek sz\u00e1ma, akkor a k\u00f3rh\u00e1zak nem tudnak megbirk\u00f3zni a r\u00e1juk nehezed\u0151 teherrel. A korl\u00e1toz\u00f3 int\u00e9zked\u00e9sek k\u00f6z\u00f6tt ismertette az este 8 \u00f3ra \u00e9s hajnali 5 \u00f3ra k\u00f6z\u00f6tti kij\u00e1r\u00e1si tilalmat, a digit\u00e1lis oktat\u00e1s bevezet\u00e9s\u00e9t nyolcadik oszt\u00e1ly f\u00f6l\u00f6tt, a gy\u00fclekez\u00e9s \u00e9s a rendezv\u00e9nyek tilalm\u00e1t, az \u00e9ttermek bez\u00e1r\u00e1s\u00e1t \u00e9s a meccsek z\u00e1rt kapuss\u00e1 t\u00e9tel\u00e9t.\n\nMTI 2020. november 10.\n\n"}]