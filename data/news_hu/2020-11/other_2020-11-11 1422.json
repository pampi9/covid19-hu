[{"date": "2020-11-11 14:22", "url": "https://koronavirus.gov.hu/cikkek/operativ-torzs-ejfeltol-hatalyba-leptek-az-uj-vedelmi-intezkedesek", "h1": "Operat\u00edv t\u00f6rzs: \u00e9jf\u00e9lt\u0151l hat\u00e1lyba l\u00e9ptek az \u00faj v\u00e9delmi int\u00e9zked\u00e9sek", "body": "\n\u00c9jf\u00e9lt\u0151l hat\u00e1lyba l\u00e9pett a vesz\u00e9lyhelyzet idej\u00e9n alkalmazand\u00f3 v\u00e9delmi int\u00e9zked\u00e9sek m\u00e1sodik \u00fctem\u00e9r\u0151l sz\u00f3l\u00f3 korm\u00e1nyrendelet, amely \u00faj szab\u00e1lyokat vezet be - emelte ki a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a szerdai online sajt\u00f3t\u00e1j\u00e9koztat\u00f3n.\n\n\n\u00a0Kiss R\u00f3bert\u00a0alezredes k\u00f6z\u00f6lte: kedden az Orsz\u00e1ggy\u0171l\u00e9s elfogadta a koronav\u00edrus-vil\u00e1gj\u00e1rv\u00e1ny m\u00e1sodik hull\u00e1ma elleni v\u00e9dekez\u00e9sr\u0151l sz\u00f3l\u00f3 t\u00f6rv\u00e9nyt.\n\u00a0\u00a0\u00a0\u00a0Felh\u00edvta a figyelmet a kor\u00e1bbi, maszkvisel\u00e9ssel \u00e9s a v\u00e9delmi t\u00e1vols\u00e1gtart\u00e1ssal kapcsolatos szab\u00e1lyokra is, amelyek tov\u00e1bbra is \u00e9rv\u00e9nyben maradnak.\n\u00a0\u00a0\u00a0\u00a0Eml\u00e9keztetett: a 6. \u00e9let\u00e9v\u00e9t be nem t\u00f6lt\u00f6tt kiskor\u00faak kiv\u00e9tel\u00e9vel a t\u00f6megk\u00f6zleked\u00e9si eszk\u00f6z\u00f6k\u00f6n, illetve azokon a helyeken, ahol t\u00f6megk\u00f6zleked\u00e9si eszk\u00f6zre v\u00e1rakoznak, az \u00fczletekben, bev\u00e1s\u00e1rl\u00f3k\u00f6zpontokban, k\u00f6zlev\u00e9lt\u00e1rakban, nyilv\u00e1nos mag\u00e1nlev\u00e9lt\u00e1rakban, az \u00fcgyf\u00e9lforgalom sz\u00e1m\u00e1ra nyitva lev\u0151 helyis\u00e9gekben, az eg\u00e9szs\u00e9g\u00fcgyi int\u00e9zm\u00e9nyekben \u00e9s a szoci\u00e1lis int\u00e9zm\u00e9nyekben kell a maszkot viselni \u00fagy, hogy egyidej\u0171leg az orrot \u00e9s a sz\u00e1jat is fedje. Ha nem, vagy nem megfelel\u0151en viseli ezeken a helysz\u00edneken valaki a maszkot, akkor az utaz\u00e1sb\u00f3l kiz\u00e1rhat\u00f3, a helysz\u00ednr\u0151l val\u00f3 elk\u00fcld\u00e9s\u00e9r\u0151l pedig az \u00fczemeltet\u0151nek kell gondoskodnia, sz\u00fcks\u00e9g eset\u00e9n a rend\u0151rs\u00e9g bevon\u00e1s\u00e1val.\n\u00a0\u00a0\u00a0\u00a0T\u00e1j\u00e9koztat\u00e1sa szerint \u00faj elemk\u00e9nt jelenik meg az \u00e9jf\u00e9lt\u0151l hat\u00e1lyba l\u00e9pett jogszab\u00e1lyban, hogy a polg\u00e1rmesterek felhatalmaz\u00e1st kapnak arra: \u00f6nkorm\u00e1nyzati rendeletben hat\u00e1rozz\u00e1k meg a t\u00edzezer f\u0151n\u00e9l nagyobb lakoss\u00e1g\u00fa telep\u00fcl\u00e9sen azokat a k\u00f6zter\u00fcleteket \u00e9s nyilv\u00e1nos helyeket, ahol k\u00f6telez\u0151 a maszk visel\u00e9se. Sporttev\u00e9kenys\u00e9g sor\u00e1n, parkokban, illetve z\u00f6ldter\u00fcleteken a maszk visel\u00e9se tov\u00e1bbra sem k\u00f6telez\u0151 - tette hozz\u00e1\u00a0Kiss R\u00f3bert.\n\u00a0\u00a0\u00a0\u00a0A kij\u00e1r\u00e1si tilalommal \u00f6sszef\u00fcgg\u00e9sben elmondta: este 8 \u00f3ra \u00e9s reggel 5 \u00f3ra k\u00f6z\u00f6tt mindenki k\u00f6teles a lak\u00f3hely\u00e9n, tart\u00f3zkod\u00e1si hely\u00e9n vagy sz\u00e1ll\u00e1shely\u00e9n lenni. Ez al\u00f3l a munkav\u00e9gz\u00e9s jelent kiv\u00e9telt, valamint ha valaki a munkahely\u00e9re megy, vagy onnan tart az otthon\u00e1ba, sz\u00e1ll\u00e1shely\u00e9re. Szint\u00e9n kiv\u00e9telt jelentenek a versenyszer\u0171en sportol\u00f3k, \u0151k az \u00e9jszakai kij\u00e1r\u00e1si korl\u00e1toz\u00e1sok idej\u00e9n is elhagyhatj\u00e1k az otthonukat, ha edz\u00e9sre, sportrendezv\u00e9nyre mennek, vagy \u00e9pp az edz\u00e9sr\u0151l, sportrendezv\u00e9nyr\u0151l tartanak haza.\n\u00a0\u00a0\u00a0\u00a0 A kij\u00e1r\u00e1si tilalom al\u00f3li mentes\u00fcl\u00e9shez a \"munkav\u00e9gz\u00e9sr\u0151l sz\u00f3l\u00f3 igazol\u00e1s\" nyomtatv\u00e1ny kit\u00f6lt\u00e9se sz\u00fcks\u00e9ges, amit a koronavirus.gov.hu oldalr\u00f3l, a police.hu, valamint a kormany.hu oldalr\u00f3l lehet let\u00f6lteni. A nyomtatv\u00e1nyt a munk\u00e1ltat\u00f3 t\u00f6lti ki \u00e9s visszavon\u00e1sig \u00e9rv\u00e9nyes. Az igazol\u00e1st a munkav\u00e1llal\u00f3knak magukn\u00e1l kell tartaniuk \u00e9s rend\u0151ri int\u00e9zked\u00e9s eset\u00e9n fel kell tudniuk mutatni.\n\u00a0\u00a0\u00a0\u00a0Ugyancsak el lehet hagyni a lak\u00f3helyet vagy sz\u00e1ll\u00e1shelyet kutyas\u00e9t\u00e1ltat\u00e1s c\u00e9lj\u00e1b\u00f3l, de csak 500 m\u00e9teres k\u00f6rzetben. A kutyafuttat\u00f3k nyitvatart\u00e1s\u00e1r\u00f3l, vagy bez\u00e1r\u00e1s\u00e1r\u00f3l ugyancsak a telep\u00fcl\u00e9si \u00f6nkorm\u00e1nyzatok d\u00f6nthetnek.\n\u00a0\u00a0\u00a0\u00a0Az \u00faj v\u00e9delmi int\u00e9zked\u00e9sek tilalmait felsorolva az alezredes felh\u00edvta a figyelmet arra, hogy tilos rendezv\u00e9nyt, gy\u0171l\u00e9st, kultur\u00e1lis esem\u00e9nyeket, kar\u00e1csonyi v\u00e1s\u00e1rokat szervezni \u00e9s tartani, az \u00e9ttermek nem fogadhatnak vend\u00e9geket, csak elvitelre szolg\u00e1lhatnak ki. K\u00e9s\u0151bb, \u00fajs\u00e1g\u00edr\u00f3i k\u00e9rd\u00e9sre v\u00e1laszolva azt mondta: az \u00e9ttermekbe be lehet menni addig, am\u00edg valaki megkapja az elvitelre k\u00e9rt \u00e9telt, de ez id\u0151 alatt is viselnie kell maszkot.\n\u00a0\u00a0\u00a0\u00a0Tov\u00e1bbi szigor\u00edt\u00e1sok k\u00f6z\u00f6tt eml\u00edtette, hogy a gy\u00f3gyszert\u00e1rak \u00e9s benzinkutak kiv\u00e9tel\u00e9vel az \u00fczletek 19 \u00f3r\u00e1ig maradhatnak nyitva, a szolg\u00e1ltat\u00f3k \u00e9s a szolg\u00e1ltat\u00e1sok, p\u00e9ld\u00e1ul a fodr\u00e1szok, a massz\u0151r\u00f6k, a szem\u00e9lyi edz\u0151k a kij\u00e1r\u00e1si tilalom szab\u00e1lyai mellett a szokott rendben v\u00e9gezhetik munk\u00e1jukat.\n\u00a0\u00a0\u00a0\u00a0A sz\u00e1llod\u00e1k turist\u00e1kat nem fogadhatnak, csak \u00fczleti, gazdas\u00e1gi vagy oktat\u00e1si c\u00e9lb\u00f3l \u00e9rkez\u0151 vend\u00e9geket.\n\u00a0\u00a0\u00a0\u00a0A sportrendezv\u00e9nyek n\u00e9z\u0151k n\u00e9lk\u00fcl, z\u00e1rtan tarthat\u00f3k meg.\n\u00a0\u00a0\u00a0\u00a0Szabadid\u0151s l\u00e9tes\u00edtm\u00e9nyek haszn\u00e1lata tilos, \u00edgy nem l\u00e1togathat\u00f3k a fitnesztermek, a sz\u00ednh\u00e1zak, a cirkuszok, az uszod\u00e1k, a k\u00f6zf\u00fcrd\u0151k, a m\u00fazeumok, a k\u00f6nyvt\u00e1rak, a mozik, az \u00e1llatkertek, a vadasparkok, a korcsolyap\u00e1ly\u00e1k, a kalandparkok, a j\u00e1tsz\u00f3h\u00e1zak \u00e9s a vid\u00e1mparkok.\n\u00a0\u00a0\u00a0\u00a0Tov\u00e1bbi szigor\u00edt\u00e1s, hogy mag\u00e1n- \u00e9s csal\u00e1di rendezv\u00e9nyeket is legfeljebb 10 f\u0151vel lehet megtartani, temet\u00e9sen legfeljebb 50-en vehetnek r\u00e9szt, az esk\u00fcv\u0151ket pedig lakodalom n\u00e9lk\u00fcl rendezhetik meg \u00e9s csak meghat\u00e1rozott szem\u00e9lyek vehetnek r\u00e9szt azon.\n\u00a0\u00a0\u00a0\u00a0A v\u00e9delmi int\u00e9zked\u00e9sek betart\u00e1s\u00e1t a rend\u0151rs\u00e9g ellen\u0151rzi \u00e9s munk\u00e1jukban a honv\u00e9ds\u00e9g hivat\u00e1sos \u00e1llom\u00e1nya is seg\u00edts\u00e9get ny\u00fajt. A rend\u0151rs\u00e9gnek tov\u00e1bbra is van kereskedelmi hat\u00f3s\u00e1gi jogk\u00f6re, \u00edgy ha egy \u00fczletben szab\u00e1lytalans\u00e1got tapasztalnak, ak\u00e1r be is z\u00e1rathatj\u00e1k azt.\n\u00a0\u00a0\u00a0\u00a0A b\u00edrs\u00e1gokr\u00f3l sz\u00f3lva elmondta: a helysz\u00edni b\u00edrs\u00e1g 5 ezer forintt\u00f3l 150 ezer forintig, de ism\u00e9telt szab\u00e1lys\u00e9rt\u00e9s eset\u00e9n 200 ezer forintig is terjedhet, m\u00edg szab\u00e1lys\u00e9rt\u00e9si elj\u00e1r\u00e1sban a b\u00edrs\u00e1g \u00f6sszege az 500 ezer forintot is el\u00e9rheti.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta: a maszkvisel\u00e9si k\u00f6telezetts\u00e9get m\u00e1r szeptember 21. \u00f3ta ellen\u0151rzik, a t\u00f6megk\u00f6zleked\u00e9sben eddig 849 emberrel, az \u00fczletekben 2629 emberrel szemben kellett int\u00e9zkedni\u00fck mulaszt\u00e1s miatt. Vend\u00e9gl\u00e1t\u00f3helyeken a szab\u00e1lyokat be nem tart\u00f3kkal szemben 106 esetben int\u00e9zkedtek \u00e9s 42 \u00fczemeltet\u0151vel vagy tulajdonossal szemben is fel kellett l\u00e9pni\u00fck, mert nem gondoskodtak a szab\u00e1lyok betartat\u00e1s\u00e1r\u00f3l. Hozz\u00e1tette: a rend\u0151rs\u00e9g mindig ar\u00e1nyosan \u00e9s a sz\u00fcks\u00e9ges m\u00e9rt\u00e9kben alkalmazza a szankci\u00f3kat.\n\u00a0\u00a0\u00a0\u00a0Ugyancsak k\u00e9rd\u00e9sre v\u00e1laszolva elmondta: m\u00e1rcius \u00f3ta ellen\u0151rzik a hat\u00f3s\u00e1gi h\u00e1zi karant\u00e9nban lev\u0151ket, kedden 16 345 helysz\u00edni ellen\u0151rz\u00e9st hajtottak v\u00e9gre. Kedden 5190 ilyen korl\u00e1toz\u00f3 int\u00e9zked\u00e9st rendeltek el, jelenleg 36 492-en vannak karant\u00e9nban, akik k\u00f6z\u00fcl 3222-en v\u00e1llalt\u00e1k, hogy elektronikusan, mobiltelefonos applik\u00e1ci\u00f3 seg\u00edts\u00e9g\u00e9vel ellen\u0151rizze a rend\u0151rs\u00e9g, hogy betartj\u00e1k-e a karant\u00e9nszab\u00e1lyokat.\n\n\nMTI 2020. november 11.\n\n"}]