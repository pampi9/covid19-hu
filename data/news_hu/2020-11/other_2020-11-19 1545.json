[{"date": "2020-11-19 15:45", "url": "https://koronavirus.gov.hu/cikkek/operativ-torzs-egyre-tobben-tartjak-be-kijarasi-szabalyokat", "h1": "Operat\u00edv t\u00f6rzs: egyre t\u00f6bben tartj\u00e1k be a kij\u00e1r\u00e1si szab\u00e1lyokat", "body": "\nSzerd\u00e1n 289 emberrel szemben int\u00e9zkedtek a rend\u0151r\u00f6k a kij\u00e1r\u00e1si tilalom megs\u00e9rt\u00e9se miatt, de a szankci\u00f3k sz\u00e1ma folyamatosan cs\u00f6kken, egyre t\u00f6bben tartj\u00e1k be a szab\u00e1lyokat - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes k\u00f6z\u00f6lte: a 289 int\u00e9zked\u00e9sb\u0151l 15 volt figyelmeztet\u00e9s, 145 helysz\u00edni b\u00edrs\u00e1got szabtak ki, 129 esetben pedig szab\u00e1lys\u00e9rt\u00e9si feljelent\u00e9st tettek a rend\u0151r\u00f6k. Az el\u0151z\u0151 napihoz k\u00e9pest a szerdai adatok 7 sz\u00e1zal\u00e9kos cs\u00f6kken\u00e9st mutatnak - tette hozz\u00e1.\n\u00a0\u00a0\u00a0\u00a0Kiemelte: a november 4-\u00e9n hat\u00e1lyba l\u00e9pett kij\u00e1r\u00e1si korl\u00e1toz\u00e1s \u00e9s a november 10-\u00e9t\u0151l \u00e9rv\u00e9nybe l\u00e9pett kij\u00e1r\u00e1si tilalom ellen\u0151rz\u00e9se \u00f3ta 3936 emberrel szemben int\u00e9zkedtek a rend\u0151r\u00f6k a kij\u00e1r\u00e1si szab\u00e1lyok megszeg\u00e9se miatt.\n\u00a0\u00a0\u00a0\u00a0Szerd\u00e1n a maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1sa miatt 432 emberrel szemben int\u00e9zkedtek a rend\u0151r\u00f6k, ez az el\u0151z\u0151 napin\u00e1l 8 sz\u00e1zal\u00e9kkal t\u00f6bb. Leggyakrabban az\u00e9rt kellett int\u00e9zkedni\u00fck, mert a t\u00edzezern\u00e9l nagyobb l\u00e9leksz\u00e1m\u00fa telep\u00fcl\u00e9sen nem viselt\u00e9k a maszkot az el\u0151\u00edr\u00e1snak megfelel\u0151en; a t\u00f6megk\u00f6zleked\u00e9sben \u00e9s a meg\u00e1ll\u00f3kban nyolcszor int\u00e9zkedtek ugyanez\u00e9rt, az \u00fczletekben \u00e9s bev\u00e1s\u00e1rl\u00f3k\u00f6zpontokban pedig hatvanszor.\n\u00a0\u00a0\u00a0\u00a0Szerd\u00e1n \u00f6t \u00fczletet, vend\u00e9gl\u00e1t\u00f3helyet, illetve szolg\u00e1ltat\u00f3helyet z\u00e1rattak be ideiglenesen szab\u00e1lytalans\u00e1gok miatt, k\u00f6zt\u00fck h\u00e1rmat a f\u0151v\u00e1rosban. A l\u0151rinci piacon egy \u00fczlet alkalmazottj\u00e1t az \u00e1ll\u00e1ra h\u00fazott maszk miatt helysz\u00edni b\u00edrs\u00e1ggal s\u00fajtott\u00e1k \u00e9s h\u00e9t napra bez\u00e1ratt\u00e1k az \u00fczletet, a VII. \u00e9s a IX. ker\u00fcletben pedig egy-egy p\u00e9ks\u00e9get z\u00e1rattak be h\u00e9t-h\u00e9t napra szab\u00e1lytalans\u00e1g miatt. Helysz\u00edni b\u00edrs\u00e1got szabtak ki Szolnokon is, ahol egy vend\u00e9gl\u00e1t\u00f3hely tulajdonosa \u00e9s egyik alkalmazottja nem viselte helyesen a maszkot, a helyet t\u00edz napra z\u00e1rt\u00e1k be. Eddig 59 l\u00e9tes\u00edtm\u00e9nyt, \u00fczletet, szolg\u00e1ltat\u00f3t s\u00fajtottak bez\u00e1r\u00e1ssal - mondta.\n\u00a0\u00a0\u00a0\u00a0A Magyarorsz\u00e1g ter\u00fclet\u00e9n \u00e1tutaz\u00f3kat is ellen\u0151rzik, szerd\u00e1n a tranzitszab\u00e1lyok megs\u00e9rt\u00e9se miatt 42 int\u00e9zked\u00e9sre volt sz\u00fcks\u00e9g. Az \u00e1tutaz\u00f3kat szeptember \u00f3ta ellen\u0151rzik, a szab\u00e1ly s\u00e9rt\u0151k ellen eddig \u00f6sszesen 6076 alkalommal int\u00e9zkedtek a rend\u0151r\u00f6k.\n\u00a0\u00a0\u00a0\u00a0Szerd\u00e1n 16 485 alkalommal ellen\u0151rizt\u00e9k szem\u00e9lyesen a rend\u0151r\u00f6k a hat\u00f3s\u00e1gi h\u00e1zi karant\u00e9nban lev\u0151ket, \u00e9s 6802 ilyen korl\u00e1toz\u00f3 int\u00e9zked\u00e9st rendeltek el. Jelenleg 38 610-en vannak hat\u00f3s\u00e1gi h\u00e1zi karant\u00e9nban, k\u00f6z\u00fcl\u00fck 3627-en v\u00e1llalt\u00e1k, hogy a rend\u0151rs\u00e9g elektronikusan ellen\u0151rizze a szab\u00e1lyok betart\u00e1s\u00e1t.\n\u00a0\u00a0\u00a0\u00a0Az alezredes ismertette azt is, hogy a j\u00e1rv\u00e1nnyal \u00f6sszef\u00fcgg\u00e9sben 483 b\u0171ncselekm\u00e9ny \u00fcgy\u00e9ben ind\u00edtottak nyomoz\u00e1st m\u00e1rcius \u00f3ta \u00e9s eddig 94 embert hallgattak ki gyan\u00fas\u00edtottk\u00e9nt.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta: ha egy magyar \u00e1llampolg\u00e1r a kij\u00e1r\u00e1si tilalom idej\u00e9n l\u00e9p be Magyarorsz\u00e1gra, \u00e9s elh\u00e1r\u00edthatatlan okb\u00f3l nem tudta ezt hamarabb megtenni, nem alkalmaznak vele szemben szankci\u00f3t. P\u00e9ldak\u00e9nt eml\u00edtette, ha valaki szomsz\u00e9dos orsz\u00e1gba rep\u00fcl\u0151vel olyan id\u0151pontban \u00e9rkezik, hogy Magyarorsz\u00e1gra m\u00e1r csak a kij\u00e1r\u00e1si tilalom ideje alatt tud bel\u00e9pni. Ugyan\u00edgy nem alkalmaznak szankci\u00f3t azokkal szemben sem, akiknek magyar rept\u00e9rre sz\u00e1ll le a g\u00e9p\u00fck \u00e9s a kij\u00e1r\u00e1si tilalom alatt tudnak csak a sz\u00e1ll\u00e1shely\u00fckre, lak\u00f3hely\u00fckre jutni. Felh\u00edvta azonban a figyelmet arra, hogy a mentes\u00fcl\u00e9s csak az utaz\u00f3ra vonatkozik, ha valaki kimegy mondjuk az utas\u00e9rt a rep\u00fcl\u0151t\u00e9rre, \u0151 m\u00e1r elk\u00f6veti a szab\u00e1lys\u00e9rt\u00e9st.\n\u00a0\u00a0\u00a0\u00a0A j\u00e1tsz\u00f3terekr\u0151l sz\u00f3lva elmondta: azt a korm\u00e1nyrendelet nem szab\u00e1lyozza, de a 10 ezern\u00e9l nagyobb l\u00e9leksz\u00e1m\u00fa telep\u00fcl\u00e9seken a polg\u00e1rmesterek \u00f6nkorm\u00e1nyzati rendeletben el\u0151\u00edrhatj\u00e1k a j\u00e1tsz\u00f3tereken is a maszkhaszn\u00e1latot. Ha a j\u00e1tsz\u00f3t\u00e9r parkokban vagy z\u00f6ld ter\u00fcleten tal\u00e1lhat\u00f3, akkor ott a korm\u00e1nyrendelet alapj\u00e1n nem kell maszkot viselni.\n\u00a0\u00a0\u00a0\u00a0A kij\u00e1r\u00e1si tilalom idej\u00e9n taxiz\u00f3kkal \u00f6sszef\u00fcgg\u00e9sben arra h\u00edvta fel a figyelmet, hogy a taxi sof\u0151rje egy\u00e9rtelm\u0171en munk\u00e1t v\u00e9gez, \u00e1m az utasokat a rend\u0151rs\u00e9g ellen\u0151rizheti.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta: megjelent cs\u00fct\u00f6rt\u00f6k\u00f6n a v\u00e9delmi int\u00e9zked\u00e9sek m\u00e1sodik \u00fctem\u00e9r\u0151l sz\u00f3l\u00f3 korm\u00e1nyrendelet m\u00f3dos\u00edt\u00e1sa, amelynek \u00e9rtelm\u00e9ben az autizmussal \u00e9l\u0151k p\u00e9ntekt\u0151l mentes\u00fclnek a maszkvisel\u00e9si szab\u00e1lyok al\u00f3l.\n\u00a0\u00a0\u00a0\u00a0Ugyancsak k\u00e9rd\u00e9sre v\u00e1laszolva c\u00e1folta azt a sajt\u00f3h\u00edrt, hogy az operat\u00edv t\u00f6rzs utas\u00edt\u00e1st adott volna b\u00e1rkinek is arra, hogy egy budapesti sz\u00e1llod\u00e1t koronav\u00edrusos betegek elhelyez\u00e9se \u00e9rdek\u00e9ben \u00fcr\u00edtsenek ki.\n\nMTI 2020. november 19.\n\n"}]