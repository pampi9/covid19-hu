[{"date": "2020-11-11 09:01", "url": "https://koronavirus.gov.hu/cikkek/guller-turizmust-ahogyan-az-elso-hullam-idejen-most-sem-hagyjuk-cserben", "h1": "Guller: a turizmust, ahogyan az els\u0151 hull\u00e1m idej\u00e9n, most sem hagyjuk cserben", "body": "\n\u00dajabb t\u00e1mogat\u00e1st biztos\u00edt a korm\u00e1ny a turizmusnak, a szektort - ahogyan a koronav\u00edrus-j\u00e1rv\u00e1ny els\u0151 hull\u00e1ma idej\u00e9n - \"most sem hagyjuk cserben, mindent megtesz\u00fcnk annak \u00e9rdek\u00e9ben, hogy az itt dolgoz\u00f3k megtarthass\u00e1k munkahelyeiket\" - jelentette ki az MTI-nek\u00a0Guller\u00a0Zolt\u00e1n, a Magyar Turisztikai \u00dcgyn\u00f6ks\u00e9g vez\u00e9rigazgat\u00f3ja szerd\u00e1n.\n\n\nHangoztatta, hogy a korm\u00e1ny a turisztikai \u00fcgyn\u00f6ks\u00e9ggel k\u00f6z\u00f6sen m\u00e1r a j\u00e1rv\u00e1ny els\u0151 szakasz\u00e1ban mindent megtett az\u00e9rt, hogy seg\u00edtse a szektort. A tavaszi gazdas\u00e1gv\u00e9delmi int\u00e9zked\u00e9sek k\u00f6z\u00f6tt szerepelt p\u00e9ld\u00e1ul a j\u00e1rul\u00e9kkedvezm\u00e9ny, a kedvezm\u00e9nyes hitelprogram vagy a SZ\u00c9P-k\u00e1rtya kedvezm\u00e9nyes ad\u00f3z\u00e1sa \u00e9s megemelt keret\u00f6sszege is.\nA most bejelentett int\u00e9zked\u00e9sek k\u00f6z\u00f6tt pedig a korm\u00e1ny a turizmusban-vend\u00e9gl\u00e1t\u00e1sban \u00e9s a sz\u00f3rakoztat\u00f3, illetve szabadid\u0151s tev\u00e9kenys\u00e9get ny\u00fajt\u00f3 v\u00e1llalkoz\u00e1sok sz\u00e1m\u00e1ra ad\u00f3- \u00e9s j\u00e1rul\u00e9kfizet\u00e9si kedvezm\u00e9nyekr\u0151l d\u00f6nt\u00f6tt, tov\u00e1bb\u00e1 a sz\u00e1ll\u00e1shely-szolg\u00e1ltat\u00f3kat foglal\u00e1saik kies\u00e9s\u00e9b\u0151l sz\u00e1rmaz\u00f3 k\u00f6lts\u00e9geinek megt\u00e9r\u00edt\u00e9s\u00e9vel seg\u00edti.\nGuller Zolt\u00e1n elmondta: a Nemzeti Turisztikai Adatszolg\u00e1ltat\u00f3 K\u00f6zpontban (NTAK) regisztr\u00e1lt sz\u00e1ll\u00e1shelyek sz\u00e1m\u00e1ra az \u00e1llam megt\u00e9r\u00edti a november 8-ig be\u00e9rkezett, a z\u00e1r\u00e1s ut\u00e1ni 30 napra vonatkoz\u00f3 bev\u00e9telkies\u00e9s 80 sz\u00e1zal\u00e9k\u00e1t. Ennek felt\u00e9tele, hogy a munkav\u00e1llal\u00f3kat ne bocs\u00e1ss\u00e1k el, \u00e9s a dolgoz\u00f3k megkapj\u00e1k a fizet\u00e9s\u00fcket erre az id\u0151szakra. Az NTAK-adatok alapj\u00e1n novemberre 928 ezer vend\u00e9g\u00e9jszak\u00e1t r\u00f6gz\u00edtettek, ami k\u00f6zel nett\u00f3 15 milli\u00e1rd forint \u00e9rt\u00e9k\u0171 t\u00e1mogat\u00e1st jelent t\u00f6bb mint 11 ezer szolg\u00e1ltat\u00f3 r\u00e9sz\u00e9re - mutatott r\u00e1.\nKedd \u00e9jf\u00e9lt\u0151l az \u00e9ttermek vend\u00e9get nem fogadhatnak, vend\u00e9g csak az \u00e9tel elvitele c\u00e9lj\u00e1b\u00f3l lehet tart\u00f3zkodhat az \u00e9tteremben. A h\u00e1zhozhsz\u00e1ll\u00edt\u00e1s adminisztrat\u00edv terheit a korm\u00e1ny cs\u00f6kkenti, \u00e9s a taxisok is bevonhat\u00f3ak e feladat ell\u00e1t\u00e1s\u00e1ba. A korm\u00e1ny ennek a szektornak is seg\u00edts\u00e9get ny\u00fajt, az \u00e9ttermeknek nem kell j\u00e1rul\u00e9kot fizetni\u00fck a dolgoz\u00f3ik ut\u00e1n a k\u00f6vetkez\u0151 30 napra azzal a felt\u00e9tellel, hogy munk\u00e1v\u00e1llal\u00f3ikat nem bocs\u00e1jtj\u00e1k el \u00e9s megkapj\u00e1k a fizet\u00e9s\u00fcket hozz\u00e1t\u00e9ve, hogy az \u00faj rendelet a szabadid\u0151s \u00e9s sz\u00f3rakoztat\u00f3 tev\u00e9kenys\u00e9get v\u00e9gz\u0151 szolg\u00e1ltat\u00f3k sz\u00e1m\u00e1ra is kedvezm\u00e9nyt biztos\u00edt, akiknek a dolgoz\u00f3ik ut\u00e1n erre a 30 napra szint\u00e9n nem kell j\u00e1rul\u00e9kot fizetni\u00a0\u00a0- hangs\u00falyozta a vez\u00e9rigazgat\u00f3. Hozz\u00e1tette: ebbe a csoportba tartoznak m\u00e1sok mellett a mozik, sz\u00ednh\u00e1zak, m\u00fazeumok, \u00e1llatkertek, sportl\u00e9tes\u00edtm\u00e9nyek, edz\u0151termek, konferenci\u00e1k \u00e9s bemutat\u00f3k, a sz\u00f3rakoztat\u00f3iparban dolgoz\u00f3k. Az \u00fczemi \u00e9tkezd\u00e9k tov\u00e1bbra is nyitva tarthatnak.\nGuller Zolt\u00e1n hangoztatta, hogy a sz\u00f3ban forg\u00f3 rendelet szerd\u00e1t\u00f3l hat\u00e1lyba is l\u00e9pett, \u00e9s az ezt k\u00f6vet\u0151 30 napra ny\u00fajt jelent\u0151s seg\u00edts\u00e9get a v\u00e1llalkoz\u00e1sok sz\u00e1m\u00e1ra.\nNeh\u00e9z id\u0151ket \u00e9l\u00fcnk, a j\u00e1rv\u00e1ny k\u00f6zt\u00fcnk van, \u00e9s az ember\u00e9letn\u00e9l nincs fontosabb - sz\u00f6gezte le a vez\u00e9rigazgat\u00f3, hozz\u00e1t\u00e9ve, hogy a fell\u00e9legz\u00e9st ny\u00fajt\u00f3 vakcina \"m\u00e1r l\u00e1t\u00f3t\u00e1vols\u00e1gon bel\u00fcl van\".\n\nMTI 2020. november 11.\n\n"}]