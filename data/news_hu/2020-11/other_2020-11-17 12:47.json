[{"date": "2020-11-17 12:47", "url": "https://koronavirus.gov.hu/cikkek/szijjarto-munkahelyek-megorzese-erdekeben-tamogatja-kormany-beruhazasokat-beruhazasokat", "h1": "Szijj\u00e1rt\u00f3: a munkahelyek meg\u0151rz\u00e9se \u00e9rdek\u00e9ben t\u00e1mogatja a korm\u00e1ny a beruh\u00e1z\u00e1sokat a beruh\u00e1z\u00e1sokat", "body": "\nA magyar korm\u00e1ny nem a szoci\u00e1lis seg\u00e9lyez\u00e9st, hanem a munkahelyek megtart\u00e1s\u00e1t tartja megold\u00e1snak a koronav\u00edrus-j\u00e1rv\u00e1ny okozta v\u00e1ls\u00e1ghelyzetben, ez\u00e9rt t\u00e1mogatja a munk\u00e1ltat\u00f3k beruh\u00e1z\u00e1sait - jelentette ki Szijj\u00e1rt\u00f3 P\u00e9ter, amikor online jelentkezett be a N\u00e9met Iparsz\u00f6vets\u00e9g keddi tan\u00e1cskoz\u00e1s\u00e1n.\n\n\nA koronav\u00edrus-fert\u0151z\u00e9ssel k\u00fczd\u0151 k\u00fclgazdas\u00e1gi- \u00e9s k\u00fcl\u00fcgyminiszter a Facebook-oldal\u00e1n k\u00f6zz\u00e9tett hozz\u00e1sz\u00f3l\u00e1s\u00e1ban p\u00e9ldak\u00e9nt eml\u00edtette, hogy uni\u00f3s forr\u00e1sok felhaszn\u00e1l\u00e1s\u00e1val maximum 800 ezer eur\u00f3 \u00e9rt\u00e9kben, illetve a fejleszt\u00e9sre ford\u00edtott \u00f6sszeg 50 sz\u00e1zal\u00e9k\u00e1ig t\u00e1mogatj\u00e1k azokat a c\u00e9geket, amelyek v\u00e1llalj\u00e1k a munkahelyek megment\u00e9s\u00e9t.\n\u00a0\u00a0\u00a0\u00a0Eddig t\u00f6bb mint 30 ipar\u00e1gban 904 c\u00e9g vett r\u00e9szt a programban. Ezek \u00f6sszesen 1,2 milli\u00e1rd eur\u00f3t fektettek be \u00e9s 155 ezer munkahelyet siker\u00fclt megv\u00e9deni - ismertette.\n\u00a0\u00a0\u00a0\u00a0A sikerek l\u00e1tt\u00e1n a korm\u00e1ny \u00fagy d\u00f6nt\u00f6tt, hogy k\u00e9szen \u00e1ll egy \u00fajabb 140 milli\u00f3 eur\u00f3 \u00e9rt\u00e9k\u0171 beruh\u00e1z\u00e1s\u00f6szt\u00f6nz\u0151 program elind\u00edt\u00e1s\u00e1ra - tette hozz\u00e1.\n\u00a0\u00a0\u00a0\u00a0A tov\u00e1bbiakban arra b\u00edztatta a n\u00e9met v\u00e1llalatokat, hogy a beruh\u00e1z\u00e1sokhoz kapcsol\u00f3dva ind\u00edtsanak szakk\u00e9pz\u00e9si programokat is. Ugyanis legal\u00e1bb 5 milli\u00f3 eur\u00f3s befektet\u00e9s eset\u00e9n, tanul\u00f3nk\u00e9nt 5 ezer eur\u00f3s k\u00e9pz\u00e9si t\u00e1mogat\u00e1sra jogosultak, illetve a korm\u00e1ny elk\u00f6telezett a tov\u00e1bbi ad\u00f3cs\u00f6kkent\u00e9sek mellett.\n\u00a0\u00a0\u00a0\u00a0Arr\u00f3l is besz\u00e1molt, hogy 2014 \u00f3ta 123 n\u00e9met v\u00e1llalatnak ny\u00fajtott a magyar \u00e1llam beruh\u00e1z\u00e1si t\u00e1mogat\u00e1st, illetve 25 tov\u00e1bbi c\u00e9ggel t\u00e1rgyal.\n\u00a0\u00a0\u00a0\u00a0Ennek nyom\u00e1n Magyarorsz\u00e1g els\u0151 sz\u00e1m\u00fa kereskedelmi partnere N\u00e9metorsz\u00e1g, amely a magyar export 28 sz\u00e1zal\u00e9k\u00e1t fogadja be.\n\u00a0\u00a0\u00a0\u00a0Ugyanakkor \u00f6r\u00f6m\u00e9t fejezte ki, hogy a N\u00e9met-Magyar Kereskedelmi- \u00e9s Iparkamara felm\u00e9r\u00e9se szerint a Magyarorsz\u00e1gon m\u0171k\u00f6d\u0151 n\u00e9met c\u00e9gek 60 sz\u00e1zal\u00e9ka \u00fczleti helyzet\u00e9nek javul\u00e1s\u00e1ra sz\u00e1m\u00edt a k\u00f6vetkez\u0151 id\u0151szakban.\n\u00a0\u00a0\u00a0\u00a0V\u00e9g\u00fcl \u00fagy v\u00e9lekedett, hogy a j\u00e1rv\u00e1ny nyom\u00e1n \u00faj glob\u00e1lis verseny alakult ki, amelynek Magyarorsz\u00e1g a nyertese lesz.\n\u00a0\u00a0\u00a0\u00a0Ez\u00e9rt is j\u00f3 h\u00edr, hogy a harmadik negyed\u00e9vben a m\u00e1sodik negyed\u00e9vhez k\u00e9pest 11,3 sz\u00e1zal\u00e9kkal b\u0151v\u00fclt a magyar gazdas\u00e1g - mondta Szijj\u00e1rt\u00f3 P\u00e9ter.\n\nMTI 2020. november 17.\n\n"}]