[{"date": "2020-11-25 12:42", "url": "https://koronavirus.gov.hu/cikkek/szijjarto-peter-kormany-minden-szempontot-merlegel-jarvany-elleni-vedekezesben", "h1": "Szijj\u00e1rt\u00f3 P\u00e9ter: a korm\u00e1ny minden szempontot m\u00e9rlegel a j\u00e1rv\u00e1ny elleni v\u00e9dekez\u00e9sben", "body": "\nA korm\u00e1ny minden szempontot m\u00e9rlegel a j\u00e1rv\u00e1ny elleni v\u00e9dekez\u00e9sben, hogy az emberek eg\u00e9szs\u00e9g\u00e9vel egy\u00fctt a munkahelyeiket is megv\u00e9dje - jelentette ki a k\u00fclgazdas\u00e1gi \u00e9s k\u00fcl\u00fcgyminiszter a Business Services Hungary 2020 online d\u00edj\u00e1tad\u00f3j\u00e1n.\n\n\nSzijj\u00e1rt\u00f3 P\u00e9ter szerint a v\u00e1ls\u00e1gra k\u00f6r\u00fcltekint\u0151, \u00e1tfog\u00f3 jelleg\u0171 megold\u00e1sokat kell tal\u00e1lni. Magyarorsz\u00e1g ez\u00e9rt \u00fagy d\u00f6nt\u00f6tt, hogy a munkan\u00e9lk\u00fclis\u00e9g helyett a munkahelyek megtart\u00e1s\u00e1t finansz\u00edrozza, \u00e9s tov\u00e1bbra is fogadja a befektet\u00e9si, vagy m\u00e1s fontos gazdas\u00e1gi c\u00e9llal \u00e9rkez\u0151 k\u00fclf\u00f6ldi \u00fczletembereket - tette hozz\u00e1.\n\u00a0\u00a0\u00a0\u00a0A t\u00e1rcavezet\u0151 a rendezv\u00e9nyen k\u00f6z\u00f6lte, hogy a befektet\u00e9sek \u00f6szt\u00f6nz\u00e9s\u00e9re ki\u00edrt p\u00e1ly\u00e1zat imm\u00e1r a harmadik fordul\u00f3val folytat\u00f3dik. Az \u00e1llami hozz\u00e1j\u00e1rul\u00e1s el\u00e9rheti a 800 ezer eur\u00f3t. A kor\u00e1bbi t\u00e1mogat\u00e1sok m\u00e1r majdnem ezer c\u00e9get seg\u00edtettek abban, hogy megtarts\u00e1k, vagy gyarap\u00edts\u00e1k a munkahelyeiket - hangs\u00falyozta. \u00a0\u00a0\u00a0\u00a0Szijj\u00e1rt\u00f3 P\u00e9ter az \u00fczleti szolg\u00e1ltat\u00f3 k\u00f6zpontok figyelm\u00e9t felh\u00edvta a munkav\u00e1llal\u00f3nk\u00e9nt 5 ezer eur\u00f3s k\u00e9pz\u00e9si t\u00e1mogat\u00e1sra is. Magyarorsz\u00e1gon t\u00f6bb mint 63 ezer ember meg\u00e9lhet\u00e9s\u00e9t ilyen c\u00e9gek biztos\u00edtj\u00e1k, \u00e9s a tapasztalatok szerint - mint mondta - meg is becs\u00fclik a magyar alkalmazottakat.\n\u00a0\u00a0\u00a0\u00a0A miniszter \u00fcdv\u00f6z\u00f6lte, hogy a j\u00f3l k\u00e9pzett munkaer\u0151nek, a fejlett infrastrukt\u00far\u00e1nak \u00e9s k\u00e9pz\u00e9snek k\u00f6sz\u00f6nhet\u0151en Magyarorsz\u00e1g nemzetk\u00f6zi szinten is fontos c\u00e9lpontja a glob\u00e1lis \u00fczleti szolg\u00e1ltat\u00f3knak, \u00e9s nem csup\u00e1n Budapest, hanem a vid\u00e9ki k\u00f6zpontok is. Az els\u0151 f\u00e9l \u00e9vben 4 t\u00e1rsas\u00e1g kezdte meg a m\u0171k\u00f6d\u00e9s\u00e9t belf\u00f6ld\u00f6n, \u00e9s tov\u00e1bbi 8 beruh\u00e1z\u00e1sr\u00f3l is meg\u00e1llapod\u00e1s j\u00f6het l\u00e9tre hamarosan - tette hozz\u00e1. \u00a0\u00a0\u00a0\u00a0A Business Services Hungary 2020-at a HIPA (Hungarian Investment Promotion Agency, Nemzeti Befektet\u00e9si \u00dcgyn\u00f6ks\u00e9g), valamint a magyarorsz\u00e1gi Amcham (American Chamber of Commerce, Amerikai Kereskedelmi Kamara) BSS platformja szervezte. A rendezv\u00e9nyen a Centre of Excellence d\u00edjat az ExxonMobil \u00dczletseg\u00edt\u0151 K\u00f6zpont Magyarorsz\u00e1g Kft. \u00fcgyvezet\u0151j\u00e9nek, Jeroen Kirschbaumnak adt\u00e1k \u00e1t. A Best in Educational Cooperation d\u00edjat az NI Hungary Kft. \u00fcgyvezet\u0151je, Hossz\u00fa R\u00f3bert vehette \u00e1t. A Manager of the Year d\u00edjat Eve Bader, a Roche Szolg\u00e1ltat\u00f3 (Eur\u00f3pa) Kft. \u00fcgyvezet\u0151je kapta.\n\nMTI 2020. november 25.\n\n"}]