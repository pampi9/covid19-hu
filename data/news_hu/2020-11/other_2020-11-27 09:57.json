[{"date": "2020-11-27 09:57", "url": "https://koronavirus.gov.hu/cikkek/verellato-veradasok-veszelyhelyzet-alatt-folyamatosak", "h1": "V\u00e9rell\u00e1t\u00f3: a v\u00e9rad\u00e1sok a vesz\u00e9lyhelyzet alatt is folyamatosak", "body": "\nV\u00e9rre a koronav\u00edrus-j\u00e1rv\u00e1ny idej\u00e9n is sz\u00fcks\u00e9g van, a v\u00e9rad\u00e1sok a jelenlegi vesz\u00e9lyhelyzet alatt is folyamatosak, a biztons\u00e1gi el\u0151\u00edr\u00e1sok megtart\u00e1s\u00e1val - k\u00f6z\u00f6lte az Orsz\u00e1gos V\u00e9rell\u00e1t\u00f3 Szolg\u00e1lat (OVSZ) \u00e9s a Magyar V\u00f6r\u00f6skereszt az MTI-vel p\u00e9nteken, a v\u00e9rad\u00f3k napj\u00e1n.\n\n\nA j\u00e1rv\u00e1nyhelyzet miatt az \u00fcnnepnapon online form\u00e1ban teszik k\u00f6zz\u00e9 a 69 idei d\u00edjazott n\u00e9vsor\u00e1t \u00e9s r\u00f6vid m\u00e9ltat\u00e1s\u00e1t - \u00edrt\u00e1k.\n\u00a0\u00a0\u00a0\u00a0November 27. a Magyar V\u00f6r\u00f6skereszt kezdem\u00e9nyez\u00e9s\u00e9re 1988 \u00f3ta a v\u00e9rad\u00f3k napja Magyarorsz\u00e1gon. Sokszoros v\u00e9rad\u00f3k, t\u00f6bb \u00e9ve a v\u00e9rad\u00e1sszervez\u00e9sben tev\u00e9kenyked\u0151k, v\u00e9rad\u00f3bar\u00e1t munkahelyek, valamint a v\u00e9rad\u00f3mozgalom t\u00e1mogat\u00f3i r\u00e9szes\u00fclnek ezen a napon az OVSZ elismer\u00e9s\u00e9ben.\n\u00a0\u00a0\u00a0\u00a0Id\u00e9n h\u00fasz v\u00e9rad\u00f3 a legrangosabb elismer\u00e9sben, a Pro Vita-d\u00edjban r\u00e9szes\u00fcl, \u00e9s k\u00e9t \u0151ssejtdonor is megkapja ezt a kit\u00fcntet\u00e9st.\n\u00a0\u00a0\u00a0\u00a0A \"V\u00e9rad\u00f3 Mozgalom\u00e9rt\" Ez\u00fcst Eml\u00e9k\u00e9rem kit\u00fcntet\u00e9st id\u00e9n 19-en \u00e9rdemelt\u00e9k ki az elm\u00falt \u00e9vben v\u00e9gzett kiemelked\u0151 \u00f6nk\u00e9ntes v\u00e9rad\u00e1sszervez\u0151i munk\u00e1\u00e9rt, 19 munkahely k\u00e9pvisel\u0151i pedig \"V\u00e9rad\u00f3bar\u00e1t Munkahely\" kit\u00fcntet\u00e9sben r\u00e9szes\u00fclnek.\n\u00a0\u00a0\u00a0\u00a0Oklev\u00e9llel ismernek el a v\u00e9rad\u00e1sszervez\u00e9s t\u00e1mogat\u00e1s\u00e9rt h\u00e1rom v\u00e9rell\u00e1t\u00e1sban dolgoz\u00f3 eg\u00e9szs\u00e9g\u00fcgyi szakembert, tov\u00e1bbi nyolc t\u00e1mogat\u00f3i oklevelet pedig azoknak a szervezeteknek \u00e9s mag\u00e1nszem\u00e9lyeknek osztanak ki, akik hozz\u00e1j\u00e1rultak a v\u00e9rad\u00e1s \u00fcgy\u00e9nek n\u00e9pszer\u0171s\u00edt\u00e9s\u00e9hez.\nMTI 2020. november 27.\n\n"}]