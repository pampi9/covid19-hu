[{"date": "2020-11-02 11:45", "url": "https://koronavirus.gov.hu/cikkek/ma-eletbe-lepett-maszkviselesre-vonatkozo-uj-szabaly", "h1": "Ma \u00e9letbe l\u00e9pett a maszkvisel\u00e9sre vonatkoz\u00f3 \u00faj szab\u00e1ly", "body": "\nMa \u00e9letbe l\u00e9pett a maszkvisel\u00e9sre vonatkoz\u00f3 \u00faj szab\u00e1ly. M\u00e1r az \u00e9ttermekben, vend\u00e9gl\u00e1t\u00f3helyeken \u00e9s sz\u00f3rakoz\u00f3helyeken is maszkot kell viselni.\n\n\nEz a gyakorlatban azt jelenti, hogy p\u00e9ld\u00e1ul egy \u00e9tteremben addig maszkot kell viselni, am\u00edg az asztalhoz \u00e9r\u00fcnk vagy onnan fel\u00e1llva mosd\u00f3ba megy\u00fcnk, de levehet\u0151 a maszk az asztaln\u00e1l \u00fclve. Olyan vend\u00e9gl\u00e1t\u00f3helyeken, b\u00fcf\u00e9kben, sz\u00f3rakoz\u00f3helyeken, ahol \u00e1llva illetve b\u00e1rpultn\u00e1l fogyaszt valaki \u00e9telt vagy italt kiz\u00e1r\u00f3lag a fogyaszt\u00e1s id\u0151tartam\u00e1ra leveheti a maszkot, de ha csak besz\u00e9lget \u00e9ppen, akkor viselnie kell a maszkot.\n\u00a0 \u00a0 K\u00e9rj\u00fck, hogy mindenki tartsa be a maszkvisel\u00e9sre vonatkoz\u00f3 szab\u00e1lyokat, hiszen most ez a v\u00e9dekez\u00e9s legf\u0151bb eszk\u00f6ze, \u00edgy tudjuk meg\u00f3vni a saj\u00e1t illetve m\u00e1sok eg\u00e9szs\u00e9g\u00e9t is.\nA szab\u00e1lyok betartat\u00e1s\u00e1\u00e9rt a vend\u00e9gl\u00e1t\u00f3hely, az \u00fczlet \u00fczemeltet\u0151je is felel\u0151s. Att\u00f3l a vend\u00e9gt\u0151l, aki felsz\u00f3l\u00edt\u00e1s ellen\u00e9re sem veszi fel a maszkot, a kiszolg\u00e1l\u00e1st meg kell tagadni \u00e9s fel kell sz\u00f3l\u00edtani a helys\u00e9g elhagy\u00e1s\u00e1ra.\n\n\n\u00a0 \u00a0 Emellett a m\u00e1r kor\u00e1bban is hat\u00e1lyban l\u00e9v\u0151 szab\u00e1lyoknak megfelel\u0151en tov\u00e1bbra is k\u00f6telez\u0151 a maszk haszn\u00e1lata az \u00fczletek \u00e9s a t\u00f6megk\u00f6zleked\u00e9si eszk\u00f6z\u00f6k mellett a mozikban, sz\u00ednh\u00e1zakban, taxikban, a bev\u00e1s\u00e1rl\u00f3k\u00f6zpontok ter\u00fclet\u00e9n, az eg\u00e9szs\u00e9g\u00fcgyi \u00e9s szoci\u00e1lis int\u00e9zm\u00e9nyekben, az \u00fcgyf\u00e9lfogad\u00e1si irod\u00e1kban, a szabadt\u00e9ri rendezv\u00e9nyeken \u00e9s a sportrendezv\u00e9nyeken is.\n\u00a0\u00a0\u00a0\u00a0A maszkvisel\u00e9sre vonatkoz\u00f3 szab\u00e1lyok betartat\u00e1s\u00e1t a rend\u0151rs\u00e9g is ellen\u0151rizheti, \u00e9s az \u00fczletet, vend\u00e9gl\u00e1t\u00f3helyet, ahol nem tartj\u00e1k be, bez\u00e1rattathatja.\n\n\nKorm\u00e1nyzati T\u00e1j\u00e9koztat\u00e1si K\u00f6zpont\n\n"}]