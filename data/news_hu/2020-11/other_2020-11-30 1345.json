[{"date": "2020-11-30 13:45", "url": "https://koronavirus.gov.hu/cikkek/orszagos-tisztifoorvos-rajtunk-mulik-hogy-tolthetjuk-az-unnepeket", "h1": "Orsz\u00e1gos tisztif\u0151orvos: rajtunk is m\u00falik, hogy t\u00f6lthetj\u00fck az \u00fcnnepeket", "body": "\nA korl\u00e1toz\u00f3 szab\u00e1lyok betart\u00e1s\u00e1ra k\u00e9rte az embereket az orsz\u00e1gos tisztif\u0151orvos a\u00a0koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs h\u00e9tf\u0151i online sajt\u00f3t\u00e1j\u00e9koztat\u00f3j\u00e1n, hangs\u00falyozva azt is, hogy \"nagy m\u00e9rt\u00e9kben rajtunk m\u00falik\", mik\u00e9nt t\u00f6lthetj\u00fck el a kar\u00e1csonyt.\n\n\nM\u00fcller Cec\u00edlia azt mondta, most teremtj\u00fck meg a k\u00f6z\u00f6s \u00fcnnepl\u00e9s lehet\u0151s\u00e9g\u00e9t. \u00dagy fogalmazott: \"Ha betartjuk a szab\u00e1lyokat, b\u00edzhatunk abban, hogy az \u00fcnnepeket a csal\u00e1dunkban, egym\u00e1shoz k\u00f6zelebb tudjuk elt\u00f6lteni.\" Hozz\u00e1tette: a korm\u00e1ny december elej\u00e9n d\u00f6nt az \u00fcnnepek idej\u00e9re \u00e9rv\u00e9nyes szab\u00e1lyoz\u00e1sokr\u00f3l, a m\u00falt h\u00e9tt\u0151l zajl\u00f3 hivat\u00e1srendi c\u00e9lzott tesztel\u00e9sek eredm\u00e9nyeir\u0151l pedig kedden adnak t\u00e1j\u00e9koztat\u00e1st.\n\u00a0\u00a0\u00a0\u00a0Sz\u00f3lt arr\u00f3l is: noha a j\u00e1rv\u00e1nyg\u00f6rbe - hasonl\u00f3an a t\u00f6bbi eur\u00f3pai orsz\u00e1g\u00e9hoz - m\u00e9g mindig emelkedik, a fert\u0151z\u00f6ttek sz\u00e1m\u00e1nak n\u00f6veked\u00e9se lassul. Abban b\u00edznak - mondta -, hogy a j\u00e1rv\u00e1nyg\u00f6rbe r\u00f6vid id\u0151 m\u00falva kiegyens\u00falyozott\u00e1 v\u00e1lik, \"el\u00e9ri a plat\u00f3t\", \u00e9s att\u00f3l kezdve javul\u00f3 tendenci\u00e1r\u00f3l sz\u00e1molhatnak majd be.\n\u00a0\u00a0\u00a0\u00a0Besz\u00e9lt arr\u00f3l is, hogy a mintav\u00e9telek sz\u00e1ma el\u00e9rte az 1 648 022-t, ebb\u0151l majdnem 11 ezer volt az antig\u00e9n-gyorsteszttel t\u00f6rt\u00e9nt vizsg\u00e1lat. Ut\u00f3bbi tesztel\u00e9si m\u00f3d jelent\u0151sen felgyors\u00edtotta a diagn\u00f3zis fel\u00e1ll\u00edt\u00e1s\u00e1t - tette hozz\u00e1.\nM\u00fcller Cec\u00edlia elmondta, hogy a h\u00e9tf\u0151i adatok szerint 63 860 ember tekinthet\u0151 gy\u00f3gyultnak, az elm\u00falt napon 8223-mal n\u0151tt a sz\u00e1muk, \u00edgy magasabb a gy\u00f3gyultak sz\u00e1ma, mint az \u00faj fert\u0151z\u00f6ttek\u00e9. Ez \"\u00f3ri\u00e1si eredm\u00e9ny\" - jegyezte meg.\n\u00a0\u00a0\u00a0\u00a0Kit\u00e9rt arra, hogy a j\u00e1rv\u00e1nyhelyzet \u00e9rt\u00e9kel\u00e9s\u00e9n\u00e9l nem puszt\u00e1n az \"abszol\u00fat sz\u00e1mok\" l\u00e9nyegesek, hanem a tendenci\u00e1t, az ar\u00e1nyokat is figyelembe kell venni.\n\u00a0\u00a0\u00a0\u00a0Megism\u00e9telte,\u00a0koronav\u00edrus-fert\u0151z\u00e9sb\u0151l gy\u00f3gyultnak az tekinthet\u0151, aki h\u00e1rom egym\u00e1s ut\u00e1ni nap t\u00fcnetmentes, \u00e9s letelt a t\u00fcnetek megjelen\u00e9s\u00e9t\u0151l sz\u00e1m\u00edtott t\u00edz nap. Ebben az esetben nincs sz\u00fcks\u00e9g \u00fajabb, \u00fagynevezett \"felszabad\u00edt\u00f3\" laborat\u00f3riumi vizsg\u00e1latra, az illet\u0151 mehet k\u00f6z\u00f6ss\u00e9gbe. Ha valaki k\u00f3rh\u00e1zi kezel\u00e9sre szorult, \u0151t a kezel\u0151orvosa nyilv\u00e1n\u00edtja gy\u00f3gyultt\u00e1, figyelembe v\u00e9ve az \u00f6sszes eg\u00e9szs\u00e9gi mutat\u00f3t. Ha valaki otthon\u00e1ba bocs\u00e1that\u00f3, \u00e9s fenn\u00e1ll a t\u00fcnetmentess\u00e9g is, szint\u00e9n nincs sz\u00fcks\u00e9g \u00fajabb laborvizsg\u00e1latra.\n\u00a0\u00a0\u00a0\u00a0Laborat\u00f3riumi vizsg\u00e1latot csak azokn\u00e1l kell \u00fajb\u00f3l v\u00e9gezni, akik munk\u00e1jukb\u00f3l kifoly\u00f3lag \"s\u00e9r\u00fcl\u00e9keny csoportokhoz\" t\u00e9rnek vissza, \u00edgy eg\u00e9szs\u00e9g\u00fcgyi vagy szoci\u00e1lis int\u00e9zm\u00e9nybe.\n\u00a0\u00a0\u00a0\u00a0Az orsz\u00e1gos tisztif\u0151orvos elmondta azt is: a k\u00f3rh\u00e1zban \u00e1poltak sz\u00e1ma m\u00e9g jelent\u0151s, 7734-en szorulnak a\u00a0koronav\u00edrus-fert\u0151z\u00e9s miatt eg\u00e9szs\u00e9g\u00fcgyi ell\u00e1t\u00e1sra, 666-an vannak l\u00e9legeztet\u0151g\u00e9pen.\n\u00a0\u00a0\u00a0\u00a0M\u00fcller Cec\u00edlia kiemelte, tov\u00e1bbra is nagyon fontos a v\u00e9delmi szab\u00e1lyok betart\u00e1sa, mindenki tekintse azokat a maga sz\u00e1m\u00e1ra k\u00f6telez\u0151nek.\n\u00a0\u00a0\u00a0\u00a0Megism\u00e9telte, az id\u0151sek sz\u00e1m\u00e1ra fenntartott v\u00e9dett v\u00e1s\u00e1rl\u00e1si id\u0151s\u00e1v lehet\u0151s\u00e9g sz\u00e1mukra, hogy elker\u00fclj\u00e9k a boltokban a nagy t\u00f6meget. Ez nem jelenti azt - mondta -,hogy az adott \u00fczlet nyitvatart\u00e1si ideje alatt ne mehetn\u00e9nek oda az id\u0151s\u00e1von k\u00edv\u00fcl is v\u00e1s\u00e1rolni az id\u0151sek. A sz\u00e1mukra fenntartott id\u0151s\u00e1v csak az \u00e9lelmiszer\u00fczletekre, drog\u00e9ri\u00e1kra \u00e9s gy\u00f3gyszert\u00e1rakra vonatkozik - tette hozz\u00e1.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta, a \"j\u00e1rv\u00e1nyk\u00f3rh\u00e1z\" fogalma m\u00e1ra \u00e9rtelm\u00e9t vesztette, hiszen szinte valamennyi k\u00f3rh\u00e1zban \u00e1polnak m\u00e1r\u00a0koronav\u00edrus-fert\u0151z\u00f6tt betegeket, jelenleg 78 int\u00e9zm\u00e9nyben. A legt\u00f6bb beteg a Debreceni Egyetem int\u00e9zm\u00e9nyeiben, a Szabolcs-Szatm\u00e1r-Bereg Megyei K\u00f3rh\u00e1zban, a Borsod megyei k\u00f3rh\u00e1zban, a Semmelweis Egyetemen \u00e9s a D\u00e9l-pesti Centrumk\u00f3rh\u00e1zban van.\n\u00a0\u00a0\u00a0\u00a0Hozz\u00e1tette: a betegek ell\u00e1t\u00e1s\u00e1hoz sz\u00fcks\u00e9ges k\u00e9pz\u00e9sek megt\u00f6rt\u00e9ntek, a gyakorlati k\u00e9pz\u00e9sek jellemz\u0151en ott, ahol kor\u00e1bban is \u00e1poltak\u00a0koronav\u00edrus-betegeket. Mint mondta, a halaszthat\u00f3 ell\u00e1t\u00e1sok felf\u00fcggeszt\u00e9s\u00e9vel t\u00f6bbletkapacit\u00e1s ny\u00edlt, \u00edgy van elegend\u0151 szakember, \u00e1gy, gy\u00f3gyszer a Covid-betegek ell\u00e1t\u00e1s\u00e1hoz.\n\u00a0\u00a0\u00a0\u00a0M\u00fcller Cec\u00edlia megjegyezte: jelent\u0151s a t\u00f6bbletterhel\u00e9s az int\u00e9zm\u00e9nyeken, de Magyarorsz\u00e1gon minden rendelkez\u00e9sre \u00e1ll, \u00e9s az eg\u00e9szs\u00e9g\u00fcgyi ell\u00e1t\u00f3rendszer b\u00edrja ezt a terhel\u00e9st.\n\nMTI 2020. november 30.\n\n"}]