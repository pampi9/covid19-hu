[{"date": "2020-11-13 10:41", "url": "https://koronavirus.gov.hu/cikkek/nnk-szelloztetes-vedheti-az-egeszseget", "h1": "NNK: a szell\u0151ztet\u00e9s v\u00e9dheti az eg\u00e9szs\u00e9get", "body": "\nA hat\u00e9kony szell\u0151ztet\u00e9s legnagyobb jelent\u0151s\u00e9ge az eg\u00e9szs\u00e9g meg\u0151rz\u00e9s\u00e9ben \u00e9s visszanyer\u00e9s\u00e9ben, illetve az \u00e9letmin\u0151s\u00e9g jav\u00edt\u00e1s\u00e1ban rejlik - k\u00f6z\u00f6lte a Nemzeti N\u00e9peg\u00e9szs\u00e9g\u00fcgyi K\u00f6zpont (NNK) p\u00e9nteken az MTI-vel.\n\n\u00a0\nAzt \u00edrt\u00e1k, hogy a helyis\u00e9gek optim\u00e1lis p\u00e1ratartalma megakad\u00e1lyozhatja a s\u00falyos l\u00e9g\u00fati megbeteged\u00e9sek\u00e9rt felel\u0151s pen\u00e9sz kialakul\u00e1s\u00e1t, a lak\u00e1sszell\u0151ztet\u00e9s biztos\u00edtja a friss leveg\u0151t, ami \u00e1ltal kev\u00e9sb\u00e9 lesz\u00fcnk f\u00e1rad\u00e9konyak, ki tudjuk magunkat pihenni, n\u0151 a koncentr\u00e1ci\u00f3k\u00e9pess\u00e9g\u00fcnk.\n\u00a0\u00a0\u00a0\u00a0Hozz\u00e1tett\u00e9k, hogy a f\u0171t\u00e9si szezonban kevesebbet nyitunk ablakot, ez\u00e9rt a lak\u00e1s leveg\u0151j\u00e9ben felhalmoz\u00f3dik a v\u00edzp\u00e1ra, ami a leh\u0171lt falakon \u00e9s ablakokon lecsap\u00f3dik. A nedvess\u00e9g pen\u00e9szgomb\u00e1k \u00e9s poratk\u00e1k megjelen\u00e9s\u00e9vel, ez\u00e1ltal k\u00fcl\u00f6nb\u00f6z\u0151 l\u00e9g\u00fati megbeteged\u00e9sekkel j\u00e1r. T\u00f6bbnyire asztm\u00e1t, illetve allergi\u00e1t okoz.\n\u00a0\u00a0\u00a0\u00a0Nagyon fontosnak nevezt\u00e9k, hogy ebben az id\u0151szakban is naponta t\u00f6bbsz\u00f6r valamennyi ablakot sarkig t\u00e1rjuk ki, \u00e9s \u00edgy r\u00f6vid ideig, de intenz\u00edven szell\u0151ztess\u00fcnk; nem kell megv\u00e1rni, m\u00edg a falak leh\u0171lnek. E r\u00f6vid id\u0151 - p\u00e1r perc - alatt a p\u00e1r\u00e1s, szennyezett meleg leveg\u0151 kit\u00f3dul a lak\u00e1sb\u00f3l, \u00e9s hely\u00e9re friss, tiszta leveg\u0151 \u00e1ramlik be.\n\u00a0\u00a0\u00a0\u00a0A f\u0171t\u00e9s megkezd\u00e9se el\u0151tt \u00e9rdemes portalan\u00edtani a lak\u00e1sban \u00e9s a f\u0171t\u0151testet is takar\u00edtani kell.\n\u00a0\u00a0\u00a0\u00a0A b\u00fatorokon, a sz\u0151nyegekben, k\u00e1rpitozott b\u00fatorokon meg\u00fclt porban sok, ny\u00e1ron le\u00fclepedett pollen halmoz\u00f3dik fel. E szennyez\u0151d\u00e9sek lerak\u00f3dhatnak a f\u0171t\u0151testen vagy a helyis\u00e9get meleg leveg\u0151vel ell\u00e1t\u00f3 kl\u00edmarendszerben is. Amikor ezeket \u00fczembe helyezik, a fel\u00e1raml\u00f3 meleg leveg\u0151 mag\u00e1val ragadja a szennyez\u0151anyag szemcs\u00e9it, amelyeket bel\u00e9legz\u00fcnk.\n\u00a0\u00a0\u00a0\u00a0Felh\u00edvt\u00e1k a figyelmet arra is, hogy a lak\u00e1s leveg\u0151min\u0151s\u00e9ge l\u00e9gtiszt\u00edt\u00f3kkal is jav\u00edthat\u00f3. A l\u00e9gtiszt\u00edt\u00f3k els\u0151sorban a por, a pollen, doh\u00e1nyf\u00fcst \u00e9s a bakt\u00e9riumok szintj\u00e9t cs\u00f6kkentik a lak\u00f3t\u00e9rben, egyes t\u00edpusaik a v\u00edrusok \u00e9s ill\u00e9kony vegy\u00fcletek, szagok kisz\u0171r\u00e9s\u00e9re is alkalmasak.\n\u00a0\u00a0\u00a0\u00a0Ugyanakkor ezek a k\u00e9sz\u00fcl\u00e9kek pen\u00e9sz \u00e9s atkaszennyez\u0151d\u00e9s megsz\u00fcntet\u00e9s\u00e9re nem alkalmasak - tett\u00e9k hozz\u00e1.\n\u00a0\u00a0\u00a0\u00a0K\u00f6z\u00f6lt\u00e9k azt is, a f\u0171t\u00e9si szezon kezdet\u00e9vel a ny\u00edl\u00e1sz\u00e1r\u00f3k \u00e1ltal\u00e1ban z\u00e1rva vannak, a j\u00f3l szigetelt ny\u00edl\u00e1sz\u00e1r\u00f3k miatt gyakorlatilag megsz\u0171nik a lak\u00f3terek term\u00e9szetes l\u00e9gcser\u00e9je. Ennek k\u00f6vetkezt\u00e9ben a gyeng\u00e9n szell\u0151ztetett helyis\u00e9gekben a sz\u00e9n-dioxid koncentr\u00e1ci\u00f3ja \u00e1ltal\u00e1ban magasabb az aj\u00e1nlott \u00e9rt\u00e9kn\u00e9l. Ugyan eg\u00e9szs\u00e9gk\u00e1ros\u00edt\u00f3 hat\u00e1sa csak igen magas koncentr\u00e1ci\u00f3 eset\u00e9n van, viszont rontja a bels\u0151 t\u00e9rben tart\u00f3zkod\u00f3k k\u00f6z\u00e9rzet\u00e9t, koncentr\u00e1l\u00f3k\u00e9pess\u00e9g\u00e9t.\n\u00a0\u00a0\u00a0\u00a0Az el\u00e9gtelen l\u00e9gcsere k\u00f6vetkezt\u00e9ben a sz\u00e9n-dioxid mellett a bels\u0151 t\u00e9rb\u0151l sz\u00e1rmaz\u00f3 egy\u00e9b l\u00e9gszennyez\u0151 anyagok mennyis\u00e9ge is feld\u00fasulhat. A haszn\u00e1lati \u00e9s berendez\u00e9si t\u00e1rgyakb\u00f3l, \u00e9p\u00edt\u0151anyagokb\u00f3l, illetve a lak\u00e1sokban v\u00e9gzett tev\u00e9kenys\u00e9geinkb\u0151l (f\u0151z\u00e9s, f\u0171t\u00e9s, fest\u00e9s, doh\u00e1nyz\u00e1s) rengeteg vesz\u00e9lyes anyag ker\u00fclhet a leveg\u0151be. Ezek t\u00f6bbs\u00e9g\u00e9nek eg\u00e9szs\u00e9gk\u00e1ros\u00edt\u00f3 hat\u00e1suk lehet, ez\u00e9rt is fontos a rendszeres \u00e9s alapos szell\u0151ztet\u00e9s - \u00e1ll a k\u00f6zlem\u00e9nyben.\n\nMTI 2020. november 13.\n\n"}]