[{"date": "2020-11-12 15:54", "url": "https://koronavirus.gov.hu/cikkek/operativ-torzs-273-emberrel-szemben-intezkedtek-rendorok-kijarasi-tilalom-megsertese-miatt", "h1": "Operat\u00edv t\u00f6rzs: 273 emberrel szemben int\u00e9zkedtek a rend\u0151r\u00f6k a kij\u00e1r\u00e1si tilalom megs\u00e9rt\u00e9se miatt", "body": "\nA rend\u0151r\u00f6k 273 emberrel szemben int\u00e9zkedtek a kij\u00e1r\u00e1si tilalom megs\u00e9rt\u00e9se miatt az elm\u00falt 24 \u00f3r\u00e1ban - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes k\u00f6z\u00f6lte: a vesz\u00e9lyhelyzet idej\u00e9n alkalmazand\u00f3 v\u00e9delmi int\u00e9zked\u00e9sek m\u00e1sodik \u00fctem\u00e9r\u0151l sz\u00f3l\u00f3 korm\u00e1nyrendeletben meghat\u00e1rozott felhatalmaz\u00e1s alapj\u00e1n a rend\u0151rs\u00e9g megkezdte a kij\u00e1r\u00e1si tilalom, a k\u00f6zter\u00fcleti magatart\u00e1si szab\u00e1lyok, a rendezv\u00e9nyek megtart\u00e1s\u00e1ra, illetve a vend\u00e9gl\u00e1t\u00f3\u00fczletekre vonatkoz\u00f3 szab\u00e1lyok ellen\u0151rz\u00e9s\u00e9t.\n\u00a0\u00a0\u00a0\u00a0Az \u00fcgyeleti k\u00f6zpont vezet\u0151helyettese k\u00f6sz\u00f6netet mondott a lakoss\u00e1g t\u00f6bbs\u00e9g\u00e9nek jogk\u00f6vet\u0151 hozz\u00e1\u00e1ll\u00e1s\u00e1\u00e9rt, amely seg\u00edti a koronav\u00edrus-j\u00e1rv\u00e1ny elleni sikeres v\u00e9dekez\u00e9st. Mint mondta, az elm\u00falt este \u00e9s \u00e9jszaka kevesen voltak az utc\u00e1kon, \u00e9s az ellen\u0151rz\u00f6ttek z\u00f6me rendelkezett a kij\u00e1r\u00e1shoz sz\u00fcks\u00e9ges munk\u00e1ltat\u00f3i igazol\u00e1ssal.\n\u00a0\u00a0\u00a0\u00a0A rend\u0151r\u00f6k a kij\u00e1r\u00e1si tilalom megs\u00e9rt\u00e9se miatt 273 esetben int\u00e9zkedtek: 80 embert figyelmeztettek, 123 helysz\u00edni b\u00edrs\u00e1got szabtak ki, 70 emberrel szemben pedig szab\u00e1lys\u00e9rt\u00e9si feljelent\u00e9st tettek - ismertette.\n\n\n\u00a0\u00a0\u00a0\u00a0Hab\u00e1r a kij\u00e1r\u00e1si tilalom alatt van lehet\u0151s\u00e9g a kutyas\u00e9t\u00e1ltat\u00e1sra, 5 kutyas\u00e9t\u00e1ltat\u00f3val szemben kellett int\u00e9zkedni\u00fck, mert nem tartott\u00e1k be azt a szab\u00e1lyt, hogy a lak\u00f3helyt\u0151l vagy sz\u00e1ll\u00e1shelyt\u0151l csak 500 m\u00e9teres k\u00f6rzetben tehetik ezt meg. K\u00f6z\u00fcl\u00fck h\u00e1rmat helysz\u00edni b\u00edrs\u00e1ggal s\u00fajtottak, k\u00e9t ember ellen szab\u00e1lys\u00e9rt\u00e9si feljelent\u00e9st tettek.\n\u00a0\u00a0\u00a0\u00a0Ellen\u0151rizt\u00e9k a k\u00f6zter\u00fcleti csoportosul\u00e1sokat is, ezt az \u00faj szab\u00e1lyoz\u00e1s tiltja, \u00e9s nyolc emberrel szemben int\u00e9zkedtek emiatt.\n\u00a0\u00a0\u00a0\u00a0Kiemelten ellen\u0151rizt\u00e9k a vend\u00e9gl\u00e1t\u00f3 \u00fczleteket - mondta az alezredes, eml\u00e9keztetve arra, hogy a szerd\u00e1t\u00f3l hat\u00e1lyos szab\u00e1lyok szerint a vend\u00e9gl\u00e1t\u00f3 \u00fczletekben csak az ott foglalkoztatottak lehetnek, vend\u00e9gek csak arra az id\u0151re mehetnek be maszkban, am\u00edg \u00e1tveszik az elvitelre rendelt \u00e9telt.\n\u00a0\u00a0\u00a0\u00a0Szerd\u00e1n h\u00e9t \u00fczlet bez\u00e1r\u00e1s\u00e1r\u00f3l d\u00f6nt\u00f6ttek, mert az \u00fczemeltet\u0151 vagy a tulajdonos nem tartotta be az el\u0151\u00edr\u00e1sokat.\n\u00a0\u00a0\u00a0\u00a0Besz\u00e1molt arr\u00f3l: egy VI. ker\u00fcleti s\u00f6r\u00f6z\u0151t bez\u00e1rtak 30 napra, mert a tilt\u00e1s ellen\u00e9re is fogadott vend\u00e9geket, a rend\u0151ri ellen\u0151rz\u00e9s idej\u00e9n is \u00f6ten fogyasztottak ott szeszes italt. Ugyancsak bez\u00e1rtak 30 napra egy VIII. ker\u00fcleti pressz\u00f3t, ahol n\u00e9gy vend\u00e9g volt \u00e9s k\u00f6z\u00fcl\u00fck h\u00e1rman fogyasztottak szeszes italt, de m\u00e9g a pultos sem viselt maszkot szab\u00e1lyszer\u0171en. A IV. ker\u00fcletben \u00e9s Encsen is hasonl\u00f3 int\u00e9zked\u00e9sekre volt sz\u00fcks\u00e9g. Kiss R\u00f3bert r\u00e1mutatott: s\u00f6r\u00f6z\u0151ben, pressz\u00f3ban, kocsm\u00e1ban is tilos vend\u00e9geket fogadni.\n\u00a0\u00a0\u00a0\u00a0A rend\u0151r\u00f6k ellen\u0151rizt\u00e9k a Magyarorsz\u00e1g ter\u00fclet\u00e9n \u00e1tutaz\u00f3kat, a tranzitszab\u00e1lyok megs\u00e9rt\u0151ivel szemben 61 int\u00e9zked\u00e9sre volt sz\u00fcks\u00e9g, valamennyi esetben helysz\u00edni b\u00edrs\u00e1got szabtak ki.\n\u00a0\u00a0\u00a0\u00a0A hat\u00f3s\u00e1gi h\u00e1zi karant\u00e9nban lev\u0151ket 16 161 alkalommal ellen\u0151rizt\u00e9k a karant\u00e9nhelysz\u00edneken, szerd\u00e1n 4820 ilyen korl\u00e1toz\u00f3 int\u00e9zked\u00e9st rendeltek el, jelenleg 34 040 ember van karant\u00e9nban. K\u00f6z\u00fcl\u00fck 2834-en v\u00e1llalt\u00e1k, hogy a hat\u00f3s\u00e1gok elektronikusan, mobiltelefonos applik\u00e1ci\u00f3 seg\u00edts\u00e9g\u00e9vel ellen\u0151rizz\u00e9k azt, hogy betartj\u00e1k-e a karant\u00e9nszab\u00e1lyokat.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta: a munk\u00e1ltat\u00f3i igazol\u00e1s a koronavirus.gov.hu, a kormany.hu oldalr\u00f3l \u00e9s a police.hu oldalr\u00f3l is let\u00f6lthet\u0151. Ez egy minta, ami seg\u00edts\u00e9get ny\u00fajt, milyen tartalmi k\u00f6vetelm\u00e9nyekre van sz\u00fcks\u00e9g. Ki\u00e1ll\u00edthat a munk\u00e1ltat\u00f3 is igazol\u00e1st, de ezeknek a tartalmaknak szerepelni\u00fck kell a dokumentumon. Egy\u00e9ni v\u00e1llalkoz\u00f3k maguk \u00e1ll\u00edtj\u00e1k ki az igazol\u00e1st \u00e9s maguk is \u00edrj\u00e1k azt al\u00e1 - k\u00f6z\u00f6lte.\n\n\n\nMTI 2020. november 12.\n\n"}]