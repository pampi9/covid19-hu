[{"date": "2020-11-06 11:10", "url": "https://koronavirus.gov.hu/cikkek/uj-magyar-szabadalom-remeny-covid-19-szovodmenyeinek-gyogyitasara", "h1": "\u00daj magyar szabadalom: rem\u00e9ny a COVID-19 sz\u00f6v\u0151dm\u00e9nyeinek gy\u00f3gy\u00edt\u00e1s\u00e1ra", "body": "\nNovember elej\u00e9n kezd\u0151dnek a Semmelweis Egyetemen \u00e9s egyes hazai j\u00e1rv\u00e1nyk\u00f3rh\u00e1zakban azok a klinikai vizsg\u00e1latok, amelyek a t\u00fcd\u0151hegesed\u00e9s kezel\u00e9s\u00e9ben (szaknyelven t\u00fcd\u0151fibr\u00f3zis) hat\u00e9kony fluvoxamin ter\u00e1pia eredm\u00e9nyess\u00e9g\u00e9t vizsg\u00e1lj\u00e1k. A kutat\u00e1si program a Semmelweis Egyetem, a Magyar Tudom\u00e1nyos Akad\u00e9mia \u00e9s a SigmaDrugs egyetemi spin-off c\u00e9g egy\u00fcttm\u0171k\u00f6d\u00e9s\u00e9ben val\u00f3sul meg, dr. Fekete Andrea vezet\u00e9s\u00e9vel.\n\n\n\u00a0COVID-19 betegs\u00e9g k\u00e9tf\u00e9le m\u00f3don k\u00e1ros\u00edthatja szervezet\u00fcnket: az egyik eset, amikor a m\u00e1r megl\u00e9v\u0151 alapbetegs\u00e9gek, p\u00e9ld\u00e1ul a sz\u00edv- \u00e9s \u00e9rrendszeri probl\u00e9m\u00e1k, a vesebetegs\u00e9g vagy az onkol\u00f3giai t\u00fcnetek er\u0151s\u00f6dnek fel \u00e1ltala, a m\u00e1sik eset pedig az, amikor t\u00falzottan er\u0151s immunreakci\u00f3t v\u00e1lt ki a szervezet\u00fcnkb\u0151l \u2013 mondja dr. Merkely B\u00e9la, a Semmelweis Egyetem rektora, majd hozz\u00e1teszi: az ut\u00f3bbi oka az \u00fagynevezett citokin vihar, amely komoly t\u00fcd\u0151gyullad\u00e1st \u00e9s t\u00f6bbszervi k\u00e1rosod\u00e1st eredm\u00e9nyezhet, ennek lek\u00fczd\u00e9s\u00e9ben a t\u00fcd\u0151hegesed\u00e9s kezel\u00e9s\u00e9ben lehet seg\u00edts\u00e9g\u00fcnkre a fluvoxamin ter\u00e1pia.\nAz alap\u00f6tlet tulajdonk\u00e9ppen egyszer\u0171 \u2013 sz\u00f6gezi le dr. Fekete Andrea, a Semmelweis Egyetem docense, a SigmaDrugs biotech t\u00e1rsalap\u00edt\u00f3 \u00fcgyvezet\u0151je. Kor\u00e1bbi neurobiol\u00f3gai kutat\u00e1sok kimutatt\u00e1k, hogy a Sigma-1 receptor aktiv\u00e1l\u00e1sa cs\u00f6kkenti az agyban a gyullad\u00e1sos folyamatokat, ez\u00e1ltal hat j\u00f3t\u00e9konyan a szervezetre. A Sigma-1 receptort el\u0151sz\u00f6r az 1970-es \u00e9vekben \u00edrt\u00e1k le a k\u00f6zponti idegrendszerben. Alapvet\u0151en agyi funkci\u00f3khoz kapcsolt\u00e1k a szerep\u00e9t, p\u00e9ld\u00e1ul a mem\u00f3ri\u00e1ban, viselked\u00e9sben tulajdon\u00edtottak neki szab\u00e1lyoz\u00f3 funkci\u00f3t. Az elm\u00falt egy-m\u00e1sf\u00e9l \u00e9vtized kutat\u00e1sai sor\u00e1n der\u00fclt ki, hogy a szervezet m\u00e1s ter\u00fcletein is jelen lehet ez a receptor, \u00e9s a sokf\u00e9le funkci\u00f3ja k\u00f6z\u00fcl egyik \u00e9ppen a\u00a0 gyullad\u00e1s cs\u00f6kken\u00e9se. Azt m\u00e1r az I. Sz. Gyermekgy\u00f3gy\u00e1szati Klinik\u00e1n m\u0171k\u00f6d\u0151, dr. Fekete Andrea \u00e1ltal vezetett kutat\u00f3csoport ismerte fel, hogy t\u00f6bb szerv \u2013 p\u00e9ld\u00e1ul a t\u00fcd\u0151, a vese vagy a szem \u2013 eset\u00e9ben is igazolhat\u00f3 a k\u00f6zponti idegrendszerhez hasonl\u00f3 v\u00e9d\u0151 mechanizmus. Felfedez\u00e9s\u00fcket \u2013 miszerint a Sigma-1 szerepet j\u00e1tszik a vese oxig\u00e9nhi\u00e1nyos k\u00e1rosod\u00e1s\u00e1ban, \u00edgy j\u00f3 c\u00e9lpontja lehet az ilyen ir\u00e1ny\u00fa gy\u00f3gyszerfejleszt\u00e9seknek \u2013 els\u0151k\u00e9nt publik\u00e1lt\u00e1k 2016-ban, ez az\u00f3ta Eur\u00f3p\u00e1n k\u00edv\u00fcl m\u00e1r az USA-ban, Jap\u00e1nban, K\u00edn\u00e1ban \u00e9s Izraelben is szabadalmi v\u00e9detts\u00e9get kapott, eredm\u00e9nyeiket t\u00f6bb neves szaklap publik\u00e1lta.\u00a0\nA fluvoxamin k\u00e9t ponton fejti ki v\u00e9d\u0151 hat\u00e1s\u00e1t \u2013 r\u00e9szletezi dr. Fekete Andrea. A koronav\u00edrus k\u00f6vetkezt\u00e9ben kialakult t\u00fcd\u0151gyullad\u00e1s akut szakasz\u00e1ban az \u00fagynevezett citokin vihart g\u00e1tolja oly m\u00f3don, hogy a gyullad\u00e1st beind\u00edt\u00f3 anyagok termel\u0151d\u00e9s\u00e9t cs\u00f6kkenti. Emellett pedig hossz\u00fa t\u00e1von a t\u00fcd\u0151gyullad\u00e1s miatt kialakul\u00f3 hegsz\u00f6vet termel\u0151d\u00e9s\u00e9t is m\u00e9rs\u00e9kli, ez\u00e1ltal kisebb fel\u00fcleten k\u00e1rosodik a t\u00fcd\u0151, vagyis nagyobb marad a l\u00e9gz\u0151fel\u00fclet. A szakemberek azt v\u00e1rj\u00e1k a ter\u00e1pia hat\u00e1sak\u00e9nt, hogy a koronav\u00edrus sz\u00f6v\u0151dm\u00e9nyk\u00e9nt kialakul\u00f3 \u00e9s gyakran elh\u00faz\u00f3d\u00f3 l\u00e9gz\u00e9si nehez\u00edtetts\u00e9g is r\u00f6videbb ideig \u00e1ll majd fenn.\nA munkacsoport nagyon gyorsan \u00e9s kreat\u00edvan reag\u00e1lt a pand\u00e9mia kapcs\u00e1n kialakult helyzetre \u2013 tette hozz\u00e1 dr. Szab\u00f3 Attila az I. Sz. Gyermekgy\u00f3gy\u00e1szati Klinika igazgat\u00f3ja, a Semmelweis Egyetem klinikai rektorhelyettese. Megvizsg\u00e1lt\u00e1k annak lehet\u0151s\u00e9g\u00e9t, hogy a COVID-19 v\u00edrusfert\u0151z\u00e9s sor\u00e1n jelentkez\u0151 akut t\u00fcd\u0151gyullad\u00e1s \u00e9s a hossz\u00fat\u00e1v\u00fa sz\u00f6v\u0151dm\u00e9nyek ter\u00e1pi\u00e1j\u00e1ban seg\u00edthet-e a fluvoxamin. Az orvosokb\u00f3l, vegy\u00e9szekb\u0151l, biom\u00e9rn\u00f6kb\u0151l \u00e9s biol\u00f3gusokb\u00f3l \u00e1ll\u00f3 multidiszciplin\u00e1ris kutat\u00f3csoport (szenior tagjai: Balogh D\u00f3ra, Hodrea Judit, Hossz\u00fa \u00c1d\u00e1m) rekordsebess\u00e9ggel v\u00e9gezte el a sz\u00fcks\u00e9ges \u00e1llatk\u00eds\u00e9rleteket \u2013 ismerteti a rektorhelyettes.\u00a0 Meggy\u0151z\u0151 eredm\u00e9nyeikre alapozva az Orsz\u00e1gos Gy\u00f3gyszer\u00e9szeti \u00e9s \u00c9lelmez\u00e9s-eg\u00e9szs\u00e9g\u00fcgyi Int\u00e9zet (OGY\u00c9I) gyors\u00edtott elj\u00e1r\u00e1sban enged\u00e9lyezte a klinikai vizsg\u00e1latok megkezd\u00e9s\u00e9t.\nA sz\u00e1z k\u00f6z\u00e9ps\u00falyos, k\u00f3rh\u00e1zi kezel\u00e9sre szorul\u00f3 beteg bevon\u00e1s\u00e1val \u00e9s egy\u00e9ves k\u00f6vet\u00e9s\u00e9vel zajl\u00f3 vizsg\u00e1lat novemberben kezd\u0151dhet a Semmelweis Egyetemen, ahol a betegek a k\u00f3rh\u00e1zi kezel\u00e9s r\u00e9szek\u00e9nt, \u00e9s ezt k\u00f6vet\u0151en bizonyos ideig otthon is kapj\u00e1k majd a fluvoxamin hat\u00f3anyag\u00fa tablett\u00e1t. A mintegy f\u00e9lmilli\u00e1rd forintos klinikai tanulm\u00e1ny jelent\u0151s korm\u00e1nyzati\u00a0 \u00e9s egyetemi saj\u00e1t forr\u00e1s mellett biotech mag\u00e1nbefektet\u0151i (V\u00e1rkonyi Attila, Lantos Csaba, Duda Ern\u0151 \u00e9s Rekeczky Csaba) t\u00e1mogat\u00e1ssal val\u00f3sul meg.\u00a0\nNagyon ritk\u00e1n fordul el\u0151 a magyar gy\u00f3gyszerkutat\u00e1s t\u00f6rt\u00e9net\u00e9ben, hogy egy hazai szabadalom eljut az \u00fagynevezett klinikai vizsg\u00e1latok kettes f\u00e1zis\u00e1ba, amikor lehet\u0151s\u00e9g ny\u00edlik a betegeken t\u00f6rt\u00e9n\u0151 alkalmaz\u00e1sra \u2013 mondja dr. Fekete Andrea, majd hozz\u00e1teszi: munkat\u00e1rsaimmal b\u00edzunk abban, hogy az alapkutat\u00e1st\u00f3l a klinikai alkalmaz\u00e1sig tart\u00f3 teljes folyamat kiz\u00e1r\u00f3lag hazai tud\u00f3sok \u00e9s t\u00e1mogat\u00f3k \u00f6sszefog\u00e1s\u00e1val val\u00f3sul meg, \u00e9s az \u00faj ter\u00e1pia seg\u00edtheti a COVID-19 betegek gy\u00f3gyul\u00e1s\u00e1t.\nSemmelweis Egyetem\nFot\u00f3: Kov\u00e1cs Attila \u2013 Semmelweis Egyetem\n\n"}]