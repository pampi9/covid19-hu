[{"date": "2020-11-25 13:26", "url": "https://koronavirus.gov.hu/cikkek/orban-viktor-pusztito-vilagjarvany-erte-el-europat-soha-nagyobb-szukseg-nem-volt-az-europai", "h1": "Orb\u00e1n Viktor: Puszt\u00edt\u00f3 vil\u00e1gj\u00e1rv\u00e1ny \u00e9rte el Eur\u00f3p\u00e1t, soha nagyobb sz\u00fcks\u00e9g nem volt az eur\u00f3pai szolidarit\u00e1sra", "body": "\nSokan \u00fagy v\u00e9lik, egy orsz\u00e1g minisztereln\u00f6k\u00e9nek nem szabad vitatkoznia Soros Gy\u00f6rggyel. \u00c9rv\u00fck szerint Soros egy gazdas\u00e1gi b\u0171n\u00f6z\u0151, mert p\u00e9nz\u00e9t spekul\u00e1ci\u00f3val, embermilli\u00f3k t\u00f6nkret\u00e9tel\u00e9vel, s\u0151t eg\u00e9sz nemzetgazdas\u00e1gok megzsarol\u00e1s\u00e1val szerezte. Ahogy a korm\u00e1nyok nem t\u00e1rgyalhatnak terrorist\u00e1kkal, \u00fagy minisztereln\u00f6k\u00f6k sem vitatkozhatnak gazdas\u00e1gi b\u0171n\u00f6z\u0151kkel.\n\n\nMost m\u00e9gis erre k\u00e9nyszer\u00fcl\u00f6k, mert Soros Gy\u00f6rgy, a magyar sz\u00e1rmaz\u00e1s\u00fa doll\u00e1rmilli\u00e1rdos, spekul\u00e1ns\u00a0november 18-\u00e1n a Project Syndicate nev\u0171 oldalon \u00edrt cikk\u00e9ben\u00a0ny\u00edlt parancsokat osztott ki az Eur\u00f3pai Uni\u00f3 vezet\u0151inek. Ebben arra utas\u00edtja \u0151ket, hogy kem\u00e9nyen b\u00fcntess\u00e9k meg azokat a tag\u00e1llamokat, amelyek nem akarnak a glob\u00e1lis, ny\u00edlt t\u00e1rsadalom z\u00e1szlaja alatt egy egys\u00e9ges\u00fcl\u0151 eur\u00f3pai birodalomba betagoz\u00f3dni.\nEur\u00f3pa erej\u00e9t a t\u00f6rt\u00e9nelem folyam\u00e1n mindig is a nemzetek adt\u00e1k. Az eur\u00f3pai nemzetek b\u00e1r k\u00fcl\u00f6nb\u00f6z\u0151 eredet\u0171ek, hit\u00fcnk k\u00f6z\u00f6s gy\u00f6kerei \u00f6sszek\u00f6t\u00f6tt\u00e9k \u0151ket. A zsid\u00f3-kereszt\u00e9ny hagyom\u00e1nyokon nyugv\u00f3 eur\u00f3pai csal\u00e1dmodell a k\u00f6z\u00f6ss\u00e9geink alapj\u00e1t jelentette. A kereszt\u00e9ny szabads\u00e1g volt az, ami biztos\u00edtotta a gondolkod\u00e1s, a kult\u00fara szabads\u00e1g\u00e1t, \u00e9s j\u00f3t\u00e9kony versenyt teremtett Eur\u00f3pa nemzetei k\u00f6z\u00f6tt. A k\u00fcl\u00f6nb\u00f6z\u0151s\u00e9gek nagyszer\u0171 elegye Eur\u00f3p\u00e1t \u00e9vsz\u00e1zadokon kereszt\u00fcl a vil\u00e1g vezet\u0151 erej\u00e9v\u00e9 tette.\nMinden olyan k\u00eds\u00e9rlet, amely Eur\u00f3p\u00e1t egy birodalom \u00e9gisze alatt egys\u00e9ges\u00edteni akarta, megbukott. \u00cdgy a t\u00f6rt\u00e9nelmi tapasztalat azt mondatja vel\u00fcnk, Eur\u00f3pa akkor lesz ism\u00e9t naggy\u00e1, ha a nemzetei is \u00fajra naggy\u00e1 lesznek, \u00e9s ellen\u00e1llnak mindenf\u00e9le birodalmi t\u00f6rekv\u00e9snek.\nIsm\u00e9t nagy er\u0151k mozdulnak meg, hogy Eur\u00f3pa nemzetei megsz\u0171njenek, \u00e9s a kontinens egy glob\u00e1lis birodalom \u00e9gisze alatt egyes\u00fclj\u00f6n. A Soros-h\u00e1l\u00f3zat, amely kereszt\u00fcl-kasul \u00e1tsz\u00f6vi az eur\u00f3pai b\u00fcrokr\u00e1ci\u00e1t \u00e9s politikai elitet, \u00e9vek \u00f3ta azon dolgozik, hogy Eur\u00f3p\u00e1t bev\u00e1ndorl\u00f3kontinenss\u00e9 tegye. Az Eur\u00f3pai Uni\u00f3 \u00e1llamaira ma a legnagyobb vesz\u00e9lyt a glob\u00e1lis ny\u00edlt t\u00e1rsadalmat hirdet\u0151, a nemzeti kereteket felsz\u00e1molni akar\u00f3 Soros-h\u00e1l\u00f3zat jelenti. A network c\u00e9ljai nyilv\u00e1nval\u00f3ak: a migr\u00e1ci\u00f3 felgyors\u00edt\u00e1s\u00e1val kevert etnikum\u00fa, multikultur\u00e1lis, ny\u00edlt t\u00e1rsadalmakat l\u00e9trehozni, a nemzeti d\u00f6nt\u00e9shozatalt lebontani \u00e9s azt a glob\u00e1lis elit kez\u00e9be adni.\nAz Eur\u00f3pai Uni\u00f3 bajban van. 2008-t\u00f3l r\u00e9g nem l\u00e1tott gazdas\u00e1gi kr\u00edzis, 2015-t\u0151l kezd\u0151d\u0151en migr\u00e1ci\u00f3s v\u00e1ls\u00e1g, 2020-ban pedig egy puszt\u00edt\u00f3 vil\u00e1gj\u00e1rv\u00e1ny \u00e9rte el.\nEur\u00f3pa m\u00e9g az el\u0151z\u0151 v\u00e1ls\u00e1gait sem heverte ki, \u00edgy a koronav\u00edrus pand\u00e9mia hat\u00e1sa m\u00e9g nagyobb gondot okozhat. Ennek jelei m\u00e1r most mutatkoznak. Sz\u00e1mos orsz\u00e1g \u00e1llamad\u00f3ss\u00e1ga, munkan\u00e9lk\u00fclis\u00e9ge, gazdas\u00e1gi \u00e1llapota kritikus szinten van. Soha nagyobb sz\u00fcks\u00e9g nem volt az eur\u00f3pai szolidarit\u00e1sra, arra, hogy az eur\u00f3pai nemzetek egym\u00e1s megseg\u00edt\u00e9s\u00e9re \u00f6sszefogjanak.\nA mag\u00e1t filantr\u00f3pnak nevez\u0151 spekul\u00e1ns egyik v\u00e1ls\u00e1g idej\u00e9n sem az eur\u00f3pai emberek \u00e9rdekeit n\u00e9zte, hanem a saj\u00e1t haszna szerint cselekedett. A gazdas\u00e1gi v\u00e1ls\u00e1g idej\u00e9n eml\u00e9kezetes maradt a forint \u00e9s a legnagyobb magyar bank elleni t\u00e1mad\u00e1sa, a migr\u00e1nsv\u00e1ls\u00e1g idej\u00e9n a bev\u00e1ndorl\u00f3k betelep\u00edt\u00e9s\u00e9nek felgyors\u00edt\u00e1s\u00e1ra, sz\u00e9toszt\u00e1s\u00e1ra \u00e9s finansz\u00edroz\u00e1s\u00e1ra kidolgozott terve, most pedig az egym\u00e1s melletti szolidarit\u00e1s, egym\u00e1s megseg\u00edt\u00e9se helyett az egym\u00e1s b\u00fcntet\u00e9s\u00e9re vonatkoz\u00f3 javaslata.\nA Soros Gy\u00f6rgy \u00e1ltal ir\u00e1ny\u00edtott h\u00e1l\u00f3zat most m\u00e1r a ny\u00edlt beavatkoz\u00e1st\u00f3l sem riad vissza. Minden kor\u00e1bbin\u00e1l nagyobb nyom\u00e1s al\u00e1 akarja helyezni a nemzet\u00e1llamokat. Egym\u00e1s ellen hangolja az eur\u00f3pai n\u00e9peket. A h\u00e1l\u00f3zat eszk\u00f6zrendszere sz\u00f6vev\u00e9nyes \u00e9s a k\u00f6z\u00e9let legk\u00fcl\u00f6nb\u00f6z\u0151bb sz\u00ednterein is jelen van. Politikusok, \u00fajs\u00e1g\u00edr\u00f3k, b\u00edr\u00f3k, b\u00fcrokrat\u00e1k, civilnek \u00e1lc\u00e1zott politikai agit\u00e1torok hossz\u00fa sora van Soros Gy\u00f6rgy fizet\u00e9si list\u00e1j\u00e1n. \u00c9s b\u00e1r a milli\u00e1rdos minden ellens\u00e9g\u00e9t korrupci\u00f3val v\u00e1dolja, \u0151 maga a vil\u00e1g legkorruptabb embere. Akit tud, lefizet \u00e9s megv\u00e1s\u00e1rol. Akit nem tud, azt a h\u00e1l\u00f3zat f\u00e9lelmetes fegyver\u00e9vel, a baloldali m\u00e9diah\u00e1tt\u00e9rrel lej\u00e1ratja, megal\u00e1zza, megf\u00e9leml\u00edti, t\u00f6nkreteszi.\nSz\u00e1mos magas rang\u00fa uni\u00f3s b\u00fcrokrata Soros Gy\u00f6rgy h\u00e1l\u00f3zat\u00e1val k\u00f6z\u00f6sen egy egys\u00e9ges birodalom l\u00e9trehoz\u00e1s\u00e1n dolgozik. Ki akarnak \u00e9p\u00edteni egy olyan int\u00e9zm\u00e9nyrendszert, mely a ny\u00edlt t\u00e1rsadalom \u00e9gisze alatt egys\u00e9ges gondolkod\u00e1st, egys\u00e9ges kult\u00far\u00e1t, egys\u00e9ges t\u00e1rsadalmi modellt akar r\u00e1k\u00e9nyszer\u00edteni Eur\u00f3pa szabad \u00e9s f\u00fcggetlen nemzeteire. Elv\u00e9ve azt a jogot, hogy minden n\u00e9p saj\u00e1t maga d\u00f6nthessen saj\u00e1t sors\u00e1r\u00f3l. Ezt a c\u00e9lt szolg\u00e1lja a joguralminak (rule of law) nevezett javaslatuk is, amely nem a jog uralm\u00e1t (rule of law), hanem az er\u0151sebb jog\u00e1t (rule of majority) ismeri el.\nA k\u00fcl\u00f6nbs\u00e9gek nyilv\u00e1nval\u00f3ak. Soros ny\u00edlt t\u00e1rsadalmat (open society), mi pedig v\u00e9dett t\u00e1rsadalmat (safe society) akarunk. Szerinte a demokr\u00e1cia csak liber\u00e1lis, szerint\u00fcnk kereszt\u00e9ny is lehet. Szerinte a szabads\u00e1g csak az \u00f6nmegval\u00f3s\u00edt\u00e1st szolg\u00e1lhatja, szerint\u00fcnk a szabads\u00e1got a krisztusi tan\u00edt\u00e1s k\u00f6vet\u00e9s\u00e9re, a haza szolg\u00e1lat\u00e1ra \u00e9s a csal\u00e1dunk v\u00e9delm\u00e9re is lehet haszn\u00e1lni. A kereszt\u00e9ny szabads\u00e1g alapja: a d\u00f6nt\u00e9s szabads\u00e1ga. Ez ker\u00fclt most vesz\u00e9lybe.\nMi, az uni\u00f3 keleti fel\u00e9n \u00e9l\u0151 tag\u00e1llamok nagyon j\u00f3l tudjuk, hogy mit jelent szabadnak lenni. A k\u00f6z\u00e9p-eur\u00f3pai nemzetek t\u00f6rt\u00e9nete nagy birodalmak elleni sz\u00fcntelen szabads\u00e1gk\u00fczdelem volt, hogy \u00fajra \u00e9s \u00fajra kiv\u00edvjuk a saj\u00e1t d\u00f6nt\u00e9s\u00fcnkh\u00f6z val\u00f3 jogunkat. Mi saj\u00e1t b\u0151r\u00fcnk\u00f6n tapasztaltuk meg: minden birodalmi t\u00f6rekv\u00e9s rabb\u00e1 tesz. Vagyunk itt m\u00e9g j\u00f3n\u00e9h\u00e1nyan, abb\u00f3l a szabads\u00e1gharcos nemzed\u00e9kb\u0151l \u2013 \u00c9sztorsz\u00e1gt\u00f3l Szlov\u00e9ni\u00e1ig, Drezd\u00e1t\u00f3l Sz\u00f3fi\u00e1ig a volt keleti blokk orsz\u00e1gaiban \u00e9l\u0151k \u2013, akiknek m\u00e9g szem\u00e9lyes eml\u00e9k\u00fcnk van arr\u00f3l, milyen is szembe sz\u00e1llni az \u00f6nk\u00e9nnyel (rule of man) \u00e9s annak kommunista verzi\u00f3j\u00e1val. Megf\u00e9leml\u00edt\u00e9s, anyagi \u00e9s erk\u00f6lcsi t\u00f6nkret\u00e9tel, fizikai \u00e9s lelki vegz\u00e1l\u00e1s. Ebb\u0151l t\u00f6bbet nem k\u00e9r\u00fcnk.\nAzoknak a nyugati vezet\u0151knek, akik eg\u00e9sz \u00e9let\u00fcket a meg\u00f6r\u00f6k\u00f6lt szabads\u00e1g \u00e9s a joguralom (rule of law) vil\u00e1g\u00e1ban \u00e9lt\u00e9k, most hallgatniuk kellene azokra, akik harcoltak a szabads\u00e1g\u00e9rt, \u00e9s szem\u00e9lyes \u00e9let\u00fck tapasztalata alapj\u00e1n tudnak k\u00fcl\u00f6nbs\u00e9get tenni a joguralom (rule of law) \u00e9s az \u00f6nk\u00e9ny (rule of man) k\u00f6z\u00f6tt. El kell fogadniuk, hogy mi a XXI. sz\u00e1zadban sem adhatjuk f\u00f6l a XX. sz\u00e1zad v\u00e9g\u00e9n kiv\u00edvott szabads\u00e1gunkat.\nAz \u00faj br\u00fcsszeli birodalom\u00e9rt, illetve az ellene folytatott harc m\u00e9g nem d\u0151lt el. Br\u00fcsszel elesni l\u00e1tszik, de a nemzet\u00e1llamok j\u00f3 r\u00e9sze m\u00e9g ellen\u00e1ll. Ha a szabads\u00e1gunkat meg akarjuk \u0151rizni, Eur\u00f3pa nem h\u00f3dolhat be a Soros-h\u00e1l\u00f3zatnak.\n\u00a0\nhttp://www.miniszterelnok.hu/europa-nem-hodolhat-be-a-soros-halozatnak/?fbclid=IwAR1ik4U6yetrKnVnxBmBB18aNHtXIrNzXt2kCuVw_Kf2Y3pNBcHa_isb31Y\n\n"}]