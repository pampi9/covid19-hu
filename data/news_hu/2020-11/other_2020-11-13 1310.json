[{"date": "2020-11-13 13:10", "url": "https://koronavirus.gov.hu/cikkek/itm-akar-200-ezer-munkahelyet-vedhetnek-az-uj-kormanyzati-intezkedesek", "h1": "ITM: ak\u00e1r 200 ezer munkahelyet v\u00e9dhetnek az \u00faj korm\u00e1nyzati int\u00e9zked\u00e9sek", "body": "\nA vend\u00e9gl\u00e1t\u00e1s \u00e9s szabadid\u0151 ter\u00fclet\u00e9n t\u00f6bb mint 170 ezer, a sz\u00e1ll\u00e1shelyekn\u00e9l pedig k\u00f6zel 30 ezer munkahely meg\u0151rz\u00e9s\u00e9t seg\u00edthetik a leg\u00fajabb l\u00e9p\u00e9sek - mondta Bod\u00f3 S\u00e1ndor, az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra az \u00e1gazati b\u00e9rt\u00e1mogat\u00e1si programmal kapcsolatban p\u00e9nteken.\n\n\nAz ITM k\u00f6zlem\u00e9nye szerint az \u00e1llamtitk\u00e1r hangs\u00falyozta: a korm\u00e1ny c\u00e9lja, hogy a v\u00edrusv\u00e1ls\u00e1g miatt neh\u00e9z helyzetbe ker\u00fclt v\u00e1llalkoz\u00e1sokat, dolgoz\u00f3ik munkahely\u00e9t megv\u00e9dje.\n\u00a0\u00a0\u00a0\u00a0Bod\u00f3 S\u00e1ndor kiemelte, a t\u00e1mogat\u00e1s maxim\u00e1lis m\u00e9rt\u00e9ke a minim\u00e1lb\u00e9r m\u00e1sf\u00e9lszerese, szem\u00e9lyenk\u00e9nt brutt\u00f3 241 500 forint. A munk\u00e1ltat\u00f3nak emellett j\u00e1rul\u00e9kokat sem kell fizetnie a novemberi munkab\u00e9rek ut\u00e1n. \u00cdgy a munkaad\u00f3 teljes b\u00e9rk\u00f6lts\u00e9g\u00e9nek t\u00f6bb mint a fel\u00e9t is megkaphatja kompenz\u00e1ci\u00f3k\u00e9nt, ha nem bocs\u00e1tja el a munkav\u00e1llal\u00f3j\u00e1t, \u00e9s munkab\u00e9r\u00e9t kifizeti.\n\u00a0\u00a0\u00a0\u00a0A t\u00e1mogat\u00e1s a tev\u00e9kenys\u00e9g\u00fcket legal\u00e1bb r\u00e9szlegesen sz\u00fcneteltetni, l\u00e9tes\u00edtm\u00e9nyeiket a fert\u0151z\u00e9s terjed\u00e9s\u00e9nek lass\u00edt\u00e1sa \u00e9rdek\u00e9ben bez\u00e1rni k\u00e9nyszer\u00fcl\u0151 c\u00e9gek megseg\u00edt\u00e9s\u00e9t c\u00e9lozza.\u00a0\u00a0A vend\u00e9gl\u00e1t\u00e1sban foglalkoztatottak \u00e1tlagos havi brutt\u00f3 \u00e1tlagkeresete a legut\u00f3bbi adatok szerint 251 724 forint, a m\u0171v\u00e9szet, sz\u00f3rakoztat\u00e1s, szabadid\u0151 gazdas\u00e1gi \u00e1gban dolgoz\u00f3k\u00e9 pedig 375 276 forint volt.\n\u00a0\u00a0\u00a0\u00a0A munk\u00e1ltat\u00f3k \u00edgy munkav\u00e1llal\u00f3ik t\u00falnyom\u00f3 t\u00f6bbs\u00e9ge eset\u00e9ben teljes m\u00e9rt\u00e9kben ki fogj\u00e1k tudni haszn\u00e1lni a brutt\u00f3 b\u00e9rek 50 sz\u00e1zal\u00e9k\u00e1ig terjed\u0151 b\u00e9rt\u00e1mogat\u00e1st. A juttat\u00e1st brutt\u00f3 483 ezer forintos fizet\u00e9sig marad\u00e9ktalanul, afelett pedig a minim\u00e1lb\u00e9r \u00f6sszeg\u00e9nek m\u00e1sf\u00e9lszeres\u00e9ig lehet \u00e9rv\u00e9nyes\u00edteni, ak\u00e1r a r\u00e9szmunkaid\u0151ben foglalkoztatottak ut\u00e1n is. A t\u00e1mogat\u00e1s \u00edgy \u00e9rdemben seg\u00edti a bev\u00e9telkies\u00e9st elszenved\u0151 v\u00e1llalkoz\u00e1sokat munkav\u00e1llal\u00f3ik megtart\u00e1s\u00e1ban.\n\u00a0\u00a0\u00a0\u00a0A foglalkoztat\u00f3k egyszer\u0171en, egyoldalas k\u00e9relem kit\u00f6lt\u00e9s\u00e9vel tudnak p\u00e1ly\u00e1zni. A k\u00e9relmeket a telephely\u00fck, sz\u00e9khely\u00fck szerint illet\u00e9kes korm\u00e1nyhivataln\u00e1l adhatj\u00e1k be. A r\u00e9szletes dokument\u00e1ci\u00f3 a munka.hu honlapon tal\u00e1lhat\u00f3 meg.\n\u00a0\u00a0\u00a0\u00a0Bod\u00f3 S\u00e1ndor elmondta, hogy a j\u00e1rv\u00e1ny els\u0151 hull\u00e1m\u00e1ban biztos\u00edtott munkahelyv\u00e9delmi b\u00e9rt\u00e1mogat\u00e1st k\u00f6zel 20 ezer munkav\u00e1llal\u00f3 ut\u00e1n ig\u00e9nyelt\u00e9k a sz\u00e1ll\u00e1shely \u00e9s vend\u00e9gl\u00e1t\u00e1si \u00e1gazatban. A most el\u00e9rhet\u0151 t\u00e1mogat\u00e1si forma teh\u00e1t ak\u00e1r t\u00edzszer t\u00f6bb munkahely megtart\u00e1s\u00e1t is szolg\u00e1lhatja az \u00e9rintett szektorokban.\n\n\nMTI 2020. november 13.\n\n"}]