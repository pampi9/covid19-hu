[{"date": "2020-10-27 12:50", "url": "https://koronavirus.gov.hu/cikkek/bodo-folyamatosan-csokken-az-allaskeresok-szama", "h1": "Bod\u00f3: folyamatosan cs\u00f6kken az \u00e1ll\u00e1skeres\u0151k sz\u00e1ma", "body": "\nA korm\u00e1nyzati int\u00e9zked\u00e9seknek k\u00f6sz\u00f6nhet\u0151en folyamatosan cs\u00f6kken az \u00e1ll\u00e1skeres\u0151k sz\u00e1ma, az elm\u00falt napokban 300 ezer k\u00f6zel\u00e9be esett vissza a sz\u00e1muk - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium foglalkoztat\u00e1spolitikai \u00e1llamtitk\u00e1ra kedden budapesti sajt\u00f3t\u00e1j\u00e9koztat\u00f3j\u00e1n.\n\n\nBod\u00f3 S\u00e1ndor kiemelte, a koronav\u00edrus-j\u00e1rv\u00e1ny miatti eg\u00e9szs\u00e9g\u00fcgyi vesz\u00e9lyhelyzet soha nem l\u00e1tott kih\u00edv\u00e1s el\u00e9 \u00e1ll\u00edtotta a magyar munkaer\u0151piacot.\n\u00a0\u00a0\u00a0\u00a0A foglalkoztat\u00e1si adatok ugyanakkor egyre pozit\u00edvabb k\u00e9pet mutatnak - tette hozz\u00e1.\n\u00a0\u00a0\u00a0\u00a0A Nemzeti Foglalkoztat\u00e1si Szolg\u00e1lat nyilv\u00e1ntart\u00e1sa szerint az okt\u00f3beri 300 ezres adat 70 ezerrel kevesebb mint a j\u00fanius k\u00f6zepi m\u00e9lypont volt. A legfrissebb adatok alapj\u00e1n elmondhat\u00f3, hogy 19 hete folyamatosan cs\u00f6kken a munkan\u00e9lk\u00fcliek sz\u00e1ma. Okt\u00f3berre 306 ezerre m\u00e9rs\u00e9kl\u0151d\u00f6tt a regisztr\u00e1lt \u00e1ll\u00e1skeres\u0151k sz\u00e1ma, \u00e9s ez a szeptemberi adatokhoz k\u00e9pest 5,3 sz\u00e1zal\u00e9kos cs\u00f6kken\u00e9st jelent - k\u00f6z\u00f6lte az \u00e1llamtitk\u00e1r.\n\u00a0\u00a0\u00a0\u00a0Bod\u00f3 S\u00e1ndor r\u00e1mutatott: a munkan\u00e9lk\u00fclis\u00e9g Magyarorsz\u00e1gon eur\u00f3pai uni\u00f3s szinten is az egyik legalacsonyabb. Az augusztusi 3,9 sz\u00e1zal\u00e9kos munkan\u00e9lk\u00fclis\u00e9gi r\u00e1ta uni\u00f3s viszonylatban a harmadik legjobb.\n\u00a0\u00a0\u00a0\u00a0K\u00f6z\u00f6lte: szeptemberben 4,5 milli\u00f3an dolgoztak Magyarorsz\u00e1gon, ez megegyezik a janu\u00e1ri adattal \u00e9s k\u00f6zel\u00edt a m\u00falt \u00e9v azonos id\u0151szak\u00e1hoz.\n\u00a0\u00a0\u00a0\u00a0A 15-64 \u00e9vesek koroszt\u00e1ly\u00e1nak - amely a legakt\u00edvabb a munkaer\u0151piacon - foglalkoztat\u00e1si r\u00e1t\u00e1ja 70,7 sz\u00e1zal\u00e9k, \u00e9s ez 0,2 sz\u00e1zal\u00e9kponttal meghaladja az el\u0151z\u0151 \u00e9vi adatot.\n\u00a0\u00a0\u00a0\u00a0Bod\u00f3 S\u00e1ndor elmondta azt is, hogy a kereskedelemben \u00e9s a feldolgoz\u00f3iparban t\u00f6bbsz\u00f6r\u00f6s\u00e9re emelkedett j\u00fanius \u00f3ta a bejelentett \u00faj \u00e1ll\u00e1shelyek sz\u00e1ma.\n\u00a0\u00a0\u00a0\u00a0Kiemelte: a gazdas\u00e1gv\u00e9delmi akci\u00f3terv int\u00e9zked\u00e9sei, a 2010 ut\u00e1ni id\u0151szak eredm\u00e9nyeire \u00e9p\u00edtve, nagym\u00e9rt\u00e9kben seg\u00edtik a magyar gazdas\u00e1g kil\u00e1bal\u00e1s\u00e1t.\n\u00a0\u00a0\u00a0\u00a0Az ITM \u00e1ltal gondozott b\u00e9rt\u00e1mogat\u00e1si program 260-280 ezer munkahely meg\u0151rz\u00e9s\u00e9ben seg\u00edtett. Az \u00e9v v\u00e9g\u00e9ig a munkahelyv\u00e9delmi t\u00e1mogat\u00e1sok futnak, a munkahelyteremt\u0151 t\u00e1mogat\u00e1sok eset\u00e9ben a v\u00e1llalkoz\u00e1sok j\u00f6v\u0151 \u00e9v tavasz\u00e1nak v\u00e9g\u00e9ig \u00e9lhetnek a felhaszn\u00e1l\u00e1s lehet\u0151s\u00e9g\u00e9vel - k\u00f6z\u00f6lte Bod\u00f3 S\u00e1ndor.\n\u00a0\u00a0\u00a0\u00a0Az \u00e1llamtitk\u00e1r sz\u00f3lt arr\u00f3l is, hogy a hitellehet\u0151s\u00e9gekkel, ad\u00f3- \u00e9s j\u00e1rul\u00e9kkedvezm\u00e9nyekkel, valamint k\u00e9pz\u00e9sekkel eddig 1,4 milli\u00f3 munkav\u00e1llal\u00f3nak seg\u00edtettek.\n\u00a0\u00a0\u00a0\u00a0Ugyancsak fontos l\u00e9p\u00e9sek nevezte a v\u00e1llalati feh\u00e9r k\u00f6nyv megsz\u00fclet\u00e9s\u00e9t. Ez azokat a j\u00e1rv\u00e1ny\u00fcgyi int\u00e9zked\u00e9seket tartalmazza, amelyek seg\u00edts\u00e9g\u00e9vel a munk\u00e1ltat\u00f3k garant\u00e1lni tudj\u00e1k a foglalkoztat\u00e1s biztons\u00e1g\u00e1t.\n\u00a0\u00a0\u00a0\u00a0Bod\u00f3 S\u00e1ndor k\u00f6z\u00f6lte, az \u00e1llamilag t\u00e1mogatott hitelkonstrukci\u00f3k eset\u00e9ben 2557 milli\u00e1rd forint hitelt \u00e9s garanciak\u00e9relmet fogadnak be. Ebb\u0151l leszerz\u0151dtek m\u00e1r 1527,5 milli\u00e1rd forint \u00f6sszegben.\n\n\nMTI 2020. okt\u00f3ber 27.\n\n"}]