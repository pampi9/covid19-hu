[{"date": "2020-10-29 11:02", "url": "https://koronavirus.gov.hu/cikkek/novak-januartol-tetoter-beepitesehez-igenyelheto-csok", "h1": "Nov\u00e1k: janu\u00e1rt\u00f3l tet\u0151t\u00e9r-be\u00e9p\u00edt\u00e9s\u00e9hez is ig\u00e9nyelhet\u0151 a csok", "body": "\nRengeteg jelz\u00e9s \u00e9rkezett arr\u00f3l, hogy nagyon sokan szeretn\u00e9nek t\u00f6bbgener\u00e1ci\u00f3s\u00a0\u00a0otthonban \u00e9lni, ennek seg\u00edt\u00e9s\u00e9re janu\u00e1r elsej\u00e9t\u0151l a csal\u00e1di h\u00e1zak tet\u0151t\u00e9r-be\u00e9p\u00edt\u00e9s\u00e9hez is ig\u00e9nybe vehet\u0151 a csal\u00e1di otthonteremt\u00e9si t\u00e1mogat\u00e1s (csok) ak\u00e1r teljes \u00f6sszege - mondta a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter cs\u00fct\u00f6rt\u00f6k\u00f6n az M1 aktu\u00e1lis csatorn\u00e1n.\u00a0A korm\u00e1nynak a csal\u00e1dok t\u00e1mogat\u00e1sa\u00a0a\u00a0koronav\u00edrus-j\u00e1rv\u00e1ny\u00a0alatt is kiemelten fontos.\u00a0\n\n\nNov\u00e1k Katalin gyakori \u00e9lethelyzetnek nevezte, hogy az id\u0151sebb sz\u00fcl\u0151k m\u00e1r csal\u00e1dos gyermekei be\u00e9p\u00edten\u00e9k a csal\u00e1di h\u00e1z tet\u0151ter\u00e9t, hogy ott legyen az otthonuk. Eddig ehhez a csok lak\u00e1sb\u0151v\u00edt\u00e9si t\u00e1mogat\u00e1s\u00e1t lehetett ig\u00e9nyelni, amely l\u00e9nyegesebb kisebb \u00f6sszeg, mint a tet\u0151t\u00e9r-be\u00e9p\u00edt\u00e9si t\u00e1mogat\u00e1s - f\u0171zte hozz\u00e1.\n\u00a0\u00a0\u00a0\u00a0A t\u00f6bbgener\u00e1ci\u00f3s otthonok t\u00e1mogat\u00e1sa megteremti a lehet\u0151s\u00e9get arra, hogy m\u00e1r ak\u00e1r egy gyermek eset\u00e9n is 600 ezer forint, k\u00e9t gyermekn\u00e9l 2,6 milli\u00f3 forint, h\u00e1rom gyermekn\u00e9l pedig 10 milli\u00f3 forint t\u00e1mogat\u00e1sban r\u00e9szes\u00fcljenek a csal\u00e1dok - ismertette. A t\u00e1mogat\u00e1s el\u0151re v\u00e1llalt gyermekek eset\u00e9n is ig\u00e9nybe vehet\u0151, \u00e9s felt\u00e9telrendszere nem szab ki a gyermekek eset\u00e9n \u00e9letkori hat\u00e1rt - r\u00e9szletezte.\n\u00a0\u00a0\u00a0\u00a0Sok el\u0151nye van annak, ha egy h\u00e1zon bel\u00fcl, k\u00fcl\u00f6n h\u00e1ztart\u00e1sban, k\u00fcl\u00f6n bej\u00e1rattal ott vannak a nagysz\u00fcl\u0151k is - mondta, eml\u00e9keztetve, hogy janu\u00e1r elsej\u00e9t\u0151l a nagysz\u00fcl\u0151i gyed is ig\u00e9nybe vehet\u0151, amely lehet\u0151s\u00e9get biztos\u00edt arra, hogy az egyik nagysz\u00fcl\u0151 maradjon otthon a gyermekekkel.\n\u00a0\u00a0\u00a0\u00a0Hangs\u00falyozta: a t\u00f6bbgener\u00e1ci\u00f3s otthonok hagyom\u00e1ny\u00e1t seg\u00edt\u0151 vissza nem t\u00e9rintend\u0151 t\u00e1mogat\u00e1shoz hozz\u00e1j\u00f6n egy 15 milli\u00f3 forintos kedvezm\u00e9nyes kamatoz\u00e1s\u00fa k\u00f6lcs\u00f6n lehet\u0151s\u00e9ge, \u00edgy janu\u00e1rt\u00f3l 25 milli\u00f3 forintos t\u00e1mogat\u00e1st vehetnek fel a fiatal h\u00e1zasok tet\u0151t\u00e9r-be\u00e9p\u00edt\u00e9sre. \u00cdgy m\u00e1r val\u00f3ban megvan az az \u00f6sszeg \u00e9s mozg\u00e1st\u00e9r, amellyel ak\u00e1r kezd\u0151t\u0151ke n\u00e9lk\u00fcl is bele tudnak v\u00e1gni a k\u00f6z\u00f6s \u00e9letbe a fiatal p\u00e1rok - fogalmazott a miniszter.\n\u00a0\u00a0\u00a0\u00a0Nov\u00e1k Katalin cs\u00fct\u00f6rt\u00f6k\u00f6n a Kossuth R\u00e1di\u00f3 J\u00f3 reggelt, Magyarorsz\u00e1g c\u00edm\u0171 m\u0171sor\u00e1ban azt mondta, mindenkinek lehet\u0151s\u00e9get szeretn\u00e9nek adni arra, hogy saj\u00e1t tulajdon\u00fa otthonban v\u00e1rhass\u00e1k, nevelhess\u00e9k gyermekeiket. Err\u0151l sz\u00f3lt a csok minden eleme, ahogy most a t\u00f6bbgener\u00e1ci\u00f3s otthonteremt\u00e9si t\u00e1mogat\u00e1s is - emelte ki.\n\u00a0\nMTI 2020. okt\u00f3ber 29., cs\u00fct\u00f6rt\u00f6k 10:15\n\n"}]