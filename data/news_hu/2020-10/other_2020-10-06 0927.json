[{"date": "2020-10-06 09:27", "url": "https://koronavirus.gov.hu/cikkek/itm-fogyasztovedelem-ellenorzi-pcr-tesztek-hatosagi-aranak-betartasat", "h1": "ITM: a fogyaszt\u00f3v\u00e9delem ellen\u0151rzi a PCR-tesztek hat\u00f3s\u00e1gi \u00e1r\u00e1nak betart\u00e1s\u00e1t", "body": "\nA fogyaszt\u00f3v\u00e9delem kiemelt orsz\u00e1gos akci\u00f3 keret\u00e9ben ellen\u0151rzi, hogy a szolg\u00e1ltat\u00f3k val\u00f3ban a hat\u00f3s\u00e1gilag megszabott, legfeljebb 19 500 forintos d\u00edj\u00e9rt v\u00e9gzik-e el a koronav\u00edrus-fert\u0151z\u00e9s kimutat\u00e1s\u00e1ra alkalmas PCR-teszteket - id\u00e9zte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) az MTI-hez kedden eljuttatott k\u00f6zlem\u00e9ny\u00e9ben Schanda Tam\u00e1s parlamenti \u00e1llamtitk\u00e1rt.\n\n\u00a0\nSchanda Tam\u00e1s hozz\u00e1tette, hogy az eg\u00e9szs\u00e9g\u00fcgyi int\u00e9zm\u00e9nyek tov\u00e1bbra is ingyenesen v\u00e9gzik el a tesztet azoknak, akikn\u00e9l ezt a j\u00e1rv\u00e1ny\u00fcgyi el\u0151\u00edr\u00e1sok meghat\u00e1rozz\u00e1k.\n\u00a0\u00a0\u00a0\u00a0Az a szolg\u00e1ltat\u00f3, amelyik nem tartja be a szab\u00e1lyokat, ak\u00e1r t\u00f6bb milli\u00f3 forintos b\u00fcntet\u00e9st is kaphat. \"Csak egy\u00fctt, \u00f6sszefog\u00e1ssal f\u00e9kezhetj\u00fck meg a koronav\u00edrust, ez\u00e9rt is lenne megengedhetetlen, hogy b\u00e1rki nyer\u00e9szkedni pr\u00f3b\u00e1ljon a teszteken\" - mondta az \u00e1llamtitk\u00e1r.\n\u00a0\u00a0\u00a0\u00a0A miniszt\u00e9rium eml\u00e9keztetett: a koronav\u00edrus-fert\u0151z\u00f6ttek kisz\u0171r\u00e9s\u00e9re legink\u00e1bb alkalmas PCR-tesztek elv\u00e9gz\u00e9se szeptember 21. \u00f3ta hat\u00f3s\u00e1gi \u00e1rhoz k\u00f6t\u00f6tt. A mintav\u00e9telt \u00e9s laborat\u00f3riumi vizsg\u00e1latot t\u00e9r\u00edt\u00e9s ellen\u00e9ben ig\u00e9nybe vev\u0151kt\u0151l legfeljebb 19 500 forintot k\u00e9rhetnek a szolg\u00e1ltat\u00f3k.\n\u00a0\u00a0\u00a0\u00a0A jogszab\u00e1ly hat\u00e1lyba l\u00e9p\u00e9se \u00f3ta a piacon PCR-tesztet k\u00edn\u00e1l\u00f3 v\u00e1llalkoz\u00e1sok sokf\u00e9lek\u00e9ppen alak\u00edtott\u00e1k ki, m\u00f3dos\u00edtott\u00e1k gyakorlatukat. A fogyaszt\u00f3v\u00e9delmi hat\u00f3s\u00e1g az ITM elrendel\u00e9se alapj\u00e1n orsz\u00e1gosan vizsg\u00e1lja a hat\u00f3s\u00e1gi \u00e1r betart\u00e1s\u00e1t, a fogyaszt\u00f3k t\u00e1j\u00e9koztat\u00e1s\u00e1t.\n\u00a0\u00a0\u00a0\u00a0Ha a szakemberek azt tapasztalj\u00e1k, hogy a v\u00e1llalkoz\u00e1s a megengedettn\u00e9l dr\u00e1g\u00e1bban k\u00edn\u00e1lja a tesztet, a jogszab\u00e1ly betart\u00e1s\u00e1ra k\u00f6telezik a c\u00e9get. Ha az aj\u00e1nlott \u00e1r k\u00e9nyelmi t\u00f6bbletszolg\u00e1ltat\u00e1sok - p\u00e9ld\u00e1ul kisz\u00e1ll\u00e1s, h\u00e9tv\u00e9gi mintav\u00e9tel - miatt magasabb, akkor is egy\u00e9rtelm\u0171en t\u00e1j\u00e9koztatni kell az \u00e9rdekl\u0151d\u0151ket a teljes k\u00f6lts\u00e9g egyes elemeir\u0151l.\n\u00a0\u00a0\u00a0\u00a0El\u0151re \u00e9s t\u00e9telesen be kell mutatni, hogy a teszt hat\u00f3s\u00e1gi \u00e1r\u00e1n t\u00fali \u00f6sszeg pontosan mire terjed ki, \u00edgy a fogyaszt\u00f3 egy\u00e9rtelm\u0171en l\u00e1tja, mi\u00e9rt fizet - \u00edrt\u00e1k.\n\u00a0\u00a0\u00a0\u00a0A fogyaszt\u00f3v\u00e9delmi hat\u00f3s\u00e1g 15 ezer forintt\u00f3l ak\u00e1r a nett\u00f3 \u00e1rbev\u00e9tel 5 sz\u00e1zal\u00e9k\u00e1ig, t\u00f6bb milli\u00f3 forintig terjed\u0151 b\u00edrs\u00e1got szabhat ki, ha nem egy\u00e9rtelm\u0171 \u00e1rfelt\u00fcntet\u00e9st tapasztal vagy egy\u00e9b megt\u00e9veszt\u0151 gyakorlatot fed fel. Az ITM v\u00e1rhat\u00f3an okt\u00f3ber v\u00e9g\u00e9ig \u00f6sszegzi a vizsg\u00e1lati eredm\u00e9nyeket, tapasztalatokat - olvashat\u00f3 a k\u00f6zlem\u00e9nyben.\n\n\nMTI 2020. okt\u00f3ber 6.\n\n"}]