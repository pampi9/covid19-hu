[{"date": "2020-10-28 21:10", "url": "https://koronavirus.gov.hu/cikkek/napokon-belul-meg-200-mintaveteli-egyseget-allitanak-be", "h1": "Napokon bel\u00fcl m\u00e9g 200 mintav\u00e9teli egys\u00e9get \u00e1ll\u00edtanak be", "body": "\nEgyre t\u00f6bb a koronav\u00edrus miatti mintav\u00e9teli megrendel\u00e9s, ez\u00e9rt napokon bel\u00fcl m\u00e9g 200 mintav\u00e9teli egys\u00e9get \u00e1ll\u00edtanak be orsz\u00e1gszerte - nyilatkozta az Orsz\u00e1gos Ment\u0151szolg\u00e1lat kommunik\u00e1ci\u00f3s \u00e9s pr vezet\u0151je szerd\u00e1n a k\u00f6zm\u00e9di\u00e1nak.\n\n\nGy\u0151rfi P\u00e1l kiemelte: az elm\u00falt napokban jelent\u0151sen megn\u0151tt a ment\u0151szolg\u00e1lathoz be\u00e9rkez\u0151 koronav\u00edrus miatti mintav\u00e9teli megrendel\u00e9sek sz\u00e1ma. A kezdeti n\u00e9h\u00e1ny sz\u00e1z feladat ut\u00e1n az elm\u00falt hetekben m\u00e1r napi t\u00f6bb mint 5 ezer ilyen ig\u00e9nyl\u00e9s futott be az Orsz\u00e1gos Ment\u0151szolg\u00e1lathoz, most pedig egyes napokon a mintav\u00e9teli feladatok sz\u00e1ma meghaladja a 12 ezret is.\nAnnak \u00e9rdek\u00e9ben, hogy minden mintav\u00e9teli megrendel\u00e9st gyorsan tudjanak teljes\u00edteni, a Bel\u00fcgyminiszt\u00e9rium (BM) k\u00f6zrem\u0171k\u00f6d\u00e9s\u00e9vel napokon bel\u00fcl m\u00e9g 200 mintav\u00e9teli egys\u00e9get \u00e1ll\u00edtanak be orsz\u00e1gszerte. Az egys\u00e9gek szem\u00e9lyzet\u00e9t v\u00e9gz\u0151s orvostanhallgat\u00f3k alkotj\u00e1k, a j\u00e1rm\u0171veket a BM biztos\u00edtja. A mintavev\u0151ket az Orsz\u00e1gos Ment\u0151szolg\u00e1lat k\u00e9pezi ki. A k\u00e9pz\u00e9s kiterjed a v\u00e9d\u0151eszk\u00f6z\u00f6k haszn\u00e1lat\u00e1ra, a beavatkoz\u00e1s szakmai protokollj\u00e1ra, a fert\u0151tlen\u00edt\u00e9sre \u00e9s a sz\u00fcks\u00e9ges adminisztr\u00e1ci\u00f3ra is.\nAz Orsz\u00e1gos Ment\u0151szolg\u00e1lat kommunik\u00e1ci\u00f3s \u00e9s pr vezet\u0151je hangs\u00falyozta: eddig is mindent megtettek, hogy a mintav\u00e9tel folyamatosan \u00e9s g\u00f6rd\u00fcl\u00e9kenyen menjen. A BM k\u00f6zrem\u0171k\u00f6d\u00e9s\u00e9vel be\u00e1ll\u00f3 plusz 200 mintav\u00e9teli egys\u00e9g \u00e9rt\u00e9kes seg\u00edts\u00e9g, mert ez gyakorlatilag megdupl\u00e1zza a kapacit\u00e1sukat.\n\u00cdgy Gy\u0151rfi P\u00e1l szerint nemcsak tarthat\u00f3ak lesznek az eddigi r\u00f6vid hat\u00e1rid\u0151k, hanem lehet, hogy ezen m\u00e9g cs\u00f6kkenteni is tudnak.\n\nMTI 2020. okt\u00f3ber 28.\n\n"}]