[{"date": "2020-10-28 16:33", "url": "https://koronavirus.gov.hu/cikkek/itm-kozel-ezer-allaskereso-kezdheti-meg-az-informatikai-kepzest", "h1": "ITM: k\u00f6zel ezer \u00e1ll\u00e1skeres\u0151 kezdheti meg az informatikai k\u00e9pz\u00e9st", "body": "\nK\u00f6zel ezren kezdhetik meg a Gazdas\u00e1gv\u00e9delmi akci\u00f3terv r\u00e9szek\u00e9nt meghirdetett \u00dajratervez\u00e9s programra \u00e9p\u00fcl\u0151 informatikai k\u00e9pz\u00e9seket okt\u00f3ber 28-\u00e1t\u00f3l, ez a program is seg\u00edti a koronav\u00edrus-j\u00e1rv\u00e1ny miatt p\u00e1lyam\u00f3dos\u00edt\u00e1sra, \u00fajrakezd\u00e9sre k\u00e9nyszer\u00fclt \u00e1ll\u00e1skeres\u0151ket - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) az MTI-vel szerd\u00e1n.\n\n\n\u00a0K\u00f6z\u00f6lt\u00e9k: az intenz\u00edv \u00e9s az els\u0151 p\u00f3tvizsg\u00e1ig ingyenes k\u00e9pz\u00e9sek \u00e1llamilag elismert bizony\u00edtv\u00e1nnyal z\u00e1rulnak. A r\u00e9sztvev\u0151k kamatmentes hitelt vehetnek fel a Di\u00e1khitel Plusz programban, amelyet ak\u00e1r saj\u00e1t informatikai eszk\u00f6z beszerz\u00e9s\u00e9re is ford\u00edthatnak. A felk\u00e9sz\u00fcl\u00e9sekkel, sz\u00fcnetekkel \u00e9s vizsg\u00e1kkal egy\u00fctt j\u00f6v\u0151 \u00e1prilisra v\u00e9gz\u0151 informatikusok nagy t\u00f6bbs\u00e9ge hamar j\u00f3l fizet\u0151 \u00e1ll\u00e1shoz juthat.\n\u00a0\u00a0\u00a0\u00a0Eml\u00e9keztetnek: a vesz\u00e9lyhelyzet munkaer\u0151piacot \u00e9rint\u0151 h\u00e1tr\u00e1nyos k\u00f6vetkezm\u00e9nyeinek elh\u00e1r\u00edt\u00e1sa c\u00e9lj\u00e1b\u00f3l meghirdetett \u00dajratervez\u00e9s program id\u00e9n m\u00e1jusban indult el. Az ingyenes, 8 hetes alapoz\u00f3 informatikai k\u00e9pz\u00e9s z\u00e1r\u00f3vizsg\u00e1j\u00e1nak sikeres teljes\u00edt\u00e9s\u00e9r\u0151l 8871 f\u0151 kapott igazol\u00e1st. Az alapoz\u00f3 informatikai k\u00e9pz\u00e9st eredm\u00e9nyesen teljes\u00edt\u0151k naprak\u00e9sz, a gyakorlatban is j\u00f3l hasznos\u00edthat\u00f3 tud\u00e1st szereztek. Az elsaj\u00e1t\u00edtott ismeretek \u00e9rdemben seg\u00edthetik elhelyezked\u00e9s\u00fcket a munkaer\u0151piacon.\n\u00a0\u00a0\u00a0\u00a0K\u00f6z\u00fcl\u00fck ker\u00fclt ki az \u00dajratervez\u00e9s program m\u00e1sodik f\u00e1zis\u00e1nak mintegy ezer r\u00e9sztvev\u0151je, akiknek a beiskol\u00e1z\u00e1sa nemr\u00e9giben z\u00e1rult le. A r\u00e9sztvev\u0151k \u00e1tlag\u00e9letkora 40 \u00e9v, 60 sz\u00e1zal\u00e9kuk vid\u00e9ki, jelent\u0151s r\u00e9sz\u00fck a\u00a0koronav\u00edrus-j\u00e1rv\u00e1ny k\u00f6vetkezt\u00e9ben v\u00e1lt \u00e1ll\u00e1skeres\u0151v\u00e9.\n\u00a0\u00a0\u00a0\u00a0A program szerd\u00e1n elindul\u00f3 f\u00e1zis\u00e1ban az ezer karrierv\u00e1lt\u00f3 vagy \u00e1ll\u00e1s\u00e1t elveszt\u0151 kezdi meg az intenz\u00edv, n\u00e9gy h\u00f3napon \u00e1t napi 8 \u00f3r\u00e1s elfoglalts\u00e1got jelent\u0151 k\u00e9pz\u00e9st. A kijel\u00f6lt int\u00e9zm\u00e9nyekn\u00e9l gyakorlatorient\u00e1lt digit\u00e1lis eszk\u00f6z\u00f6kkel t\u00e1mogatott oktat\u00e1s zajlik majd n\u00e9gy informatikai szak\u00e1gban, magyar nyelv\u0171 e-learning tananyagb\u00f3l, folyamatos mentori t\u00e1mogat\u00e1s mellett.\n\u00a0\u00a0\u00a0\u00a0Az \u00dajratervez\u00e9s program v\u00e1rhat\u00f3an kib\u0151v\u00edtett form\u00e1ban folytat\u00f3dik majd, az alapszint\u0171 k\u00e9pz\u00e9sek mellett gy\u00e1rt\u00f3specifikus, halad\u00f3 tr\u00e9ningek kialak\u00edt\u00e1sa is tervben van - k\u00f6z\u00f6lte az ITM.\n\n\nMTI 2020. okt\u00f3ber 28.\n\n"}]