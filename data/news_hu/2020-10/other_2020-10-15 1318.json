[{"date": "2020-10-15 13:18", "url": "https://koronavirus.gov.hu/cikkek/operativ-torzs-csutortoktol-karantenkotelezettseg-nelkul-lehet-romaniaba-utazni", "h1": "Operat\u00edv t\u00f6rzs: cs\u00fct\u00f6rt\u00f6kt\u0151l karant\u00e9nk\u00f6telezetts\u00e9g n\u00e9lk\u00fcl lehet Rom\u00e1ni\u00e1ba utazni", "body": "\nCs\u00fct\u00f6rt\u00f6kt\u0151l karant\u00e9nk\u00f6telezetts\u00e9g n\u00e9lk\u00fcl lehet Magyarorsz\u00e1gr\u00f3l Rom\u00e1ni\u00e1ba utazni - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3n.\n\n\n\u00a0Kiss R\u00f3bert alezredes elmondta: a rom\u00e1niai orsz\u00e1gos j\u00e1rv\u00e1ny\u00fcgyi operat\u00edv t\u00f6rzs az eur\u00f3pai betegs\u00e9gmegel\u0151z\u00e9si \u00e9s j\u00e1rv\u00e1nyv\u00e9delmi k\u00f6zpont h\u00e9tf\u0151i adatai alapj\u00e1n friss\u00edtette a magas kock\u00e1zati besorol\u00e1s\u00fa orsz\u00e1gok list\u00e1j\u00e1t. A rom\u00e1n rendv\u00e9delmi szervek d\u00f6nt\u00e9se alapj\u00e1n cs\u00fct\u00f6rt\u00f6k hajnalt\u00f3l Magyarorsz\u00e1g nem szerepel az emelt kock\u00e1zat\u00fa orsz\u00e1gok k\u00f6z\u00f6tt - tette hozz\u00e1.\n\u00a0\u00a0\u00a0\u00a0Ismertette, hogy a rend\u0151r\u00f6k az elm\u00falt 24 \u00f3r\u00e1ban 39 esetben int\u00e9zkedtek az\u00e9rt, mert t\u00f6megk\u00f6zleked\u00e9si eszk\u00f6z\u00f6n utaz\u00f3k nem vagy nem megfelel\u0151en viseltek maszkot. Az \u00fczletekben, k\u00f6zint\u00e9zm\u00e9nyekben ugyanez\u00e9rt a szab\u00e1lyszeg\u00e9s\u00e9rt 37 esetben volt sz\u00fcks\u00e9g int\u00e9zked\u00e9sre.\n\u00a0\u00a0\u00a0\u00a0K\u00f6z\u00f6lte: t\u00f6megk\u00f6zleked\u00e9si szab\u00e1lyszeg\u00e9sek miatt szerd\u00e1ig \u00f6sszesen 472 int\u00e9zked\u00e9s t\u00f6rt\u00e9nt - szerd\u00e1n 35-sz\u00f6r figyelmeztet\u00e9ssel, n\u00e9gyszer szab\u00e1lys\u00e9rt\u00e9si feljelent\u00e9ssel \u00e9ltek a rend\u0151r\u00f6k - a kereskedelmi \u00fczletekben \u00e9s egy\u00e9b helyeken pedig m\u00e1r 844 esetben kellett int\u00e9zkedni a rend\u0151r\u00f6knek a jogszab\u00e1ly hat\u00e1lyba l\u00e9p\u00e9se \u00f3ta. Ut\u00f3bbi esetekben szerd\u00e1n harmincszor figyelmeztet\u00e9ssel, k\u00e9tszer helysz\u00edni b\u00edrs\u00e1ggal \u00e9s \u00f6tsz\u00f6r szab\u00e1lys\u00e9rt\u00e9si feljelent\u00e9ssel \u00e9ltek a rend\u0151r\u00f6k - mondta Kiss R\u00f3bert.\n\u00a0\u00a0\u00a0\u00a0Az operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese arr\u00f3l is t\u00e1j\u00e9koztatott, hogy a szeptember 21. \u00f3ta \u00e9rv\u00e9nyben l\u00e9v\u0151 j\u00e1rv\u00e1ny\u00fcgyi v\u00e9delmi int\u00e9zked\u00e9sek megszeg\u0151ivel szemben szerd\u00e1ig \u00f6sszesen 1316 esetben int\u00e9zkedtek a rend\u0151r\u00f6k, t\u00falnyom\u00f3 t\u00f6bbs\u00e9gben - 1126 alkalommal - figyelmeztett\u00e9k az \u00e1llampolg\u00e1rokat.\n\u00a0\u00a0\u00a0\u00a0A Magyarorsz\u00e1gon szem\u00e9lyforgalomban \u00e1tutaz\u00f3k ellen, a tranzit\u00e1l\u00e1si szab\u00e1lyok megs\u00e9rt\u00e9se miatt szerd\u00e1n 58 rend\u0151ri int\u00e9zked\u00e9s t\u00f6rt\u00e9nt, ebb\u0151l 57 helysz\u00edni b\u00edrs\u00e1g kiszab\u00e1s\u00e1val, egy pedig szab\u00e1lys\u00e9rt\u00e9si feljelent\u00e9ssel z\u00e1rult.\n\u00a0\u00a0\u00a0\u00a0Kiss R\u00f3bert besz\u00e1molt arr\u00f3l is: szerd\u00e1n 11 960 helysz\u00edni ellen\u0151rz\u00e9st hajtottak v\u00e9gre hat\u00f3s\u00e1gi h\u00e1zi karant\u00e9nban l\u00e9v\u0151kn\u00e9l. Hozz\u00e1tette: szerd\u00e1n 3343 hat\u00f3s\u00e1gi h\u00e1zi karant\u00e9nt rendeltek el az orsz\u00e1gban - ebb\u0151l 513 azoknak a sz\u00e1ma, akik k\u00fclf\u00f6ldr\u0151l t\u00e9rtek haza - \u00edgy \u00f6sszesen jelenleg 24 710 karant\u00e9n van \u00e9rv\u00e9nyben. A regisztr\u00e1ltak k\u00f6z\u00f6tt 1081-en vannak olyanok, akiket a mobiltelefonjukra let\u00f6lt\u00f6tt applik\u00e1ci\u00f3n kereszt\u00fcl elektronikusan ellen\u0151riznek.\n\u00a0\u00a0\u00a0\u00a0Az alezredes kiemelte: 474-re emelkedett a j\u00e1rv\u00e1ny\u00fcggyel \u00f6sszef\u00fcgg\u00e9sben elrendelt b\u00fcntet\u0151elj\u00e1r\u00e1sok sz\u00e1ma, ezekben eddig 90 gyan\u00fas\u00edtottat hallgattak ki.\n\u00a0\u00a0\u00a0\u00a0Arr\u00f3l is besz\u00e1molt, hogy z\u00f6kken\u0151mentes a forgalom az orsz\u00e1g hat\u00e1rain, a k\u00f6zleked\u0151k a csan\u00e1dpalotai, r\u00f6szkei, tompai \u00e9s beregsur\u00e1nyi hat\u00e1r\u00e1tkel\u0151n sz\u00e1m\u00edthatnak 2-3 \u00f3r\u00e1s v\u00e1rakoz\u00e1sra.\n\u00a0\u00a0\u00a0\u00a0K\u00e9rd\u00e9sre v\u00e1laszolva Kiss R\u00f3bert elmondta, hogy a beutaz\u00e1si szab\u00e1lyokr\u00f3l sz\u00f3l\u00f3 korm\u00e1nyrendelet speci\u00e1lis szab\u00e1lyokat hat\u00e1roz meg az ing\u00e1z\u00f3kra. Egyr\u00e9szt a szomsz\u00e9dos \u00e1llam polg\u00e1rai \u00e9s az ott \u00e9l\u0151 magyarok legfeljebb 24 \u00f3r\u00e1ra az \u00e1llamhat\u00e1rt\u00f3l sz\u00e1m\u00edtott 30 kilom\u00e9teres s\u00e1von bel\u00fcl beutazhatnak Magyarorsz\u00e1g ter\u00fclet\u00e9re.\n\u00a0\u00a0\u00a0\u00a0M\u00e1sr\u00e9szt a magyar hat\u00e1rt\u00f3l sz\u00e1m\u00edtott 30 kilom\u00e9teres s\u00e1von bel\u00fcl \u00e9l\u0151 magyarok a szomsz\u00e9dos \u00e1llamokb\u00f3l visszat\u00e9r\u00e9skor mentes\u00fclnek a j\u00e1rv\u00e1ny\u00fcgyi korl\u00e1toz\u00e1sok al\u00f3l akkor, ha k\u00fclf\u00f6ldi tart\u00f3zkod\u00e1suk nem haladta meg a 24 \u00f3r\u00e1t, \u00e9s a szomsz\u00e9dos \u00e1llamban a magyar hat\u00e1rt\u00f3l sz\u00e1m\u00edtott 30 kilom\u00e9teres s\u00e1von bel\u00fcl tart\u00f3zkodtak.\n\n\nMTI 2020. okt\u00f3ber 15.\n\n"}]