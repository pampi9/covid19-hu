[{"date": "2020-10-13 14:01", "url": "https://koronavirus.gov.hu/cikkek/orszagos-tisztifoorvos-fontos-az-alapbetegsegek-karbantartasa", "h1": "Orsz\u00e1gos tisztif\u0151orvos: fontos az alapbetegs\u00e9gek karbantart\u00e1sa", "body": "\nA t\u00f6bb \u00e9ve megl\u00e9v\u0151 kr\u00f3nikus betegs\u00e9gek karbantart\u00e1s\u00e1nak fontoss\u00e1g\u00e1ra h\u00edvta fel a figyelmet az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n kedden.\n\n\nM\u00fcller Cec\u00edlia hangs\u00falyozta: jelent\u0151sen n\u00f6veli a koronav\u00edrusos megbeteged\u00e9s sz\u00f6v\u0151dm\u00e9nyeinek kock\u00e1zat\u00e1t az elhanyagolt, nem rendszeresen karbantartott alapbetegs\u00e9g.\n\u00a0\u00a0\u00a0\u00a0A tisztif\u0151orvos arra k\u00e9rte a rendszeres gy\u00f3gyszerszed\u0151ket, hogy konzult\u00e1ljanak a h\u00e1ziorvosukkal.\n\u00a0\u00a0\u00a0\u00a0M\u00fcller Cec\u00edlia elmondta: egyre t\u00f6bb fert\u0151z\u00f6ttet, jelenleg 1519 koronav\u00edrusos beteget \u00e1polnak k\u00f3rh\u00e1zban, k\u00f6z\u00fcl\u00fck 160-an vannak l\u00e9legeztet\u0151g\u00e9pen.\n\u00a0\u00a0\u00a0\u00a0Kit\u00e9rt arra: a elm\u00falt 24 \u00f3r\u00e1ban 1025-tel emelkedett a fert\u0151z\u00f6ttek sz\u00e1ma, 28 beteg halt meg, mindegyik\u00fcknek volt valamilyen kr\u00f3nikus betegs\u00e9ge. Tov\u00e1bbra is jellemz\u0151 a sz\u00edv- \u00e9s \u00e9rrendszeri megbeteged\u00e9s, a magas v\u00e9rnyom\u00e1s, az \u00e9relmeszesed\u00e9s, \u00e9s t\u00f6bb\u00fcknek volt valamilyen autoimmun betegs\u00e9ge. Hozz\u00e1tette: b\u0151v\u00fclt az alapbetegs\u00e9geken bel\u00fcl az anyagcsere-betegs\u00e9gek k\u00f6re, a cukorbetegs\u00e9g mellett megjelent a k\u00f6szv\u00e9ny is. Az elhunytak k\u00f6z\u00f6tt vannak daganatos betegek is.\n\u00a0\u00a0\u00a0\u00a0M\u00fcller Cec\u00edlia ismertette: a j\u00e1rv\u00e1ny kezdete \u00f3ta 39 862 embern\u00e9l mutatt\u00e1k ki a k\u00f3rokoz\u00f3t, 27 113 akt\u00edv fert\u0151z\u00f6ttet tartanak nyilv\u00e1n, az elv\u00e9gzett laborat\u00f3riumi PCR-vizsg\u00e1latok sz\u00e1ma 841 220. A \"koronav\u00edrussal \u00f6sszef\u00fcgg\u00e9sben\" 996-an hunytak el, \u00e1tlag\u00e9letkoruk 75 \u00e9v, a legfiatalabb 21, a legid\u0151sebb 103 \u00e9ves volt.\n\u00a0\u00a0\u00a0\u00a0Az orsz\u00e1gos tisztif\u0151orvos kit\u00e9rt arra, hogy sz\u00e1zezer emberre a 40. h\u00e9ten 322, a 41. h\u00e9ten 397 fert\u0151z\u00f6tt jutott. V\u00e1ltozatlanul \u00e9rv\u00e9nyes, hogy a s\u0171r\u0171n lakott ter\u00fcleteken, a f\u0151v\u00e1rosban \u00e9s a nagyv\u00e1rosokban nagyobb a fert\u0151z\u00f6ttek ar\u00e1nya, de m\u00e1r nincs olyan nagy k\u00fcl\u00f6nbs\u00e9g a s\u0171r\u0171n \u00e9s a kev\u00e9sb\u00e9 s\u0171r\u0171n lakott telep\u00fcl\u00e9sek k\u00f6z\u00f6tt, a v\u00edrus b\u00e1rhol el\u0151fordulhat - jelezte.\n\u00a0\u00a0\u00a0\u00a0A fert\u0151z\u00f6ttekr\u0151l elmondta, hogy 21 sz\u00e1zal\u00e9kuk Budapesten, 11 sz\u00e1zal\u00e9kuk Pest megy\u00e9ben, 9 sz\u00e1zal\u00e9kuk Gy\u0151r-Moson-Sopron megy\u00e9ben van, Borsod-Aba\u00faj-Zempl\u00e9nre 7, Szabolcs-Szatm\u00e1r-Beregre 5 sz\u00e1zal\u00e9k jut. \"A legkev\u00e9sb\u00e9 \u00e9rintett megye B\u00e9k\u00e9s, Kom\u00e1rom-Esztergom \u00e9s Tolna\" - tette hozz\u00e1.\n\u00a0\u00a0\u00a0\u00a0Sz\u00f3lt arr\u00f3l Magyarorsz\u00e1g tov\u00e1bbra is a m\u00e1sodik hull\u00e1m felsz\u00e1ll\u00f3 szakasz\u00e1ban van, napr\u00f3l napra emelkedik a fert\u0151z\u00e9sek sz\u00e1ma. Ebben a tekintetben a 20-29 \u00e9ves koroszt\u00e1ly tov\u00e1bbra is \u00e9rintett, de a 30-60 \u00e9vesek k\u00f6r\u00e9ben is n\u0151 az esetsz\u00e1m. A gyermekek fert\u0151z\u00f6tts\u00e9ge tov\u00e1bbra sem jellemz\u0151, b\u00e1r ott is l\u00e1tni emelked\u00e9st. \"Ezek a tendenci\u00e1k azt mutatj\u00e1k, hogy a v\u00edrus m\u00e1r sz\u00e9les k\u00f6rben, a t\u00e1rsadalom valamennyi koroszt\u00e1ly\u00e1ban jelen van, ennek tudat\u00e1ban kell betartani a szab\u00e1lyokat\" - mondta.\n\u00a0\u00a0\u00a0\u00a0Kiemelte, hogy a n\u00f6vekszik azon szoci\u00e1lis int\u00e9zm\u00e9nyek sz\u00e1ma, amelyekbe a v\u00edrus bejutott. Jelenleg 52 ilyen int\u00e9zm\u00e9ny \u00e9rintett, a 6630 gondozottb\u00f3l 641 pozit\u00edv esetet tartanak nyilv\u00e1n, 156-an vannak k\u00f3rh\u00e1zban, \u00e9s 37-en hunytak el.\n\u00a0\u00a0\u00a0\u00a0A tisztif\u0151orvos sz\u00f3lt arr\u00f3l is: az operat\u00edv t\u00f6rzs jelenleg 28 \u00f3vod\u00e1ban \u00e9s 16 iskol\u00e1ban rendelt el rendk\u00edv\u00fcli sz\u00fcnetet, 130 oszt\u00e1lyban \u00e9s 3 teljes iskol\u00e1ban van digit\u00e1lis oktat\u00e1s.\n\u00a0\u00a0\u00a0\u00a0M\u00fcller Cec\u00edlia k\u00f6z\u00f6lte, hogy nem lehet tudni, kin\u00e9l hogyan zajlik le a betegs\u00e9g. Az emberek egy r\u00e9sze k\u00e9s\u0151bb semmilyen t\u00fcnetet nem tapasztal, m\u00e1sok elh\u00faz\u00f3d\u00f3 rossz k\u00f6z\u00e9rzetre, f\u00e1radts\u00e1gra, izomgyenges\u00e9gre panaszkodnak. Az eg\u00e9szs\u00e9g meg\u0151rz\u00e9se \u00e9s a v\u00edrus elleni v\u00e9dekez\u00e9s szempontj\u00e1b\u00f3l fontosnak nevezte, hogy az emberek a t\u00e9li id\u0151szakban szedjenek D- \u00e9s C-vitamint, megfelel\u0151en t\u00e1pl\u00e1lkozzanak, rendszeresen mozogjanak \u00e9s igyanak sok folyad\u00e9kot.\n\u00a0\u00a0\u00a0\u00a0A k\u00f6zelg\u0151 \u0151szi sz\u00fcnetr\u0151l sz\u00f3lva, felh\u00edvta a figyelmet, hogy a sz\u00fcl\u0151k csakis eg\u00e9szs\u00e9ges gyerekeket vigyenek a nagysz\u00fcl\u0151kh\u00f6z. A tisztif\u0151orvos rendszeres l\u00e1zm\u00e9r\u00e9st, koncentr\u00e1ltabb figyelmet \u00e9s a megszokottn\u00e1l t\u00e1vols\u00e1gtart\u00f3bb csal\u00e1di \u00e9rintkez\u00e9seket javasolt mindenkinek.\n\u00a0\u00a0\u00a0\u00a0A koronav\u00edrus fert\u0151z\u0151k\u00e9pess\u00e9g\u00e9r\u0151l azt mondta: egyel\u0151re nem tudni, hogy a k\u00f3rokoz\u00f3 szezon\u00e1liss\u00e1 v\u00e1lik-e. Felh\u00edvta a figyelmet arra, hogy mivel l\u00e9g\u00faton terjed\u0151, cseppfert\u0151z\u0151d\u00e9ssel \u00e9s \u00e9rintkez\u00e9ssel is \u00e1tadhat\u00f3 v\u00edrusr\u00f3l van sz\u00f3, az \u0151szi \u00e9s t\u00e9li h\u00f3napok vesz\u00e9lyesek, ha nem tartjuk be a szab\u00e1lyokat.\n\u00a0\u00a0\u00a0\u00a0M\u00fcller Cec\u00edlia k\u00f6z\u00f6lte, a sz\u00e1jmaszk v\u00e9delmi k\u00e9pess\u00e9ge jelent\u0151sen gyeng\u00fclhet, ha nedvess\u00e9g vagy fizikai hat\u00e1s \u00e9ri.\n\n\nMTI 2020. okt\u00f3ber 13.\n\n"}]