[{"date": "2020-10-18 08:27", "url": "https://koronavirus.gov.hu/cikkek/orszagos-tisztifoorvos-nem-szabad-belefaradnunk-jarvanyba", "h1": "Orsz\u00e1gos tisztif\u0151orvos: nem szabad belef\u00e1radnunk a j\u00e1rv\u00e1nyba", "body": "\nNem szabad belef\u00e1radnunk a koronav\u00edrus-j\u00e1rv\u00e1ny kezel\u00e9s\u00e9be, mert legal\u00e1bb annyi van m\u00e9g el\u0151tt\u00fcnk, mint amennyi m\u00f6g\u00f6tt\u00fcnk - figyelmeztetett az orsz\u00e1gos tisztif\u0151orvos a Kossuth r\u00e1di\u00f3 Vas\u00e1rnapi \u00fajs\u00e1g c\u00edm\u0171 m\u0171sor\u00e1ban.\n\n\n\u00a0M\u00fcller Cec\u00edlia azt mondta, az ut\u00f3bbi h\u00e9ten szerte a vil\u00e1gban megugrott az \u00faj fert\u0151z\u00f6ttek sz\u00e1ma, \u00e9s Magyarorsz\u00e1gon is napr\u00f3l napra egyre t\u00f6bb a beteg \u00e9s a hal\u00e1los \u00e1ldozat is.\n\u00a0\u00a0\u00a0\u00a0Az orsz\u00e1gok k\u00fcl\u00f6nb\u00f6z\u0151en kezelik a j\u00e1rv\u00e1nyt, m\u00e1sk\u00e9nt gy\u0171jtik az adatokat, \u00edgy azok nem \u00f6sszehasonl\u00edthat\u00f3k, de az emelked\u0151 tendencia mindenhol l\u00e1tszik - tette hozz\u00e1.\n\u00a0\u00a0\u00a0\u00a0A szakember szerint a j\u00e1rv\u00e1ny els\u0151 hull\u00e1m\u00e1ban Magyarorsz\u00e1g nagyon sikeresen v\u00e9dekezett, \"mindenki a hely\u00e9n volt\", az eg\u00e9szs\u00e9g\u00fcgy, a hat\u00f3s\u00e1gok, az ir\u00e1ny\u00edt\u00f3 szervek \u00e9s legf\u0151k\u00e9ppen a lakoss\u00e1g.\n\u00a0\u00a0\u00a0\u00a0A j\u00e1rv\u00e1ny az els\u0151 hull\u00e1ma ut\u00e1n egy r\u00f6vid fell\u00e9legz\u00e9st k\u00f6vet\u0151en sokkal er\u0151teljesebben indult \u00fajra, \u00e1m most nem szabad elf\u00e1radnunk, mert a j\u00e1rv\u00e1nyb\u00f3l legal\u00e1bb annyi van m\u00e9g el\u0151tt\u00fcnk, mint amennyi m\u00f6g\u00f6tt\u00fcnk \u00e1ll - hangs\u00falyozta M\u00fcller Cec\u00edlia.\n\u00a0\u00a0\u00a0\u00a0A j\u00e1rv\u00e1ny megel\u0151z\u00e9s\u00e9ben \u00e9s terjed\u00e9s\u00e9nek lass\u00edt\u00e1s\u00e1ban a lakoss\u00e1g tud a legt\u00f6bbet tenni, \u00e9s ebben mindenkire sz\u00e1m\u00edt, hiszen a felel\u0151ss\u00e9g k\u00f6z\u00f6s - emelte ki.\n\u00a0\u00a0\u00a0\u00a0Felh\u00edvta a figyelmet arra, hogy az \u0151szi id\u0151szak kedvez a fels\u0151l\u00e9g\u00fati megbeteged\u00e9sek megjelen\u00e9s\u00e9nek, el\u0151tt\u00fcnk az influenzaszezon is. A h\u00e1ziorvosokhoz eljuttatt\u00e1k az influenza elleni v\u00e9d\u0151olt\u00e1sokat - mondta, \u00e9s arra k\u00e9rte a kr\u00f3nikus betegeket, hogy ig\u00e9nyelj\u00e9k az olt\u00e1st h\u00e1ziorvosukt\u00f3l. A fiatalabbaknak eg\u00e9szs\u00e9g\u00fck meg\u0151rz\u00e9se \u00e9rdek\u00e9ben C- \u00e9s D-vitamin szed\u00e9s\u00e9t javasolta.\n\u00a0\u00a0\u00a0\u00a0M\u00fcller Cec\u00edlia hangs\u00falyozta: az eg\u00e9szs\u00e9g\u00fcgyi ell\u00e1t\u00f3rendszert felk\u00e9sz\u00edtett\u00e9k a betegek fogad\u00e1s\u00e1ra.\n\u00a0\u00a0\u00a0\u00a0Kit\u00e9rt arra, hogy a koronav\u00edrus-betegek ell\u00e1t\u00e1s\u00e1ra els\u0151 k\u00f6rben kijel\u00f6lt k\u00f3rh\u00e1zak lassan tel\u00edt\u0151dnek, ez\u00e9rt azokban megemelt\u00e9k az \u00e1gyak, \u00e9s ehhez rendelve a sz\u00fcks\u00e9ges eszk\u00f6z\u00f6k sz\u00e1m\u00e1t is.\n\u00a0\u00a0\u00a0\u00a0A m\u00e1sodik vonalbeli int\u00e9zm\u00e9nyek k\u00f6z\u00fcl is m\u00e1r n\u00e9h\u00e1ny r\u00e9szt vesz a betegek gy\u00f3gy\u00edt\u00e1s\u00e1ban, \u00edgy az ell\u00e1t\u00e1s mindenki sz\u00e1m\u00e1ra biztos\u00edtott. Az eg\u00e9szs\u00e9g\u00fcgyi dolgoz\u00f3k \u00e1tvez\u00e9nyl\u00e9se is folyamatos - mondta az orsz\u00e1gos tisztif\u0151orvos.\n\n\nMTI 2020. okt\u00f3ber 18.\n\n"}]