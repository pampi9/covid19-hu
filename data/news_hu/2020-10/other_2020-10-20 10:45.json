[{"date": "2020-10-20 10:45", "url": "https://koronavirus.gov.hu/cikkek/meghosszabbitottak-torlesztesi-moratoriumot", "h1": "Meghosszabb\u00edtott\u00e1k a t\u00f6rleszt\u00e9si morat\u00f3riumot", "body": "\nAz Orsz\u00e1ggy\u0171l\u00e9s kedden 2021. j\u00fanius 30-ig meghosszabb\u00edtotta a koronav\u00edrus-j\u00e1rv\u00e1ny miatt bevezetett t\u00f6rleszt\u00e9si morat\u00f3riumot egyes kiemelt t\u00e1rsadalmi csoportoknak \u00e9s p\u00e9nz\u00fcgyi neh\u00e9zs\u00e9ggel k\u00fczd\u0151 v\u00e1llalkoz\u00e1soknak.\n\n\nA k\u00e9pvisel\u0151k 166 igen szavazattal, egyhang\u00falag hagyt\u00e1k j\u00f3v\u00e1 a p\u00e9nz\u00fcgyminiszter err\u0151l sz\u00f3l\u00f3 javaslat\u00e1t.\n\u00a0\u00a0\u00a0\u00a0A szab\u00e1lyoz\u00e1s c\u00e9lja, hogy a nyugd\u00edjasoknak, a gyermeket nevel\u0151 sz\u00fcl\u0151knek, az \u00e1ll\u00e1skeres\u0151knek \u00e9s a k\u00f6zfoglalkoztatottaknak a j\u00f6v\u0151 \u00e9v els\u0151 fel\u00e9ben tov\u00e1bbra se kelljen eleget tenni\u00fck a hitel- \u00e9s k\u00f6lcs\u00f6nszerz\u0151d\u00e9sb\u0151l, illetve p\u00e9nz\u00fcgyi l\u00edzingszerz\u0151d\u00e9sb\u0151l ered\u0151 t\u0151ke-, kamat-, illetve d\u00edjfizet\u00e9si k\u00f6telezetts\u00e9g\u00fcknek.\u00a0\u00a0\n\u00a0\u00a0\u00a0\u00a0A parlament felhatalmazta a korm\u00e1nyt, hogy hat\u00e1rozzon meg egy olyan mutat\u00f3sz\u00e1mot, amelynek seg\u00edts\u00e9g\u00e9vel a p\u00e9nz\u00fcgyi neh\u00e9zs\u00e9ggel k\u00fczd\u0151 v\u00e1llalkoz\u00e1sokn\u00e1l is meghosszabb\u00edthat\u00f3v\u00e1 v\u00e1lik a hitelt\u00f6rleszt\u00e9si morat\u00f3rium.\n\u00a0\u00a0\u00a0\u00a0A morat\u00f3rium v\u00e1ltozatlanul a 2020. m\u00e1rcius 18. el\u0151tt k\u00f6t\u00f6tt szerz\u0151d\u00e9sekre vonatkozik, a meghosszabb\u00edt\u00e1sb\u00f3l kimarad\u00f3kra pedig hitelfelmond\u00e1si tilalom \u00e9rv\u00e9nyes a j\u00f6v\u0151 \u00e9v k\u00f6zep\u00e9ig.\n\u00a0\u00a0\u00a0\u00a0A t\u00f6rv\u00e9ny tov\u00e1bbra is lehet\u0151s\u00e9get biztos\u00edt az ad\u00f3snak az eredeti szerz\u0151d\u00e9si felt\u00e9telek szerinti t\u00f6rleszt\u00e9sre is.\n\u00a0\u00a0\u00a0\u00a0A morat\u00f3rium meghosszabb\u00edt\u00e1sa a Magyarorsz\u00e1gon sz\u00e9khellyel, fi\u00f3kteleppel rendelkez\u0151 p\u00e9nz\u00fcgyi int\u00e9zm\u00e9nyek hiteleire \u00e9s a di\u00e1khitelekre is kiterjed, valamint a hitel- \u00e9s p\u00e9nzk\u00f6lcs\u00f6n\u00f6k mellett a p\u00e9nz\u00fcgyi l\u00edzingre is.\n\u00a0\u00a0\u00a0\u00a0A babav\u00e1r\u00f3 k\u00f6lcs\u00f6n\u00f6k eset\u00e9ben az \u00e1llami garancia kezess\u00e9gv\u00e1llal\u00e1si d\u00edj\u00e1t a fizet\u00e9si morat\u00f3rium id\u0151tartama alatt elengedik, az ad\u00f3soknak nem keletkeznek k\u00f6lts\u00e9gei a halaszt\u00e1s miatt.\n\u00a0\u00a0\u00a0\u00a0A fentiek mellett az \u00fajabb fizet\u00e9si morat\u00f3rium hat\u00e1ly\u00e1t kiterjesztett\u00e9k a mag\u00e1ncs\u0151delj\u00e1r\u00e1sban r\u00e9sztvev\u0151, kiemelt t\u00e1rsadalmi csoportba tartoz\u00f3 ad\u00f3sokra is.\n\u00a0\u00a0\u00a0\u00a0A fizet\u00e9si morat\u00f3rium ideje alatt felhalmoz\u00f3dott kamatot a h\u00e1tral\u00e9v\u0151 futamid\u0151ben esed\u00e9kes t\u00f6rleszt\u0151r\u00e9szletekkel egy\u00fctt a fizet\u00e9si morat\u00f3rium lej\u00e1rt\u00e1t k\u00f6vet\u0151en a futamid\u0151 alatt, \u00e9vente egyenl\u0151 r\u00e9szletekben kell megfizetni.\n\u00a0\u00a0\u00a0\u00a0A halaszt\u00e1s lej\u00e1rt\u00e1t k\u00f6vet\u0151en a futamid\u0151 \u00fagy hosszabbodik meg, hogy az esed\u00e9kess\u00e9 v\u00e1l\u00f3 t\u00f6rleszt\u0151r\u00e9szlet \u00e9s a fizet\u00e9si morat\u00f3rium alatt keletkez\u0151 r\u00e9szletekben megfizetend\u0151 kamat \u00f6sszege egy\u00fcttesen ne haladja meg az eredeti szerz\u0151d\u00e9s szerinti t\u00f6rleszt\u0151r\u00e9szletek \u00f6sszeg\u00e9t. A kamatra vonatkoz\u00f3 szab\u00e1lyokat megfelel\u0151en kell alkalmazni a d\u00edjakra is.\n\n\n\nMTI 2020. okt\u00f3ber 20.\n\n"}]