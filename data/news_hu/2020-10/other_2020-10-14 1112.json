[{"date": "2020-10-14 11:12", "url": "https://koronavirus.gov.hu/cikkek/novak-otthonfelujitasi-tamogatast-indit-kormany", "h1": "Nov\u00e1k: otthonfel\u00faj\u00edt\u00e1si t\u00e1mogat\u00e1st ind\u00edt a korm\u00e1ny", "body": "\n\u00dajabb j\u00e1rv\u00e1nnyal kapcsolatos csal\u00e1dv\u00e9delmi int\u00e9zked\u00e9s sz\u00fcletett, otthonfel\u00faj\u00edt\u00e1si t\u00e1mogat\u00e1st ind\u00edt a korm\u00e1ny janu\u00e1r 1-j\u00e9t\u0151l - jelentette be a csal\u00e1dok\u00e9rt felel\u0151s t\u00e1rca n\u00e9lk\u00fcli miniszter szerdai budapesti sajt\u00f3t\u00e1j\u00e9koztat\u00f3j\u00e1n.\n\n\nNov\u00e1k Katalin k\u00f6z\u00f6lte, a legal\u00e1bb egy gyermeket nevel\u0151 csal\u00e1dok otthona fel\u00faj\u00edt\u00e1si k\u00f6lts\u00e9geinek fel\u00e9t \u00e1tv\u00e1llalja az \u00e1llam, legfeljebb h\u00e1rommilli\u00f3 forintig.\n\u00a0\u00a0\u00a0\u00a0A 2015-ben ind\u00edtott otthonteremt\u00e9si program \u00faj eleme, a fel\u00faj\u00edt\u00e1si t\u00e1mogat\u00e1s ig\u00e9nyl\u00e9s\u00e9nek nem felt\u00e9tele, hogy a csal\u00e1d \u00e9ljen a csal\u00e1di otthonteremt\u00e9si kedvezm\u00e9ny (csok) lehet\u0151s\u00e9g\u00e9vel - f\u0171zte hozz\u00e1.\n\u00a0\u00a0\u00a0\u00a0A miniszter a r\u00e9szleteket ismertetve elmondta: ha valaki 2021. janu\u00e1r 1-je ut\u00e1n fel\u00faj\u00edt\u00e1sba kezd \u00e9s gy\u0171jti a sz\u00e1ml\u00e1kat, a k\u00f6lts\u00e9geinek fel\u00e9t az \u00e1llam visszautalja neki, legfeljebb h\u00e1rommilli\u00f3 forintot. Ez vonatkozik az anyagbeszerz\u00e9sre \u00e9s a munkaer\u0151k\u00f6lts\u00e9gre is.\n\u00a0\u00a0\u00a0\u00a0B\u00e1rmilyen fel\u00faj\u00edt\u00e1st tervez a csal\u00e1d, a korm\u00e1ny ezt t\u00e1mogatja; legyen sz\u00f3 energetikai korszer\u0171s\u00edt\u00e9sr\u0151l vagy a f\u00fcrd\u0151szoba, illetve a konyha, vagy az \u00f6n\u00e1ll\u00f3 otthon fel\u00faj\u00edt\u00e1s\u00e1r\u00f3l.\n\u00a0\u00a0\u00a0\u00a0Az \u00faj t\u00e1mogat\u00e1si forma azt jelenti, hogy egy hatmilli\u00f3 forintos otthonfel\u00faj\u00edt\u00e1sn\u00e1l h\u00e1rommilli\u00f3 forintot sp\u00f3rolhat meg minden gyermekes csal\u00e1d - k\u00f6z\u00f6lte.\n\u00a0\u00a0\u00a0\u00a0Hangs\u00falyozta, az otthonfel\u00faj\u00edt\u00e1si program fel\u00fclr\u0151l nyitott lesz, a forr\u00e1sokat az ig\u00e9nyekhez igaz\u00edtj\u00e1k.\n\u00a0\u00a0\u00a0\u00a0A miniszter k\u00e9rd\u00e9sre v\u00e1laszolva azt mondta, a r\u00e9szletszab\u00e1lyok kidolgoz\u00e1s\u00e1ig m\u00e9g t\u00fcrelmet k\u00e9r, v\u00e1rhat\u00f3an n\u00e9h\u00e1ny h\u00e9ten bel\u00fcl mindenki megismerheti a t\u00e1mogat\u00e1s r\u00e9szletes felt\u00e9teleit.\n\u00a0\u00a0\u00a0\u00a0Azt mondta, m\u00e1r \u00e9rdemes most meg\u00e1llapodni a fel\u00faj\u00edt\u00e1st v\u00e1llal\u00f3 szakemberekkel, mivel feltehet\u0151en sokan k\u00edv\u00e1nnak majd \u00e9lni a lehet\u0151s\u00e9ggel.\n\u00a0\u00a0\u00a0\u00a0A korm\u00e1ny c\u00e9lja, hogy Magyarorsz\u00e1gon minden gyereket v\u00e1r\u00f3 vagy nevel\u0151 csal\u00e1dnak legyen biztos tet\u0151 a feje felett, \u00e9s azt szeretn\u00e9k, ha mindenkinek k\u00f6nnyebb lenne gyermeket v\u00e1llalni - hangoztatta. Hozz\u00e1tette: ez\u00e9rt vezett\u00e9k be \u00f6t \u00e9vvel ezel\u0151tt az otthonteremt\u00e9si programot, \u00e9s ez\u00e9rt b\u0151v\u00edtik azt folyamatosan.\n\u00a0\u00a0\u00a0\u00a0Miniszterk\u00e9nt azon dolgozik - mondta -, hogy Magyarorsz\u00e1g legnagyobb otthonteremt\u00e9si programja val\u00f3sulhasson meg.\n\u00a0\u00a0\u00a0\u00a0Eml\u00e9keztetett arra is, nemr\u00e9g jelentett\u00e9k be, hogy az \u00faj \u00e9p\u00edt\u00e9s\u0171 otthonok \u00e9rt\u00e9kes\u00edt\u00e9s\u00e9nek \u00e1fatartalm\u00e1t 27 sz\u00e1zal\u00e9kr\u00f3l 5 sz\u00e1zal\u00e9kra cs\u00f6kkentik janu\u00e1r 1-j\u00e9t\u0151l. Azok a csal\u00e1dosok, akik ig\u00e9nybe veszik a csokot, visszaig\u00e9nyelhetik az 5 sz\u00e1zal\u00e9kos \u00e1f\u00e1t is \u00faj otthonuk v\u00e1s\u00e1rl\u00e1sakor.\n\u00a0\u00a0\u00a0\u00a0P\u00e9ldak\u00e9nt eml\u00edtette, hogy egy 30 milli\u00f3 forint plusz \u00e1f\u00e1\u00e9rt hirdetett lak\u00e1s eset\u00e9ben 6,5 milli\u00f3 forintot sp\u00f3rolhat meg egy csal\u00e1d az 5 sz\u00e1zal\u00e9kos \u00e1f\u00e1val, emellett tov\u00e1bbi m\u00e1sf\u00e9l milli\u00f3 forintot visszaig\u00e9nyelhetnek. Ha teh\u00e1t csokkal v\u00e1s\u00e1rolj\u00e1k az ingatlant, akkor \u00f6sszesen 8 milli\u00f3 forintot takar\u00edthat meg ez a csal\u00e1d - mondta Nov\u00e1k Katalin.\n\n\n\n"}]