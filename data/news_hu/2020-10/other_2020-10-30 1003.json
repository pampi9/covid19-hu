[{"date": "2020-10-30 10:03", "url": "https://koronavirus.gov.hu/cikkek/orban-hetfotol-uj-vilag-erobol-betartatjuk-szabalyokat", "h1": "Orb\u00e1n: h\u00e9tf\u0151t\u0151l \u00faj vil\u00e1g, er\u0151b\u0151l betartatjuk a szab\u00e1lyokat", "body": "\nH\u00e9tf\u0151t\u0151l \u00faj vil\u00e1g kezd\u0151dik a koronav\u00edrus-j\u00e1rv\u00e1nnyal kapcsolatos el\u0151\u00edr\u00e1sok betart\u00e1s\u00e1nak ellen\u0151rz\u00e9s\u00e9ben, \u00e9s ha azt tapasztalj\u00e1k, hogy az \u00e9rintettek nem tartj\u00e1k be a szab\u00e1lyokat, \"er\u0151b\u0151l kell ezeket betartatnunk\" - jelentette ki Orb\u00e1n Viktor minisztereln\u00f6k p\u00e9nteken a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nA maszkvisel\u00e9st be kell tartani\nA v\u00e9dekez\u00e9s k\u00f6z\u00f6s felel\u0151ss\u00e9g, a maszkot hordani kell, ez a kulcs, mert aki nem hordja \u00e9s nem tartja be az el\u0151\u00edr\u00e1sokat, az felel\u0151tlen, m\u00e1sok eg\u00e9szs\u00e9g\u00e9vel is j\u00e1tszik - hangs\u00falyozta a korm\u00e1nyf\u0151.\nH\u00e9tf\u0151t\u0151l b\u00fcntetni kell azokat, akik nem tartj\u00e1k be a szab\u00e1lyokat. \u00cdgy h\u00e9tf\u0151t\u0151l joga van a rend\u0151rs\u00e9gnek \u00e9ttermeket, boltokat bez\u00e1rni, joga van, hogy javaslatot tegyen, \u00e9s bez\u00e1rja a sport- \u00e9s kultur\u00e1lis rendezv\u00e9nyeket - jelezte Orb\u00e1n Viktor, megjegyezve: \"felsz\u00e1ll\u00f3 \u00e1gban vagyunk\", a sz\u00e1mok tov\u00e1bbra sem lesznek kedvez\u0151ek.\nKiemelte ugyanakkor, hogy Magyarorsz\u00e1gon, t\u00f6bb m\u00e1s orsz\u00e1ggal \u00f6sszevetve, most sem rossz a helyzet az \u00e1llampolg\u00e1ri fegyelmezetts\u00e9g szempontj\u00e1b\u00f3l, de a helyzet s\u00falyosabb lesz, t\u00f6bbre van sz\u00fcks\u00e9g.\nKoronav\u00edrus elleni vakcina \u00a0- olt\u00e1si terv k\u00e9sz\u00fcl\nA minisztereln\u00f6k k\u00f6z\u00f6lte azt is: december v\u00e9g\u00e9n, janu\u00e1r elej\u00e9n v\u00e1rhat\u00f3, hogy a koronav\u00edrus elleni els\u0151 adag vakcina meg\u00e9rkezik Magyarorsz\u00e1gra, \u00edgy a kr\u00f3nikus betegeket, a legvesz\u00e9lyeztetettebb id\u0151seket janu\u00e1r k\u00f6rny\u00e9k\u00e9n be lehet oltani. Nagy t\u00f6megben pedig val\u00f3sz\u00edn\u0171leg \u00e1prilisban \u00e9rkezik meg az olt\u00f3anyag - mondta a korm\u00e1nyf\u0151. Hozz\u00e1tette: az operat\u00edv t\u00f6rzset egy \u00e1tolt\u00e1si terv elk\u00e9sz\u00edt\u00e9s\u00e9re utas\u00edtotta, \u00e9s a k\u00ednai, valamint az orosz vakcin\u00e1k \u00fcgy\u00e9ben is t\u00e1rgyal\u00e1sokat folytatnak, \u00edgy k\u00f6nnyen lehet, hogy tavasszal 2-3 fajta vakcina is lesz Magyarorsz\u00e1gon.\nNagy val\u00f3sz\u00edn\u0171s\u00e9ggel \u00e1prilist\u00f3l \"mindannyian meg fogunk szabadulni\" a j\u00e1rv\u00e1nyt\u00f3l, \u00e9s akkor gy\u0151zelmet hirdethet\u00fcnk ellene - mondta Orb\u00e1n Viktor.\nA meghozott szab\u00e1lyok betartat\u00e1sa az els\u0151dleges\nBesz\u00e1molt az Eur\u00f3pai Tan\u00e1cs cs\u00fct\u00f6rt\u00f6ki videotan\u00e1cskoz\u00e1s\u00e1r\u00f3l is, \u00fagy fogalmazva: Magyarorsz\u00e1gon \"a helyzet m\u00e9g istenes\", sok nyugat-eur\u00f3pai orsz\u00e1gban sokkal rosszabb a helyzet.\nAz \u00e1llam- \u00e9s korm\u00e1nyf\u0151k tan\u00e1cskoz\u00e1s\u00e1n k\u00eds\u00e9rletet tettek a v\u00e9dekez\u00e9s \u00f6sszehangol\u00e1s\u00e1ra egyebek mellett \u00e9rdemi inform\u00e1ci\u00f3cser\u00e9vel, a hat\u00e1r\u00e1tl\u00e9p\u00e9si rendszer \u00f6sszehangol\u00e1s\u00e1val, de ut\u00f3bbi egyel\u0151re nem nagyon megy, mert van, aki eln\u00e9z\u0151bb, a magyarok viszont szigor\u00fabbak - k\u00f6z\u00f6lte, hozz\u00e1f\u0171zve: a k\u00fcl\u00f6nb\u00f6z\u0151 orsz\u00e1gokban v\u00e9gzett tesztek elfogad\u00e1s\u00e1hoz sem igaz\u00e1n \"f\u0171lik a fogunk\".\nOrb\u00e1n Viktor az int\u00e9zked\u00e9sek szigor\u00edt\u00e1s\u00e1val kapcsolatban arra mutatott r\u00e1, hogy vannak, akik nagyon szigor\u00fa l\u00e9p\u00e9seket tesznek, a helyzet m\u00e9gis folyamatosan romlik.\nEz\u00e9rt az \u0151 \u00e1ll\u00e1spontja az, hogy \"\u00fcss\u00fcnk le n\u00e9h\u00e1ny szab\u00e1lyt\", \u00e9s azokat tartsuk be. \"Nem a szab\u00e1lyok sz\u00e1m\u00e1nak szapor\u00edt\u00e1sa, hanem a m\u00e1r meghozott szab\u00e1lyok betartat\u00e1s\u00e1ban l\u00e1tom a helyzet kulcs\u00e1t\" - mondta.\n\nAz eg\u00e9szs\u00e9g\u00fcgy j\u00f3l \u00e1lllja a sarat\nAz eg\u00e9szs\u00e9g\u00fcgyr\u0151l sz\u00f3lva kijelentette: a rendszer b\u00edrni fogja, van el\u00e9g k\u00f3rh\u00e1zi \u00e1gy, gy\u00f3gyszer, l\u00e9legeztet\u0151k\u00e9sz\u00fcl\u00e9k, orvos \u00e9s \u00e1pol\u00f3, \"m\u00e9g ha vez\u00e9nyelni is kell \u0151ket\". Megjegyezte: Eur\u00f3p\u00e1ban a n\u00e9metek \u00e9s az osztr\u00e1kok ut\u00e1n a magyarok rendelkeznek a legnagyobb k\u00f3rh\u00e1zi\u00e1gy-tartal\u00e9kkal, a l\u00e9legeztet\u0151k\u00e9sz\u00fcl\u00e9keket tekintve pedig els\u0151 helyen vagyunk.\n\nA szok\u00e1sosn\u00e1l k\u00e9tszer annyi az Influenza elleni olt\u00f3anyag\nAz influenzaolt\u00e1sra kit\u00e9rve jelezte, k\u00e9tszer annyi vakcina van, mint b\u00e9keid\u0151ben szokott lenni, 1,4 milli\u00f3 adag. Lehet ugyanakkor, hogy ez nem el\u00e9g, ez\u00e9rt rendeltek m\u00e9g 360 ezret, \u00e9s van egy magyar tulajdon\u00fa vakcinagy\u00e1r is Pilisborosjen\u0151n, Debrecenben pedig \u00e9p\u00edtenek egy magyar olt\u00f3anyaggy\u00e1rat.\nZajlik az egyeztet\u00e9s az orvosok jog\u00e1ll\u00e1s\u00e1r\u00f3l, kirendel\u00e9si szab\u00e1lyair\u00f3l\n\u00a0Az orvosok jog\u00e1ll\u00e1sa \u00fcgy\u00e9ben a minisztereln\u00f6k \u00fagy fogalmazott, az orvosoknak igazuk van abban, hogy a kirendel\u00e9si szab\u00e1lyokat humaniz\u00e1lni kell. Amikor j\u00e1rv\u00e1ny van, akkor vez\u00e9nyelni kell, de m\u00e1s id\u0151szakban joggal k\u00e9rik a legembers\u00e9gesebb elj\u00e1r\u00e1st, \u00edgy a r\u00f6videbb idej\u0171 vez\u00e9nyl\u00e9st, \u00e9s ha lehet, az a csal\u00e1dosokat ne \u00e9rintse. A mag\u00e1npraxissal kapcsolatban is jogos az ig\u00e9ny a miel\u0151bbi vil\u00e1gos szab\u00e1lyokra - f\u0171zte hozz\u00e1.\nK\u00f6z\u00f6lte: a szerdai korm\u00e1ny\u00fcl\u00e9sen a kirendel\u00e9sr\u0151l, a h\u00e1ziorvosokr\u00f3l \u00e9s a k\u00f3rh\u00e1zir\u00e1ny\u00edt\u00e1si rendr\u0151l kell d\u00f6nteni, ezut\u00e1n k\u00f6vetkezik a m\u00e1sod\u00e1ll\u00e1s szab\u00e1lyoz\u00e1sa.\nAz orvosok, \u00e1pol\u00f3k b\u00e9remel\u00e9s\u00e9t \u00fagy komment\u00e1lta: az orsz\u00e1g viszonozza az odaad\u00e1sukat.\nA gazdas\u00e1g \u00a0vissza t\u00e9r majd a kor\u00e1bbi v\u00e1g\u00e1nyra\nA korm\u00e1nyf\u0151 arr\u00f3l is besz\u00e9lt, most van ugyan egy gazdas\u00e1gi visszaes\u00e9s, de \u0151 l\u00e1tja, hogyan t\u00e9r majd vissza a gazdas\u00e1g a kor\u00e1bbi v\u00e1g\u00e1ny\u00e1ra. Hangs\u00falyozta ugyanakkor, hogy mivel a norm\u00e1lis \u00e9letben mindennek az alapja a csal\u00e1d, t\u00e1mogatni kell \u0151ket.\nAz afrikaiak j\u00f6v\u0151je Afrik\u00e1ban van\n\"Fel vagyok d\u00falva\" - reag\u00e1lt a r\u00e1di\u00f3m\u0171sorban a minisztereln\u00f6k arra, hogy el\u0151z\u0151 nap h\u00e1rom embert meg\u00f6lt egy k\u00e9ses t\u00e1mad\u00f3 a nizzai Notre-Dame-bazilik\u00e1ban.\nAzt mondta: az afrikaiak j\u00f6v\u0151je Afrik\u00e1ban van, \u00e9s \"ha egyszer beengeded \u0151ket, egy\u00fctt kell vel\u00fck \u00e9lned\", alkalmazkodni kell. \"Ha nem akarsz alkalmazkodni, egy dolgot tehetsz, nem engeded be \u0151ket.\"\n\"Ha nem akarunk nizzai eseteket l\u00e1tni Magyarorsz\u00e1gon, nem szabad beengedni \u0151ket\" - jelentette ki a korm\u00e1nyf\u0151, meger\u0151s\u00edtve: a m\u00e1r itt l\u00e9v\u0151 keveseken k\u00edv\u00fcl \"nem akarunk \u00fajakat beengedni, k\u00fcl\u00f6n\u00f6sen nem akarunk migr\u00e1nsokat beengedni\".\nK\u00f6z\u00f6lte: nem szabad engedni, hogy Br\u00fcsszelb\u0151l olyan szab\u00e1lyokat er\u0151ltessenek Magyarorsz\u00e1gra, amelyek eredm\u00e9nyek\u00e9ppen olyanokat kellene beengedni ide, \"akiket nem akarunk\", \u00e9s \"azt\u00e1n temet\u00e9sekre j\u00e1rhassunk\".\nHi\u00e1ba zsarolnak, Magyarorsz\u00e1g nem fog a br\u00fcsszeli \u00f6sv\u00e9nyre l\u00e9pni - jelentette ki. Hozz\u00e1f\u0171zte ugyanakkor, hogy a magyar ellenz\u00e9k is bev\u00e1ndorl\u00e1sp\u00e1rti, az ellenz\u00e9ki EP-k\u00e9pvisel\u0151k \"egy falk\u00e1ban vannak azokkal, akik azt akarj\u00e1k, hogy Magyarorsz\u00e1g v\u00e1ltoztassa meg a migr\u00e1ci\u00f3s szab\u00e1lyait\". De am\u00edg ez a korm\u00e1ny van, nem j\u00f6nnek be - nyomat\u00e9kos\u00edtotta.\nA korm\u00e1nyf\u0151 kiemelte: a magyaroknak az is \u00e9rdek\u00fck, hogy Nyugat-Eur\u00f3p\u00e1ban szint\u00e9n migr\u00e1ci\u00f3ellenes vezet\u0151k legyenek.\nAzt is mondta, a szem\u00e9lyes vall\u00e1sos \u00e9rz\u00fclet megs\u00e9rt\u00e9se sem ok arra, hogy a m\u00e1sikat meg\u00f6lj\u00e9k, mert \"az ember\u00e9let szent\".\nV\u00e9g\u00fcl a reform\u00e1ci\u00f3 szombati eml\u00e9knapj\u00e1r\u00f3l sz\u00f3lva elmondta: Budapest mellett egy reform\u00e1tus templom fel\u00e9p\u00edt\u00e9s\u00e9\u00e9rt tartanak majd h\u00e1laad\u00f3 istentiszteletet.\n\n2020. okt\u00f3ber 30.\n\n"}]