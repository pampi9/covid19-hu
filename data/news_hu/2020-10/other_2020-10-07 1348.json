[{"date": "2020-10-07 13:48", "url": "https://koronavirus.gov.hu/cikkek/operativ-torzs-megvaltoztak-belepes-szabalyai-romaniaban", "h1": "Operat\u00edv t\u00f6rzs: megv\u00e1ltoztak a bel\u00e9p\u00e9s szab\u00e1lyai Rom\u00e1ni\u00e1ban", "body": "\nKedden 23 \u00f3r\u00e1t\u00f3l megv\u00e1ltoztak a bel\u00e9p\u00e9s szab\u00e1lyai Magyarorsz\u00e1gr\u00f3l Rom\u00e1ni\u00e1ba, 14 napos karant\u00e9nt \u00edrtak el\u0151 a bel\u00e9p\u0151knek - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a szerdai online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes ismertette: a rendelkez\u00e9s nem vonatkozik a k\u00e9t orsz\u00e1g k\u00f6z\u00f6tt ing\u00e1z\u00f3kra, a nemzetk\u00f6zi teherforgalomban t\u00f6rt\u00e9n\u0151 beutaz\u00e1sra \u00e9s \u00e1tutaz\u00e1sra, valamint a gazdas\u00e1gi c\u00e9l\u00fa beutaz\u00e1sra. Az \u00faj szab\u00e1ly nem vonatkozik azokra sem, akik csak 72 \u00f3r\u00e1t tart\u00f3zkodnak Rom\u00e1ni\u00e1ban \u00e9s van egy, a bel\u00e9p\u00e9st megel\u0151z\u0151 48 \u00f3r\u00e1n\u00e1l nem r\u00e9gebbi, negat\u00edv eredm\u00e9ny\u0171 koronav\u00edrustesztj\u00fck.\n\u00a0\u00a0\u00a0\u00a0Hozz\u00e1tette: a karant\u00e9n felold\u00e1s\u00e1t az annak elrendel\u00e9s\u00e9t k\u00f6vet\u0151 tizedik napon lehet kezdem\u00e9nyezni, ennek felt\u00e9tele a karant\u00e9n nyolcadik napj\u00e1n elv\u00e9gzett, negat\u00edv eredm\u00e9ny\u0171 koronav\u00edrus-teszt, \u00e9s az, hogy a karant\u00e9nban l\u00e9v\u0151 ne mutassa a koronav\u00edrus-fert\u0151z\u00e9s t\u00fcneteit.\n\u00a0\u00a0\u00a0\u00a0Kiss R\u00f3bert besz\u00e1molt arr\u00f3l is, hogy kedden 69 rend\u0151ri int\u00e9zked\u00e9st kezdem\u00e9nyeztek k\u00f6z\u00e9rdek\u0171 \u00fczem megzavar\u00e1sa, valamint a kereskedelmi \u00fczletekben \u00e9s k\u00f6zint\u00e9zm\u00e9nyekben \u00e9rv\u00e9nyes v\u00e9delmi int\u00e9zked\u00e9sek megszeg\u00e9se miatt.\n\u00a0\u00a0\u00a0\u00a0Mint mondta, 28 esetben int\u00e9zkedtek az\u00e9rt, mert az emberek nem vagy nem megfelel\u0151en viselt\u00e9k a maszkot a t\u00f6megk\u00f6zleked\u00e9si eszk\u00f6z\u00f6k\u00f6n, a rend\u0151r\u00f6k 25 embert figyelmeztettek, h\u00e1rman helysz\u00edni b\u00edrs\u00e1got kaptak. Az \u00fczletekben \u00e9s k\u00f6zint\u00e9zm\u00e9nyekben a v\u00e9delmi int\u00e9zked\u00e9sek megszeg\u00e9se miatt 41 esetben int\u00e9zkedtek a rend\u0151r\u00f6k, 36-an figyelmeztet\u00e9st kaptak, egy embert helysz\u00edni b\u00edrs\u00e1ggal s\u00fajtottak, n\u00e9ggyel szemben szab\u00e1lys\u00e9rt\u00e9si feljelent\u00e9st tettek.\n\u00a0\u00a0\u00a0\u00a0A j\u00e1rv\u00e1ny\u00fcgyi k\u00e9sz\u00fclts\u00e9gi id\u0151szak v\u00e9delmi int\u00e9zked\u00e9seir\u0151l sz\u00f3l\u00f3 korm\u00e1nyrendelet szeptember 21-ei hat\u00e1lybal\u00e9p\u00e9se \u00f3ta 904 esetben int\u00e9zkedett a rend\u0151rs\u00e9g a jogszab\u00e1lyban meghat\u00e1rozott v\u00e9delmi int\u00e9zked\u00e9sek megszeg\u00e9se miatt - k\u00f6z\u00f6lte.\n\u00a0\u00a0\u00a0\u00a0Kiss R\u00f3bert elmondta azt is, hogy kedden az orsz\u00e1g ter\u00fclet\u00e9n t\u00f6rt\u00e9n\u0151 \u00e1tutaz\u00e1sra vonatkoz\u00f3 szab\u00e1lyok megs\u00e9rt\u00e9se miatt 45-sz\u00f6r int\u00e9zkedtek a rend\u0151r\u00f6k.\n\u00a0\u00a0\u00a0\u00a0Eml\u00e9keztetett: a rend\u0151rs\u00e9g a k\u00f6zter\u00fcleti szolg\u00e1lat sor\u00e1n ellen\u0151rzi a zen\u00e9s-t\u00e1ncos rendezv\u00e9nyek megtart\u00e1s\u00e1ra, valamint a vend\u00e9gl\u00e1t\u00f3helyek korl\u00e1tozott nyitvatart\u00e1s\u00e1ra vonatkoz\u00f3 szab\u00e1lyok betart\u00e1s\u00e1t. Mint mondta, kedden a vend\u00e9gl\u00e1t\u00f3helyek korl\u00e1tozott nyitvatart\u00e1s\u00e1val \u00f6sszef\u00fcgg\u00e9sben \u00f6t szab\u00e1lyszeg\u00e9st tapasztaltak.\n\u00a0\u00a0\u00a0\u00a0Sz\u00f3lt arr\u00f3l is, hogy kedden 3023 hat\u00f3s\u00e1gi h\u00e1zi karant\u00e9nt rendeltek el, ebb\u0151l 350-et az orsz\u00e1g ter\u00fclet\u00e9re bel\u00e9p\u0151kkel szemben. Jelenleg 20 319-en vannak hat\u00f3s\u00e1gi h\u00e1zi karant\u00e9nban. A rend\u0151r\u00f6k kedden 8585 alkalommal ellen\u0151rizt\u00e9k a karant\u00e9nszab\u00e1lyok betart\u00e1s\u00e1t, a karant\u00e9n elektronikus ellen\u0151rz\u00e9s\u00e9hez kapcsol\u00f3d\u00f3 mobiltelefonos applik\u00e1ci\u00f3ra regisztr\u00e1ltak sz\u00e1ma 1014.\n\u00a0\u00a0\u00a0\u00a0Az alezredes a hat\u00e1rforgalomr\u00f3l sz\u00f3lva k\u00f6z\u00f6lte: a bel\u00e9p\u0151 teherforgalomban a r\u00f6szkei aut\u00f3p\u00e1lya-\u00e1tkel\u0151n\u00e9l \u00e9s Tomp\u00e1n\u00e1l van h\u00e1rom-h\u00e1rom \u00f3r\u00e1s v\u00e1rakoz\u00e1s, a csan\u00e1dpalotai aut\u00f3p\u00e1lya-\u00e1tkel\u0151n\u00e9l pedig k\u00e9t\u00f3r\u00e1s v\u00e1rakoz\u00e1s. A szem\u00e9lyforgalomban Z\u00e1honyn\u00e1l \u00e9s Beregsur\u00e1nyn\u00e1l kell k\u00e9t-k\u00e9t \u00f3r\u00e1t v\u00e1rakozniuk a Magyarorsz\u00e1gra bel\u00e9pni sz\u00e1nd\u00e9koz\u00f3knak.\n\nMTI 2020. okt\u00f3ber 7.\n\n"}]