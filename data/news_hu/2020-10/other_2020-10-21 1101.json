[{"date": "2020-10-21 11:01", "url": "https://koronavirus.gov.hu/cikkek/oszi-erettsegi-tortenelembol-es-francia-nyelvbol-vizsgaznak-diakok", "h1": "\u0150szi \u00e9retts\u00e9gi - T\u00f6rt\u00e9nelemb\u0151l \u00e9s francia nyelvb\u0151l vizsg\u00e1znak a di\u00e1kok", "body": "\nA t\u00f6rt\u00e9nelem \u00e9s a francia \u00edr\u00e1sbeli vizsg\u00e1kkal folytat\u00f3dnak szerd\u00e1n az \u0151szi \u00e9retts\u00e9gi vizsg\u00e1k, amelyeket a j\u00e1rv\u00e1ny\u00fcgyi \u00f3vint\u00e9zked\u00e9sek betart\u00e1s\u00e1val rendeznek ezen a napon is orsz\u00e1gszerte.\n\n\nAz Oktat\u00e1si Hivatal MTI-hez eljuttatott k\u00f6zlem\u00e9nye szerint t\u00f6rt\u00e9nelemb\u0151l k\u00f6z\u00e9pszinten 224 helysz\u00ednen 1116, emelt szinten 28 helysz\u00ednen 259 di\u00e1k tesz vizsg\u00e1t (k\u00f6z\u00e9pszinten angol, n\u00e9met \u00e9s horv\u00e1t nyelven is \u00e9retts\u00e9giznek).\n\u00a0\u00a0\u00a0\u00a0A t\u00f6rt\u00e9nelem k\u00f6z\u00e9pszint\u0171 \u00edr\u00e1sbeli vizsg\u00e1ja 180 percig tart. A di\u00e1koknak egy k\u00f6zponti feladatsort kell megoldaniuk, amelynek els\u0151 r\u00e9sze egyszer\u0171, r\u00f6vid v\u00e1laszt ig\u00e9nyl\u0151 feladatokb\u00f3l, m\u00e1sodik r\u00e9sze sz\u00f6veges (kifejtend\u0151) feladatokb\u00f3l \u00e1ll. A vizsg\u00e1z\u00f3k a rendelkez\u00e9s\u00fckre \u00e1ll\u00f3 id\u0151t tetsz\u00e9s\u00fck szerint oszthatj\u00e1k be az egyes feladatok megold\u00e1s\u00e1ra.\n\u00a0\u00a0\u00a0\u00a0Az \u00edr\u00e1sbeli feladatsor mintegy 60 sz\u00e1zal\u00e9ka a magyar, 40 sz\u00e1zal\u00e9ka pedig az egyetemes t\u00f6rt\u00e9nelemhez kapcsol\u00f3dik.\n\u00a0\u00a0\u00a0\u00a0A t\u00f6rt\u00e9nelem vizsgat\u00e1rgy emelt szint\u0171 \u00edr\u00e1sbeli vizsg\u00e1ja 240 perces. Az \u00edr\u00e1sbeli k\u00e9t feladatsorb\u00f3l \u00e1ll, a t\u00e9m\u00e1k 60 sz\u00e1zal\u00e9ka ezesetben is a magyar, 40 sz\u00e1zal\u00e9ka pedig az egyetemes t\u00f6rt\u00e9nelemhez kapcsol\u00f3dik.\n\u00a0\u00a0\u00a0\u00a0D\u00e9lut\u00e1n francia nyelvb\u0151l k\u00f6z\u00e9pszinten 42 helysz\u00ednen 125, emelt szinten 7 helysz\u00ednen 50 vizsg\u00e1z\u00f3 tesz \u00e9retts\u00e9git.\n\u00a0\u00a0\u00a0\u00a0Az \u00e9l\u0151 idegen nyelvi \u00edr\u00e1sbeli \u00e9retts\u00e9gi vizsg\u00e1k szerkezete minden idegen nyelv eset\u00e9ben azonos.\n\u00a0\u00a0\u00a0\u00a0K\u00f6z\u00e9pszinten az \u00edr\u00e1sbeli vizsga id\u0151tartama 180 perc. Az els\u0151 feladatlap (olvasott sz\u00f6veg \u00e9rt\u00e9se) kit\u00f6lt\u00e9s\u00e9re 60, a m\u00e1sodik\u00e9ra (nyelvhelyess\u00e9g) 30 perc \u00e1ll rendelkez\u00e9sre. 15 perces sz\u00fcnet ut\u00e1n hallott sz\u00f6veg \u00e9rt\u00e9s\u00e9re vonatkoz\u00f3 feladatlap megold\u00e1sa k\u00f6vetkezik 30 percben, majd 60 perc \u00e1ll rendelkez\u00e9sre az \u00edr\u00e1sk\u00e9szs\u00e9get vizsg\u00e1l\u00f3 feladatsorra.\n\u00a0\u00a0\u00a0\u00a0Az emelt szint\u0171 \u00edr\u00e1sbeli id\u0151tartama 240 perc. A vizsg\u00e1n az el\u0151z\u0151ekben is felsorolt feladatlapok szerepelnek ugyanabban a sorrendben, azonban a feladatok megold\u00e1s\u00e1ra ford\u00edthat\u00f3 id\u0151tartam 70, 50, 30 \u00e9s 90 perc.\n\n\nMTI 2020. okt\u00f3ber 21.\n\n"}]