[{"date": "2020-10-24 08:25", "url": "https://koronavirus.gov.hu/cikkek/pm-magyarorszag-meg-az-iden-reszesedhet-az-unios-munkahelymegorzo-hitelbol", "h1": "PM: Magyarorsz\u00e1g m\u00e9g az id\u00e9n r\u00e9szesedhet az uni\u00f3s munkahelymeg\u0151rz\u0151 hitelb\u0151l", "body": "\nAz Eur\u00f3pai Uni\u00f3 Tan\u00e1csa is j\u00f3v\u00e1hagyta Magyarorsz\u00e1gnak a munkahelyv\u00e9delmi program (SURE) keret\u00e9ben beny\u00fajtott 504 milli\u00f3 eur\u00f3s hitelk\u00e9relm\u00e9t. Ezzel Magyarorsz\u00e1g is csatlakozott ahhoz a 16 uni\u00f3s tag\u00e1llamhoz, amelyeknek k\u00e9relm\u00e9t elfogadta a Tan\u00e1cs - k\u00f6z\u00f6lte a P\u00e9nz\u00fcgyminiszt\u00e9rium (PM) az MTI-vel szombaton.\n\n\nA sz\u00fcks\u00e9ghelyzeti munkan\u00e9lk\u00fclis\u00e9gi kock\u00e1zatokat m\u00e9rs\u00e9kl\u0151 ideiglenes t\u00e1mogat\u00e1s m\u0171k\u00f6d\u00e9s\u00e9hez sz\u00fcks\u00e9ges t\u0151ke biztos\u00edt\u00e1sa az Eur\u00f3pai Uni\u00f3 \u00e1ltali k\u00f6tv\u00e9nykibocs\u00e1t\u00e1son kereszt\u00fcl val\u00f3sul meg. Az Eur\u00f3pai Bizotts\u00e1g els\u0151 l\u00e9p\u00e9sben okt\u00f3ber 20-\u00e1n 17 milli\u00e1rd eur\u00f3 \u00f6sszegben bocs\u00e1tott ki k\u00f6tv\u00e9nyt, amelyre hatalmas \u00e9rdekl\u0151d\u00e9s mutatkozott. A tervek szerint az \u00e9rintett tag\u00e1llamok - k\u00f6zt\u00fck Magyarorsz\u00e1g - teljes hitelig\u00e9ny\u00e9nek hozz\u00e1vet\u0151leg fel\u00e9t m\u00e9g 2020 folyam\u00e1n megkapja, a fennmarad\u00f3 \u00f6sszeg foly\u00f3s\u00edt\u00e1s\u00e1ra 2021 elej\u00e9n ker\u00fcl sor.\nA t\u00e1rca t\u00e1j\u00e9koztat\u00e1sa szerint a SURE keretein bel\u00fcl \u00e9rkez\u0151 kedvez\u0151 felt\u00e9tel\u0171 hitel a 2020. febru\u00e1r 1. ut\u00e1n bevezetett munkahelyv\u00e9delmi \u00e9s munkaeg\u00e9szs\u00e9g\u00fcgyi int\u00e9zked\u00e9sek k\u00f6lts\u00e9geinek ut\u00f3lagos refinansz\u00edroz\u00e1s\u00e1ra szolg\u00e1l.\nEml\u00e9keztetnek arra, hogy a korm\u00e1ny sz\u00e1mos form\u00e1ban seg\u00edtette a koronav\u00edrus-j\u00e1rv\u00e1ny okozta v\u00e1ls\u00e1g miatt megszorult munkav\u00e1llal\u00f3kat: az eddigi int\u00e9zked\u00e9seknek k\u00f6sz\u00f6nhet\u0151en 900 ezren r\u00e9szes\u00fcltek munkaer\u0151piaci vagy k\u00e9pz\u00e9si t\u00e1mogat\u00e1sban.\nA PM k\u00f6z\u00f6lte: kor\u00e1bban val\u00f3tlan \u00e9s f\u00e9lrevezet\u0151 \u00e1ll\u00edt\u00e1sok hangoztak el baloldali k\u00e9pvisel\u0151k r\u00e9sz\u00e9r\u0151l a SURE-finansz\u00edroz\u00e1ssal kapcsolatban, t\u00f6bbek k\u00f6z\u00f6tt az, hogy Magyarorsz\u00e1g nem, illetve nem id\u0151ben ny\u00fajtotta be p\u00e1ly\u00e1zat\u00e1t.\u00a0\u00a0A val\u00f3s\u00e1g ezzel szemben az, hogy a magyar korm\u00e1ny id\u0151ben, valamennyi tag\u00e1llammal egyszerre ny\u00fajtotta be ig\u00e9ny\u00e9t az Eur\u00f3pai Bizotts\u00e1g sz\u00e1m\u00e1ra a munkahelyv\u00e9delmi int\u00e9zked\u00e9seinek refinansz\u00edroz\u00e1s\u00e1ra.\nA tan\u00e1csi d\u00f6nt\u00e9s azt jelenti, hogy az Eur\u00f3pai Bizotts\u00e1g Magyarorsz\u00e1ggal \u00e9s a t\u00f6bbi \u00e9rintett tag\u00e1llammal egyidej\u0171leg, hamarosan megk\u00f6ti a hitelmeg\u00e1llapod\u00e1st is.\n\nMTI 2020. okt\u00f3ber 24.\n\n"}]