[{"date": "2020-10-22 16:07", "url": "https://koronavirus.gov.hu/cikkek/jarvany-elleni-vedekezes-komoly-koltsegvetesi-forrasokat-igenyel", "h1": "A j\u00e1rv\u00e1ny elleni v\u00e9dekez\u00e9s komoly k\u00f6lts\u00e9gvet\u00e9si forr\u00e1sokat ig\u00e9nyel", "body": "\nSzeptemberben 9 milli\u00e1rd forinttal n\u0151tt a k\u00f6lts\u00e9gvet\u00e9s hi\u00e1nya, \u00edgy az \u00e9v els\u0151 kilenc h\u00f3napj\u00e1ban az \u00e1llamh\u00e1ztart\u00e1s k\u00f6zponti alrendszere 2270,3 milli\u00e1rd forintos hi\u00e1nnyal z\u00e1rt - er\u0151s\u00edtette meg cs\u00fct\u00f6rt\u00f6k\u00f6n kiadott r\u00e9szletes jelent\u00e9s\u00e9ben a P\u00e9nz\u00fcgyminiszt\u00e9rium (PM).\n\n\nA PM kiemelte: a j\u00e1rv\u00e1ny m\u00e1sodik hull\u00e1m\u00e1nak idej\u00e9n a legfontosabb c\u00e9l a magyar gazdas\u00e1g m\u0171k\u00f6d\u0151k\u00e9pess\u00e9g\u00e9nek a meg\u0151rz\u00e9se, a munkahelyek megv\u00e9d\u00e9se \u00e9s a v\u00e1llalkoz\u00e1sok t\u00e1mogat\u00e1sa.\u00a0\u00a0\n\u00a0\u00a0\u00a0\u00a0Szeptemberig a k\u00f6zponti k\u00f6lts\u00e9gvet\u00e9s 1841,8 milli\u00e1rd forintos hi\u00e1nyt, az elk\u00fcl\u00f6n\u00edtett \u00e1llami p\u00e9nzalapok 13,3 milli\u00e1rd forint t\u00f6bbletet, a t\u00e1rsadalombiztos\u00edt\u00e1s p\u00e9nz\u00fcgyi alapjai pedig 441,8 milli\u00e1rd forint hi\u00e1nyt \u00e9rtek el.\n\u00a0\u00a0\u00a0\u00a0Az el\u0151z\u0151 \u00e9v azonos id\u0151szak\u00e1ban a k\u00f6zponti alrendszer hi\u00e1nya 303,6 milli\u00e1rd forintot tett ki.\n\u00a0\u00a0\u00a0\u00a0A k\u00f6zponti alrendszer kiad\u00e1sai szeptember v\u00e9g\u00e9ig 18 460,0 milli\u00e1rd forintot tettek ki, 2612,6 milli\u00e1rd forinttal, 16,5 sz\u00e1zal\u00e9kkal haladt\u00e1k meg az egy \u00e9vvel kor\u00e1bbit.\n\u00a0\u00a0\u00a0\u00a0A kiad\u00e1sok k\u00f6z\u00fcl az \u00e9v els\u0151 kilenc h\u00f3napj\u00e1ban kiemelkednek a koronav\u00edrus-j\u00e1rv\u00e1ny miatt sz\u00fcks\u00e9gess\u00e9 v\u00e1lt versenyk\u00e9pess\u00e9g-n\u00f6vel\u0151 t\u00e1mogat\u00e1sok, 150,9 milli\u00e1rd forint \u00f6sszegben. A j\u00e1rv\u00e1nyhoz kapcsol\u00f3d\u00f3 eg\u00e9szs\u00e9g\u00fcgyi eszk\u00f6zbeszerz\u00e9sek szeptember v\u00e9g\u00e9ig 581,4 milli\u00e1rd forintot ig\u00e9nyeltek - k\u00f6z\u00f6lte a PM.\n\u00a0\u00a0\u00a0\u00a0A lak\u00e1s\u00e9p\u00edt\u00e9s t\u00e1mogat\u00e1s\u00e1ra a kilenc h\u00f3napban 183,6 milli\u00e1rd forintot k\u00f6lt\u00f6tt a k\u00f6lts\u00e9gvet\u00e9s, 55,7 milli\u00e1rd forinttal t\u00f6bbet, mint egy \u00e9ve.\n\u00a0\u00a0\u00a0\u00a0A csal\u00e1di t\u00e1mogat\u00e1sokra 2020. szeptember v\u00e9g\u00e9ig \u00f6sszesen 301,6 milli\u00e1rd forintot ford\u00edtott a korm\u00e1ny, mely 1,5 milli\u00e1rd forinttal t\u00f6bb, mint az el\u0151z\u0151 \u00e9v azonos id\u0151szak\u00e1nak a kifizet\u00e9se.\n\u00a0\u00a0\u00a0\u00a0A k\u00f6zponti alrendszer bev\u00e9telei szeptember v\u00e9g\u00e9ig 16 189,7 milli\u00e1rd forintot tettek ki, az el\u0151z\u0151 \u00e9v azonos id\u0151szak\u00e1hoz k\u00e9pest 645,9 milli\u00e1rd forinttal, 4,2 sz\u00e1zal\u00e9kkal n\u0151ttek.\n\u00a0\u00a0\u00a0\u00a0A szem\u00e9lyi j\u00f6vedelemad\u00f3 bev\u00e9telei 74,6 milli\u00e1rd forinttal 1850,5 milli\u00e1rd forintra n\u0151ttek, a t\u00e1rsas\u00e1gi ad\u00f3\u00e9 128,6 milli\u00e1rd forinttal 304,3 milli\u00e1rd forintra emelkedtek.\n\u00a0\u00a0\u00a0\u00a0\u00c1ltal\u00e1nos forgalmi ad\u00f3b\u00f3l viszont 65,7 milli\u00e1rd forinttal kevesebb, 3259,5 milli\u00e1rd forint gyarap\u00edtotta a k\u00f6lts\u00e9gvet\u00e9st az els\u0151 kilenc h\u00f3napban.\n\u00a0\u00a0\u00a0\u00a0A k\u00f6zponti k\u00f6lts\u00e9gvet\u00e9s ad\u00f3ss\u00e1ga szeptember v\u00e9g\u00e9ig 3812,7 milli\u00e1rd forinttal, 33 494,7 milli\u00e1rd forintra n\u0151tt. A nett\u00f3 forintkibocs\u00e1t\u00e1s 2652,3 milli\u00e1rd forinttal, a nett\u00f3 devizakibocs\u00e1t\u00e1s pedig 634,8 milli\u00e1rd forinttal n\u00f6velte a k\u00f6lts\u00e9gvet\u00e9s ad\u00f3ss\u00e1g\u00e1t.\n\u00a0\u00a0\u00a0\u00a0A forint \u00e1rfolyam\u00e1nak gyeng\u00fcl\u00e9se az elm\u00falt \u00e9v v\u00e9g\u00e9hez k\u00e9pest 520,2 milli\u00e1rd forinttal n\u00f6velte az ad\u00f3ss\u00e1g deviz\u00e1ban fenn\u00e1ll\u00f3 r\u00e9sz\u00e9nek forintban sz\u00e1m\u00edtott nyilv\u00e1ntart\u00e1si \u00e9rt\u00e9k\u00e9t.\n\u00a0\u00a0\u00a0\u00a0A bev\u00e9telek \u00e9s kiad\u00e1sok egyenlegek\u00e9nt ad\u00f3d\u00f3 617,5 milli\u00e1rd forint nett\u00f3 kamatkiad\u00e1s 149 milli\u00e1rd forinttal lett t\u00f6bb az el\u0151z\u0151 \u00e9v azonos id\u0151szak\u00e1hoz k\u00e9pest, ez a kamatfizet\u00e9sek \u00e9ven bel\u00fcli elt\u00e9r\u0151 lefut\u00e1s\u00e1val magyar\u00e1zhat\u00f3.\n\nMTI 2020. okt\u00f3ber 22.\n\n"}]