[{"date": "2020-10-16 11:46", "url": "https://koronavirus.gov.hu/cikkek/orban-nehez-osz-es-tel-ele-nezunk-de-az-egeszsegugy-allja-sarat", "h1": "Orb\u00e1n: neh\u00e9z \u0151sz \u00e9s t\u00e9l el\u00e9 n\u00e9z\u00fcnk, de az eg\u00e9szs\u00e9g\u00fcgy \u00e1llja a sarat", "body": "\nNeh\u00e9z \u0151szre \u00e9s tal\u00e1n m\u00e9g nehezebb t\u00e9lre sz\u00e1m\u00edt a koronav\u00edrus-j\u00e1rv\u00e1ny miatt Orb\u00e1n Viktor. A minisztereln\u00f6k a br\u00fcsszeli eur\u00f3pai uni\u00f3s cs\u00facstal\u00e1lkoz\u00f3n k\u00e9sz\u00fclt video\u00fczenetben hangs\u00falyozta ugyanakkor, hogy a magyar eg\u00e9szs\u00e9g\u00fcgy egyel\u0151re \u00e1llja a sarat, egy\u00fattal azt javasolta az embereknek, ne tervezzenek a s\u00edszezonban k\u00fclf\u00f6ldi utaz\u00e1st.\n\n\nA korm\u00e1nyf\u0151 a Facebook-oldal\u00e1n p\u00e9ntek d\u00e9lel\u0151tt k\u00f6zz\u00e9tett vide\u00f3ban kifejtette: Br\u00fcsszelben \u00e9jszak\u00e1ba ny\u00fal\u00f3 egyeztet\u00e9seket folytattak a koronav\u00edrus-j\u00e1rv\u00e1ny kezel\u00e9s\u00e9nek tapasztalatair\u00f3l.\n\u00a0\u00a0\u00a0\u00a0Eg\u00e9sz Eur\u00f3p\u00e1ban neh\u00e9z a helyzet, m\u00e9g N\u00e9metorsz\u00e1gban is t\u00f6bben halnak meg, mint Magyarorsz\u00e1gon - mondta.\n\u00a0\u00a0\u00a0\u00a0Orb\u00e1n Viktor hangs\u00falyozta ugyanakkor: a magyar eg\u00e9szs\u00e9g\u00fcgy eur\u00f3pai \u00f6sszevet\u00e9sben egyel\u0151re j\u00f3l \u00e1llja a sarat, \"b\u00edzunk az orvosainkban, az \u00e1pol\u00f3inkban, a j\u00e1rv\u00e1ny\u00fcgyi szakembereinkben, \u00e9s b\u00edzunk a hat\u00e1rv\u00e9delmet biztos\u00edt\u00f3 rend\u0151reinkben is\".\n\u00a0\u00a0\u00a0\u00a0Miut\u00e1n a j\u00e1rv\u00e1ny felsz\u00e1ll\u00f3 \u00e1gban marad a k\u00f6vetkez\u0151 h\u00f3napokban is, \"neh\u00e9z \u0151sz \u00e9s tal\u00e1n m\u00e9g nehezebb t\u00e9l el\u00e9 n\u00e9z\u00fcnk\" - jelentette ki.\n\u00a0\u00a0\u00a0\u00a0A minisztereln\u00f6k arr\u00f3l is besz\u00e9lt, hogy k\u00f6zeleg a s\u00edszezon, mindenki tervezi a t\u00e9li vak\u00e1ci\u00f3j\u00e1t, \u00e1m cs\u00fct\u00f6rt\u00f6k este r\u00e9szletesen megismerve az eur\u00f3pai helyzetet azt javasolja, ne tervezzenek a s\u00edszezonban k\u00fclf\u00f6ldi utaz\u00e1sokat az emberek.\n\n\n\nMTI 2020. okt\u00f3ber 16.\n\n"}]