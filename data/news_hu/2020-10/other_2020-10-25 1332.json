[{"date": "2020-10-25 13:32", "url": "https://koronavirus.gov.hu/cikkek/menczer-tamas-magyarorszag-150-lelegeztetogeppel-segiti-csehorszagot", "h1": "Menczer Tam\u00e1s: Magyarorsz\u00e1g 150 l\u00e9legeztet\u0151g\u00e9ppel seg\u00edti Csehorsz\u00e1got", "body": "\nA magyar korm\u00e1ny 150 invaz\u00edv l\u00e9legeztet\u0151g\u00e9ppel seg\u00edti Csehorsz\u00e1got a koronav\u00edrus-j\u00e1rv\u00e1ny elleni v\u00e9dekez\u00e9sben - mondta vas\u00e1rnap G\u00f6d\u00f6ll\u0151n a K\u00fclgazdas\u00e1gi \u00e9s K\u00fcl\u00fcgyminiszt\u00e9rium (KKM) t\u00e1j\u00e9koztat\u00e1s\u00e9rt \u00e9s Magyarorsz\u00e1g nemzetk\u00f6zi megjelen\u00edt\u00e9s\u00e9\u00e9rt felel\u0151s \u00e1llamtitk\u00e1ra.\n\n\u00a0\nMenczer\u00a0Tam\u00e1s a l\u00e9legeztet\u0151g\u00e9pek \u00e1tad\u00e1sakor elmondta, Pr\u00e1ga seg\u00edts\u00e9get k\u00e9rt az Eur\u00f3pai Uni\u00f3 \u00e9s a NATO tag\u00e1llamait\u00f3l az egyre gyorsabban terjed\u0151 koronav\u00edrus-j\u00e1rv\u00e1ny lek\u00fczd\u00e9s\u00e9re, amire a magyar korm\u00e1ny a lehet\u0151 leggyorsabban megtette felaj\u00e1nl\u00e1s\u00e1t.\n\u00a0\u00a0\u00a0\u00a0Hozz\u00e1tette, hogy a magyar korm\u00e1ny l\u00e9legeztet\u0151g\u00e9p beszerz\u00e9seit \"folyamatosan t\u00e1madj\u00e1k a kamuvide\u00f3s baloldal vezet\u00e9s\u00e9vel\", de akik ezeket a beszerz\u00e9seket t\u00e1madj\u00e1k, azoknak val\u00f3j\u00e1ban nem fontos a magyar emberek \u00e9lete \u00e9s biztons\u00e1ga. Az \u00e1llamtitk\u00e1r szerint \"ez az elm\u00falt 30 \u00e9v legaljasabb \u00e9s legembertelenebb akci\u00f3ja\".\n\u00a0\u00a0\u00a0\u00a0Horv\u00e1th Ildik\u00f3, az Emberi Er\u0151forr\u00e1sok Miniszt\u00e9riuma eg\u00e9szs\u00e9g\u00fcgy\u00e9rt felel\u0151s \u00e1llamtitk\u00e1ra azt mondta, a j\u00e1rv\u00e1ny m\u00e1sodik hull\u00e1m\u00e1ban nehezebb helyzetekkel kell szemben\u00e9zni, mint tavasszal.\n\u00a0\u00a0\u00a0\u00a0Hozz\u00e1tette, hogy az \u00e9v elej\u00e9n Magyarorsz\u00e1g felk\u00e9sz\u00fclt a legrosszabbra is, arra, hogy mindenki, akinek sz\u00fcks\u00e9ge van g\u00e9pi l\u00e9legeztet\u00e9sre, orvosi beavatkoz\u00e1sra, gy\u00f3gyszeres kezel\u00e9sre, az hozz\u00e1juthasson ezekhez.\n\u00a0\u00a0\u00a0\u00a0Az \u00e1llamtitk\u00e1r k\u00f6z\u00f6lte: a magyar korm\u00e1ny \u00fagy \u00edt\u00e9li meg, hogy a jelenlegi a helyzetben orsz\u00e1gon bel\u00fcl \u00e9s orsz\u00e1gon k\u00edv\u00fcl is szolidarit\u00e1sra van sz\u00fcks\u00e9g egym\u00e1s ir\u00e1nt, hogy sikeres lehessen az emberis\u00e9g v\u00e9dekez\u00e9se a v\u00edrus ellen. \u00a0\u00a0\n\n\nMTI 2020. okt\u00f3ber 25.\n\n"}]