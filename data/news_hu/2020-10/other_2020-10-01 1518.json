[{"date": "2020-10-01 15:18", "url": "https://koronavirus.gov.hu/cikkek/itm-mar-tobb-mint-szazezren-vehettek-diplomajukat-nyelvvizsga-nelkul", "h1": "ITM: m\u00e1r t\u00f6bb mint sz\u00e1zezren vehett\u00e9k \u00e1t diplom\u00e1jukat nyelvvizsga n\u00e9lk\u00fcl is", "body": "\nSzeptember v\u00e9g\u00e9ig t\u00f6bb mint sz\u00e1zezer egykori \u00e9s jelenlegi hallgat\u00f3 kapta k\u00e9zhez nyelvvizsga n\u00e9lk\u00fcl oklevel\u00e9t a fels\u0151oktat\u00e1si int\u00e9zm\u00e9nyekt\u0151l - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium cs\u00fct\u00f6rt\u00f6k\u00f6n az MTI-vel.\n\nA miniszt\u00e9rium k\u00f6zlem\u00e9ny\u00e9ben felid\u00e9zte: a Gazdas\u00e1gv\u00e9delmi Akci\u00f3terv els\u0151 int\u00e9zked\u00e9sei k\u00f6z\u00f6tt szerepelt, hogy akik 2020. augusztus 31-ig z\u00e1r\u00f3vizsg\u00e1t tettek vagy tesznek, nyelvvizsga n\u00e9lk\u00fcl is \u00e1tvehetik diplom\u00e1jukat.\n\u00a0\u00a0\u00a0\u00a0A gazdas\u00e1gi n\u00f6veked\u00e9s \u00fajraind\u00edt\u00e1s\u00e1hoz nagy sz\u00fcks\u00e9g van a diplom\u00e1s munkav\u00e1llal\u00f3kra - hangs\u00falyozt\u00e1k.\n\u00a0\u00a0\u00a0\u00a0Kifejtett\u00e9k: a rendelkez\u00e9s a finansz\u00edroz\u00e1si form\u00e1t\u00f3l f\u00fcggetlen\u00fcl a doktori k\u00e9pz\u00e9sek kiv\u00e9tel\u00e9vel minden k\u00e9pz\u00e9si form\u00e1ra, \u00edgy a kor\u00e1bbi f\u0151iskolai \u00e9s egyetemi k\u00e9pz\u00e9sekre, az alap-, mester- \u00e9s osztatlan k\u00e9pz\u00e9sekre, a fels\u0151oktat\u00e1si szakk\u00e9pz\u00e9sekre is vonatkozik. A lehet\u0151s\u00e9ggel azok is \u00e9lhetnek, akiknek ak\u00e1r t\u00f6bb nyelvvizsg\u00e1t, fels\u0151fok\u00fa vagy szakmai nyelvvizsg\u00e1t kellett volna tenni\u00fck a diplomaszerz\u00e9shez.\n\u00a0\u00a0\u00a0\u00a0A dokumentumok postai \u00faton, hivatalos iratk\u00e9nt is kiadhat\u00f3k. Egyes esetekben - k\u00fcl\u00f6n\u00f6sen a z\u00e1r\u00f3vizsg\u00e1t r\u00e9gebben letev\u0151kn\u00e9l - az oklev\u00e9l ki\u00e1ll\u00edt\u00e1s\u00e1hoz adategyeztet\u00e9sre lehet sz\u00fcks\u00e9g.\n\u00a0\u00a0\u00a0\u00a0A k\u00f6telezetts\u00e9g elenged\u00e9s\u00e9nek nyom\u00e1n az egyetemek mostan\u00e1ig mintegy 115 ezer diplom\u00e1t \u00e1ll\u00edtottak ki, ezekb\u0151l 102 ezret m\u00e1r megk\u00fcldtek az \u00e9rintetteknek. A tov\u00e1bbi okiratok\u00a0\u00a0is k\u00e9sz\u00fclnek, a k\u00f6nny\u00edt\u00e9s miatt t\u00f6bb mint 137 ezer \u00faj diplom\u00e1s jelenhet meg a munkaer\u0151piacon - \u00edrta a szakt\u00e1rca.\nMTI\n\n"}]