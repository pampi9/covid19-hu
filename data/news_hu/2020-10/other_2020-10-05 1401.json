[{"date": "2020-10-05 14:01", "url": "https://koronavirus.gov.hu/cikkek/szijjarto-visegradiak-koordinaljak-lepeseiket-koronavirus-jarvany-elleni-kuzdelemben", "h1": "Szijj\u00e1rt\u00f3: a visegr\u00e1diak koordin\u00e1lj\u00e1k l\u00e9p\u00e9seiket a koronav\u00edrus-j\u00e1rv\u00e1ny elleni k\u00fczdelemben", "body": "\nTekintettel arra, hogy az eg\u00e9sz vil\u00e1gra kiterjed\u0151\u00a0koronav\u00edrus-j\u00e1rv\u00e1ny mindenkit \u00faj feladatok el\u00e9 \u00e1ll\u00edtott, a visegr\u00e1di orsz\u00e1gok is m\u00e9g szorosabbra k\u00edv\u00e1nj\u00e1k f\u0171zni egy\u00fcttm\u0171k\u00f6d\u00e9s\u00fcket a v\u00e9dekez\u00e9sben - jelentette ki a magyar k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n Pr\u00e1g\u00e1ban, Tom\u00e1s Petr\u00edcek cseh k\u00fcl\u00fcgyminiszterrel folytatott t\u00e1rgyal\u00e1sait k\u00f6vet\u0151en.\n\n\n\"Egyet\u00e9rt\u00e9s van k\u00f6z\u00f6tt\u00fcnk abban, hogy l\u00e9trehozzunk egy kordin\u00e1ci\u00f3s mechanizmust, ahol egyeztetni tudjuk a l\u00e9p\u00e9seinket \u00e9s ki tudjuk cser\u00e9lni tapasztalatainkat\" - mondta Szijj\u00e1rt\u00f3 P\u00e9ter az MTI-nek.\n\u00a0\u00a0\u00a0\u00a0Lesz\u00f6gezte: a visegr\u00e1diak egy\u00fcttm\u0171k\u00f6d\u00e9se ezen a t\u00e9ren, amely m\u00e1r a tavaszi els\u0151 hull\u00e1m folyam\u00e1n is szoros volt, a mostani \u0151szi hull\u00e1mban tov\u00e1bb fog er\u0151s\u00f6dni.\n\u00a0\u00a0\u00a0\u00a0Szijj\u00e1rt\u00f3 P\u00e9ter t\u00e1j\u00e9koztatta cseh koll\u00e9g\u00e1j\u00e1t, hogy a magyar korm\u00e1ny okt\u00f3berben is \u00e9rv\u00e9nyben tartja kor\u00e1bbi, szeptemberi d\u00f6nt\u00e9s\u00e9t, miszerint azok a cseh \u00e1llampolg\u00e1rok, akik kor\u00e1bban befizettek valamilyen magyarorsz\u00e1gi \u00fatra, tov\u00e1bbra is beutazhatnak az orsz\u00e1gba. Hozz\u00e1tette, hogy ez a magyar d\u00f6nt\u00e9s a tov\u00e1bbi k\u00e9t visegr\u00e1di orsz\u00e1g, Szlov\u00e1kia \u00e9s Lengyelorsz\u00e1g \u00e1llampolg\u00e1raira is vonatkozik.\n\u00a0\u00a0\u00a0\u00a0A cseh \u00e9s a magyar k\u00fcl\u00fcgyminiszter t\u00e1rgyal\u00e1suk sor\u00e1n kiemelt figyelmet szentelt az illeg\u00e1lis migr\u00e1ci\u00f3nak. Szijj\u00e1rt\u00f3 P\u00e9ter elmondta: az Eur\u00f3pai Bizotts\u00e1g migr\u00e1ci\u00f3s paktuma Magyarorsz\u00e1g sz\u00e1m\u00e1ra teljess\u00e9ggel elfogadhatatlan, \u00e9s a cseh korm\u00e1nyf\u0151 is \u00e9les b\u00edr\u00e1latokat fogalmazott meg vele szemben.\n\u00a0\u00a0\u00a0\u00a0A paktum s\u00falyos hib\u00e1ja, hogy kezelni, \u00e9s nem meg\u00e1ll\u00edtani akarja az illeg\u00e1lis migr\u00e1ci\u00f3t. \"A mi c\u00e9lunk azonban a migr\u00e1ci\u00f3 meg\u00e1ll\u00edt\u00e1sa\" - mutatott r\u00e1 a miniszter.\n\u00a0\u00a0\u00a0\u00a0\"Lehetetlennek, elk\u00e9pzelhetetlennek \u00e9s elfogadhatatlannak tartjuk, hogy embercsemp\u00e9szek d\u00f6ntsenek arr\u00f3l, kik \u00e9lhetnek Eur\u00f3p\u00e1ban, kik j\u00f6hetnek Eur\u00f3p\u00e1ba. Err\u0151l csak az eur\u00f3pai orsz\u00e1gok korm\u00e1nyai d\u00f6nthetnek. Fenntartjuk magunknak azt a jogot, hogy sem az embercsemp\u00e9szek, sem Br\u00fcsszel, sem senki m\u00e1s nem d\u00f6nthet helyett\u00fcnk\" - fejtette ki Szijj\u00e1rt\u00f3.\n\u00a0\u00a0\u00a0\u00a0Felh\u00edvta a figyelmet arra, hogy tekintettel a\u00a0koronav\u00edrus-j\u00e1rv\u00e1nyra \"a migr\u00e1ci\u00f3s hull\u00e1mok ett\u0151l kezdve nemcsak biztons\u00e1gi \u00e9s kultur\u00e1lis kock\u00e1zatot, hanem nagyon komoly eg\u00e9szs\u00e9g\u00fcgyi kock\u00e1zatot is jelenteni Eur\u00f3pa orsz\u00e1gai sz\u00e1m\u00e1ra. \u00c9s hogy elker\u00fclj\u00fck ezeket a kock\u00e1zatokat, az egyetlen megold\u00e1s az, hogy meg kell \u00e1ll\u00edtani az illeg\u00e1lis migr\u00e1ci\u00f3t\".\n\u00a0\u00a0\u00a0\u00a0Szijj\u00e1rt\u00f3 P\u00e9ter hangs\u00falyozta, hogy Csehorsz\u00e1g tov\u00e1bbra is kiemelt strat\u00e9giai partnere Magyarorsz\u00e1gnak, \"\u00e9s ezen Vera Jourov\u00e1nak, az Eur\u00f3pai Bizotts\u00e1g cseh aleln\u00f6k\u00e9nek a szavai sem v\u00e1ltoztatnak\". Jourov\u00e1 a k\u00f6zelm\u00faltban egy lapinterj\u00faban \"beteg demokr\u00e1ci\u00e1nak\" nevezte Magyarorsz\u00e1got.\n\u00a0\u00a0\u00a0\u00a0\"Az ilyen t\u00edpus\u00fa kijelent\u00e9sek v\u00e9glegesen ki\u00edrj\u00e1k az azt elmond\u00f3 politikust a kultur\u00e1lt eur\u00f3pai politikusok k\u00f6reib\u0151l. Tov\u00e1bbra is azt gondoljuk, hogy az Eur\u00f3pai Bizotts\u00e1g aleln\u00f6k\u00e9nek le kellene mondania\" - ism\u00e9telte meg a korm\u00e1ny \u00e1ll\u00e1spontj\u00e1t a magyar diplom\u00e1cia ir\u00e1ny\u00edt\u00f3ja.\n\u00a0\u00a0\u00a0\u00a0Lesz\u00f6gezte: mivel Vera Jourov\u00e1 nem a cseh korm\u00e1nyt, \u00e9s nem is Csehorsz\u00e1got k\u00e9pviseli az EB aleln\u00f6kek\u00e9nt, ez\u00e9rt szavai semmilyen hat\u00e1ssal nincsenek a k\u00e9toldal\u00fa magyar-cseh kapcsolatokra.\n\u00a0\u00a0\u00a0\u00a0Szijj\u00e1rt\u00f3 P\u00e9ter elmondta, hogy a n\u00e9gy visegr\u00e1di orsz\u00e1g k\u00fcl\u00fcgyminisztere cs\u00fct\u00f6rt\u00f6k\u00f6n Pozsonyban a Globsec biztons\u00e1gpolitikai f\u00f3rumon egy\u00fctt fog fell\u00e9pni, majd a tervek szerint a visegr\u00e1diak k\u00f6z\u00f6sen tal\u00e1lkoznak \u00e9s t\u00e1rgyalnak a francia k\u00fcl\u00fcgyminiszterrel.\n\n\nMTI 2020. okt\u00f3ber 5.\n\n"}]