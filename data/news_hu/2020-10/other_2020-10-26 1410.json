[{"date": "2020-10-26 14:10", "url": "https://koronavirus.gov.hu/cikkek/orszagos-tisztifoorvos-zajlanak-az-iskolakban-fertotlenito-nagytakaritasok", "h1": "Orsz\u00e1gos tisztif\u0151orvos: zajlanak az iskol\u00e1kban a fert\u0151tlen\u00edt\u0151 nagytakar\u00edt\u00e1sok", "body": "\nAz \u0151szi sz\u00fcnet alatt m\u00e1r zajlanak az iskol\u00e1kban a fert\u0151tlen\u00edt\u0151 nagytakar\u00edt\u00e1sok - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n h\u00e9tf\u0151n.\n\n\nM\u00fcller Cec\u00edlia az egy\u00e9ni felel\u0151ss\u00e9g fontoss\u00e1g\u00e1t is hangs\u00falyozva arra k\u00e9rte a di\u00e1kokat, hogy az \u0151szi sz\u00fcnet alatt ker\u00fclj\u00e9k a csoportosul\u00e1sokkal j\u00e1r\u00f3 programokat. Jelenleg \u00f6tvenegy \u00f3vod\u00e1ban rendelt el rendk\u00edv\u00fcli sz\u00fcnetet az operat\u00edv t\u00f6rzs - k\u00f6z\u00f6lte.\n\u00a0\u00a0\u00a0\u00a0Felh\u00edvta a figyelmet arra, hogy p\u00e9ntekt\u0151l m\u00e1r a szabadt\u00e9ri sportesem\u00e9nyeken \u00e9s gy\u0171l\u00e9seken is k\u00f6telez\u0151 a maszkhaszn\u00e1lat.\n\u00a0\u00a0\u00a0\u00a0Az elm\u00falt 24 \u00f3ra adatait ismertetve a tisztif\u0151orvos elmondta: 2316-tal n\u0151tt a koronav\u00edrus-fert\u0151z\u00f6ttek sz\u00e1ma, 47-en elhunytak, 2602 koronav\u00edrusos beteget \u00e1polnak k\u00f3rh\u00e1zban, k\u00f6z\u00fcl\u00fck 233-an l\u00e9legeztet\u0151g\u00e9pen vannak.\n\u00a0\u00a0\u00a0\u00a0Arra k\u00e9rte a kr\u00f3nikus betegeket, hogy felt\u00e9tlen\u00fcl gondoskodjanak betegs\u00e9geik egyens\u00falyban tart\u00e1s\u00e1r\u00f3l, hiszen ez koronav\u00edrus-fert\u0151z\u00e9s eset\u00e9n cs\u00f6kkenti a kock\u00e1zatokat. A kr\u00f3nikus betegek mellett k\u00fcl\u00f6n\u00f6sen az id\u0151sekre kell vigy\u00e1zni, \u00e9s nemcsak az id\u0151sotthonokban, a k\u00f3rh\u00e1zakban, hanem otthon is. Az eg\u00e9szs\u00e9gesek pedig \u00fcgyeljenek a megfelel\u0151 vitamin, k\u00fcl\u00f6n\u00f6sen a C- \u00e9s D-vitamin bevitel\u00e9re.\n\u00a0\u00a0\u00a0\u00a0K\u00e9rd\u00e9sre v\u00e1laszolva M\u00fcller Cec\u00edlia elmondta, hogy m\u00e1r csaknem egymilli\u00f3 - a v\u00edrus \u00f6r\u00f6k\u00edt\u0151 anyag\u00e1nak kimutat\u00e1s\u00e1n alapul\u00f3 - PCR-tesztet v\u00e9geztek a j\u00e1rv\u00e1ny kezdete \u00f3ta, \u00e9s mindenkit ingyen tesztelnek, akit sz\u00fcks\u00e9ges.\n\u00a0\u00a0\u00a0\u00a0Elmondta azt is, hogy az \"5 sz\u00e1zal\u00e9kos pozitivit\u00e1si ar\u00e1nyt\" tavasszal fogalmazta meg a WHO - eg\u00e9szs\u00e9g\u00fcgyi vil\u00e1gszervezet - az\u00e9rt, hogy a lez\u00e1r\u00e1sok ut\u00e1n az \u00e9let \u00fajraind\u00edt\u00e1s\u00e1t \"legyen mihez igaz\u00edtani\". Magyarorsz\u00e1g elegend\u0151 tesztet v\u00e9gez, jelenleg is megfelel az eg\u00e9szs\u00e9g\u00fcgyi vil\u00e1gszervezet el\u0151\u00edr\u00e1sainak. Az elv\u00e9gzett tesztek sz\u00e1ma egy\u00e9bk\u00e9nt is csak az egyik param\u00e9ter, legal\u00e1bb ilyen fontos az eg\u00e9szs\u00e9g\u00fcgyi rendszer \u00e9s a j\u00e1rv\u00e1ny\u00fcgyi figyel\u0151rendszer \u00e1llapota, a magyar j\u00e1rv\u00e1ny\u00fcgyi hat\u00f3s\u00e1gok pedig el tudj\u00e1k l\u00e1tni feladataikat - jelentette ki.\n\u00a0\u00a0\u00a0\u00a0Arra a k\u00e9rd\u00e9sre hogy a Klebelsberg K\u00f6zpont mi\u00e9rt nem tudja, h\u00e1ny pedag\u00f3gus fert\u0151z\u0151d\u00f6tt meg koronav\u00edrussal, a tisztif\u0151orvos elmondta: a jogszab\u00e1lyok szerint a k\u00f6zpont nem kezeli ezeket az adatokat, de az igazgat\u00f3k tudj\u00e1k, h\u00e1ny tan\u00e1ruk \u00e9rintett.\n\u00a0\u00a0\u00a0\u00a0M\u00fcller Cec\u00edlia besz\u00e9lt arr\u00f3l, hogy Magyarorsz\u00e1gon is el\u0151fordult m\u00e1r n\u00e9h\u00e1ny esetben, hogy valaki k\u00e9tszer is megfert\u0151z\u0151d\u00f6tt koronav\u00edrussal. Ez a fert\u0151z\u00e9s egyes esetekben nagyon elt\u00e9r\u0151 lehet, \u00e1ltal\u00e1ban f\u00e9l\u00e9ves v\u00e9detts\u00e9gi id\u0151vel sz\u00e1molnak egy fert\u0151z\u00e9s ut\u00e1n.\n\u00a0\u00a0\u00a0\u00a0A tisztif\u0151orvos elmondta, hogy Magyarorsz\u00e1gon jelenleg 11 gyermeket \u00e1polnak Covid-fert\u0151z\u00e9ssel k\u00f3rh\u00e1zban, de egyik\u00fck sincs l\u00e9legeztet\u0151g\u00e9pen, els\u0151sorban az alapbetegs\u00e9g\u00fck teszi sz\u00fcks\u00e9gess\u00e9 szorosabb megfigyel\u00e9s\u00fcket.\n\u00a0\u00a0\u00a0\u00a0Arra a k\u00e9rd\u00e9sre, hogy utc\u00e1n is k\u00f6telez\u0151v\u00e9 teszik-e a maszkvisel\u00e9st, M\u00fcller Cec\u00edlia elmondta: ez m\u00e1r jelenleg is javasolt olyan helyeken, ahol nem lehet tartani a m\u00e1sf\u00e9l m\u00e9teres t\u00e1vols\u00e1got, p\u00e9ld\u00e1ul a piacokon. A jelenlegi int\u00e9zked\u00e9sek elegend\u0151k, ha azokat - els\u0151sorban a maszkvisel\u00e9st, a t\u00e1vols\u00e1gtart\u00e1st \u00e9s a gyakori fert\u0151tlen\u00edt\u00e9st, k\u00e9zmos\u00e1st - mindenki szigor\u00faan betartja, de ha sz\u00fcks\u00e9ges, lesznek \u00fajabb int\u00e9zked\u00e9sek is.\n\u00a0\u00a0\u00a0\u00a0A halottak napi csal\u00e1di megeml\u00e9kez\u00e9sekkel kapcsolatban a tisztif\u0151orvos azt tan\u00e1csolta, hogy akik nem egy h\u00e1ztart\u00e1sban \u00e9lnek, tarts\u00e1k meg a 1,5 m\u00e9teres t\u00e1vols\u00e1got \u00e9s viseljenek maszkot, akinek pedig t\u00fcnetei vannak, az egy\u00e9bk\u00e9nt se hagyja el otthon\u00e1t.\n\u00a0\u00a0\u00a0\u00a0A bevezetett int\u00e9zked\u00e9sek m\u0171k\u00f6dnek, ha szigor\u00faan betartj\u00e1k \u0151ket, ez\u00e9rt rendk\u00edv\u00fcl nagy az egy\u00e9ni felel\u0151ss\u00e9g szerepe. A j\u00e1rv\u00e1ny terjed\u00e9s\u00e9t nem lehet megakad\u00e1lyozni, de mindny\u00e1junk felel\u0151ss\u00e9ge lass\u00edtani a folyamatot, hogy min\u00e9l kisebb legyen az eg\u00e9szs\u00e9g\u00fcgyi rendszer terhel\u00e9se - figyelmeztetett M\u00fcller Cec\u00edlia.\n\nMTI 2020. okt\u00f3ber 26.\n\n"}]