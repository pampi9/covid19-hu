[{"date": "2020-10-12 09:14", "url": "https://koronavirus.gov.hu/cikkek/maruzsa-korabban-bevezetett-intezkedesek-elegendoek-vedekezeshez-az-iskolakban", "h1": "Maruzsa: a kor\u00e1bban bevezetett int\u00e9zked\u00e9sek elegend\u0151ek a v\u00e9dekez\u00e9shez az iskol\u00e1kban", "body": "\nAz iskol\u00e1kban kor\u00e1bban bevezetett prevent\u00edv int\u00e9zked\u00e9sek elegend\u0151ek a koronav\u00edrus elleni v\u00e9dekez\u00e9shez - mondta az Emberi Er\u0151forr\u00e1sok Miniszt\u00e9rium\u00e1nak k\u00f6znevel\u00e9s\u00e9rt felel\u0151s \u00e1llamtitk\u00e1ra h\u00e9tf\u0151n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nMaruzsa Zolt\u00e1n elmondta, a mostani helyzet egyel\u0151re nem olyan, amely tov\u00e1bbi int\u00e9zked\u00e9seket vagy azonnali beavatkoz\u00e1st ig\u00e9nyelne.\n\u00a0\u00a0\u00a0\u00a0Hozz\u00e1tette, az iskol\u00e1knak siker\u00fclt megszervezni p\u00e9ld\u00e1ul a testh\u0151m\u00e9rs\u00e9klet-m\u00e9r\u00e9st, amihez 41 ezer digit\u00e1lis h\u0171m\u00e9r\u0151t biztos\u00edtott a korm\u00e1ny \u00e9s a legnagyobb \u00e9p\u00fcletekben h\u0151kapukat is felszereltek.\n\u00a0\u00a0\u00a0\u00a0Kit\u00e9rt arra is, az \u0151szi \u00edr\u00e1sbeli \u00e9retts\u00e9giket a tavasszal m\u00e1r bev\u00e1lt m\u00f3dszerrel szervezik meg, vagyis kis csoportokban, a t\u00e1vols\u00e1gtart\u00e1s szab\u00e1lyait betartva vehetnek r\u00e9szt ezeken a di\u00e1kok. Ugyanakkor - h\u00edvta fel a figyelmet - a sz\u00f3beliket most megtartj\u00e1k. Sokkal t\u00f6bb int\u00e9zm\u00e9nyt vontak be a lebonyol\u00edt\u00e1sba, \u00edgy kisebb csoportokban vizsg\u00e1zhatnak a di\u00e1kok.\n\u00a0\u00a0\u00a0\u00a0Elmondta azt is, 24 \u00f3v\u00f3d\u00e1ban van rendk\u00edv\u00fcli sz\u00fcnet, ami a csaknem 3000 ilyen int\u00e9zm\u00e9nynek a 0,81 sz\u00e1zal\u00e9ka, 17 (0,55 sz\u00e1zal\u00e9k) iskola z\u00e1rt be ideiglenesen \u00e9s 102 (3,31 sz\u00e1zal\u00e9k) tov\u00e1bbi olyan iskola van, ahol tantermen k\u00edv\u00fcli digit\u00e1lis oktat\u00e1st vezettek be, jellemz\u0151en egy-k\u00e9t oszt\u00e1lyban.\n\u00a0\u00a0\u00a0\u00a0Maruzsa Zolt\u00e1n jelezte, k\u00e9t h\u00e9t m\u00falva, okt\u00f3ber 23-t\u00f3l \u0151szi sz\u00fcnet lesz az iskol\u00e1kban, ami alkalmas lehet arra, hogy a fert\u0151z\u00f6tt int\u00e9zm\u00e9nyekb\u0151l \"kis\u00f6pr\u0151dj\u00f6n\" a v\u00edrus.\n\nMTI 2020. okt\u00f3ber 12.\n\n"}]