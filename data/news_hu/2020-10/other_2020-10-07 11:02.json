[{"date": "2020-10-07 11:02", "url": "https://koronavirus.gov.hu/cikkek/volanbusz-biztonsagosabb-telefonon-megvenni-buszjegyet-berletet", "h1": "Vol\u00e1nbusz: biztons\u00e1gosabb telefonon megvenni a buszjegy\u00e9t, b\u00e9rlet\u00e9t", "body": "\nA koronav\u00edrus m\u00e1sodik hull\u00e1ma miatt a Vol\u00e1nbusz azt javasolja az utasoknak, hogy v\u00e1lassz\u00e1k a k\u00e9szp\u00e9nzmentes jegy- \u00e9s b\u00e9rletv\u00e1s\u00e1rl\u00e1si lehet\u0151s\u00e9geket, a K\u00f6zleked\u00e9si Mobiljegy applik\u00e1ci\u00f3ban \u00e9s a t\u00e1rsalkalmaz\u00e1sokban tov\u00e1bbra is 5 sz\u00e1zal\u00e9kos kedvezm\u00e9ny j\u00e1r a helyk\u00f6zi menetjegyekre \u00e9s a kieg\u00e9sz\u00edt\u0151 jegyekre.\n\n\nA Vol\u00e1nbusz az MTI-nek szerd\u00e1n k\u00fcld\u00f6tt k\u00f6zlem\u00e9ny\u00e9ben egyebek k\u00f6zt arra h\u00edvja fel a figyelmet, hogy \u00e1tsz\u00e1ll\u00e1sos utaz\u00e1s eset\u00e9n ne 1 darab menetjegyet v\u00e1s\u00e1roljanak, hanem k\u00fcl\u00f6n-k\u00fcl\u00f6n az adott \u00fatszakaszoknak megfelel\u0151 \u00f6vezet\u0171 jegyeket, az egyes szakaszok kilom\u00e9tereit pedig ne vonj\u00e1k \u00f6ssze.\n\u00a0\u00a0\u00a0\u00a0Kiemelt\u00e9k, a teljes \u00e1r\u00fa mobilb\u00e9rletek csak b\u00e9rletigazolv\u00e1nnyal, a kiemelten kedvezm\u00e9nyes mobilb\u00e9rletek pedig csak viszonylatigazol\u00e1ssal \u00e9rv\u00e9nyesek.\n\u00a0\u00a0\u00a0\u00a0A K\u00f6zleked\u00e9si Mobiljegy alkalmaz\u00e1sban az \u00e9rv\u00e9nyes\u00edt\u00e9s online t\u00f6rt\u00e9nik, a jegyet az applik\u00e1ci\u00f3 nem menti le a telefonra, ez\u00e9rt azt k\u00e9rik, hogy az utaz\u00e1s el\u0151tt az utasok gy\u0151z\u0151djenek meg r\u00f3la, van-e adatforgalmuk, telefonjuk t\u00f6lt\u00f6tts\u00e9ge megfelel\u0151-e.\n\u00a0\u00a0\u00a0\u00a0A K\u00f6zleked\u00e9si Mobiljegy applik\u00e1ci\u00f3ban a helyk\u00f6zi menetjegyek, kieg\u00e9sz\u00edt\u0151 jegyek \u00e9s b\u00e9rletek mellett t\u00f6bb olyan telep\u00fcl\u00e9sre is kaphat\u00f3k jegyek \u00e9s b\u00e9rletek, ahol a helyi szem\u00e9lysz\u00e1ll\u00edt\u00e1si szolg\u00e1ltat\u00e1st a Vol\u00e1nbusz biztos\u00edtja - \u00edrja k\u00f6zlem\u00e9ny\u00e9ben a Vol\u00e1nbusz.\n\n\nMTI 2020. okt\u00f3ber 7.\n\n"}]