[{"date": "2020-10-26 14:58", "url": "https://koronavirus.gov.hu/cikkek/szijjarto-busasan-meg-fognak-terulni-nemzeti-exportvedelmi-program-tamogatasai", "h1": "Szijj\u00e1rt\u00f3: bus\u00e1san meg fognak t\u00e9r\u00fclni a nemzeti exportv\u00e9delmi program t\u00e1mogat\u00e1sai", "body": "\nA kedvezm\u00e9nyezett c\u00e9gek k\u00fclpiaci poz\u00edci\u00f3inak er\u0151s\u00f6d\u00e9s\u00e9vel bus\u00e1san meg fognak t\u00e9r\u00fclni a nemzeti exportv\u00e9delmi programban ny\u00fajtott korm\u00e1nyzati t\u00e1mogat\u00e1sok - jelentette ki a k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n, a program t\u00e1mogat\u00e1si okleveleket \u00e1tad\u00f3 \u00fcnneps\u00e9g\u00e9n Kecskem\u00e9ten.\n\n\u00a0\nSzijj\u00e1rt\u00f3 P\u00e9ter kiemelte: ezzel a t\u00e1mogat\u00e1si form\u00e1val olyan v\u00e1llalkoz\u00e1sokat seg\u00edt a kabinet, amelyek nemzetk\u00f6zi \u00f6sszehasonl\u00edt\u00e1sban is egyedit tudnak ny\u00fajtani.\n\u00a0\u00a0\u00a0\u00a0Az erre sz\u00e1nt 2 milli\u00e1rd forintos keretb\u0151l 46 v\u00e1llalat r\u00e9szes\u00fcl, k\u00f6zt\u00fck h\u00e1rom \"b\u00e1tor, a nemzetgazdas\u00e1g lelk\u00e9t ad\u00f3 magyar tulajdon\u00fa t\u00e1rsas\u00e1gok k\u00f6z\u00e9 tartoz\u00f3\" kecskem\u00e9ti c\u00e9g is - mondta.\n\u00a0\u00a0\u00a0\u00a0A BIM Design Kft., a K\u00c9SZ Metaltech Kft. \u00e9s az Univer Product Zrt. k\u00fclpiaci tev\u00e9kenys\u00e9g\u00e9t a korm\u00e1ny 102 milli\u00f3 forinttal t\u00e1mogatja - k\u00f6z\u00f6lte, hozz\u00e1t\u00e9ve: az \u00e9rintett v\u00e1llalatok 2019-ben 8 milli\u00e1rd forint exportbev\u00e9telt \u00e9rtek el \u00e9s a plusz forr\u00e1s ennek megsokszoroz\u00e1s\u00e1t teszi lehet\u0151v\u00e9, azaz gazdas\u00e1gi \u00e9rtelemben is j\u00f3 befektet\u00e9s.\n\u00a0\u00a0\u00a0\u00a0Szijj\u00e1rt\u00f3 P\u00e9ter eml\u00e9keztetett: a vil\u00e1gj\u00e1rv\u00e1ny felforgatta az \u00e9letet, \u00e9s nem csup\u00e1n eg\u00e9szs\u00e9g\u00fcgyi, de gazdas\u00e1gi kih\u00edv\u00e1sokat is hozott, emberek t\u00f6megeinek munkahely\u00e9t vesz\u00e9lybe sodorva.\n\u00a0\u00a0\u00a0\u00a0Mindez \u00faj korszakot nyitott a vil\u00e1ggazdas\u00e1gban, ahol \"v\u00e9rre men\u0151 verseny indult a nemzetk\u00f6zi piacok \u00fajrafeloszt\u00e1sa miatt.\" Glob\u00e1lisan szinte minden ipar\u00e1gban \u00e1talakulnak az er\u0151viszonyok, v\u00e1llalatok t\u00f6megei k\u00e9nyszer\u00fclnek megszor\u00edt\u00e1sokra. Ez Magyarorsz\u00e1gnak az \u00faj kih\u00edv\u00e1sokkal egy\u00fctt \u00faj lehet\u0151s\u00e9geket is jelent - mondta.\n\u00a0\u00a0\u00a0\u00a0A magyar emberek kreativit\u00e1sa, szorgalma \u00e9s szakmai teljes\u00edtm\u00e9nye nyom\u00e1n Magyarorsz\u00e1g gazdas\u00e1gi s\u00falya a m\u00e9ret\u00e9n j\u00f3val t\u00falmutat: m\u00edg a lakoss\u00e1gsz\u00e1mot figyelembe v\u00e9ve a 92., addig az export-teljes\u00edtm\u00e9nyt tekintve a 34. helyen \u00e1ll a vil\u00e1gon - jegyezte meg. Hozz\u00e1tette, hogy a magyar kivitel \u00e9s a GDP egym\u00e1shoz m\u00e9rt ar\u00e1nya 83 sz\u00e1zal\u00e9k felett van, mely a 6. legmagasabb \u00e9rt\u00e9k az Eur\u00f3pai Uni\u00f3ban.\n\u00a0\u00a0\u00a0\u00a0Ezek a sz\u00e1mok mutatj\u00e1k a magyar gazdas\u00e1g erej\u00e9t \u00e9s a fejl\u0151d\u00e9s ir\u00e1ny\u00e1t - fogalmazott a miniszter, aki szerint a korm\u00e1ny egyik kiemelt feladata seg\u00edteni a hazai c\u00e9geket a vil\u00e1gpiacon felmer\u00fcl\u0151 lehet\u0151s\u00e9gek kiakn\u00e1z\u00e1s\u00e1ban.\n\u00a0\u00a0\u00a0\u00a0R\u00e1mutatott: a v\u00e1llalkoz\u00e1sok k\u00fclpiaci poz\u00edci\u00f3jukat m\u00e1rka\u00e9p\u00edt\u00e9ssel, digit\u00e1lis fejleszt\u00e9ssel, marketinggel tudj\u00e1k er\u0151s\u00edteni, a korm\u00e1nyzati t\u00e1mogat\u00e1s pedig ezeken kereszt\u00fcl \u00fajabb megrendel\u00e9sekhez \u00e9s vev\u0151kh\u00f6z juttatja a kedvezm\u00e9nyezett c\u00e9geket, melyek saj\u00e1t bev\u00e9teleiket ily m\u00f3don gyarap\u00edtva a magyar gazdas\u00e1g n\u00f6veked\u00e9s\u00e9hez \u00e9s \u00faj munkahelyek l\u00e9trehoz\u00e1s\u00e1hoz is hozz\u00e1j\u00e1rulnak.\n\u00a0\u00a0\u00a0\u00a0Szemereyn\u00e9 Pataki Klaudia, Kecskem\u00e9t polg\u00e1rmestere az esem\u00e9nyen m\u00e9ltatta a t\u00e1mogatott c\u00e9gek munk\u00e1j\u00e1t \u00e9s egy\u00fcttm\u0171k\u00f6d\u00e9s\u00fcket a v\u00e1rossal. Elmondta: az \u00e9p\u00edt\u0151ipart \u00f6sszetett \u00e9s innovat\u00edv tervez\u00e9ssel seg\u00edt\u0151 BIM Design Kft., a speci\u00e1lis \u00e9p\u00edt\u00e9szeti ac\u00e9lszerkezeteket, burkolatokat \u00e9s lemezterm\u00e9keket gy\u00e1rt\u00f3 K\u00c9SZ Metaltech Kft. \u00e9s a magyar \u00e9lelmiszeriparban meghat\u00e1roz\u00f3 Univer Product Zrt. a magyar \u00e9s a nemzetk\u00f6zi piacon egyar\u00e1nt vil\u00e1gsz\u00ednvonalon teljes\u00edt.\n\u00a0\u00a0\u00a0\u00a0Ehhez a v\u00e1ros modern, fejl\u0151d\u00e9st \u00f6szt\u00f6nz\u0151 \u00e9s biztons\u00e1gos k\u00f6rnyezetet teremt, melyet a helyi c\u00e9gek azzal is megh\u00e1l\u00e1lnak, hogy a koronav\u00edrus-j\u00e1rv\u00e1ny okozta neh\u00e9zs\u00e9gek ellen\u00e9re el\u0151re l\u00e1that\u00f3lag ezt az \u00e9vet is pozit\u00edv m\u00e9rleggel z\u00e1rj\u00e1k - t\u00e1j\u00e9koztatott. (FOT\u00d3)\n\n\nMTI 2020. okt\u00f3ber 26.\n\n"}]