[{"date": "2020-10-05 13:12", "url": "https://koronavirus.gov.hu/cikkek/orszagos-tisztifoorvos-tervszeruen-zajlik-az-egeszsegugyi-dolgozok-vezenylese", "h1": "Orsz\u00e1gos tisztif\u0151orvos: tervszer\u0171en zajlik az eg\u00e9szs\u00e9g\u00fcgyi dolgoz\u00f3k vez\u00e9nyl\u00e9se", "body": "\nTervszer\u0171en zajlik az eg\u00e9szs\u00e9g\u00fcgyi dolgoz\u00f3k vez\u00e9nyl\u00e9se - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs h\u00e9tf\u0151i online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia hozz\u00e1tette: a megbeteged\u00e9sek n\u00f6veked\u00e9s\u00e9vel n\u0151 a k\u00f3rh\u00e1zi \u00e1pol\u00e1sra szorul\u00f3k sz\u00e1ma, ez\u00e9rt van sz\u00fcks\u00e9g az eg\u00e9szs\u00e9g\u00fcgyi dolgoz\u00f3k \u00e1tvez\u00e9nyl\u00e9s\u00e9re olyan int\u00e9zm\u00e9nyekbe, ahol a gy\u00f3gy\u00edt\u00e1sukhoz minden felt\u00e9tel adott.\n\u00a0\u00a0\u00a0\u00a0Elmondta: az operat\u00edv t\u00f6rzs 21 \u00f3vod\u00e1ban, \u00f6t iskol\u00e1ban rendelt el rendk\u00edv\u00fcli sz\u00fcnetet, illetve 64 oszt\u00e1ly \u00e9s n\u00e9gy iskola eset\u00e9ben digit\u00e1lis munkarendet koronav\u00edrusos megbeteged\u00e9sek miatt, ez a m\u00falt h\u00e9thez k\u00e9pest javul\u00f3 tendenci\u00e1t mutat.\n\u00a0\u00a0\u00a0\u00a0K\u00e9rd\u00e9sre v\u00e1laszolva k\u00f6z\u00f6lte, az influenza elleni v\u00e9d\u0151olt\u00e1s nem jelent vesz\u00e9lyt akkor sem, ha azt a koronav\u00edrus lappang\u00e1si id\u0151szak\u00e1ban kapja meg valaki.\n\u00a0\u00a0\u00a0\u00a0A h\u00e1rom komponens\u0171 influenza-olt\u00f3anyag nem tartalmaz \u00e9l\u0151 v\u00edrust. Az olt\u00e1s beadhat\u00f3s\u00e1g\u00e1r\u00f3l a h\u00e1ziorvos d\u00f6nt egy\u00a0\u00a0vizsg\u00e1lat ut\u00e1n - mondta. A szakember mindenkinek, de kiv\u00e1ltk\u00e9pp a 60 \u00e9v felettieknek \u00e9s a kr\u00f3nikus betegeknek aj\u00e1nlja az olt\u00e1st.\n\u00a0\u00a0\u00a0\u00a0M\u00fcller Cec\u00edlia jelezte, hogy a foglalkoz\u00e1s-eg\u00e9szs\u00e9g\u00fcgyi orvosokn\u00e1l is rendelkez\u00e9s\u00e9re fog \u00e1llni az olt\u00f3anyag, amennyiben ig\u00e9nyl\u00e9s \u00e9rkezik r\u00e1.\n\u00a0\u00a0\u00a0\u00a0Elmondta, hogy van el\u00e9g v\u00e9d\u0151eszk\u00f6z a k\u00f3rh\u00e1zakban, a k\u00f3rh\u00e1zparancsnokok jelz\u00e9sei szerint k\u00e9theti mennyis\u00e9g folyamatosan rendelkez\u00e9sre \u00e1ll.\n\u00a0\u00a0\u00a0\u00a0K\u00e9rd\u00e9s kapcs\u00e1n kit\u00e9rt arra is, hogy a h\u00e9tk\u00f6znapi \u00e9letvitelhez teljesen megfelel\u0151 az egy\u00e9nileg k\u00e9sz\u00edtett/v\u00e1s\u00e1rolt textilmaszk, amely takarja a sz\u00e1jat \u00e9s az orrot, illeszkedik az archoz \u00e9s legal\u00e1bb 60 fokon moshat\u00f3.\n\u00a0\u00a0\u00a0\u00a0Azzal kapcsolatban, hogy korm\u00e1nyd\u00f6nt\u00e9s \u00e9rtelm\u00e9ben 14 milli\u00e1rd forintot csoportos\u00edtottak \u00e1t a PCR-tesztek elv\u00e9gz\u00e9s\u00e9re, M\u00fcller Cec\u00edlia azt mondta, p\u00e9nz\u00fcgyi korl\u00e1tja egyetlen pillanatig sem volt a tesztek elv\u00e9gz\u00e9s\u00e9nek.\n\u00a0\u00a0\u00a0\u00a0Mindenkin\u00e9l, akin\u00e9l j\u00e1rv\u00e1ny\u00fcgyi szempontb\u00f3l indokolt, t\u00e9r\u00edt\u00e9smentesen elv\u00e9gzik a teszteket - tette hozz\u00e1.\n\u00a0\u00a0\u00a0\u00a0A Budapesten megrendezett Eur\u00f3pai Szuperkupa-m\u00e9rk\u0151z\u00e9s j\u00e1rv\u00e1ny\u00fcgyi hat\u00e1sair\u00f3l annyit mondott, hogy \"az adatok alapj\u00e1n nem k\u00f6thet\u0151 a rendezv\u00e9nyhez g\u00f3cpont\".\n\u00a0\u00a0\u00a0\u00a0Ha a k\u00f6z\u00f6ns\u00e9g k\u00f6reiben nagyobb sz\u00e1mban lettek volna megbeteged\u00e9sek, fert\u0151z\u0151d\u00e9sek, akkor ezek erre az esem\u00e9nyre ir\u00e1ny\u00edtott\u00e1k volna a figyelmet - mondta M\u00fcller Cec\u00edlia.\n\u00a0\u00a0\u00a0\u00a0Az orsz\u00e1gos tisztif\u0151orvos elmondta, a j\u00e1rv\u00e1ny tov\u00e1bbra is felsz\u00e1ll\u00f3 szakaszban van vil\u00e1gszerte \u00e9s Magyarorsz\u00e1gon is, ahol h\u00e9tf\u0151re 905-tel n\u0151tt az akt\u00edv fert\u0151z\u00f6ttek sz\u00e1ma. K\u00f3rh\u00e1zban 649 embert \u00e1polnak, negyvenen vannak l\u00e9legeztet\u0151\u00e9pen.\n\u00a0\u00a0\u00a0\u00a0Ez\u00e9rt fontos a higi\u00e9niai szab\u00e1lyok fegyelmezett betart\u00e1sa - h\u00edvta fel a figyelmet.\n\n\nMTI 2020. okt\u00f3ber 5.\n\n"}]