[{"date": "2020-10-20 12:41", "url": "https://koronavirus.gov.hu/cikkek/tobb-mint-750-ezer-embernek-segithet-hitelmoratorium-meghosszabbitasa", "h1": "T\u00f6bb mint 750 ezer embernek seg\u00edthet a hitelmorat\u00f3rium meghosszabb\u00edt\u00e1sa", "body": "\nA korm\u00e1ny javaslat\u00e1ra a magyar csal\u00e1dokat \u00e9s v\u00e1llalkoz\u00e1sok seg\u00edt\u0151 \u00fajabb t\u00e1mogat\u00e1sr\u00f3l d\u00f6nt\u00f6tt az Orsz\u00e1ggy\u0171l\u00e9s, elfogadta a hitelfizet\u00e9si morat\u00f3rium f\u00e9l \u00e9ves meghosszabb\u00edt\u00e1s\u00e1r\u00f3l sz\u00f3l\u00f3 t\u00f6rv\u00e9nyjavaslatot. A hosszabb\u00edt\u00e1snak k\u00f6sz\u00f6nhet\u0151en j\u00f6v\u0151re 400-450 milli\u00e1rd forint maradhat a csal\u00e1dokn\u00e1l \u00e9s a v\u00e1llalkoz\u00e1sokn\u00e1l, az int\u00e9zked\u00e9s t\u00f6bb mint 750 ezer szem\u00e9lyre terjedhet ki.\n\n\n\nA k\u00e9pvisel\u0151k 166 igen szavazattal, ellenszavazat \u00e9s tart\u00f3zkod\u00e1s n\u00e9lk\u00fcl hagyt\u00e1k j\u00f3v\u00e1 a p\u00e9nz\u00fcgyminiszter \u00e1ltal beny\u00fajtott javaslatot.\u00a0Orb\u00e1n Viktor minisztereln\u00f6k a Gazdas\u00e1gv\u00e9delmi Operat\u00edv T\u00f6rzs szeptember 19-i rendk\u00edv\u00fcli \u00fcl\u00e9se ut\u00e1n jelentette be, hogy a korm\u00e1ny f\u00e9l \u00e9vvel meghosszabb\u00edtja az \u00e9v v\u00e9g\u00e9n lej\u00e1r\u00f3 morat\u00f3riumot 2021. j\u00fanius 30-ig. A hosszabb\u00edt\u00e1ssal minden gyermeket nevel\u0151 csal\u00e1d, minden nyugd\u00edjas, tov\u00e1bb\u00e1 a munkan\u00e9lk\u00fcliek \u00e9s a k\u00f6zfoglalkoztatottak \u00e9lhetnek, valamint azok a v\u00e1llalkoz\u00e1sok, amelyeknek a bev\u00e9tele jelent\u0151sen cs\u00f6kkent. Azt a mutat\u00f3sz\u00e1mot, amely lehet\u0151s\u00e9get biztos\u00edt a morat\u00f3rium meghosszabb\u00edt\u00e1s\u00e1ra v\u00e1llalkoz\u00e1sok eset\u00e9n, k\u00fcl\u00f6n korm\u00e1nyrendelet fogja meghat\u00e1rozni. Az \u00e9rintett v\u00e1llalkoz\u00e1soknak k\u00e9relmezni\u00fck kell a morat\u00f3rium tov\u00e1bbi ig\u00e9nybev\u00e9tel\u00e9t, bemutatva, hogy neh\u00e9zs\u00e9ggel k\u00fczd\u0151 v\u00e1llalkoz\u00e1snak min\u0151s\u00fclnek, adatokkal is al\u00e1t\u00e1masztva.\n\n\nAz \u00faj int\u00e9zked\u00e9ssel a lakoss\u00e1gi morat\u00f3rium az eddigi r\u00e9sztvev\u0151knek 47 sz\u00e1zal\u00e9ka, \u00f6sszesen t\u00f6bb mint 750 ezer ember \u00e9lhet. A morat\u00f3riumot ig\u00e9nybe vev\u0151k legnagyobb csoportj\u00e1t a gyermeket nevel\u0151 csal\u00e1dok jelentik, becs\u00fclt sz\u00e1muk meghaladja a f\u00e9lmilli\u00f3t. A fizet\u00e9si halad\u00e9k ig\u00e9nybev\u00e9tele miatt az ad\u00f3sok tov\u00e1bbra sem ker\u00fclhetnek h\u00e1tr\u00e1nyos helyzetbe. Az elfogadott t\u00f6rv\u00e9ny kimondja, hogy az elhalasztott tartoz\u00e1sra nem lehet kamatos kamatot felsz\u00e1m\u00edtani, a futamid\u0151 meghosszabb\u00edt\u00e1s\u00e1val kell biztos\u00edtani a fizet\u00e9si terhek egyenletes eloszt\u00e1s\u00e1t.\n2021. j\u00fanius 30-ig emellett nem mondhat\u00f3k fel sem a v\u00e1llalati, sem a lakoss\u00e1gi ad\u00f3sok hitelszerz\u0151d\u00e9sei. A felmond\u00e1si morat\u00f3rium azoknak jelent majd seg\u00edts\u00e9get, akik fizet\u00e9si probl\u00e9m\u00e1kkal szembes\u00fclnek, azonban nem \u00e9lhetnek a t\u00f6rleszt\u00e9si morat\u00f3riummal.\nAzok, akik anyagi helyzet\u00fckn\u00e9l fogva tudnak \u00e9s akarnak tov\u00e1bb t\u00f6rleszteni, v\u00e1ltozatlanul teljes\u00edthetik fizet\u00e9si k\u00f6telezetts\u00e9g\u00fcket, azonban ha id\u0151k\u00f6zben m\u00e9gis fizet\u00e9si probl\u00e9m\u00e1val szembes\u00fcln\u00e9nek, ism\u00e9t \u00e9lhetnek a morat\u00f3rium adta kedvez\u0151 lehet\u0151s\u00e9ggel.\n(P\u00e9nz\u00fcgyminiszt\u00e9rium)\n\u00a0\n\n\n"}]