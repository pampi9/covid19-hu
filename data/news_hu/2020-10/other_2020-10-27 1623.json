[{"date": "2020-10-27 16:23", "url": "https://koronavirus.gov.hu/cikkek/se-rektor-elhagyhatta-korhazat-az-elso-beteg-akit-remdesivirrel-kezeltek", "h1": "SE-rektor: elhagyhatta a k\u00f3rh\u00e1zat az els\u0151 beteg akit remdesivirrel kezeltek", "body": "\nMerkely B\u00e9la elmondta: eddig nem tapasztaltak s\u00falyos sz\u00f6v\u0151dm\u00e9nyt azokn\u00e1l a Semmelweis Egyetemen kezelt betegekn\u00e9l, akiket a magyar gy\u00e1rt\u00e1s\u00fa remdesivir hat\u00f3anyag\u00fa k\u00e9sz\u00edtm\u00e9nnyel kezelnek. A beteg, aki els\u0151k\u00e9nt r\u00e9szes\u00fclt ebben a ter\u00e1pi\u00e1ban, m\u00e1r otthon\u00e1ban l\u00e1badozik - tette hozz\u00e1.\n\n\nKit\u00e9rt arra, hogy az egyetemen 26 beteg kapta meg a gy\u00f3gyszert, az intrav\u00e9n\u00e1san adott k\u00e9sz\u00edtm\u00e9ny a v\u00edrus szaporod\u00e1s\u00e1t akad\u00e1lyozza meg, \u00edgy a szervezet le tudja gy\u0151zni a fert\u0151z\u00e9st. A rektor \u00fagy fogalmazott: a remdesivirrel kezelt betegekn\u00e9l \"nagyon optimist\u00e1k vagyunk\".\n\u00a0\u00a0\u00a0\u00a0Azt mondta, a k\u00e9sz\u00edtm\u00e9nyt az oxig\u00e9nkezel\u00e9st ig\u00e9nyl\u0151 betegek kapj\u00e1k, \u00e9s az id\u0151ben elkezdett gy\u00f3gyszeres kezel\u00e9s egy\u00e9b m\u00e1s ter\u00e1pi\u00e1s lehet\u0151s\u00e9gek mellett - v\u00e9rplazmakezel\u00e9s, kortikoszteroidok ad\u00e1sa - tud seg\u00edteni. Merkely B\u00e9la besz\u00e9lt arr\u00f3l is, hogy a v\u00edrusfert\u0151z\u00e9sen \u00e1tesett betegek eset\u00e9ben nemcsak az \"akut szakasz\" legy\u0151z\u00e9se a fontos, hanem a fert\u0151z\u00e9s okozta \u00fagynevezett maradv\u00e1nyt\u00fcnetekre is oda kell figyelni. \u00a0\u00a0\u00a0\u00a0\nA remdesivirrel kezelt betegek ut\u00e1nk\u00f6vet\u00e9se egy \u00e9vig tart. Merkely B\u00e9la kit\u00e9rt arra, hogy a remdesivir okt\u00f3ber 22-t\u0151l rendelkezik az amerikai \u00c9lelmiszerbiztons\u00e1gi \u00e9s Gy\u00f3gyszer\u00fcgyi Hivatal (FDA) min\u0151s\u00edt\u00e9s\u00e9vel. Hozz\u00e1tette: felt\u00e9telezhet\u0151en a remdesivir hat\u00f3anyag\u00fa k\u00e9sz\u00edtm\u00e9ny megkapja az Orsz\u00e1gos Gy\u00f3gyszer\u00e9szeti \u00e9s \u00c9lelmez\u00e9s-eg\u00e9szs\u00e9g\u00fcgyi enged\u00e9ly\u00e9t is a sz\u00e9les k\u00f6r\u0171 alkalmaz\u00e1shoz. \u00a0A magyar betegeket n\u00e9gyes f\u00e1zis\u00fa klinikai vizsg\u00e1latokba vont\u00e1k be, amikor a szer biztons\u00e1goss\u00e1g\u00e1t \u00e9s toler\u00e1lhat\u00f3s\u00e1g\u00e1t vizsg\u00e1lj\u00e1k - mondta Merkely B\u00e9la.\n\n\nMTI 2020. okt\u00f3ber 27.\n\n"}]