[{"date": "2020-10-07 22:08", "url": "https://koronavirus.gov.hu/cikkek/orban-viktor-az-orszagnak-mukodnie-kell", "h1": "Orb\u00e1n Viktor: Az orsz\u00e1gnak m\u0171k\u00f6dnie kell", "body": "\nTavasszal siker\u00fclt j\u00f3l v\u00e9dekezn\u00fcnk, \u00e9s ez bizalmat adott mind a korm\u00e1ny, mind a lakoss\u00e1g sz\u00e1m\u00e1ra arra, hogyha ism\u00e9t \u00f6sszefogunk, akkor tudunk \u00fagy v\u00e9dekezni, hogy k\u00f6zben az orsz\u00e1g is m\u0171k\u00f6dik - hangs\u00falyozta Orb\u00e1n Viktor minisztereln\u00f6k a H\u00edrTv-nek adott exkluz\u00edv interj\u00faban. A\u00a0j\u00e1rv\u00e1nnyal \u00f6sszef\u00fcgg\u00e9sben a mindennapokat \u00e9rint\u0151 szigor\u00edt\u00e1sokra egyel\u0151re nem kell sz\u00e1m\u00edtani.\u00a0A korm\u00e1nyf\u0151 besz\u00e1molva a korm\u00e1ny\u00fcl\u00e9sr\u0151l,\u00a0kifejtette egy \u00faj otthonteremt\u00e9si program pill\u00e9reit is el\u0151terjesztett\u00e9k, amelynek r\u00e9szek\u00e9nt 2022. december 31-ig ism\u00e9t 5 sz\u00e1zal\u00e9kos lesz a lak\u00e1s\u00e9p\u00edt\u00e9sek \u00e1f\u00e1ja. A gazdas\u00e1gv\u00e9delmi operat\u00edv t\u00f6rzs el\u0151terjeszt\u00e9s\u00e9re pedig ad\u00f3k\u00f6nny\u00edt\u00e9sekr\u0151l, gazdas\u00e1g\u00e9l\u00e9nk\u00edt\u0151 l\u00e9p\u00e9sekr\u0151l is d\u00f6nt\u00f6ttek.\n\nA j\u00e1rv\u00e1nyr\u00f3l - Ha \u00f6sszefogunk, akkor egy\u00fctt \u00fajra siker\u00fclni fog\u200b\n\u00a0\u00a0 A minisztereln\u00f6k arr\u00f3l is sz\u00f3lt, hogy a koronav\u00edrus-j\u00e1rv\u00e1nnyal \u00f6sszef\u00fcgg\u00e9sben a mindennapokat \u00e9rint\u0151 szigor\u00edt\u00e1sokra egyel\u0151re nem kell sz\u00e1m\u00edtani, mert a nemzeti konzult\u00e1ci\u00f3ban az a k\u00f6zv\u00e9leked\u00e9s alakult ki, hogy az orsz\u00e1gnak m\u0171k\u00f6dnie kell. Tavasszal siker\u00fclt j\u00f3l v\u00e9dekezni, az \u00f6sszefog\u00e1s \u00f6nbizalmat adott az embereknek \u00e9s a korm\u00e1nynak, \u00e9s \"ha \u00f6sszefogunk, akkor egy\u00fctt \u00fajra siker\u00fclni fog an\u00e9lk\u00fcl, hogy le kellene \u00e1ll\u00edtani az orsz\u00e1got\" - mondta.\n\u00a0\u00a0 A korm\u00e1nyf\u0151 elmondta tov\u00e1bb\u00e1: a koronav\u00edrus-j\u00e1rv\u00e1nnyal kapcsolatban azt a d\u00f6nt\u00e9st hozt\u00e1k, hogy m\u00e9g nem kell m\u0171t\u00e9teket halasztani. Most \u00fagy l\u00e1tni ugyanis, hogy a k\u00f6vetkez\u0151 h\u00e1rom h\u00e9tben - b\u00e1r felsz\u00e1ll\u00f3 \u00e1gban marad a j\u00e1rv\u00e1ny - nem v\u00e1rhat\u00f3 olyan nagyar\u00e1ny\u00fa v\u00e1ltoz\u00e1s, ami a soron k\u00f6vetkez\u0151, \u00fctemezett ell\u00e1t\u00e1sok, m\u0171t\u00e9tek lemond\u00e1s\u00e1hoz vezetne.\n\nAz eg\u00e9szs\u00e9g\u00fcgyi dolgoz\u00f3k vez\u00e9nyl\u00e9s\u00e9r\u0151l\n\n\u00a0 Jelenleg az \u00fagynevezett els\u0151 l\u00e9pcs\u0151s k\u00f3rh\u00e1zakban folyik a koronav\u00edrus-fert\u0151z\u00f6ttek kezel\u00e9se, ha ezekben elfogytak az \u00e1gyak, k\u00f6vetkeznek a m\u00e1sodik, majd harmadik l\u00e9pcs\u0151s k\u00f3rh\u00e1zak - k\u00f6z\u00f6lte. Az eg\u00e9szs\u00e9g\u00fcgyi dolgoz\u00f3k vez\u00e9nyl\u00e9s\u00e9r\u0151l - szavai szerint a legk\u00e9nyelmetlenebb dologr\u00f3l - sz\u00f3lva hozz\u00e1tette: a vez\u00e9nyeltek sz\u00e1ma m\u00e9g nem \u00e9rte el az \u00f6sszes orvos \u00e9s \u00e1pol\u00f3 egy sz\u00e1zal\u00e9k\u00e1t sem, teh\u00e1t m\u00e9g van vez\u00e9nyl\u00e9si tartal\u00e9k.\nIsm\u00e9t 5 sz\u00e1zal\u00e9kos lesz a lak\u00e1s\u00e9p\u00edt\u00e9sek \u00e1f\u00e1ja\n\u00a0A minisztereln\u00f6k, besz\u00e1molva a szerdai korm\u00e1ny\u00fcl\u00e9sr\u0151l, kifejtette: Nov\u00e1k Katalin csal\u00e1dok\u00e9rt felel\u0151s t\u00e1rca n\u00e9lk\u00fcli miniszter egy \u00faj otthonteremt\u00e9si program pill\u00e9reit terjesztette el\u0151, ebb\u0151l az 5 sz\u00e1zal\u00e9kos \u00e1f\u00e1t - amit kor\u00e1bban m\u00e1r alkalmaztak - el is fogadta a kabinet.\n\u00a0Ad\u00f3k\u00f6nny\u00edt\u00e9sekr\u0151l, gazdas\u00e1g\u00e9l\u00e9nk\u00edt\u0151 l\u00e9p\u00e9sek j\u00f6nnek\n\u00a0K\u00f6z\u00f6lte, a gazdas\u00e1gv\u00e9delmi operat\u00edv t\u00f6rzs el\u0151terjeszt\u00e9s\u00e9re ad\u00f3k\u00f6nny\u00edt\u00e9sekr\u0151l, gazdas\u00e1g\u00e9l\u00e9nk\u00edt\u0151 l\u00e9p\u00e9sekr\u0151l is d\u00f6nt\u00f6ttek. Arra a k\u00e9rd\u00e9sre, hogy t\u00f6rv\u00e9nym\u00f3dos\u00edt\u00e1sokra is sz\u00fcks\u00e9g lesz-e, azt v\u00e1laszolta: az ad\u00f3elj\u00e1r\u00e1si szab\u00e1lyok k\u00f6nny\u00edt\u00e9se, a b\u00fcrokr\u00e1cia cs\u00f6kkent\u00e9se ezt mindenk\u00e9ppen meg fogja k\u00f6vetelni.\nAz orvosi b\u00e9remel\u00e9sr\u0151l\n\u00a0\u00a0\u00a0 A kedden megszavazott orvosb\u00e9remel\u00e9st komment\u00e1lva Orb\u00e1n Viktor azt a k\u00e9rd\u00e9st tette fel: \"mikor, ha nem most?\" H\u00e9t-nyolc h\u00f3napig m\u00e9g el fog tartani a j\u00e1rv\u00e1ny, \u00e9s am\u00edg nincs vakcina, addig nincs \"szabadul\u00e1s\", \u00edgy az orvosokra \u00f3ri\u00e1si teher h\u00e1rul - mutatott r\u00e1.\n\u00a0 Megjegyezte: a magyar orvosok a vil\u00e1g legjobbjai k\u00f6z\u00e9 tartoznak, ez\u00e9rt \"elsz\u00edv\u00f3 hat\u00e1s\" mindig lesz. V\u00e9lem\u00e9nye szerint ugyanakkor a tisztess\u00e9ges b\u00e9rek mellett a k\u00f3rh\u00e1zak atmoszf\u00e9r\u00e1ja \u00e9s a tisztess\u00e9ges szakmai el\u0151meneteli lehet\u0151s\u00e9g is szerepet j\u00e1tszik abban, hogy egy orvos \"megy vagy marad\". A b\u00e9remel\u00e9s k\u00f6lts\u00e9gvet\u00e9si hat\u00e1s\u00e1r\u00f3l azt k\u00f6z\u00f6lte: amit eddig a b\u00fcdzs\u00e9b\u0151l kifizettek, annak biztosan kifizetik legal\u00e1bb a dupl\u00e1j\u00e1t ezut\u00e1n. \"Ez egy 100, de ink\u00e1bb 200 milli\u00e1rd forintos nagys\u00e1grend\u0171 \u00f6sszeg\" - jelezte. Hangs\u00falyozta: a b\u00e9rt\u00e1bla \u00e9s az \u00faj h\u00e1lap\u00e9nz-szab\u00e1lyoz\u00e1s kialak\u00edt\u00e1sa \"bet\u0171 szerint \u00e9s sz\u00e1m szerint\" a Magyar Orvosi Kamara (MOK) javaslata volt.\n\u00a0\u00a0\u00a0 Arra a felvet\u00e9sre, hogy a MOK most m\u00e9gis kritik\u00e1t fogalmazott meg - p\u00e9ld\u00e1ul a vez\u00e9nyl\u00e9s \u00e9s a m\u00e1sod\u00e1ll\u00e1s szab\u00e1lyoz\u00e1s\u00e1val kapcsolatban -, a korm\u00e1nyf\u0151 \u00fagy reag\u00e1lt: most j\u00e1rv\u00e1ny van, a vez\u00e9nyl\u00e9s \u00e9let-hal\u00e1l k\u00e9rd\u00e9s, ha menni kell, akkor menni kell, \"mert ha valaki nem megy, vagy nem tal\u00e1lunk m\u00e1st a hely\u00e9re, aki menne, akkor valaki meg fog halni, mert nem kap ell\u00e1t\u00e1st\". Hozz\u00e1tette ugyanakkor, hogy a vez\u00e9nyl\u00e9s nem lehet napi gyakorlat, nem lehet \u0151ket r\u00e1ngatni ide-oda; \"j\u00f3l kell vezetni a k\u00f3rh\u00e1zakat, j\u00f3l kell tervezni, \u00e9s akkor nem kell vez\u00e9nyelni, csak ha baj van\".\n\u00a0 A h\u00e1lap\u00e9nz felsz\u00e1molhat\u00f3s\u00e1g\u00e1t firtat\u00f3 k\u00e9rd\u00e9sre azt v\u00e1laszolta, meg kell pr\u00f3b\u00e1lni, hangs\u00falyozva ezzel kapcsolatban is, hogy a MOK k\u00e9rte, ez\u00e9rt mell\u00e9 mert \u00e1llni.\n\u00a0 Abban a kamar\u00e1nak igaza van - mondta -, hogy az elfogadott t\u00f6rv\u00e9nyben van t\u00f6bb mint t\u00edz olyan k\u00e9rd\u00e9sk\u00f6r, amit k\u00e9s\u0151bb rendeletben kell szab\u00e1lyozni. \"Nem tudtuk le a probl\u00e9m\u00e1kat, nem v\u00e1laszoltunk meg minden k\u00e9rd\u00e9st, \u00e9s j\u00f3 n\u00e9h\u00e1ny k\u00e9rd\u00e9st nem is tudunk megv\u00e1laszolni az orvosi kamara n\u00e9lk\u00fcl, teh\u00e1t r\u00e1juk sz\u00fcks\u00e9g lesz a j\u00f6v\u0151ben is\" - magyar\u00e1zta, megjegyezve, hogy az erk\u00f6lcsi k\u00e9rd\u00e9sek eset\u00e9ben a MOK-nak kell fel\u00e1ll\u00edtania \u00e9s betartatnia a sztenderdeket.\nAz EU-s helyre\u00e1ll\u00edt\u00e1si alapr\u00f3l\u00a0\u00a0 \nA koronav\u00edrus-j\u00e1rv\u00e1ny okozta v\u00e1ls\u00e1g miatt tervezett uni\u00f3s p\u00e9nz\u00fcgyi alap hitelr\u00e9sz\u00e9r\u0151l azt k\u00f6z\u00f6lte: Magyarorsz\u00e1g az\u00e9rt mondott r\u00e1 igent, mert vannak olyan eur\u00f3pai orsz\u00e1gok, k\u00fcl\u00f6n\u00f6sen d\u00e9len, amelyek e p\u00e9nz\u00fcgyi seg\u00edts\u00e9g n\u00e9lk\u00fcl \u00f6sszeomlan\u00e1nak, amit\u0151l Magyarorsz\u00e1g is szenvedne. \"Ez\u00e9rt d\u00f6nt\u00f6tt\u00fcnk \u00fagy, hogy hab\u00e1r sz\u0171ken sz\u00e1m\u00edtott magyar szempontb\u00f3l fifty-fifty, k\u00e9ts\u00e9ges a dolog, de ha az eur\u00f3pai logik\u00e1t k\u00f6vetj\u00fck \u00e9s a szolidarit\u00e1st is figyelembe vessz\u00fck, akkor a t\u00f6bbiekkel k\u00f6z\u00f6sen \u00e9rdemes v\u00e1llalnunk ezt a kock\u00e1zatot\" - mondta.\n\n\u00a0\u00a0\u00a0 \u00a0\u00a0\u00a0\u00a0Azzal kapcsolatban, hogy az Eur\u00f3pai B\u00edr\u00f3s\u00e1g az uni\u00f3s joggal \u00f6sszeegyeztethetetlennek tal\u00e1lta azokat a felt\u00e9teleket, amelyeket az Orsz\u00e1ggy\u0171l\u00e9s a k\u00fclf\u00f6ldi fels\u0151oktat\u00e1si int\u00e9zm\u00e9nyek tev\u00e9kenys\u00e9g\u00e9nek magyarorsz\u00e1gi gyakorl\u00e1s\u00e1hoz szabott, Orb\u00e1n Viktor azt mondta: az Eur\u00f3pai B\u00edr\u00f3s\u00e1g \u00edt\u00e9leteit - f\u00fcggetlen\u00fcl att\u00f3l, milyennek tartj\u00e1k \u0151ket - v\u00e9gre szokt\u00e1k hajtani, most is \u00edgy lesz, \u00e9s ez nem is okoz nagy neh\u00e9zs\u00e9get, mert sz\u00e1mos jogi megold\u00e1s lehets\u00e9ges.\n\u00a0 Ha valaki pr\u00f3bapert szeretne ind\u00edtani Magyarorsz\u00e1g ellen, tegye, \"semmi j\u00f3nak nem vagyunk az elront\u00f3i\" - reag\u00e1lt arra a felvet\u00e9sre, miszerint Soros Gy\u00f6rgy Magyarorsz\u00e1g elleni pr\u00f3baper ind\u00edt\u00e1s\u00e1ra sz\u00f3l\u00edtotta fel az EU-t. \"Soros Gy\u00f6rgy az a hazafi, akit\u0151l nem lep meg, ha megt\u00e1madja k\u00fclf\u00f6ld\u00f6n a saj\u00e1t haz\u00e1j\u00e1t\" - fogalmazott a korm\u00e1nyf\u0151.\n\u00a0\u00a0 Azt is mondta, hogy a Magyarorsz\u00e1ggal szembeni t\u00e1mad\u00e1sokat az eur\u00f3pai baloldal t\u00e1mad\u00e1sainak tartja. Mindig csak azokat az orsz\u00e1gokat t\u00e1madj\u00e1k meg - folytatta -, ahol a baloldal nincs korm\u00e1nyon, \u00e9s ezt az\u00e9rt teszik, hogy el\u0151bb-ut\u00f3bb ezekben az orsz\u00e1gokban baloldali korm\u00e1ny legyen. A minisztereln\u00f6k ezt \"internacionalista seg\u00edts\u00e9gny\u00fajt\u00e1snak\" nevezte, mint amikor a szovjet csapatokat Magyarorsz\u00e1gra vez\u00e9nyelt\u00e9k, hogy megv\u00e9dj\u00e9k a kommunist\u00e1kat.\n\u00a0 Most ugyanez a helyzet: a magyar baloldal gyenge, a n\u00e9p ink\u00e1bb ellene van, \"\u0151k is a n\u00e9p ellen\", \u00e9s ilyenkor az\u00e9rt, hogy korm\u00e1nyra tudjon ker\u00fclni a baloldal, \"nemzetk\u00f6zi csapatokat, internacionalista seg\u00edts\u00e9get szoktak ny\u00fajtani\" - fejtette ki, kijelentve: \"Br\u00fcsszelb\u0151l a magyar baloldalt hatalomra akarj\u00e1k seg\u00edteni\".\n\u00a0 A magyar ellenz\u00e9kr\u0151l a minisztereln\u00f6k \u00fagy fogalmazott: \"be van dar\u00e1lva \u00e9s be van t\u00f6ltve, a sz\u00e9ls\u0151jobbt\u00f3l a kommunist\u00e1kig, \u00e9s ott vannak egy b\u00e9lben, \u00e9s ezt nem tudom m\u00e1sk\u00e9ppen nevezni, mint a finansz\u00edroz\u00f3r\u00f3l, aki az eg\u00e9sz m\u00f6g\u00f6tt \u00e1ll, ez pedig Soros Gy\u00f6rgy, ez\u00e9rt h\u00edvom ezt Soros-kolb\u00e1sznak\".\n\u00a0Vera Jourov\u00e1 eur\u00f3pai bizotts\u00e1gi aleln\u00f6k Magyarorsz\u00e1got \u00e9s a magyar embereket \u00e9rint\u0151 kritikus szavair\u00f3l Orb\u00e1n Viktor azt mondta: \"ez az asszonys\u00e1g onnan Csehorsz\u00e1gb\u00f3l \u00fagy l\u00e1tja a magyarokat, mint (...) t\u00f6kfilk\u00f3k, akik nincsenek abban a helyzetben, hogy saj\u00e1t d\u00f6nt\u00e9seket hozzanak\". Ez olyan s\u00e9rt\u00e9s, hogy ilyenkor azt kell mondani: \u00e1lljon meg a menet, ez m\u00e1r nem politika, ez m\u00e9lyebbre megy, ezt ink\u00e1bb hagyjuk abba - f\u0171zte hozz\u00e1.\n\u00a0 A korm\u00e1nyf\u0151 Vera Jourov\u00e1t \"Soros Gy\u00f6rgy ember\u00e9nek\" nevezte az Eur\u00f3pai Bizotts\u00e1gban, \u00fagy fogalmazva, hogy az \u0151 \"tenyer\u00e9b\u0151l eszik\". Vera Jourov\u00e1 nem Csehorsz\u00e1got, nem a cseheket, nem az eur\u00f3paiakat, s\u0151t nem is az Eur\u00f3pai Bizotts\u00e1got k\u00e9pviseli, hanem Soros Gy\u00f6rgy\u00f6t - jelentette ki.\n\u00a0 Azzal kapcsolatban, hogy Kar\u00e1csony Gergely f\u0151polg\u00e1rmester azt vetette fel, az EU finansz\u00edrozza k\u00f6zvetlen\u00fcl a magyarorsz\u00e1gi baloldali vezet\u00e9s\u0171 \u00f6nkorm\u00e1nyzatokat, a minisztereln\u00f6k arra h\u00edvta fel a figyelmet, hogy az EU k\u00f6lts\u00e9gvet\u00e9s\u00e9ben ma is vannak nagyon jelent\u0151s olyan p\u00e9nz\u00f6sszegek, amelyeket nem a tag\u00e1llamok osztanak sz\u00e9t, hanem k\u00f6zvetlen\u00fcl lehet r\u00e1juk jelentkezni programokkal. Vagyis eddig is volt ilyen lehet\u0151s\u00e9g\u00fck a magyar baloldali \u00f6nkorm\u00e1nyzatoknak, de \"nem szerepeltek j\u00f3l\" - tette hozz\u00e1, megjegyezve: jobban j\u00e1rnak az \u00f6nkorm\u00e1nyzatok is, ha a magyar \u00e1llam \u00e9rv\u00e9nyes\u00edti a magyar emberek \u00e9rdekeit, \u00edgy az ellenz\u00e9ki \u00f6nkorm\u00e1nyzat\u00fa telep\u00fcl\u00e9seken \u00e9l\u0151k \u00e9rdek\u00e9t is jobban tudj\u00e1k k\u00e9pviselni, \u00e9s t\u00f6bb forr\u00e1st tudnak nekik szerezni.\nMTI\n\u00a0\n\n"}]