[{"date": "2020-10-13 10:57", "url": "https://koronavirus.gov.hu/cikkek/szijjarto-peter-megnyitotta-magyarorszag-genfi-konzulatusat", "h1": "Szijj\u00e1rt\u00f3 P\u00e9ter megnyitotta Magyarorsz\u00e1g genfi konzul\u00e1tus\u00e1t", "body": "\nA t\u00e1rcavezet\u0151 a k\u00e9pviselet megnyit\u00f3j\u00e1n azt mondta: t\u00f6bb mint szimbolikus, hogy Magyarorsz\u00e1g a koronav\u00edrus-j\u00e1rv\u00e1ny idej\u00e9n nyit egy \u00fajabb konzul\u00e1tust. Ez vil\u00e1gosan mutatja a korm\u00e1ny feladatainak \u00e9s k\u00f6teless\u00e9geink soksz\u00edn\u0171s\u00e9g\u00e9t is, hiszen egyr\u00e9szt meg kell v\u00e9deni az emberek \u00e9let\u00e9t \u00e9s eg\u00e9szs\u00e9g\u00e9t, ugyanakkor, ahogyan arr\u00f3l a magyar emberek a nemzeti konzult\u00e1ci\u00f3ban vil\u00e1gos d\u00f6nt\u00e9st hoztak, a m\u0171k\u00f6d\u0151k\u00e9pess\u00e9get is fenn kell tartani.\n\n\n\"Magyarorsz\u00e1gnak m\u0171k\u00f6dnie kell, \u00e9s ahhoz, hogy Magyarorsz\u00e1g m\u0171k\u00f6dj\u00f6n, a diplom\u00e1ci\u00e1nak \u00e9s a k\u00fclpolitik\u00e1nak is m\u0171k\u00f6dnie kell\" - hangoztatta Szijj\u00e1rt\u00f3 P\u00e9ter. A t\u00e1rcavezet\u0151 szerint minden t\u00falz\u00e1s n\u00e9lk\u00fcl lehet azt \u00e1ll\u00edtani, hogy Genf r\u00e9szben Eur\u00f3pa, r\u00e9szben pedig a vil\u00e1g egyik \"f\u0151v\u00e1rosa\", a huszadik \u00e9s a mostani \u00e9vsz\u00e1zad egyik diplom\u00e1ciai fellegv\u00e1ra a vil\u00e1gban, ott tal\u00e1lhat\u00f3 az ENSZ egyik glob\u00e1lis k\u00f6zpontja, tov\u00e1bb\u00e1 sz\u00e1mos nemzetk\u00f6zi szervezet k\u00f6zpontja, a magyarok pedig nagy er\u0151kkel vesznek r\u00e9szt a nagy nemzetk\u00f6zi szervezetek munk\u00e1j\u00e1ban. A v\u00e1rosban tal\u00e1lhat\u00f3 t\u00f6bbek k\u00f6z\u00f6tt az Eg\u00e9szs\u00e9g\u00fcgyi Vil\u00e1gszervezet (WHO) \u00e9s a Nemzetk\u00f6zi Migr\u00e1ci\u00f3s Szervezet (IOM), az ENSZ Emberi Jogi Tan\u00e1csa, a Kereskedelmi Vil\u00e1gszervezet (WTO) \u00e9s a Nemzetk\u00f6zi V\u00f6r\u00f6skereszt (ICRC) sz\u00e9khelye.\n\u00a0\u00a0\u00a0\u00a0Szijj\u00e1rt\u00f3 P\u00e9ter szerint az olyan orsz\u00e1gok sz\u00e1m\u00e1ra, mint Magyarorsz\u00e1g - amelynek polg\u00e1rai k\u00f6z\u00fcl sokan \u00e9lnek a hat\u00e1rain t\u00fal, \u00e9s exportteljes\u00edtm\u00e9nye j\u00f3val meghaladja a lakoss\u00e1g sz\u00e1m\u00e1b\u00f3l elv\u00e1rhat\u00f3 gazdas\u00e1gi teljes\u00edtm\u00e9nyt - a nemzetk\u00f6zi szervezetek a nemzeti \u00e9rdek\u00e9rv\u00e9nyes\u00edt\u00e9s nagyon fontos terepei. A t\u00e1rcavezet\u0151 r\u00e1mutatott arra, hogy Genfben nemcsak az\u00e9rt \u00e9l sok magyar, mert az ott l\u00e9v\u0151 nemzetk\u00f6zi szervezetekben dolgozik, hanem az\u00e9rt is, mert a v\u00e1ros kiemelked\u0151 magyar emigr\u00e1ci\u00f3s k\u00f6zpont volt m\u00e1r a reformkorban is, illetve az 1849-es \u00e9s 1956-os emigr\u00e1ci\u00f3s hull\u00e1m idej\u00e9n is. Eml\u00e9keztetett arra, hogy 1849 ut\u00e1n telepedett le Genfben Zichy Ant\u00f3nia, az els\u0151 felel\u0151s magyar minisztereln\u00f6k, Batthy\u00e1ny Lajos \u00f6zvegye, \u00e9s Klapka Gy\u00f6rgy t\u00e1bornok, aki a genfi hader\u0151k f\u0151parancsnok\u00e1v\u00e1 v\u00e1lt, a v\u00e1rost \u00e9s a kantont is diplom\u00e1ciai megb\u00edzottk\u00e9nt k\u00e9pviselte a nagyvil\u00e1gban, illetve B\u00edb\u00f3 Istv\u00e1n egyetemi tanulm\u00e1nyai is a v\u00e1roshoz k\u00f6thet\u0151k. Az 1956-os forradalom ut\u00e1n mintegy 14 ezer magyar v\u00e1lasztotta m\u00e1sodik haz\u00e1j\u00e1nak Sv\u00e1jcot, \u00e9s k\u00f6z\u00fcl\u00fck sokan Genfbe \u00e9s a k\u00f6rny\u00e9k\u00e9re k\u00f6lt\u00f6ztek. Tal\u00e1n ennek is k\u00f6sz\u00f6nhet\u0151,\u00a0\u00a0hogy az egyik els\u0151 sv\u00e1jci 56-os eml\u00e9km\u0171vet Genfben, a v\u00e1ros k\u00fcls\u0151 r\u00e9sz\u00e9n \u00e1ll\u00edtott\u00e1k fel - mondta a miniszter.\n\u00a0\u00a0\u00a0\u00a0Jelenleg mintegy 2500 magyar \u00e9l tart\u00f3zkod\u00e1si enged\u00e9llyel Genfben, illetve a konzuli ker\u00fcletbe tartoz\u00f3 h\u00e1rom kantonban, \u00e9s m\u00e9g mintegy 2-2,5 ezer magyar sz\u00e1rmaz\u00e1s\u00fa sv\u00e1jci \u00e1llampolg\u00e1rt tartanak sz\u00e1mon a magyar hat\u00f3s\u00e1gok.\n\u00a0\u00a0\u00a0\u00a0\"Az \u0151 eset\u00fckben az \u00fcgyes-bajos dolgaik int\u00e9z\u00e9se egyszer\u0171bb\u00e9 v\u00e1lik, hiszen a konzul\u00e1tus az \u00e9rdekv\u00e9delmi \u00e9s a k\u00f6zjegyz\u0151i feladatokat is el fogja l\u00e1tni\" - mondta Szijj\u00e1rt\u00f3 P\u00e9ter.\n\u00a0\u00a0\u00a0\u00a0Felh\u00edvta a figyelmet, hogy az \u00faj genfi konzul\u00e1tus imm\u00e1r az \u00f6t\u00f6dik, id\u00e9n megnyitott k\u00fclf\u00f6ldi magyar k\u00e9pviselet. Vil\u00e1gszerte m\u00e1r 144 helyen m\u0171k\u00f6dik magyar nagyk\u00f6vets\u00e9g, f\u0151konzul\u00e1tus vagy konzul\u00e1tus.\n\u00a0\u00a0\u00a0\u00a0A t\u00e1rcavezet\u0151 szerint a Genfben \u00e9l\u0151 magyarok mindennapi \u00e9let\u00e9nek megk\u00f6nny\u00edt\u00e9s\u00e9n t\u00fal a konzul\u00e1tus megnyit\u00e1sa legal\u00e1bb annyira sz\u00f3l a magyar-sv\u00e1jci kapcsolatoknak is, Budapest ezzel elismeri fontoss\u00e1gukat, \u00e9s kifejezi sz\u00e1nd\u00e9k\u00e1t, hogy dolgozni szeretne a k\u00e9toldal\u00fa kapcsolatok tov\u00e1bbi fejleszt\u00e9s\u00e9n.\n\u00a0\u00a0\u00a0\u00a0Sv\u00e1jc Magyarorsz\u00e1g 25-ik legfontosabb kereskedelmi partnereinek egyike, a Magyarorsz\u00e1gra \u00e9rkezett beruh\u00e1z\u00e1sok tekintet\u00e9ben Sv\u00e1jc a 11-ik helyen \u00e1ll, 825 sv\u00e1jci v\u00e1llalat \u00f6sszesen 30 ezer magyar csal\u00e1d meg\u00e9lhet\u00e9s\u00e9t biztos\u00edtja \u00e9s teszi kisz\u00e1m\u00edthat\u00f3v\u00e1. Szijj\u00e1rt\u00f3 P\u00e9ter eml\u00e9keztetett arra, hogy a m\u00falt h\u00e9ten a sv\u00e1jci Nestl\u00e9 mintegy \u00f6tvenmilli\u00e1rd forintos beruh\u00e1z\u00e1st jelentett be Nyugat-Magyarorsz\u00e1gon.\n\nMTI 2020. okt\u00f3ber 13.\n\n"}]