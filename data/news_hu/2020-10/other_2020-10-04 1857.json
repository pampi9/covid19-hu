[{"date": "2020-10-04 18:57", "url": "https://koronavirus.gov.hu/cikkek/szlavik-favipiravirral-kedvezoek-tapasztalatok-fertozes-korai-szakaszaban", "h1": "Szl\u00e1vik: a favipiravirral kedvez\u0151ek a tapasztalatok a fert\u0151z\u00e9s korai szakasz\u00e1ban", "body": "\nA koronav\u00edrus-fert\u0151z\u00e9s korai szakasz\u00e1ban kedvez\u0151ek a tapasztalatok a favipiravir hat\u00f3anyag\u00fa gy\u00f3gyszerrel - nyilatkozta a D\u00e9l-pesti Centrumk\u00f3rh\u00e1z - Orsz\u00e1gos Hematol\u00f3giai \u00e9s Infektol\u00f3giai Int\u00e9zet oszt\u00e1lyvezet\u0151 f\u0151orvosa vas\u00e1rnap a k\u00f6zm\u00e9di\u00e1nak.\n\n\u00a0Szl\u00e1vik J\u00e1nos kiemelte: a favipiravir egy influenza kezel\u00e9s\u00e9re haszn\u00e1lhat\u00f3 gy\u00f3gyszer a T\u00e1vol-Keleten, Magyarorsz\u00e1gon jelenleg k\u00f3rh\u00e1zi k\u00f6r\u00fclm\u00e9nyek k\u00f6z\u00f6tt lehet adni a betegeknek. Azt mondta: Magyarorsz\u00e1gon elegend\u0151 mennyis\u00e9g \u00e1ll rendelkez\u00e9sre bel\u0151le a betegek ell\u00e1t\u00e1s\u00e1ra, de nemsok\u00e1ra itthon is megkezd\u0151dik a gy\u00e1rt\u00e1sa. \u00a0\u00a0\u00a0\u00a0Hozz\u00e1tette: adagol\u00e1sa a tests\u00falyt\u00f3l f\u00fcgg, naponta t\u00f6bb tablett\u00e1t kell beszedni. \u00dagy t\u0171nik, nagyon kev\u00e9s mell\u00e9khat\u00e1sa van, viszont gyorsan hat, a korai st\u00e1diumban kezelt betegekn\u00e9l hamar elm\u00falik a l\u00e1z \u00e9s jobban lesznek - mondta. \u00a0\u00a0\u00a0\u00a0Szl\u00e1vik J\u00e1nos a t\u00fals\u00falyt is a koronav\u00edrus-fert\u0151z\u00e9s magas kock\u00e1zati t\u00e9nyez\u0151i k\u00f6z\u00e9 sorolta. \u00dagy fogalmazott: a j\u00e1rv\u00e1ny eleje \u00f3ta ismert volt, hogy a koronav\u00edrus az id\u0151s, kr\u00f3nikusan betegekre jelent nagyobb vesz\u00e9lyt, \u00e9s rizik\u00f3faktort jelent a sz\u00edv- \u00e9s t\u00fcd\u0151betegs\u00e9g, a daganat, valamint a doh\u00e1nyz\u00e1s is. \u00a0\u00a0\u00a0\u00a0A t\u00fals\u00falyosokra - f\u0151leg az extr\u00e9m m\u00f3don elh\u00edzottakra - a f\u0151orvos szerint az\u00e9rt is vesz\u00e9lyesebb a fert\u0151z\u00e9s, mert nehezebben kapnak leveg\u0151t, \u00e9s rosszabb az oxig\u00e9nforgalmuk, mint a norm\u00e1l s\u00faly\u00faaknak, emellett nehezebb l\u00e9legeztetni is \u0151ket, r\u00e1ad\u00e1sul a t\u00fals\u00faly mell\u00e9 gyakran sok m\u00e1s kr\u00f3nikus betegs\u00e9g is t\u00e1rsul, p\u00e9ld\u00e1ul magas v\u00e9rnyom\u00e1s, cukorbetegs\u00e9g vagy sz\u00edv- \u00e9rrendszeri betegs\u00e9gek. \u00a0\u00a0\u00a0\u00a0K\u00f6z\u00f6lte: t\u00f6bbf\u00e9le vakcinakutat\u00e1s folyik a vil\u00e1gon, \u00e9s n\u00e9h\u00e1ny vakcin\u00e1t m\u00e1r t\u00f6rzsk\u00f6nyveztek. Magyarorsz\u00e1g az Eur\u00f3pai Uni\u00f3 tag\u00e1llamak\u00e9nt elegend\u0151 mennyis\u00e9g\u0171 vakcin\u00e1hoz jut majd hozz\u00e1, de erre - \u00fagy t\u0171nik -, a j\u00f6v\u0151 \u00e9v elej\u00e9ig v\u00e1rni kell - tette hozz\u00e1 Szl\u00e1vik J\u00e1nos.\n\nMTI 2020. okt\u00f3ber 4.\n\n"}]