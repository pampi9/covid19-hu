[{"date": "2020-10-08 15:49", "url": "https://koronavirus.gov.hu/cikkek/operativ-torzs-maszkviselesi-szabalyszeges-miatt-42-szer-intezkedtek-rendorok-szerdan", "h1": "Operat\u00edv t\u00f6rzs: maszkvisel\u00e9si szab\u00e1lyszeg\u00e9s miatt 42-szer int\u00e9zkedtek a rend\u0151r\u00f6k szerd\u00e1n", "body": "\nA maszkvisel\u00e9s szab\u00e1lyainak megszeg\u00e9se miatt orsz\u00e1gszerte 42 esetben int\u00e9zkedtek a rend\u0151r\u00f6k szerd\u00e1n - mondta az Orsz\u00e1gos Rend\u0151r-f\u0151kapit\u00e1nys\u00e1g sz\u00f3viv\u0151je a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\n\nG\u00e1l Krist\u00f3f t\u00e1j\u00e9koztat\u00e1sa szerint a 42-b\u0151l 12 alkalommal az\u00e9rt int\u00e9zkedtek a rend\u0151r\u00f6k, mert a t\u00f6megk\u00f6zleked\u00e9si eszk\u00f6z\u00f6n utaz\u00f3k nem vagy nem megfelel\u0151 m\u00f3don viselt\u00e9k a maszkot, 30 esetben pedig az\u00e9rt, mert \u00fczletben vagy a korm\u00e1nyrendeletben meghat\u00e1rozott egy\u00e9b z\u00e1rt helyen szegt\u00e9k meg a v\u00e9delmi int\u00e9zked\u00e9s szab\u00e1lyait. Hozz\u00e1tette: a rend\u0151r\u00f6k valamennyi esetben a legenyh\u00e9bb szankci\u00f3val, figyelmeztet\u00e9ssel \u00e9ltek.\n\u00a0\u00a0\u00a0\u00a0A korm\u00e1nyrendelet szeptember 21-i hat\u00e1lybal\u00e9p\u00e9se \u00f3ta szerda \u00e9jf\u00e9lig orsz\u00e1gosan 946 esetben int\u00e9zkedtek a rend\u0151r\u00f6k a v\u00e9delmi int\u00e9zked\u00e9sekkel kapcsolatban elk\u00f6vetett szab\u00e1lys\u00e9rt\u00e9sek miatt - emelte ki G\u00e1l Krist\u00f3f.\n\u00a0\u00a0\u00a0\u00a0K\u00f6z\u00f6lte: a zen\u00e9s-t\u00e1ncos rendezv\u00e9nyek megtart\u00e1s\u00e1ra \u00e9s a vend\u00e9gl\u00e1t\u00f3helyek nyitvatart\u00e1s\u00e1ra vonatkoz\u00f3 szab\u00e1lyok megszeg\u00e9se miatt szerd\u00e1n nyolc esetben tettek feljelent\u00e9st a rend\u0151r\u00f6k, a Magyarorsz\u00e1gon \u00e1tutaz\u00f3k szab\u00e1lyszeg\u00e9sei miatt szerd\u00e1n egy esetben figyelmeztet\u00e9ssel \u00e9ltek, 52 alkalommal pedig helysz\u00edni b\u00edrs\u00e1got szabtak ki. \u00a0\u00a0\u00a0\u00a0A sz\u00f3viv\u0151 azt is elmondta, hogy szerd\u00e1n 3056 hat\u00f3s\u00e1gi h\u00e1zi karant\u00e9nt rendeltek el, ebb\u0151l 465-\u00f6t hat\u00e1r\u00e1tl\u00e9p\u00e9s alkalm\u00e1val. \u00cdgy jelenleg 20 217-en vannak hat\u00f3s\u00e1gi h\u00e1zi karant\u00e9nban, k\u00f6z\u00fcl\u00fck 1027-en haszn\u00e1lj\u00e1k az online ellen\u0151rz\u00e9sre fejlesztett mobilalkalmaz\u00e1st. A rend\u0151r\u00f6k szerd\u00e1n 10 635 esetben ellen\u0151rizt\u00e9k a hat\u00f3s\u00e1gi h\u00e1zi karant\u00e9n szab\u00e1lyainak betart\u00e1s\u00e1t. Ezek sor\u00e1n 27 alkalommal szab\u00e1lys\u00e9rt\u00e9si feljelent\u00e9st tettek a rend\u0151r\u00f6k.\n\u00a0\u00a0\u00a0\u00a0Arra a k\u00e9rd\u00e9sre, hogy melyek a legszigor\u00fabb szankci\u00f3k, amelyeket eddig alkalmazni kellett azok ellen, akik nem tartj\u00e1k be a szab\u00e1lyokat, G\u00e1l Krist\u00f3f elmondta: a v\u00e9delmi int\u00e9zked\u00e9s szab\u00e1lyainak megszeg\u00e9se eset\u00e9n az \u00f6sszes k\u00f6r\u00fclm\u00e9ny figyelembev\u00e9tel\u00e9vel, \u00f6n\u00e1ll\u00f3an m\u00e9rlegelhetnek a rend\u0151r\u00f6k. A szankci\u00f3 lehet figyelmeztet\u00e9s, helysz\u00edni b\u00edrs\u00e1g, illetve szab\u00e1lys\u00e9rt\u00e9si feljelent\u00e9s.\n\u00a0\u00a0\u00a0\u00a0Eml\u00e9keztetett, hogy szerda \u00e9jf\u00e9lig \u00f6sszesen 946 esetben int\u00e9zkedtek a rend\u0151r\u00f6k a j\u00e1rv\u00e1ny\u00fcgyi szab\u00e1lyok megszeg\u00e9se miatt. Ebb\u0151l 810 figyelmeztet\u00e9s, 60 helysz\u00edni b\u00edrs\u00e1g, 76 szab\u00e1lys\u00e9rt\u00e9si feljelent\u00e9s volt. A sz\u00e1mok azt jelzik, hogy a rend\u0151r\u00f6k az esetek t\u00falnyom\u00f3 t\u00f6bbs\u00e9g\u00e9ben a legenyh\u00e9bb szankci\u00f3val, figyelmeztet\u00e9ssel \u00e9ltek - k\u00f6z\u00f6lte a sz\u00f3viv\u0151.\n\n\n\nMTI 2020. okt\u00f3ber 8.\n\n"}]