[{"date": "2020-10-01 15:38", "url": "https://koronavirus.gov.hu/cikkek/operativ-torzs-hatarzar-hosszabbitas-az-elet-es-egeszsegvedelmet-szolgalja", "h1": "Operat\u00edv t\u00f6rzs: a hat\u00e1rz\u00e1r-hosszabb\u00edt\u00e1s az \u00e9let- \u00e9s eg\u00e9szs\u00e9gv\u00e9delmet szolg\u00e1lja", "body": "\nA koronav\u00edrus-j\u00e1rv\u00e1ny k\u00f6vetkezm\u00e9nyeinek elh\u00e1r\u00edt\u00e1sa, a magyar \u00e1llampolg\u00e1rok eg\u00e9szs\u00e9g\u00e9nek, \u00e9let\u00e9nek meg\u00f3v\u00e1sa \u00e9rdek\u00e9ben d\u00f6nt\u00f6tt a korm\u00e1ny a schengeni bels\u0151 hat\u00e1rellen\u0151rz\u00e9s meghosszabb\u00edt\u00e1s\u00e1r\u00f3l - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s\u00a0operat\u00edv\u00a0t\u00f6rzs \u00fcgyeleti k\u00f6zpontj\u00e1nak vezet\u0151helyettese a cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3n.\n\n\nKiss R\u00f3bert utalt r\u00e1: a korm\u00e1ny november 1-j\u00e9ig hosszabb\u00edtotta meg a szeptember 1-j\u00e9n ideiglenesen vissza\u00e1ll\u00edtott hat\u00e1rforgalom-ellen\u0151rz\u00e9st \u00e9s hat\u00e1r\u0151rizetet.\nA rend\u0151r alezredes sz\u00f3lt arr\u00f3l, hogy a j\u00e1rv\u00e1ny\u00fcgyi k\u00e9sz\u00fclts\u00e9gi id\u0151szak utaz\u00e1si korl\u00e1toz\u00e1sair\u00f3l sz\u00f3l\u00f3 korm\u00e1nyrendelet szab\u00e1lyozza a Magyarorsz\u00e1gon szem\u00e9lyforgalomban \u00e1tutaz\u00f3kra vonatkoz\u00f3 k\u00fcl\u00f6n rendelkez\u00e9seket is. Ennek \u00e9rtelm\u00e9ben a k\u00fclf\u00f6ldr\u0151l \u00e9rkez\u0151 nem magyar \u00e1llampolg\u00e1rok \u00e1tutaz\u00e1si c\u00e9lb\u00f3l bel\u00e9phetnek Magyarorsz\u00e1gra, ha eg\u00e9szs\u00e9g\u00fcgyi vizsg\u00e1latnak vetik al\u00e1 magukat \u00e9s koronav\u00edrus-fert\u0151z\u00e9s gyan\u00faja nem \u00e1llap\u00edthat\u00f3 meg n\u00e1luk. Felt\u00e9tel az utaz\u00e1s c\u00e9lj\u00e1nak hitelt \u00e9rdeml\u0151 igazol\u00e1sa, \u00e9s az is, hogy biztos\u00edtott legyen a bejut\u00e1s a c\u00e9lorsz\u00e1gba.\nA nemzetk\u00f6zi teherforgalom csak a kijel\u00f6lt \u00fatvonalon t\u00f6rt\u00e9nhet, az abban r\u00e9sztvev\u0151k csak a kijel\u00f6lt hat\u00e1r\u00e1tkel\u0151helyekn\u00e9l, benzinkutakon \u00e9s pihen\u0151helyekn\u00e9l \u00e1llhatnak meg. Felt\u00e9tel tov\u00e1bb\u00e1, hogy az orsz\u00e1gba bel\u00e9p\u0151knek 24 \u00f3r\u00e1n bel\u00fcl el is kell hagyniuk az orsz\u00e1got.\nAz orsz\u00e1g ter\u00fclet\u00e9n t\u00f6rt\u00e9n\u0151 \u00e1thalad\u00e1sra vonatkoz\u00f3 szab\u00e1lyok betart\u00e1s\u00e1t a rend\u0151rs\u00e9g a honv\u00e9ds\u00e9ggel k\u00f6z\u00f6sen folyamatosan ellen\u0151rzi - mondta, hozz\u00e1t\u00e9ve: szerd\u00e1n 46 rend\u0151ri int\u00e9zked\u00e9sre volt sz\u00fcks\u00e9g a szab\u00e1lyszeg\u0151kkel szemben. Egy embert figyelmeztet\u00e9sben r\u00e9szes\u00edtettek, 44-en helysz\u00edni b\u00edrs\u00e1got kaptak, m\u00edg egy esetben szab\u00e1lys\u00e9rt\u00e9si feljelent\u00e9st tettek.\nA szeptember \u00f3ta bevezetett utaz\u00e1si korl\u00e1toz\u00e1sok \u00f3ta 3956 esetben volt sz\u00fcks\u00e9g rend\u0151ri int\u00e9zked\u00e9sre, ebb\u0151l 1314 figyelmeztet\u00e9ssel, 1307 helysz\u00edni b\u00edrs\u00e1ggal, 1335 szab\u00e1lys\u00e9rt\u00e9si feljelent\u00e9ssel z\u00e1rult.\nA hat\u00e1rforgalomr\u00f3l sz\u00f3lva elmondta: teherforgalomban a bel\u00e9p\u0151oldalon R\u00f6szk\u00e9n\u00e9l \u00e9s Tomp\u00e1n\u00e1l kell 3-3 \u00f3r\u00e1s, m\u00edg szem\u00e9lyforgalomban ugyancsak a bel\u00e9p\u0151oldalon Beregsur\u00e1nyn\u00e1l 2 \u00f3r\u00e1s v\u00e1rakoz\u00e1si id\u0151vel sz\u00e1molni.\n\nMTI 2020. okt\u00f3ber 1.\n\n"}]