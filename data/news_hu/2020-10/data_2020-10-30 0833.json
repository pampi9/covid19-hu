[{"date": "2020-10-30 08:33", "url": "https://koronavirus.gov.hu/cikkek/3286-fovel-emelkedett-beazonositott-fertozottek-szama-es-elhunyt-65-kronikus-beteg", "h1": "3286 f\u0151vel emelkedett a beazonos\u00edtott fert\u0151z\u00f6ttek sz\u00e1ma \u00e9s elhunyt 65 kr\u00f3nikus beteg", "body": "\n3286 \u00fajabb magyar \u00e1llampolg\u00e1rn\u00e1l mutatt\u00e1k ki az \u00faj koronav\u00edrus-fert\u0151z\u00e9st (COVID-19), ezzel 71 413 f\u0151re n\u0151tt a haz\u00e1nkban beazonos\u00edtott fert\u0151z\u00f6ttek sz\u00e1ma. Elhunyt 65 t\u00f6bbs\u00e9g\u00e9ben id\u0151s, kr\u00f3nikus beteg, \u00edgy az elhunytak sz\u00e1ma 1699 f\u0151re emelkedett, 17 953-an pedig m\u00e1r meggy\u00f3gyultak. Az akt\u00edv fert\u0151z\u00f6ttek sz\u00e1ma 51 761 f\u0151. Az akt\u00edv fert\u0151z\u00f6ttek 27 %-a, az elhunytak 34%-a, a gy\u00f3gyultak 28%-a budapesti. 3753 koronav\u00edrusos beteget \u00e1polnak k\u00f3rh\u00e1zban, k\u00f6z\u00fcl\u00fck 267-en vannak l\u00e9legeztet\u0151g\u00e9pen.\n\nA j\u00e1rv\u00e1ny m\u00e1sodik hull\u00e1m\u00e1nak meredeken emelked\u0151 szakasza zajlik eg\u00e9sz Eur\u00f3p\u00e1ban \u00e9s Magyarorsz\u00e1gon is, a fert\u0151z\u00f6ttek sz\u00e1ma folyamatosan emelkedik.\u00a0\u00a0A korm\u00e1ny c\u00e9lja tov\u00e1bbra is az, hogy az eg\u00e9szs\u00e9g\u00fcgyi v\u00e9dekez\u00e9s fenntart\u00e1sa mellett az orsz\u00e1g m\u0171k\u00f6d\u0151k\u00e9pess\u00e9g\u00e9t megtartsuk, \u00e9s ne hagyjuk, hogy a v\u00edrus megb\u00e9n\u00edtsa a mindennapokat. Ehhez azonban az \u00e1ltal\u00e1nos \u00f3vint\u00e9zked\u00e9sek betart\u00e1s\u00e1ra van sz\u00fcks\u00e9g, vagyis tov\u00e1bbra is nagy az egy\u00e9ni felel\u0151ss\u00e9g szerepe a v\u00e9dekez\u00e9sben, k\u00fcl\u00f6n\u00f6sen a maszkvisel\u00e9sre vonatkoz\u00f3 el\u0151\u00edr\u00e1sok betart\u00e1s\u00e1ban.\u00a0\nJ\u00f6v\u0151 h\u00e9tt\u0151l tov\u00e1bb szigorodnak a maszkvisel\u00e9sre vonatkoz\u00f3 szab\u00e1lyok.\u00a0Jelenleg k\u00f6telez\u0151 a maszk haszn\u00e1lata az \u00fczletek \u00e9s a t\u00f6megk\u00f6zleked\u00e9si eszk\u00f6z\u00f6k mellett a mozikban, sz\u00ednh\u00e1zakban, a bev\u00e1s\u00e1rl\u00f3k\u00f6zpontok ter\u00fclet\u00e9n, az eg\u00e9szs\u00e9g\u00fcgyi \u00e9s szoci\u00e1lis int\u00e9zm\u00e9nyekben, az \u00fcgyf\u00e9lfogad\u00e1si irod\u00e1kban, a szabadt\u00e9ri rendezv\u00e9nyeken \u00e9s a sportrendezv\u00e9nyeken is.\u00a0\u00a0November 2. h\u00e9tf\u0151t\u0151l pedig\u00a0m\u00e1r a vend\u00e9gl\u00e1t\u00f3helyeken \u00e9s a sz\u00f3rakoz\u00f3helyeken is k\u00f6telez\u0151 a maszkot viselni. A rend\u0151r\u00f6k fokozottan ellen\u0151rzik a maszkvisel\u00e9st az \u00fczletekben \u00e9s bev\u00e1s\u00e1rl\u00f3k\u00f6zpontokban \u00e9s emelkedett a hat\u00f3s\u00e1gi h\u00e1zi karant\u00e9nt megszeg\u0151kre kiszabhat\u00f3 b\u00edrs\u00e1g \u00f6sszege is. A vend\u00e9gl\u00e1t\u00f3helyeket \u00e9s a sz\u00f3rakoz\u00f3helyeket 23 \u00f3ra ut\u00e1n\u00a0be kell z\u00e1rni.\nAz Operat\u00edv T\u00f6rzs jelenleg 86 \u00f3vod\u00e1ban rendelt el rendk\u00edv\u00fcli sz\u00fcnetet, az iskol\u00e1kban pedig zajlik a\u00a0fert\u0151tlen\u00edt\u0151 nagytakar\u00edt\u00e1s\u00a0az \u0151szi sz\u00fcnet alatt.\nA k\u00f6z\u00f6ss\u00e9gi terjed\u00e9s megf\u00e9kez\u00e9se \u00e9rdek\u00e9ben tov\u00e1bbra is ker\u00fclj\u00fck azokat a helyeket, ahol z\u00e1rt t\u00e9rben sokan vannak, lehet\u0151leg tartsuk a szoci\u00e1lis t\u00e1vols\u00e1got, gyakran \u00e9s alaposan mossunk kezet. Akin\u00e9l k\u00fclf\u00f6ldi tart\u00f3zkod\u00e1s vagy egy\u00e9b ok miatt hat\u00f3s\u00e1gi h\u00e1zi karant\u00e9nt rendeltek el, az szigor\u00faan tartsa be. B\u00e1rki, akinek t\u00fcnetei vannak, az ne menjen k\u00f6z\u00f6ss\u00e9gbe, hanem maradjon otthon \u00e9s telefonon \u00e9rtes\u00edtse h\u00e1ziorvos\u00e1t. A k\u00f3rh\u00e1zak fel vannak k\u00e9sz\u00fclve a fokozott terhel\u00e9sre,\u00a0 minden k\u00f3rh\u00e1zi ell\u00e1t\u00e1st ig\u00e9nyl\u0151 betegnek jut k\u00f3rh\u00e1zi \u00e1gy \u00e9s ell\u00e1t\u00e1s.\nAz eg\u00e9szs\u00e9g\u00fcgyi v\u00e9dekez\u00e9s r\u00e9szek\u00e9nt m\u00e1r zajlik az ingyenes influenza elleni olt\u00e1sok bead\u00e1sa. Folyamatos a h\u00e1ziorvosi praxisok ell\u00e1t\u00e1sa az influenza elleni v\u00e9d\u0151olt\u00e1ssal.\nKiemelten fontos az id\u0151sek \u00e9s kr\u00f3nikus betegek v\u00e9delme. Az id\u0151seket is k\u00e9rj\u00fck, hogy fokozottan figyeljenek magukra \u00e9s az \u00e1ltal\u00e1nos \u00f3vint\u00e9zked\u00e9sek betart\u00e1s\u00e1ra. A k\u00f3rh\u00e1zakban \u00e9s az id\u0151sotthonokban l\u00e1togat\u00e1si tilalom van \u00e9rv\u00e9nyben. Az id\u0151sotthonok fenntart\u00f3inak pedig mindent meg kell tenni a fert\u0151z\u00e9sek elker\u00fcl\u00e9s\u00e9\u00e9rt.\u00a0 Ha egy szoci\u00e1lis int\u00e9zm\u00e9nyben vagy b\u00e1rhol m\u00e1s k\u00f6z\u00f6ss\u00e9gben g\u00f3cpont alakul ki, akkor a j\u00e1rv\u00e1ny\u00fcgyi bevet\u00e9si egys\u00e9g megteszi a sz\u00fcks\u00e9ges int\u00e9zked\u00e9seket.\nA v\u00edrus terjed\u00e9s\u00e9nek gyorsul\u00e1s\u00e1val, egyre t\u00f6bb mintav\u00e9telt kell elv\u00e9geznie a ment\u0151knek is. Az Orsz\u00e1gos Ment\u0151szolg\u00e1lat a Bel\u00fcgyminiszt\u00e9rium k\u00f6zrem\u0171k\u00f6d\u00e9s\u00e9vel napokon bel\u00fcl m\u00e9g 200 mintav\u00e9teli egys\u00e9get \u00e1ll\u00edt be orsz\u00e1gszerte. Az egys\u00e9gek szem\u00e9lyzet\u00e9t v\u00e9gz\u0151s orvostanhallgat\u00f3k alkotj\u00e1k, a j\u00e1rm\u0171veket a BM biztos\u00edtja. A mintavev\u0151ket az Orsz\u00e1gos Ment\u0151szolg\u00e1lat k\u00e9pezi ki.\nA korm\u00e1ny az eg\u00e9szs\u00e9g\u00fcgyi v\u00e9dekez\u00e9s fenntart\u00e1sa mellett, tov\u00e1bbi gazdas\u00e1gv\u00e9delmi \u00e9s csal\u00e1dv\u00e9delmi int\u00e9zked\u00e9seken is dolgozik.\n\n"}]