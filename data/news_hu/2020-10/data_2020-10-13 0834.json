[{"date": "2020-10-13 08:34", "url": "https://koronavirus.gov.hu/cikkek/1025-fovel-emelkedett-beazonositott-fertozottek-szama-es-elhunyt-28-beteg", "h1": "1025 f\u0151vel emelkedett a beazonos\u00edtott fert\u0151z\u00f6ttek sz\u00e1ma \u00e9s elhunyt 28 beteg", "body": "\n1025 \u00fajabb magyar \u00e1llampolg\u00e1rn\u00e1l mutatt\u00e1k ki az \u00faj koronav\u00edrus-fert\u0151z\u00e9st (COVID-19), ezzel\u00a0 39 862 f\u0151re n\u0151tt a haz\u00e1nkban beazonos\u00edtott fert\u0151z\u00f6ttek sz\u00e1ma. Elhunyt 28 kr\u00f3nikus beteg, \u00edgy az elhunytak sz\u00e1ma 996 f\u0151re emelkedett, 11 753-an pedig m\u00e1r meggy\u00f3gyultak. Az akt\u00edv fert\u0151z\u00f6ttek sz\u00e1ma 27 113 f\u0151. Az akt\u00edv fert\u0151z\u00f6ttek 33%-a, az elhunytak 45%-a, a gy\u00f3gyultak 32%-a budapesti. A k\u00f3rh\u00e1zakn\u00e1l elrendelt \u00faj, dinamikus adatszolg\u00e1ltat\u00e1s alapj\u00e1n 1519 koronav\u00edrusos beteget \u00e1polnak k\u00f3rh\u00e1zban, k\u00f6z\u00fcl\u00fck 160-an vannak l\u00e9legeztet\u0151g\u00e9pen.\n\nA j\u00e1rv\u00e1ny m\u00e1sodik hull\u00e1ma zajlik Magyarorsz\u00e1gon. A korm\u00e1ny c\u00e9lja, hogy az orsz\u00e1g m\u0171k\u00f6d\u0151k\u00e9pess\u00e9g\u00e9t megtartsuk, \u00e9s ne hagyjuk, hogy a v\u00edrus megb\u00e9n\u00edtsa a mindennapokat. Ehhez azonban az \u00e1ltal\u00e1nos \u00f3vint\u00e9zked\u00e9sek betart\u00e1s\u00e1ra van sz\u00fcks\u00e9g. A korm\u00e1ny a v\u00e9delmi int\u00e9zked\u00e9sek meghat\u00e1roz\u00e1s\u00e1n\u00e1l a j\u00e1rv\u00e1nyr\u00f3l sz\u00f3l\u00f3 nemzeti konzult\u00e1ci\u00f3 eredm\u00e9ny\u00e9t is figyelembe veszi. A magyar emberek \u00e1ltal legt\u00e1mogatottabb v\u00e9delmi int\u00e9zked\u00e9sek t\u00f6bbek k\u00f6z\u00f6tt: a maszkvisel\u00e9s, a rendezv\u00e9nyek korl\u00e1toz\u00e1sa, az orsz\u00e1ghat\u00e1r lez\u00e1r\u00e1sa, \u00e9s a t\u00e1vols\u00e1gtart\u00e1s.\nFelh\u00edvjuk a figyelmet, hogy k\u00f6telez\u0151 a maszk haszn\u00e1lata az \u00fczletek \u00e9s a t\u00f6megk\u00f6zleked\u00e9si eszk\u00f6z\u00f6k mellett a mozikban, sz\u00ednh\u00e1zakban, a bev\u00e1s\u00e1rl\u00f3k\u00f6zpontok ter\u00fclet\u00e9n, az eg\u00e9szs\u00e9g\u00fcgyi \u00e9s szoci\u00e1lis int\u00e9zm\u00e9nyekben, valamint \u00fcgyf\u00e9lfogad\u00e1si irod\u00e1kban is. 23 \u00f3ra ut\u00e1n a vend\u00e9gl\u00e1t\u00f3helyeket \u00e9s sz\u00f3rakoz\u00f3helyeket be kell z\u00e1rni.\nA k\u00f6z\u00f6ss\u00e9gi terjed\u00e9s megf\u00e9kez\u00e9se \u00e9rdek\u00e9ben tov\u00e1bbra is ker\u00fclj\u00fck azokat a helyeket, ahol z\u00e1rt t\u00e9rben sokan vannak, lehet\u0151leg tartsuk a szoci\u00e1lis t\u00e1vols\u00e1got, gyakran \u00e9s alaposan mossunk kezet. Akin\u00e9l k\u00fclf\u00f6ldi tart\u00f3zkod\u00e1s vagy egy\u00e9b ok miatt hat\u00f3s\u00e1gi h\u00e1zi karant\u00e9nt rendeltek el, az szigor\u00faan tartsa be. B\u00e1rki, akinek t\u00fcnetei vannak, az ne menjen k\u00f6z\u00f6ss\u00e9gbe, hanem maradjon otthon \u00e9s telefonon \u00e9rtes\u00edtse h\u00e1ziorvos\u00e1t.\nKiemelten fontos az id\u0151sek \u00e9s kr\u00f3nikus betegek v\u00e9delme. Az id\u0151seket is k\u00e9rj\u00fck, hogy fokozottan figyeljenek magukra \u00e9s az \u00e1ltal\u00e1nos \u00f3vint\u00e9zked\u00e9sek betart\u00e1s\u00e1ra. A k\u00f3rh\u00e1zakban \u00e9s az id\u0151sotthonokban l\u00e1togat\u00e1si tilalom van \u00e9rv\u00e9nyben. Az id\u0151sotthonok fenntart\u00f3inak pedig mindent meg kell tenni a fert\u0151z\u00e9sek elker\u00fcl\u00e9s\u00e9\u00e9rt.\u00a0 Ha egy szoci\u00e1lis int\u00e9zm\u00e9nyben vagy b\u00e1rhol m\u00e1s k\u00f6z\u00f6ss\u00e9gben g\u00f3cpont alakul ki, akkor a j\u00e1rv\u00e1ny\u00fcgyi bevet\u00e9si egys\u00e9g megteszi a sz\u00fcks\u00e9ges int\u00e9zked\u00e9seket.\nA korm\u00e1ny az eg\u00e9szs\u00e9g\u00fcgyi v\u00e9dekez\u00e9s fenntart\u00e1sa mellett, tov\u00e1bbi gazdas\u00e1gv\u00e9delmi \u00e9s csal\u00e1dv\u00e9delmi int\u00e9zked\u00e9seken is dolgozik.\nAz iskol\u00e1kban \u00e9s \u00f3vod\u00e1kban k\u00f6telez\u0151 a testh\u0151m\u00e9rs\u00e9klet-m\u00e9r\u00e9s annak \u00e9rdek\u00e9ben, hogy kisz\u0171rj\u00e9k a l\u00e1zas gyermekeket \u00e9s pedag\u00f3gusokat, \u00e9s ezzel is v\u00e9dj\u00fck az \u00f3vod\u00e1k \u00e9s iskol\u00e1k zavartalan m\u0171k\u00f6d\u00e9s\u00e9t.\u00a0 Az Operat\u00edv T\u00f6rzs jelenleg 28 \u00f3vod\u00e1ban \u00e9s 16 iskol\u00e1ban rendelt el rendk\u00edv\u00fcli sz\u00fcnetet, 130 oszt\u00e1lyn\u00e1l \u00e9s 3 teljes iskol\u00e1n\u00e1l pedig digit\u00e1lis munkarendet a koronav\u00edrus-megbeteged\u00e9sek miatt.\nTartsuk be a szab\u00e1lyokat, \u00e9s akkor egy\u00fctt \u00fajra siker\u00fclni fog!\n\n"}]