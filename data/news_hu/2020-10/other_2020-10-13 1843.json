[{"date": "2020-10-13 18:43", "url": "https://koronavirus.gov.hu/cikkek/debrecenben-megkezdtek-magyar-remdesivir-alkalmazasat-sulyos-allapotu-betegeken", "h1": "Debrecenben megkezdt\u00e9k a magyar remdesivir alkalmaz\u00e1s\u00e1t s\u00falyos \u00e1llapot\u00fa betegeken", "body": "\nMagyarorsz\u00e1gon els\u0151k\u00e9nt a Debreceni Egyetemen (DE) alkalmazz\u00e1k a Richter Gedeon Nyrt. gy\u00f3gyszergy\u00e1ra \u00e1ltal kifejlesztett, remdesivir hat\u00f3anyagot tartalmaz\u00f3 koronav\u00edrus elleni szert. A v\u00edrusszaporod\u00e1st g\u00e1tl\u00f3 inf\u00fazi\u00f3s kezel\u00e9st s\u00falyos \u00e1llapot\u00fa betegek kapj\u00e1k a most kezd\u0151d\u00f6tt klinikai vizsg\u00e1latban - t\u00e1j\u00e9koztatta az egyetem sajt\u00f3irod\u00e1ja kedden az MTI-t.\n\nAzt \u00edrt\u00e1k, hogy a DE infektol\u00f3giai klinik\u00e1j\u00e1n dolgoz\u00f3 kutat\u00f3csoport alkalmazta els\u0151k\u00e9nt haz\u00e1nkban az egyetem strat\u00e9giai partnere, a Richter \u00e1ltal kifejlesztett \u00e9s gy\u00e1rtott magyar remdesivirt.\nH\u00e9tf\u0151n m\u00e1r t\u00f6bb beteg is megkapta az inf\u00fazi\u00f3s kezel\u00e9st, miut\u00e1n az egyetem gy\u00f3gyszerfejleszt\u00e9si koordin\u00e1ci\u00f3s k\u00f6zpontj\u00e1nak igazgat\u00f3ja, P\u00e1ll D\u00e9nes al\u00e1\u00edrta a kutat\u00e1si szerz\u0151d\u00e9st. A legs\u00falyosabb, a bev\u00e1laszt\u00e1si krit\u00e9riumoknak megfelel\u0151, tart\u00f3s oxig\u00e9nt\u00e1mogat\u00e1sra szorul\u00f3 betegek sz\u00e1m\u00e1ra ny\u00edlt lehet\u0151s\u00e9g az inf\u00fazi\u00f3s kezel\u00e9s alkalmaz\u00e1s\u00e1ra.\nV\u00e1rkonyi Istv\u00e1n, a debreceni kutat\u00f3csoport vezet\u0151je, az infektol\u00f3giai klinika megb\u00edzott igazgat\u00f3ja a k\u00f6zlem\u00e9ny szerint kiemelte: azt m\u00e1r kor\u00e1bban klinikai vizsg\u00e1latok igazolt\u00e1k, hogy a fert\u0151z\u00e9s korai st\u00e1dium\u00e1ban adva a remdesivir ler\u00f6vid\u00edti a k\u00f3rh\u00e1zban t\u00f6lt\u00f6tt id\u0151t, cs\u00f6kkenti az oxig\u00e9nsz\u00fcks\u00e9gletet, felgyors\u00edtja a t\u00fcd\u0151k\u00e1rosod\u00e1s gy\u00f3gyul\u00e1si idej\u00e9t, \u00e9s cs\u00f6kkentheti a l\u00e9legeztet\u0151g\u00e9pre szorul\u00f3 betegek sz\u00e1m\u00e1t. Ugyanezt a hat\u00e1st v\u00e1rj\u00e1k t\u0151le a s\u00falyos \u00e1llapot\u00fa betegekn\u00e9l is - tette hozz\u00e1.\nR\u00e1mutatott: a mostani klinikai vizsg\u00e1latban a n\u00e9gy orvosk\u00e9pz\u0151 egyetem \u00e9s a k\u00e9t orsz\u00e1gos int\u00e9zet - a Kor\u00e1nyi pulmonol\u00f3giai int\u00e9zet \u00e9s a D\u00e9l-pesti Centrumk\u00f3rh\u00e1z - mellett a kijel\u00f6lt Covid-ell\u00e1t\u00f3 k\u00f3rh\u00e1zak vesznek r\u00e9szt.\nAz orvosk\u00e9pz\u0151 egyetemek \u00e9s az orsz\u00e1gos int\u00e9zetek a korm\u00e1ny t\u00e1mogat\u00e1s\u00e1val t\u00f6bb v\u00edrusellenes k\u00e9sz\u00edtm\u00e9ny - k\u00f6zt\u00fck az orsz\u00e1gos klinikai vizsg\u00e1latban ugyancsak els\u0151k\u00e9nt Debrecenben alkalmazott Avigan, illetve a magyar gy\u00e1rt\u00e1s\u00fa favipiravir - vizsg\u00e1lat\u00e1ban is h\u00f3napok \u00f3ta egy\u00fcttm\u0171k\u00f6dnek. A c\u00e9l, hogy a magyar lakoss\u00e1g sz\u00e1m\u00e1ra el\u00e9rhet\u0151 legyen minden hat\u00e1sos gy\u00f3gykezel\u00e9s - hangoztatta V\u00e1rkonyi Istv\u00e1n.\nA magyar gy\u00e1rt\u00e1s\u00fa remdesivir-hat\u00f3anyagot tartalmaz\u00f3, inf\u00fazi\u00f3s form\u00e1ban adhat\u00f3 k\u00e9sz\u00edtm\u00e9nyt a s\u00falyos \u00e1llapot\u00fa betegekn\u00e9l \u00f6t napig alkalmazz\u00e1k az orsz\u00e1gos klinikai vizsg\u00e1latban - jelezte a szakember.\n\nMTI 2020. okt\u00f3ber 13.\n\n"}]