[{"date": "2020-10-27 14:07", "url": "https://koronavirus.gov.hu/cikkek/orszagos-tisztifoorvos-nagy-az-egyeni-felelosseg", "h1": "Orsz\u00e1gos tisztif\u0151orvos: nagy az egy\u00e9ni felel\u0151ss\u00e9g ", "body": "\nRendk\u00edv\u00fcl intenz\u00edven terjed a j\u00e1rv\u00e1ny, megf\u00e9kez\u00e9s\u00e9re csak akkor van es\u00e9ly, ha mindenki felel\u0151sen j\u00e1r el - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n kedden.\n\n\nM\u00fcller Cec\u00edlia k\u00f6z\u00f6lte: a fiatalabb koroszt\u00e1lyr\u00f3l \u00e1tterjedt a j\u00e1rv\u00e1ny a k\u00f6z\u00e9pkor\u00faakra \u00e9s az id\u0151sebbekre. A fert\u0151z\u00f6ttek \u00f6t\u00f6de 40-49 \u00e9ves, 15 sz\u00e1zal\u00e9kuk 65 \u00e9vn\u00e9l id\u0151sebb. Vigy\u00e1zzunk az id\u0151sekre \u00e9s a kr\u00f3nikus betegekre! - k\u00e9rte a tisztif\u0151orvos, hozz\u00e1t\u00e9ve, hogy a kontaktusok sz\u00e1m\u00e1t cs\u00f6kkenteni kell, akinek pedig t\u00fcnetei vannak, az egy\u00e1ltal\u00e1n ne menjen k\u00f6z\u00f6ss\u00e9gbe.\n\u00a0\u00a0\u00a0\u00a0Megjegyezte: aki m\u00e9gis r\u00e9sz akar venni valamilyen k\u00f6z\u00f6ss\u00e9gi rendezv\u00e9nyen, az tartsa be az \u00fajonnan \u00e9lete l\u00e9pett szab\u00e1lyokat is.\n\u00a0\u00a0\u00a0\u00a0H\u00e9tf\u0151n 63 elhunytat \u00e9s 2079 \u00faj fert\u0151z\u00f6ttet regisztr\u00e1ltak - mondta a tisztif\u0151orvos.\n\u00a0\u00a0\u00a0\u00a0Hangs\u00falyozta: a j\u00e1rv\u00e1ny megf\u00e9kez\u00e9s\u00e9nek leghat\u00e9konyabb eszk\u00f6ze a maszkvisel\u00e9s, a t\u00e1vols\u00e1gtart\u00e1s \u00e9s a fert\u0151tlen\u00edt\u00e9s. Arra figyelmeztetett, hogy csak egy\u00fctt f\u00e9kezhet\u0151 meg a j\u00e1rv\u00e1ny, \"k\u00f6z\u00f6s a felel\u0151ss\u00e9g\u00fcnk\".\n\u00a0\u00a0\u00a0\u00a0M\u00fcller Cec\u00edlia sz\u00f3lt arr\u00f3l is: az eg\u00e9szs\u00e9g\u00fcgyi ell\u00e1t\u00f3rendszer felk\u00e9sz\u00fclt, akinek erre sz\u00fcks\u00e9ge van, meg fogja kapni a gy\u00f3gyul\u00e1s\u00e1hoz elengedhetetlen, \"magas szint\u0171 ell\u00e1t\u00e1st\".\n\u00a0\u00a0\u00a0\u00a0Megism\u00e9telte: az \u0151szi sz\u00fcnet idej\u00e9n zajlik az iskol\u00e1k fert\u0151tlen\u00edt\u00e9se, ahol kor\u00e1bban volt koronav\u00edrusfert\u0151z\u00f6tt gyermek vagy tan\u00e1r, ott a honv\u00e9ds\u00e9g seg\u00edts\u00e9g\u00e9vel.\n\u00a0\u00a0\u00a0\u00a0Az orsz\u00e1gos tisztif\u0151orvos ismertette: m\u00edg a 34. h\u00e9ten a 20-29 \u00e9ves koroszt\u00e1lyb\u00f3l ker\u00fclt ki a fert\u0151z\u00f6ttek 39 sz\u00e1zal\u00e9ka, a 43. h\u00e9tre 12 sz\u00e1zal\u00e9kra cs\u00f6kkent az ar\u00e1nyuk. Az ar\u00e1nyok teh\u00e1t eltol\u00f3dtak, m\u00edg a m\u00e1sodik hull\u00e1m kezdet\u00e9n a fiatalabb koroszt\u00e1ly, mostanra a k\u00f6z\u00e9pkor\u00faak, illetve az id\u0151sebbek a legink\u00e1bb \u00e9rintettek.\n\u00a0\u00a0\u00a0\u00a0Azt is mondta: a 43. h\u00e9ten m\u00e1r az \u00f6sszes fert\u0151z\u00f6tt 20 \u00e9s f\u00e9l sz\u00e1zal\u00e9ka, vagyis minden \u00f6t\u00f6dik fert\u0151z\u00f6tt a 40-49 \u00e9v k\u00f6z\u00f6tti koroszt\u00e1lyb\u00f3l ker\u00fclt ki, a fert\u0151z\u00f6ttek k\u00f6zel 15 sz\u00e1zal\u00e9ka 65 feletti, k\u00f6zel 5 sz\u00e1zal\u00e9kuk pedig 15 \u00e9ven aluli.\n\u00a0\u00a0\u00a0\u00a0M\u00fcller Cec\u00edlia sz\u00f3lt arr\u00f3l: a pozit\u00edv esetek k\u00f6r\u00fclbel\u00fcl 20 sz\u00e1zal\u00e9k\u00e1t a f\u0151v\u00e1ros ter\u00fclet\u00e9n azonos\u00edtott\u00e1k, magas tov\u00e1bb\u00e1 a pozitivit\u00e1si ar\u00e1ny Pest \u00e9s Borsod-Aba\u00faj-Zempl\u00e9n megy\u00e9ben is. A legkevesebb fert\u0151z\u00f6ttet a 43. h\u00e9ten is Tolna megy\u00e9ben diagnosztiz\u00e1lt\u00e1k.\n\u00a0\u00a0\u00a0\u00a0Hozz\u00e1tette: J\u00e1sz-Nagykun-Szolnok, Veszpr\u00e9m \u00e9s Zala megy\u00e9ben megugrott, egy h\u00e9t alatt t\u00f6bb mint k\u00e9tszeres\u00e9re n\u0151tt a fert\u0151z\u00f6ttek sz\u00e1ma. Megjegyezte: Somogy megye az egyetlen, ahol a 43. h\u00e9ten kevesebb fert\u0151z\u00f6ttet azonos\u00edtottak, mint a 42. h\u00e9ten.\n\u00a0\u00a0\u00a0\u00a0K\u00e9rd\u00e9sre sz\u00f3lt arr\u00f3l is: egyetlen adat sincs arr\u00f3l, hogy a v\u00e1rand\u00f3s \u00e9desanya fert\u0151z\u00f6tts\u00e9ge k\u00e1ros\u00edtotta volna a magzatot, ez\u00e9rt a v\u00e1rand\u00f3s, illetve szoptat\u00f3s kismam\u00e1k el\u00e9g, ha a mindenki m\u00e1sra is vonatkoz\u00f3 higi\u00e9n\u00e9s szab\u00e1lyokat betartj\u00e1k. Ugyanakkor szoptat\u00e1s k\u00f6zben is fontos a maszkvisel\u00e9s, valamint a rendszeres k\u00e9zfert\u0151tlen\u00edt\u00e9s, amennyiben pedig tejp\u00f3tl\u00e1sra van sz\u00fcks\u00e9g, a cumis\u00fcveg fert\u0151tlen\u00edt\u00e9se.\n\n\nMTI 2020. okt\u00f3ber 27.\n\n"}]