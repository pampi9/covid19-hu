[{"date": "2020-10-23 11:59", "url": "https://koronavirus.gov.hu/cikkek/szijjarto-hetfon-uj-kepzesi-tamogatasi-rendszer-indul-vallalatoknak", "h1": "Szijj\u00e1rt\u00f3: h\u00e9tf\u0151n \u00faj k\u00e9pz\u00e9si t\u00e1mogat\u00e1si rendszer indul a v\u00e1llalatoknak", "body": "\nH\u00e9tf\u0151n \u00faj k\u00e9pz\u00e9si t\u00e1mogat\u00e1si rendszer indul a Magyarorsz\u00e1gon fejleszt\u00e9seket, beruh\u00e1z\u00e1sokat megval\u00f3s\u00edt\u00f3 v\u00e1llalatoknak - k\u00f6z\u00f6lte a k\u00fclgazdas\u00e1gi \u00e9s k\u00fcl\u00fcgyminiszter a Facebook-oldal\u00e1n a gazdas\u00e1gi kabinet p\u00e9nteki \u00fcl\u00e9s\u00e9r\u0151l besz\u00e1molva.\n\nSzijj\u00e1rt\u00f3 P\u00e9ter ismertette: a termel\u0151 v\u00e1llalatoknak legal\u00e1bb \u00f6tmilli\u00f3 eur\u00f3s (t\u00f6bb mint 1,8 milli\u00e1rd forintos) beruh\u00e1z\u00e1s eset\u00e9n, a szolg\u00e1ltat\u00f3 k\u00f6zpontoknak legal\u00e1bb 25 alkalmazottal t\u00f6rt\u00e9n\u0151 l\u00e9tsz\u00e1mb\u0151v\u00edt\u00e9sn\u00e9l fejenk\u00e9nt \u00f6tezer eur\u00f3 (t\u00f6bb mint 1,8 milli\u00f3 forint) t\u00e1mogat\u00e1st biztos\u00edt a korm\u00e1ny k\u00e9pz\u00e9si \u00e9s oktat\u00e1si programokra.\nA koronav\u00edrus-j\u00e1rv\u00e1ny miatt \u00faj vil\u00e1ggazdas\u00e1gi korszak kezd\u0151dik, amelyben hatalmas verseny indult a beruh\u00e1z\u00e1sok\u00e9rt - \u00edrta a miniszter, kiemelve: Magyarorsz\u00e1g ennek az \u00faj korszaknak a nyertesei k\u00f6z\u00e9 tartozik, hiszen a korm\u00e1ny naponta jelent be \u00fajabb \u00e9s \u00fajabb fejleszt\u00e9seket, beruh\u00e1z\u00e1sokat orsz\u00e1gszerte.\nHozz\u00e1tette: ezek a beruh\u00e1z\u00e1sok a legmodernebb technol\u00f3gi\u00e1kat hozz\u00e1k Magyarorsz\u00e1gra, ez\u00e9rt sz\u00fcks\u00e9g van a magyar munkaer\u0151 folyamatos k\u00e9pz\u00e9s\u00e9re.\n\n\nMTI\n\n"}]