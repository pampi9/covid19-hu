[{"date": "2020-10-28 14:47", "url": "https://koronavirus.gov.hu/cikkek/operativ-torzs-emelkedtek-kiszabhato-birsagok-osszeghatarai", "h1": "Operat\u00edv t\u00f6rzs: emelkedtek a kiszabhat\u00f3 b\u00edrs\u00e1gok \u00f6sszeghat\u00e1rai", "body": "\nJelent\u0151sen emelkedtek a j\u00e1rv\u00e1ny\u00fcgyi v\u00e9delmi int\u00e9zked\u00e9sek megszeg\u00e9se miatt kiszabhat\u00f3 helysz\u00edni b\u00edrs\u00e1gok \u00f6sszeghat\u00e1rai - mondta a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a szerdai online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes hangs\u00falyozta, a h\u00e1zi karant\u00e9n elrendel\u00e9s\u00e9re vonatkoz\u00f3, az Orsz\u00e1ggy\u0171l\u00e9s \u00e1ltal h\u00e9tf\u0151n m\u00f3dos\u00edtott jogszab\u00e1ly szerdai hat\u00e1lyba l\u00e9p\u00e9s\u00e9vel szigorodtak a karant\u00e9nint\u00e9zked\u00e9sek megszeg\u00e9se eset\u00e9n alkalmazhat\u00f3 szankci\u00f3k.\n\u00a0\u00a0\u00a0\u00a0P\u00e9ldak\u00e9nt eml\u00edtette: abban az esetben, ha a rend\u0151rs\u00e9g ism\u00e9telt vagy a figyelmeztet\u00e9s ellen\u00e9re t\u00f6rt\u00e9n\u0151 maszkvisel\u00e9si k\u00f6telezetts\u00e9g figyelmen k\u00edv\u00fcl hagy\u00e1s\u00e1t \u00e9szleli, a t\u00f6rv\u00e9ny lehet\u0151s\u00e9get enged 150 ezer forintig terjed\u0151 helysz\u00edni b\u00edrs\u00e1g kiszab\u00e1s\u00e1ra is.\n\u00a0\u00a0\u00a0\u00a0A rend\u0151rs\u00e9g ar\u00e1nyosan, t\u00f6rv\u00e9nyesen l\u00e1tja el a feladat\u00e1t, szankci\u00f3t is \u00edgy szab ki - tette hozz\u00e1.\n\u00a0\u00a0\u00a0\u00a0Ismertette: a k\u00f6zigazgat\u00e1si hat\u00f3s\u00e1gi \u00fcgyek t\u00f6megess\u00e9 v\u00e1l\u00e1s\u00e1val sz\u00fcks\u00e9ges volt az elj\u00e1r\u00e1sok egyszer\u0171s\u00edt\u00e9se, ez\u00e9rt a Magyarorsz\u00e1gra bel\u00e9p\u0151k eset\u00e9ben nem folytatnak le egyedi k\u00f6zigazgat\u00e1si hat\u00f3s\u00e1gi elj\u00e1r\u00e1st.\n\u00a0\u00a0\u00a0\u00a0A hat\u00e1r\u00e1tl\u00e9p\u00e9sn\u00e9l a bel\u00e9p\u0151 nyilatkozik a lak\u00e1s pontos c\u00edm\u00e9r\u0151l, ahol a 10 napos karant\u00e9nk\u00f6telezetts\u00e9g idej\u00e9n tart\u00f3zkodni fog. A hat\u00e1r\u00e1tl\u00e9p\u0151 k\u00f6zvetlen\u00fcl a karant\u00e9nlak\u00e1shoz k\u00f6zlekedhet, amit kiz\u00e1r\u00f3lag eg\u00e9szs\u00e9g\u00fcgyi, m\u0171szaki vagy menetrendi okb\u00f3l szak\u00edthat meg, haza\u00e9rkez\u00e9se ut\u00e1n a bej\u00e1rati ajt\u00f3ra k\u00f6teles kitenni a piros figyelmeztet\u0151 jelz\u00e9st.\n\u00a0\u00a0\u00a0\u00a0Ha van hozz\u00e1 megfelel\u0151 informatikai eszk\u00f6ze, akkor k\u00f6teles alkalmazni az \u00fagynevezett karant\u00e9nszoftvert - mondta.\n\u00a0\u00a0\u00a0\u00a0K\u00f6z\u00f6lte: a t\u00f6rv\u00e9ny lehet\u0151s\u00e9get ad arra, hogy a karant\u00e9nra k\u00f6telezett a beutaz\u00e1s el\u0151tt 24 \u00f3r\u00e1val megadja a karant\u00e9nlak\u00e1s pontos c\u00edm\u00e9t a rend\u0151rs\u00e9g honlapj\u00e1n.\n\u00a0\u00a0\u00a0\u00a0Az alezredes felh\u00edvta a figyelmet, hogy a karant\u00e9nra k\u00f6telezett a lak\u00e1st csak orvosi utas\u00edt\u00e1sra betegs\u00e9g, illetve \u00e9letvesz\u00e9ly vagy s\u00falyos k\u00e1rral fenyeget\u0151 vesz\u00e9lyhelyzet eset\u00e9n hagyhatja el. \u00daj, hogy a k\u00f6telezett az illet\u00e9kes rend\u0151rkapit\u00e1nys\u00e1gnak tett bejelent\u00e9s \u00e9s a rend\u0151rs\u00e9g tudom\u00e1sul v\u00e9tele ut\u00e1n hagyhatja el a karant\u00e9nlak\u00e1st.\n\u00a0\u00a0\u00a0\u00a0Kiss R\u00f3bert besz\u00e1molt arr\u00f3l, hogy az elm\u00falt 24 \u00f3r\u00e1ban a v\u00e9delmi int\u00e9zked\u00e9sek megszeg\u00e9se miatt 68 esetben int\u00e9zkedtek a rend\u0151r\u00f6k. A t\u00f6megk\u00f6zeled\u00e9si eszk\u00f6z\u00f6k\u00f6n nem vagy nem megfelel\u0151en viselt maszk miatt 12-szer l\u00e9ptek fel, minden esetben figyelmeztet\u00e9st alkalmaztak. A maszkvisel\u00e9s szab\u00e1lyainak megs\u00e9rt\u00e9s\u00e9\u00e9rt a t\u00f6rv\u00e9ny szeptember 21-ei hat\u00e1lyba l\u00e9p\u00e9se \u00f3ta 680 emberrel szemben t\u00f6rt\u00e9nt int\u00e9zked\u00e9s.\n\u00a0\u00a0\u00a0\u00a0Hangs\u00falyozta: a rend\u0151r\u00f6k a h\u00e9tv\u00e9ge \u00f3ta fokozottan ellen\u0151rzik a maszkvisel\u00e9st az \u00fczletekben \u00e9s bev\u00e1s\u00e1rl\u00f3k\u00f6zpontokban. Emiatt kedden 56 esetben int\u00e9zkedtek, 44 embert figyelmeztettek, 7 helysz\u00edni b\u00edrs\u00e1got szabtak ki \u00e9s \u00f6t szab\u00e1lys\u00e9rt\u00e9si feljelent\u00e9st tettek. A szeptember 21. \u00f3ta t\u00f6rt\u00e9nt 2050 int\u00e9zked\u00e9s nagy r\u00e9sze, 1730 figyelmeztet\u00e9ssel z\u00e1rult.\n\u00a0\u00a0\u00a0\u00a0A tranzitforgalom szab\u00e1lyainak megszeg\u00e9se miatt egy embert figyelmeztettek \u00e9s 28 helysz\u00edni b\u00edrs\u00e1got r\u00f3ttak ki.\n\u00a0\u00a0\u00a0\u00a0T\u00e1j\u00e9koztat\u00e1sa szerint az elm\u00falt 24 \u00f3r\u00e1ban 3669 hat\u00f3s\u00e1gi h\u00e1zi karant\u00e9nt rendeltek el, k\u00f6zt\u00fck 499-et a Magyarorsz\u00e1gra \u00e9rkez\u0151k eset\u00e9ben. A rend\u0151rs\u00e9g kedden 11 556 esetben ellen\u0151rizte a karant\u00e9nszab\u00e1lyok betart\u00e1s\u00e1t.\n\u00a0\u00a0\u00a0\u00a0Jelenleg 26 678 hat\u00f3s\u00e1gi karant\u00e9n van \u00e9rv\u00e9nyben, \u00e9s 1170-en haszn\u00e1lj\u00e1k az ellen\u0151rz\u00e9st szolg\u00e1l\u00f3 mobiltelefonos alkalmaz\u00e1st.\n\u00a0\u00a0\u00a0\u00a0Az \u00fcgyeleti k\u00f6zpont vezet\u0151helyettese elmondta: z\u00f6kken\u0151mentes a hat\u00e1rforgalom, a teherforgalomban a r\u00f6szkei aut\u00f3p\u00e1lya-\u00e1tkel\u0151n\u00e9l a bel\u00e9p\u0151 oldalon h\u00e1rom-, a szem\u00e9lyforgalomban a beregsur\u00e1nyi k\u00f6z\u00fati \u00e1tkel\u0151n\u00e9l, szint\u00e9n a bel\u00e9p\u0151 oldalon k\u00e9t\u00f3r\u00e1s v\u00e1rakoz\u00e1sra kell sz\u00e1m\u00edtani.\n\n\nMTI 2020. okt\u00f3ber 28.\n\n"}]