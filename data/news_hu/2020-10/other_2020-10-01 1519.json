[{"date": "2020-10-01 15:19", "url": "https://koronavirus.gov.hu/cikkek/kormanyinfo-egy-honappal-meghosszabbodott-hatarzar", "h1": "Korm\u00e1nyinf\u00f3: egy h\u00f3nappal meghosszabbodott a hat\u00e1rz\u00e1r ", "body": "\nTov\u00e1bbi egy h\u00f3nappal meghosszabb\u00edtotta a hat\u00e1rz\u00e1rat a korm\u00e1ny okt\u00f3ber 1-j\u00e9t\u0151l - k\u00f6z\u00f6lte a Minisztereln\u00f6ks\u00e9get vezet\u0151 miniszter a Korm\u00e1nyinf\u00f3n. Az a c\u00e9l, hogy az orsz\u00e1g m\u0171k\u00f6d\u0151k\u00e9pes maradjon.\u00a0\n\nA szab\u00e1lyokat tov\u00e1bbra is be kell tartani\nGuly\u00e1s Gergely hangs\u00falyozta, az eddig meghozott szab\u00e1lyokat tov\u00e1bbra is be kell tartani. Kulcsfontoss\u00e1g\u00fanak nevezte a maszkhaszn\u00e1latot. Hozz\u00e1tette: megkezd\u0151d\u00f6tt az iskol\u00e1kban a testh\u0151m\u00e9rs\u00e9klet m\u00e9r\u00e9se, a k\u00f3rh\u00e1zakban \u00e9s az id\u0151sotthonokban fenntartj\u00e1k a l\u00e1togat\u00e1si tilalmat \u00e9s rendelkez\u00e9sre fog \u00e1llni az influenza elleni olt\u00e1s is.\nA miniszter \u00fagy \u00e9rt\u00e9kelt, hogy \"a koronav\u00edrus-j\u00e1rv\u00e1ny m\u00e1sodik hull\u00e1ma itt van vel\u00fcnk\", a fert\u0151z\u00e9ssz\u00e1mok szeptember eleji ugr\u00e1sszer\u0171 emelked\u00e9se meg\u00e1llt Magyarorsz\u00e1gon \u00e9s hosszabb ideje stagn\u00e1l, 600 \u00e9s 1000 k\u00f6z\u00f6tt van ez a sz\u00e1m.\nMegkezd\u0151d\u00f6tt az iskol\u00e1kban \u00e9s az \u00f3vod\u00e1kban testh\u0151m\u00e9rs\u00e9klet m\u00e9r\u00e9se\u00a0 \nSzentkir\u00e1lyi Alexandra korm\u00e1nysz\u00f3viv\u0151 arr\u00f3l is besz\u00e1molt: a testh\u0151 m\u00e9r\u00e9se az \u00f3vod\u00e1kban is k\u00f6telez\u0151, a korm\u00e1ny ehhez is biztos\u00edtja az eszk\u00f6z\u00f6ket. H\u0151kapu is rendelkez\u00e9sre \u00e1ll azon int\u00e9zm\u00e9nyek sz\u00e1m\u00e1ra, ahol egyetlen kapun legal\u00e1bb 400 gyermek halad \u00e1t. Az orsz\u00e1gban mintegy 120 ilyen iskola van.\nTov\u00e1bbra is Eur\u00f3pa legjobban v\u00e9dekez\u0151 tag\u00e1llamai k\u00f6z\u00e9 tartozunk\n\nHozz\u00e1tette: az eur\u00f3pai sz\u00e1mokat n\u00e9zve Magyarorsz\u00e1g a k\u00f6z\u00e9pmez\u0151nybe tartozik a fert\u0151z\u00e9ssz\u00e1mmal \u00e9s tov\u00e1bbra is Eur\u00f3pa legjobban v\u00e9dekez\u0151 tag\u00e1llamai k\u00f6z\u00e9 tartozunk a halottak sz\u00e1m\u00e1t tekintve.\nKijelentette: minden emberi \u00e9letet, minden eszk\u00f6zzel v\u00e9deni kell az ehhez sz\u00fcks\u00e9ges felt\u00e9telek, a k\u00f3rh\u00e1zi kapacit\u00e1sok adottak.\nGuly\u00e1s Gergely kit\u00e9rt arra is, hogy egy k\u00f6r\u00fcl kell lennie az egy fert\u0151z\u0151 \u00e1ltal megfert\u0151z\u00f6ttek sz\u00e1m\u00e1nak, amit R bet\u0171vel jeleznek. Megjegyezte, a legfrissebb m\u00e9r\u00e9sek szerint egy k\u00f6r\u00fcl van most ez a mutat\u00f3.\nK\u00f6z\u00f6lte, a korm\u00e1ny c\u00e9lja, amelyet a nemzeti konzult\u00e1ci\u00f3 is megalapoz \u00e9s ezt l\u00e1tj\u00e1k a gazdas\u00e1gi adatokb\u00f3l is, hogy az orsz\u00e1g tov\u00e1bbra is m\u0171k\u00f6dk\u00e9pes maradjon.\n\n\u00dajra 4,5 milli\u00f3 felett van a foglalkoztatotts\u00e1g\n\nElmondta, \u00fajra 4,5 milli\u00f3 felett van a foglalkoztatotts\u00e1g, a valaha volt legmagasabb foglalkoztatotts\u00e1gi sz\u00e1mt\u00f3l 20 ezerrel marad el ez az adat. Szerint\u00fcnk a v\u00e9dekez\u00e9snek a gazdas\u00e1g ter\u00fclet\u00e9n ez a legnagyobb sikere - hangoztatta.\nHozz\u00e1tette: a munkahelyv\u00e9delem tov\u00e1bbra is kiemelt feladat, nagyon sok ter\u00fcleten vannak bajban c\u00e9gek.\n\u00dagy \u00f6sszegzett: a munkahelyeket siker\u00fclt megv\u00e9deni, a korm\u00e1ny egyel\u0151re be tudja tartani azt az \u00edg\u00e9ret\u00e9t, miszerint amennyi munkahelyet a v\u00edrus megsz\u00fcntet, annyit hoznak l\u00e9tre.\n\u00a0Meger\u0151s\u00edtette azt is, hogy id\u00e9n cs\u00f6kkeni fog a magyar gazdas\u00e1g teljes\u00edtm\u00e9nye, de ez az eur\u00f3pai uni\u00f3 \u00e1tlag\u00e1n\u00e1l jobb adat lesz. Megjegyezte azt is, a korm\u00e1ny k\u00fcl\u00f6nb\u00f6z\u0151 programokkal 1,4 milli\u00f3 munkahely meg\u0151rz\u00e9s\u00e9hez j\u00e1rult hozz\u00e1.\nKit\u00e9rt r\u00e1: a k\u00f6zfoglalkoztatottak b\u00e9remel\u00e9s\u00e9r\u0151l m\u00e9g nem d\u00f6nt\u00f6tt a korm\u00e1ny, lesz ilyen el\u0151terjeszt\u00e9s, de m\u00e9g nincs konkr\u00e9t d\u00f6nt\u00e9s.\nGuly\u00e1s Gergely k\u00e9rd\u00e9sre jelezte, a korm\u00e1ny megvizsg\u00e1lja a Magyar Nemzeti Bank \u00f6tvenpontos v\u00e1ls\u00e1gkezel\u0151 csomagj\u00e1t, amelynek vannak olyan r\u00e9szei - a csal\u00e1dpolitikaikat eml\u00edtette p\u00e9ldak\u00e9nt - , amellyel egyet\u00e9rtenek, b\u00e1r a megval\u00f3s\u00edt\u00e1suk az orsz\u00e1g teherb\u00edr\u00f3k\u00e9pess\u00e9g\u00e9t\u0151l f\u00fcgg. Jelezte, hogy Nov\u00e1k Katalin csal\u00e1d\u00fcgyi miniszter dolgozik egy nagy csal\u00e1dv\u00e9delmi csomagon.\nK\u00f6z\u00f6lte azt is, a korm\u00e1ny 2020-ban \u00f6t sz\u00e1zal\u00e9kos gazdas\u00e1gi visszaes\u00e9st tart val\u00f3sz\u00edn\u0171nek.\nAz influenzaelleni v\u00e9d\u0151olt\u00e1sokr\u00f3l\u00a0\u00a0\u00a0\u00a0\nSzentkir\u00e1lyi Alexandra korm\u00e1nysz\u00f3viv\u0151 sz\u00f3lt az influenzaelleni v\u00e9d\u0151olt\u00e1sokr\u00f3l, amellyel a koronav\u00edrus-j\u00e1rv\u00e1ny elleni v\u00e9dekez\u00e9st szeretn\u00e9 fokozni a korm\u00e1ny. Kifejtette, a k\u00e9t megbeteged\u00e9s nagyon hasonl\u00f3 t\u00fcnetekkel j\u00e1r, \u00e9s a diagnosztiz\u00e1l\u00e1sban lehet seg\u00edts\u00e9g, ha valakit beoltanak influenza ellen.\nEml\u00e9keztetett arra, hogy id\u00e9n mindenkinek ingyeness\u00e9 teszi az influenzaolt\u00e1st a korm\u00e1ny.\n\nElmondta, az influenzaj\u00e1rv\u00e1nyra t\u00f6rt\u00e9n\u0151 felk\u00e9sz\u00fcl\u00e9s jegy\u00e9ben a 40. napt\u00e1ri h\u00e9tt\u0151l megkezdi m\u0171k\u00f6d\u00e9s\u00e9t az influenzafigyel\u0151 szolg\u00e1lat, tov\u00e1bb\u00e1 a Nemzeti N\u00e9peg\u00e9szs\u00e9g\u00fcgyi K\u00f6zpont gondoskodik az erre a szezonra rendelkez\u00e9sre \u00e1ll\u00f3 1,3 milli\u00f3 influenzaelleni olt\u00f3anyag sz\u00e9toszt\u00e1s\u00e1r\u00f3l \u00e9s kisz\u00e1ll\u00edt\u00e1s\u00e1r\u00f3l. Minden influenzaszezonban ennyi olt\u00f3anyag \u00e1ll rendelkez\u00e9sre, ennek mintegy hatvan sz\u00e1zal\u00e9k\u00e1t veszik ig\u00e9nybe.\nHagyom\u00e1nyosan a 3 \u00e9v feletti, a kock\u00e1zati csoportokba tartoz\u00f3 emberek kapj\u00e1k meg ingyenesen az olt\u00e1st, amelyet id\u00e9n ezeknek a csoportoknak k\u00fcl\u00f6n\u00f6sen javasolnak, de mindenki hozz\u00e1juthat ingyenesen - r\u00e9szletezte. Megjegyezte, hogy a 60 \u00e9v felettiek \u00e9s a valamilyen alapbetegs\u00e9ggel rendelkez\u0151k tartoznak a kock\u00e1zati csoportba. Szentkir\u00e1lyi Alexandra kit\u00e9rt arra, hogy a r\u00e9szletszab\u00e1lyokat most dolgozz\u00e1k ki, a laborat\u00f3riumi kapacit\u00e1sok azonban el\u00e9gs\u00e9gesek. K\u00f6z\u00f6lte, v\u00e1rhat\u00f3an okt\u00f3ber m\u00e1sodik fel\u00e9ben lehet jelentkezni az orvosn\u00e1l az olt\u00e1s\u00e9rt. Kit\u00e9rt arra, hogy az influenzaolt\u00e1st m\u00e1r megkapta t\u00f6bb mint 39 ezer eg\u00e9szs\u00e9g\u00fcgyi \u00e9s 8900 szoci\u00e1lis int\u00e9zm\u00e9nyben dolgoz\u00f3.\n\u00a0Fontos a n\u00e9h\u00e1ny \u00e9rv\u00e9nyben l\u00e9v\u0151 szab\u00e1ly betart\u00e1sa\n\nA tavaszi korl\u00e1toz\u00e1sok visszahoz\u00e1s\u00e1nak id\u0151pontj\u00e1t firtat\u00f3 k\u00e9rd\u00e9sre a miniszter azt mondta, ha a jelenlegi szab\u00e1lyokat betartj\u00e1k az emberek - ebben az elm\u00falt k\u00e9t h\u00e9tben jelent\u0151s pozit\u00edv v\u00e1ltoz\u00e1s volt - , akkor az esetsz\u00e1m nem fog n\u0151ni \u00e9s akkor stagn\u00e1lhat a k\u00f3rh\u00e1zban kezelt koronav\u00edrusos betegek sz\u00e1ma is.\nAz eg\u00e9szs\u00e9g\u00fcgy felk\u00e9sz\u00fclt\n\nEgyel\u0151re az eg\u00e9szs\u00e9g\u00fcgyi ell\u00e1t\u00f3rendszer v\u00e1ltoztat\u00e1sok n\u00e9lk\u00fcl is k\u00e9pes arra, hogy mindenkir\u0151l gondoskodjon - k\u00f6z\u00f6lte, hozz\u00e1t\u00e9ve, ha sz\u00fcks\u00e9ges, a nem s\u00fcrg\u0151s m\u0171t\u00e9teket el lehet halasztani, de pillanatnyilag erre nincs sz\u00fcks\u00e9g \u00e9s a legrosszabb forgat\u00f3k\u00f6nyv alapj\u00e1n erre okt\u00f3ber k\u00f6zep\u00e9ig nem is lesz.\u00a0 Elmondta, a k\u00f6zelj\u00f6v\u0151ben meg fogj\u00e1k nyitni a kiskunhalasi j\u00e1rv\u00e1nyk\u00f3rh\u00e1zat.\nHa a jog\u00e1llamis\u00e1gi vit\u00e1k akad\u00e1lyozz\u00e1k a p\u00e9nz\u00fcgyi alap m\u0171k\u00f6d\u00e9s\u00e9t, lehet\u0151s\u00e9g van korm\u00e1nyk\u00f6zi megold\u00e1sra\nGuly\u00e1s Gergely hangs\u00falyozta: felel\u0151tlens\u00e9g a jog\u00e1llamis\u00e1gi vita \u00e9s a koronav\u00edrus-j\u00e1rv\u00e1ny miatt sz\u00fcks\u00e9ges uni\u00f3s p\u00e9nz\u00fcgyi alap \u00f6sszekapcsol\u00e1sa, ez a t\u00e1mogat\u00e1sok gyors foly\u00f3s\u00edt\u00e1s\u00e1t vesz\u00e9lyezteti.\nA t\u00e1rcavezet\u0151 kiemelte: a p\u00e9nz\u00fcgyi alapr\u00f3l ny\u00e1ron az uni\u00f3s tag\u00e1llamok k\u00f6z\u00f6tt l\u00e9trej\u00f6tt meg\u00e1llapod\u00e1s Eur\u00f3pa \u00e9rdek\u00e9t szolg\u00e1lja, \u00e9s b\u00e1r Magyarorsz\u00e1g nem \u00e9rtett egyet a k\u00f6z\u00f6s hitelfelv\u00e9tellel, a d\u00e9li tag\u00e1llamokkal szembeni szolidarit\u00e1s miatt t\u00e1mogatt\u00e1k, hogy \u00e9rdemi \u00e9s gyors seg\u00edts\u00e9get ny\u00fajthassanak.\u00a0\u00a0\nKit\u00e9rt r\u00e1: j\u00f3 lenne elker\u00fclni a felel\u0151tlen vit\u00e1t \u00e9s v\u00e9grehajtani a p\u00e9nz\u00fcgyi alapr\u00f3l hozott meg\u00e1llapod\u00e1st, de ha ez nem megy, korm\u00e1nyk\u00f6zi alapon is lehets\u00e9ges a seg\u00edts\u00e9gny\u00fajt\u00e1s. Ha vannak, akik tov\u00e1bbra is \u00fagy gondolj\u00e1k, hogy a jog\u00e1llamis\u00e1gra hivatkozva megakad\u00e1lyozhat\u00f3 az alap m\u0171k\u00f6d\u00e9se, m\u00e1s megold\u00e1st kell keresni - k\u00f6z\u00f6lte.\n\nMTI\n\n"}]