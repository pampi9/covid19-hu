[{"date": "2020-10-08 15:42", "url": "https://koronavirus.gov.hu/cikkek/kormanyinfo-szabalyok-betartasa-az-egyetlen-garancia-arra-hogy-leheto-legtobb-eletet-meg", "h1": "Korm\u00e1nyinf\u00f3: a szab\u00e1lyok betart\u00e1sa az egyetlen garancia arra, hogy a lehet\u0151 legt\u00f6bb \u00e9letet meg tudjuk \u00f3vni", "body": "\nAz\u00e9rt, hogy a m\u00e1sodik hull\u00e1m idej\u00e9n ne romoljanak a sz\u00e1mok, mindenkit a szab\u00e1lyok betart\u00e1s\u00e1ra k\u00e9r\u00fcnk, mert ez az egyetlen garancia arra, hogy a lehet\u0151 legkevesebben betegedjenek meg \u00e9s a lehet\u0151 legt\u00f6bb \u00e9letet meg tudjuk \u00f3vni - mondta Guly\u00e1s Gergely Minisztereln\u00f6ks\u00e9get vezet\u0151 miniszter a Korm\u00e1nyinf\u00f3n.\n\n\nMagyarorsz\u00e1g a m\u00e1sodik hull\u00e1mban is a jobban v\u00e9dekez\u0151 orsz\u00e1gok k\u00f6z\u00f6tt van\nA j\u00e1rv\u00e1nyhelyzetr\u0151l azt mondta, hogy Magyarorsz\u00e1g a m\u00e1sodik hull\u00e1mban is a jobban v\u00e9dekez\u0151 orsz\u00e1gok k\u00f6z\u00f6tt van.\n\u00a0\u00a0\u00a0\u00a0A legfontosabb \u00f6sszehasonl\u00edt\u00e1si alap az elhunytak sz\u00e1ma, \u00e9s e tekintetben Nyugat-Eur\u00f3pa t\u00f6bb nagy \u00e9s gazdag orsz\u00e1ga mesze elmarad K\u00f6z\u00e9p-Eur\u00f3pa m\u00f6g\u00f6tt, Magyarorsz\u00e1g pedig a k\u00f6z\u00e9p-eur\u00f3pai \u00e1tlagot hozza - mutatott r\u00e1. Megjegyezte: Magyarorsz\u00e1gon 90 hal\u00e1leset jut egymilli\u00f3 f\u0151re, ez az adat a t\u00e9rs\u00e9g \u00e1tlag\u00e1nak felel meg.\n\u00a0\u00a0 A j\u00e1rv\u00e1ny\u00fcgyi v\u00e9dekez\u00e9sr\u0151l sz\u00f3lva ismertette: 36 kijel\u00f6lt j\u00e1rv\u00e1nyk\u00f3rh\u00e1z van az orsz\u00e1gban, az \u00e1tvez\u00e9nyl\u00e9sek ar\u00e1ny\u00e1t tekintve \"m\u00e9g messze vannak\" az eg\u00e9szs\u00e9g\u00fcgyi dolgoz\u00f3k egy sz\u00e1zal\u00e9k\u00e1t\u00f3l.\nFontos a n\u00e9h\u00e1ny \u00e9rv\u00e9nyben l\u00e9v\u0151 szab\u00e1ly betart\u00e1sa\n\n\u00a0\u00a0\u00a0\u00a0Guly\u00e1s Gergely kiemelte: az\u00e9rt, hogy a m\u00e1sodik hull\u00e1m idej\u00e9n ne romoljanak a sz\u00e1mok, mindenkit a szab\u00e1lyok betart\u00e1s\u00e1ra k\u00e9rnek, mert ez az egyetlen garancia arra, hogy a lehet\u0151 legkevesebben betegedjenek meg \u00e9s a lehet\u0151 legt\u00f6bb \u00e9letet meg tudj\u00e1k \u00f3vni.\n\u00a0\u00a0\u00a0\u00a0Az els\u0151 hull\u00e1mban a legfontosabb c\u00e9l az id\u0151nyer\u00e9s volt az eg\u00e9szs\u00e9g\u00fcgy felk\u00e9sz\u00edt\u00e9se \u00e9rdek\u00e9ben, de most a v\u00e9dekez\u00e9shez sz\u00fcks\u00e9ges eszk\u00f6z\u00f6k rendelkez\u00e9sre \u00e1llnak, a szem\u00e9lyi \u00e9s fizikai felt\u00e9telek is adottak - jelentette ki.\nA munkahelyek \u00e9s a csal\u00e1dok v\u00e9delm\u00e9r\u0151l\n\u00a0\u00a0\u00a0 Kiemelte: a magyar gazdas\u00e1gv\u00e9delem a munkaer\u0151piac tekintet\u00e9ben az egyik legsikeresebb, a munkan\u00e9lk\u00fclis\u00e9gi r\u00e1ta sokkal jobban alakul, mint az Eur\u00f3pai Uni\u00f3ban. A miniszter k\u00f6z\u00f6lte: a munkahelyek \u00e9s a csal\u00e1dok v\u00e9delme, a v\u00e1llalkoz\u00e1sok t\u00e1mogat\u00e1sa tov\u00e1bbra is kiemelten fontos a korm\u00e1nynak. Az elm\u00falt id\u0151ben a korm\u00e1ny 1,4 milli\u00f3 \u00e1ll\u00e1shely megv\u00e9d\u00e9s\u00e9hez vagy l\u00e9trej\u00f6tt\u00e9hez j\u00e1rult hozz\u00e1, ennek is k\u00f6sz\u00f6nhet\u0151, hogy jelenleg t\u00f6bb mint 4,5 milli\u00f3 ember dolgozik, ami alig marad el a mindenkori legnagyobb foglalkoztat\u00e1st\u00f3l - mondta.\n\u00a0\u00a0Megjegyezte: az EU-ban 7 sz\u00e1zal\u00e9k felett, 7,5 k\u00f6r\u00fcl van a munkan\u00e9lk\u00fclis\u00e9g ar\u00e1nya, Magyarorsz\u00e1gon 3,9 sz\u00e1zal\u00e9k.\n\n\u00dajabb csal\u00e1d- \u00e9s gazdas\u00e1gv\u00e9delmi int\u00e9zked\u00e9sek j\u00f6nnek\n\n\u00a0\u00a0 Guly\u00e1s Gergely arr\u00f3l is besz\u00e9lt, hogy a korm\u00e1ny\u00fcl\u00e9sen Nov\u00e1k Katalin csal\u00e1dok\u00e9rt felel\u0151s t\u00e1rca n\u00e9lk\u00fcli miniszter ismertette a terveit, \u00e9s egy h\u00e9t m\u00falva konkr\u00e9t el\u0151terjeszt\u00e9st tesz.\n\u00a0K\u00f6z\u00f6lte: az \u00e9p\u00edt\u00e9si elj\u00e1r\u00e1st egyszer\u0171s\u00edtik, lesznek olyan szab\u00e1lyok, amelyek lehet\u0151v\u00e9 teszik, hogy a jelenlegi enged\u00e9lyez\u00e9si elj\u00e1r\u00e1s egyszer\u0171s\u00f6dj\u00f6n.\nA hitelmorat\u00f3rium meghosszabb\u00edt\u00e1s\u00e1r\u00f3l\n\n\u00a0 Elmondta: beny\u00fajtj\u00e1k az Orsz\u00e1ggy\u0171l\u00e9s el\u00e9 a hitelmorat\u00f3rium meghosszabb\u00edt\u00e1s\u00e1r\u00f3l sz\u00f3l\u00f3 javaslatot, e szerint tov\u00e1bbra sem kell t\u00f6rlesztenie annak, aki nyugd\u00edjas, gyermeket nevel vagy k\u00f6zfoglalkoztatott, illetve azoknak a c\u00e9geknek, amelyek bev\u00e9tele t\u00f6bb mint 25 sz\u00e1zal\u00e9kkal visszaesett.\n\n\nA nemzeti konzult\u00e1ci\u00f3 r\u00e9szletes eredm\u00e9nyeir\u0151l\n\u00a0\u00a0\u00a0 Guly\u00e1s Gergely a nemzeti konzult\u00e1ci\u00f3 eredm\u00e9nyeit ismertetve k\u00f6z\u00f6lte: a legt\u00f6bb v\u00e1laszad\u00f3 - 83 sz\u00e1zal\u00e9k - a maszkvisel\u00e9s szab\u00e1lyait t\u00e1mogatja a v\u00e9delmi int\u00e9zked\u00e9sek k\u00f6z\u00fcl. 79 sz\u00e1zal\u00e9k t\u00e1mogatja a rendezv\u00e9nyek korl\u00e1toz\u00e1s\u00e1t \u00e9s a hat\u00e1rok lez\u00e1r\u00e1s\u00e1t, 78 sz\u00e1zal\u00e9k a t\u00e1vols\u00e1gtart\u00e1st, 64 sz\u00e1zal\u00e9k az eszk\u00f6z\u00f6k kivitel\u00e9nek korl\u00e1toz\u00e1s\u00e1t, 62 sz\u00e1zal\u00e9k az id\u0151seknek fenntartott id\u0151s\u00e1vot, 61 sz\u00e1zal\u00e9k az ingyenes parkol\u00e1st \u00e9s 59 sz\u00e1zal\u00e9k a kij\u00e1r\u00e1si korl\u00e1toz\u00e1st.\n\u00a0 A miniszter k\u00f6sz\u00f6netet mondott, hogy ilyen sokan kit\u00f6lt\u00f6tt\u00e9k a nemzeti konzult\u00e1ci\u00f3t. Azt mondta, ez volt a m\u00e1sodik legnagyobb r\u00e9szv\u00e9tel, \u00e9s ez is mutatja, hogy a korm\u00e1ny javaslata a t\u00e1rsadalmi p\u00e1rbesz\u00e9dre bev\u00e1ltotta a rem\u00e9nyeket.\nAz \u00e1pol\u00f3k jelenleg is zajl\u00f3, \u00e1tfog\u00f3 b\u00e9remel\u00e9si programj\u00e1r\u00f3l\nGuly\u00e1s Gergely hangs\u00falyozta: \u00f6sszesen 72 sz\u00e1zal\u00e9kkal emelkedik az \u00e1pol\u00f3k b\u00e9re ebben a korm\u00e1nyzati ciklusban, ilyenre kor\u00e1bban soha nem volt p\u00e9lda. Kifejtette: november 1-j\u00e9vel 20 sz\u00e1zal\u00e9kkal n\u0151 az \u00e1pol\u00f3k fizet\u00e9se, 2022-ben pedig tov\u00e1bbi 30 sz\u00e1zal\u00e9kos emel\u00e9st kapnak.\n\u00a0\u00a0\u00a0\u00a0Kiemelte: a jelenlegi helyzetben az orvosoknak \u00e9s az \u00e1pol\u00f3knak hatalmas a felel\u0151ss\u00e9ge, ez\u00e9rt j\u00f3, hogy olyan t\u00f6rv\u00e9nyt siker\u00fclt elfogadni az orvosi b\u00e9remel\u00e9sr\u0151l, amelyet illet\u0151en egyet\u00e9rt\u00e9s van a politik\u00e1ban \u00e9s a szakm\u00e1val is.\n\u00a0\u00a0\u00a0\u00a0A miniszter k\u00f6z\u00f6lte: fontos a h\u00e1lap\u00e9nz kivezet\u00e9se, \u00e9s az, hogy olyan orvosi b\u00e9rt\u00e1bl\u00e1t fogadtak el, amely az elv\u00e1ndorl\u00e1st is lass\u00edtja, s\u0151t ha vil\u00e1gos viszonyok lesznek az eg\u00e9szs\u00e9g\u00fcgyben, sokan lehetnek, akik szerint meg\u00e9ri k\u00fclf\u00f6ldr\u0151l hazat\u00e9rni.\nAz orvosi b\u00e9remel\u00e9sr\u0151l\nA miniszter korszakhat\u00e1rnak nevezte az orvosi b\u00e9remel\u00e9st, \u00e9s r\u00e1mutatott: 2021. janu\u00e1r 1-j\u00e9t\u0151l - az orvosi b\u00e9rt\u00e1bl\u00e1b\u00f3l kiindulva - 125 sz\u00e1zal\u00e9kos n\u00f6veked\u00e9s val\u00f3sulhat meg.\n\u00a0\u00a0\u00a0\u00a0Kifejtette: egy h\u00e1rom \u00e9ve dolgoz\u00f3 rezidensnek, akinek nincs szakorvosi v\u00e9gzetts\u00e9ge, janu\u00e1r 1-t\u0151l brutt\u00f3 613 ezer forintos b\u00e9re lesz, egy negyven \u00e9vet meghalad\u00f3 szolg\u00e1lati id\u0151vel b\u00edr\u00f3 orvos k\u00f6zel brutt\u00f3 1,7 milli\u00f3 forinttal sz\u00e1molhat.\n\u00a0\u00a0\u00a0\u00a02022. janu\u00e1r 1-t\u0151l a h\u00e1rom \u00e9ve dolgoz\u00f3 rezidens brutt\u00f3 788 ezer forintot, a t\u00f6bb mint 40 \u00e9ve dolgoz\u00f3 orvos brutt\u00f3 2,1 milli\u00f3 forintot v\u00e1rhat. Egy 11 \u00e9ve dolgoz\u00f3 orvosnak 1,260 milli\u00f3 forint lesz a b\u00e9rt\u00e1bla szerinti b\u00e9re - mondta.\n\u00a0\u00a0\u00a0\u00a0Kit\u00e9rt arra is, hogy 2023. janu\u00e1r 1-j\u00e9vel az eml\u00edtett kateg\u00f3ri\u00e1k k\u00f6z\u00fcl az els\u0151ben 875 ezer, a m\u00e1sodikban k\u00f6zel 2,4 milli\u00f3 forint lesz a b\u00e9r, m\u00edg a harmadikban mintegy 1,4 milli\u00f3 forint lesz a j\u00f6vedelem.\n\u00a0\u00a0\u00a0\u00a0Jelezte: felfel\u00e9 20 sz\u00e1zal\u00e9kos elt\u00e9r\u00edt\u00e9sre van lehet\u0151s\u00e9g, eszerint az orvosi b\u00e9rt\u00e1bla szerinti legmagasabb b\u00e9r - \u00fcgyeleti d\u00edj n\u00e9lk\u00fcl - 2,8 milli\u00f3 forint felett lesz.\n\u00a0\u00a0\u00a0\u00a0Ez nagy l\u00e9p\u00e9s, korszakhat\u00e1r az eg\u00e9szs\u00e9g\u00fcgy t\u00f6rt\u00e9net\u00e9ben az 1990 ut\u00e1ni id\u0151szakot tekintve - \u00e9rt\u00e9kelt. Kiemelte, hogy ezzel a h\u00e1lap\u00e9nzt ki tudj\u00e1k vezetni a rendszerb\u0151l, \u00e9s k\u00fcl\u00f6n \u00f6r\u00f6mnek nevezte, hogy mindez a Magyar Orvosi Kamara javaslata alapj\u00e1n val\u00f3sulhat meg.\n\u00a0\u00a0\u00a0\u00a0Megjegyezte: a korm\u00e1ny a legkedvez\u0151bb b\u00e9rt\u00e1blajavaslatot fogadta el.\n\u00a0\u00a0\u00a0\u00a0Guly\u00e1s Gergely hangs\u00falyozta: olyan vit\u00e1s k\u00e9rd\u00e9s nem mer\u00fclt fel, amelyet ezut\u00e1n ne lehetne rendezni, a r\u00e9szletszab\u00e1lyokat pedig szint\u00e9n az orvosi kamar\u00e1val k\u00f6z\u00f6sen dolgozz\u00e1k ki.\n\u00a0\u00a0\u00a0\u00a0Elmondta: ha egy orvos 4, 6 vagy 8 \u00f3r\u00e1ban dolgozik, akkor az \u00faj b\u00e9rt\u00e1bla mellett a k\u00f3rh\u00e1z beleegyez\u00e9s\u00e9vel lesz lehet\u0151s\u00e9ge mag\u00e1npraxis folytat\u00e1s\u00e1ra. Azt mindenk\u00e9ppen szeretn\u00e9k ugyanakkor megsz\u00fcntetni, hogy egy orvos h\u00e1rom helyen rendeljen, \u00e9s mellette 8 \u00f3r\u00e1ban dolgozzon.\n\u00a0\u00a0\u00a0\u00a0Szavai szerint abb\u00f3l \u00e9rdemes kiindulni, hogy 10-12 \u00f3r\u00e1n\u00e1l hosszabb id\u0151ben neh\u00e9z felel\u0151ss\u00e9gteljes munk\u00e1t v\u00e9gezni.\nGuly\u00e1s Gergely az orvosok vez\u00e9nyelhet\u0151s\u00e9g\u00e9vel kapcsolatos k\u00e9rd\u00e9sre v\u00e1laszolva lesz\u00f6gezte: egy eg\u00e9szs\u00e9g\u00fcgyi v\u00e1ls\u00e1ghelyzetben, j\u00e1rv\u00e1ny\u00fcgyi k\u00e9sz\u00fclts\u00e9g idej\u00e9n a vez\u00e9nyl\u00e9s indokolt \u00e9s val\u00f3sz\u00edn\u0171leg elker\u00fclhetetlen, ugyanakkor b\u00e9keid\u0151ben, norm\u00e1lisan m\u0171k\u00f6d\u0151 eg\u00e9szs\u00e9g\u00fcgy mellett ez eg\u00e9szen kiv\u00e9teles eszk\u00f6z.\n\u00a0\u00a0\u00a0\u00a0Ez a szab\u00e1ly rendk\u00edv\u00fcli helyzetekre val\u00f3, senki nem gondolkodik abban, hogy debreceni orvosokat a szombathelyi k\u00f3rh\u00e1zba rendeljenek \u00e1t - mondta a miniszter, aki szerint p\u00e9ld\u00e1ul egy sok s\u00e9r\u00fclttel j\u00e1r\u00f3 vonat- vagy buszbaleset lehet indoka ilyen l\u00e9p\u00e9snek.\n\u00a0\u00a0\u00a0\u00a0Jelezte azt is, hogy a r\u00e9szletszab\u00e1lyokat r\u00f6gz\u00edt\u0151 korm\u00e1nyrendeletr\u0151l egyeztetnek a Magyar Orvosi Kamar\u00e1val. Kit\u00e9rt arra is: novemberben valamennyi rendeletet el akarj\u00e1k fogadni, a sz\u00fcl\u00e9szet \u00e9s n\u0151gy\u00f3gy\u00e1szaton k\u00edv\u00fcl viszont nem l\u00e1t olyan ter\u00fcletet, ahol nagyon elt\u00e9r\u0151 szab\u00e1lyokat kellene megalkotni.\u00a0\u00a0\u00a0\u00a0\nA h\u00e1ziorvosok b\u00e9remel\u00e9s\u00e9r\u0151l\n\nA korm\u00e1ny j\u00f6v\u0151 \u00e9v janu\u00e1r 1-j\u00e9t\u0151l garant\u00e1lni k\u00edv\u00e1nja, hogy a h\u00e1ziorvosok a b\u00e9rt\u00e1bl\u00e1ban szerepl\u0151 \u00f6sszegn\u00e9l kevesebbet ne kereshessenek.\u00a0 Jelezte: a r\u00e9szletszab\u00e1lyokat most dolgozz\u00e1k ki, \u00e9s err\u0151l is egyeztetnek m\u00e9g a Magyar Orvosi Kamar\u00e1val.\n\u00a0A h\u00e1ziorvosok b\u00e9remel\u00e9s\u00e9r\u0151l sz\u00f3lva a miniszter k\u00f6z\u00f6lte: itt m\u00e9g nehezebb megmondani, hogy mennyi a j\u00f6vedelem, mert annak egy r\u00e9sze a k\u00e1rtyap\u00e9nz, ami pedig att\u00f3l is f\u00fcgg, kinek mekkora a praxisa.\u00a0 Itt ez\u00e9rt egys\u00e9ges b\u00e9remel\u00e9sr\u0151l besz\u00e9lni \u00e9rtelmetlen, azt tudjuk r\u00f6gz\u00edteni, hogy ha valakinek egy bizonyos \u00f6sszeget nem \u00e9r el a fizet\u00e9se, akkor azt az \u00e1llam kip\u00f3tolja - tette hozz\u00e1, jelezve, hogy a r\u00e9szletes szab\u00e1lyok most k\u00e9sz\u00fclnek.\nA kaszin\u00f3knak is be kell z\u00e1rniuk este 11-ig\nA kaszin\u00f3knak is be kell z\u00e1rniuk este 11-ig, az err\u0151l sz\u00f3l\u00f3 rendelet v\u00e1rhat\u00f3an m\u00e9g a h\u00e9ten megjelenik - ismertette a korm\u00e1nynak az operat\u00edv t\u00f6rzs javaslat\u00e1ra hozott d\u00f6nt\u00e9s\u00e9t.\nMTI/Koronav\u00edrus Sajt\u00f3k\u00f6zpont\n\n"}]