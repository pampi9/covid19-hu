[{"date": "2020-10-08 16:23", "url": "https://koronavirus.gov.hu/cikkek/orszagos-tisztifoorvos-oktober-20-atol-lesz-elerheto-az-influenza-elleni-vedooltas", "h1": "Orsz\u00e1gos tisztif\u0151orvos: okt\u00f3ber 20-\u00e1t\u00f3l lesz el\u00e9rhet\u0151 az influenza elleni v\u00e9d\u0151olt\u00e1s", "body": "\nOkt\u00f3ber 20-\u00e1t\u00f3l lesz el\u00e9rhet\u0151 a h\u00e1ziorvosi rendel\u0151kben az influenza elleni t\u00e9r\u00edt\u00e9smentes v\u00e9d\u0151olt\u00e1s - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n cs\u00fct\u00f6rt\u00f6k\u00f6n.\n\n\nM\u00fcller Cec\u00edlia elmondta: a k\u00e9tf\u00e9le olt\u00f3anyag egyike a 6 \u00e9s a 35 h\u00f3napos kor k\u00f6z\u00f6tti kisgyerekeknek adhat\u00f3, ebb\u0151l n\u00e9gyezer adag \u00e1ll majd rendelkez\u00e9sre. A m\u00e1sik a feln\u0151tteknek sz\u00e1nt olt\u00f3anyag, amelyb\u0151l a 3 \u00e9s 12 \u00e9v k\u00f6z\u00f6tti gyerekek f\u00e9l adagot kapnak.\n\u00a0\u00a0\u00a0\u00a0A legfontosabb, hogy az eg\u00e9szs\u00e9g\u00fcgyi szempontb\u00f3l legink\u00e1bb s\u00e9r\u00fcl\u00e9keny kr\u00f3nikus betegek \u00e9s a 60 \u00e9v felettiek, valamint az eg\u00e9szs\u00e9g\u00fcgyi \u00e9s szoci\u00e1lis int\u00e9zm\u00e9nyek dolgoz\u00f3i, lak\u00f3i beoltass\u00e1k magukat. Szint\u00e9n t\u00e9r\u00edt\u00e9smentesen juthat hozz\u00e1 az influenza elleni v\u00e9d\u0151olt\u00e1shoz mindenki m\u00e1s is, aki \u00e9lni akar ezzel a lehet\u0151s\u00e9ggel - jelezte.\n\u00a0\u00a0\u00a0\u00a0A koronav\u00edrus-j\u00e1rv\u00e1nnyal kapcsolatban elmondta, dinamikus v\u00e1ltoz\u00e1snak vagyunk tan\u00fai a vil\u00e1gban, t\u00f6bb orsz\u00e1gban kapacit\u00e1shi\u00e1ny mutatkozott, ez\u00e9rt pontosabb \u00e9s val\u00f3s idej\u0171 adatszolg\u00e1ltat\u00e1sra k\u00e9rt\u00e9k a k\u00f3rh\u00e1zakat.\n\u00a0\u00a0\u00a0\u00a0Felh\u00edvta a figyelmet, hogy j\u00e1rv\u00e1ny\u00fcgyi k\u00e9sz\u00fclts\u00e9g van az orsz\u00e1gban, ami azt jelenti, hogy mindenre fel kell k\u00e9sz\u00fclni.\n\u00a0\u00a0\u00a0\u00a0Kiemelte, a v\u00e9dekez\u00e9s terv szerint zajlik. A Covid-betegek ell\u00e1t\u00e1s\u00e1ra kijel\u00f6lt int\u00e9zm\u00e9nyekben n\u00f6velt\u00e9k az intenz\u00edv\u00e1gyak \u00e9s l\u00e9legeztet\u0151g\u00e9pek sz\u00e1m\u00e1t, \u00e9s folyamatos az eg\u00e9szs\u00e9g\u00fcgyi dolgoz\u00f3k kirendel\u00e9se is.\n\u00a0\u00a0\u00a0\u00a0Mint mondta, az els\u0151 vonalban kijel\u00f6lt int\u00e9zm\u00e9nyek egy r\u00e9sze teljes kapacit\u00e1ssal m\u0171k\u00f6dik. Ha egy int\u00e9zm\u00e9ny el\u00e9ri ell\u00e1t\u00e1si befogad\u00f3k\u00e9pess\u00e9g\u00e9nek 80 sz\u00e1zal\u00e9k\u00e1t, akkor tov\u00e1bbi int\u00e9zm\u00e9nyek l\u00e9pnek be az ell\u00e1t\u00e1sba. Az alapelv tov\u00e1bbra is az, hogy a lehet\u0151 legkevesebb k\u00f3rh\u00e1zba koncentr\u00e1lj\u00e1k a gy\u00f3gy\u00edt\u00e1st.\n\u00a0\u00a0\u00a0\u00a0M\u00fcller Cec\u00edlia elmondta, eddig 746 eg\u00e9szs\u00e9g\u00fcgyi dolgoz\u00f3t vez\u00e9nyeltek 74 k\u00f3rh\u00e1zb\u00f3l 12 m\u00e1sik olyan int\u00e9zm\u00e9nybe, ahol koronav\u00edrusos beteget kezelnek. Jellemz\u0151en seg\u00e9d\u00e1pol\u00f3t, szak\u00e1pol\u00f3, intenz\u00edv szak\u00e1pol\u00f3t, intenz\u00edv szakorvost, intenz\u00edv szakorvos-rezidenst, belgy\u00f3gy\u00e1sz, t\u00fcd\u0151gy\u00f3gy\u00e1sz szakorvost \u00e9s rezidenst.\n\u00a0\u00a0\u00a0\u00a0 Az orsz\u00e1gos tisztif\u0151orvos besz\u00e9lt arr\u00f3l is, hogy a megkezd\u0151dtek azok az \u00f6sszehasonl\u00edt\u00f3 vizsg\u00e1latok, amelyek az antig\u00e9nalap\u00fa gyorstesztek eredm\u00e9ny\u00e9t vetik \u00f6ssze a laborat\u00f3riumi PCR-tesztek\u00e9vel.\n\u00a0\u00a0\u00a0\u00a0Mint mondta, a gyorsteszt alkalmaz\u00e1s\u00e1val - ha a vizsg\u00e1latok eredm\u00e9nyesek - sokkal r\u00f6videbb id\u0151n bel\u00fcl lehet a szervezetben l\u00e9v\u0151 koronav\u00edrust kimutatni. Ha ezek az \u00f6sszehasonl\u00edt\u00f3 vizsg\u00e1latok 90 sz\u00e1zal\u00e9kos pontoss\u00e1ggal megegyeznek a laborat\u00f3riumi PCR-teszt eredm\u00e9ny\u00e9vel, akkor bevonj\u00e1k azokat is a diagnosztik\u00e1ba. \"Ezek a gyorstesztek 15 percen bel\u00fcl eredm\u00e9nyt adnak, ami nagyon el\u0151remutat\u00f3\" - jegyezte meg.\n\u00a0\u00a0\u00a0\u00a0Ugyanakkor jelezte, hogy a laborat\u00f3riumi PCR-teszteteket tov\u00e1bbra is els\u0151dlegesnek tekintik, \u00e9s b\u0151v\u00edtik az ehhez sz\u00fcks\u00e9ges kapacit\u00e1st.\n\u00a0\u00a0\u00a0\u00a0M\u00fcller Cec\u00edlia elmondta azt is, tov\u00e1bbra is figyelik a v\u00edrus \u00f6r\u00f6k\u00edt\u0151anyag\u00e1nak mennyis\u00e9g\u00e9t a szennyv\u00edzben, \u00e9s bizakod\u00e1sra ad okot, hogy stagn\u00e1l ez az \u00e9rt\u00e9k. \u00cdgy tal\u00e1n 4-10 nap m\u00falva nem kell a megbeteged\u00e9sek sz\u00e1m\u00e1nak emelked\u00e9s\u00e9vel sz\u00e1molni - mondta.\n\u00a0\u00a0\u00a0\u00a0A szakember felh\u00edvta a figyelmet, hogy az iskol\u00e1b\u00f3l kimaradt, koronav\u00edrusb\u00f3l felgy\u00f3gyult gyerekek m\u00e1r nem fert\u0151znek, \u00e9s arra k\u00e9rte a pedag\u00f3gusokat, figyeljenek oda ezekre a gyerekekre, ne \u00e9rje \u0151ket kik\u00f6z\u00f6s\u00edt\u00e9s.\n\n\n\nMTI 2020. okt\u00f3ber 8.\n\n"}]