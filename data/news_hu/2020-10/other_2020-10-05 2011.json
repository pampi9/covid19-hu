[{"date": "2020-10-05 20:11", "url": "https://koronavirus.gov.hu/cikkek/szijjarto-hetvenegy-magyarorszagi-nagyvallalat-207-milliardnyi-beruhazast-indit", "h1": "Szijj\u00e1rt\u00f3: hetvenegy magyarorsz\u00e1gi nagyv\u00e1llalat 207 milli\u00e1rdnyi beruh\u00e1z\u00e1st ind\u00edt a versenyk\u00e9pess\u00e9g-n\u00f6vel\u0151 t\u00e1mogat\u00e1si programban", "body": "\nHetvenegy magyarorsz\u00e1gi nagyv\u00e1llalat 207 milli\u00e1rd forintnyi beruh\u00e1z\u00e1st ind\u00edt a versenyk\u00e9pess\u00e9g-n\u00f6vel\u0151 t\u00e1mogat\u00e1si programban munkav\u00e1llal\u00f3i megtart\u00e1sa, illetve a l\u00e9tsz\u00e1m n\u00f6vel\u00e9se \u00e9rdek\u00e9ben - jelentette be a k\u00fclgazdas\u00e1gi \u00e9s k\u00fcl\u00fcgyminiszter h\u00e9tf\u0151n, Sz\u00e9kesfeh\u00e9rv\u00e1ron, a Howmet-K\u00f6f\u00e9m Kft.-n\u00e9l, amely els\u0151k\u00e9nt kapta meg a korm\u00e1nyt\u00e1mogat\u00e1st.\n\nSzijj\u00e1rt\u00f3 P\u00e9ter a t\u00e1mogat\u00e1sb\u00f3l \u00e9p\u00fcl\u0151 csarnok alapk\u0151let\u00e9teli \u00fcnneps\u00e9g\u00e9n arr\u00f3l besz\u00e9lt, hogy a vil\u00e1gj\u00e1rv\u00e1ny idej\u00e9n \"nem a munkan\u00e9lk\u00fclis\u00e9get finansz\u00edrozz\u00e1k, hanem a vele szembeni harcot\", \u00e9s ebben sok v\u00e1llalat k\u00f6t\u00f6tt vel\u00fck sz\u00f6vets\u00e9get. Mint mondta, az Eur\u00f3pai Bizotts\u00e1g c\u00e9genk\u00e9nt 800 ezer eur\u00f3s fels\u0151 hat\u00e1rig enged\u00e9lyezte a tag\u00e1llamoknak a t\u00e1mogat\u00e1st, a versenyk\u00e9pess\u00e9g-n\u00f6vel\u0151 t\u00e1mogat\u00e1si programban pedig 904 v\u00e1llalat adott be p\u00e1ly\u00e1zatot 425 milli\u00e1rd forint \u00f6ssz\u00e9rt\u00e9k\u0171 beruh\u00e1z\u00e1si volumennel.\nA miniszter k\u00f6z\u00f6lte: ezen fel\u00fcl - hosszas egyeztet\u00e9sek ut\u00e1n - siker\u00fclt el\u00e9rni, hogy 800 ezer eur\u00f3 felett, fels\u0151 korl\u00e1t n\u00e9lk\u00fcl is t\u00e1mogathassanak c\u00e9geket, amivel 61 600 munkahelyet v\u00e9denek meg, \u00e9s tov\u00e1bbi munkahelyek is l\u00e9trej\u00f6nnek.\nSzijj\u00e1rt\u00f3 P\u00e9ter kiemelte, hogy a Howmet-K\u00f6f\u00e9m kilencmilli\u00e1rd forintos beruh\u00e1z\u00e1sba v\u00e1g bele, ezzel 550 munkahelyet v\u00e9d meg, valamint kilencven \u00fajat is l\u00e9trehoz, mindehhez a korm\u00e1ny 3,2 milli\u00e1rdos t\u00e1mogat\u00e1st biztos\u00edt. Egy nemr\u00e9giben \u00e1tadott csarnok b\u0151v\u00edt\u00e9se val\u00f3sul meg, ahol szint\u00e9n vil\u00e1gsz\u00ednvonal\u00fa cs\u00facstechnol\u00f3gia lesz, \u00edgy a jelenlegi 1,8 milli\u00f3 darabos ker\u00e9kt\u00e1rcsa kapacit\u00e1s 2,3 milli\u00f3ra n\u0151 - f\u0171zte hozz\u00e1.\n\n\u00a0\nMTI 2020. okt\u00f3ber 5.\n\n"}]