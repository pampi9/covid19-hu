[{"date": "2020-10-24 15:45", "url": "https://koronavirus.gov.hu/cikkek/szlavik-vedekezes-alapveto-eleme-maszk-hasznalata", "h1": "Szl\u00e1vik: a v\u00e9dekez\u00e9s alapvet\u0151 eleme a maszk haszn\u00e1lata", "body": "\nA koronav\u00edrus-j\u00e1rv\u00e1ny m\u00e1sodik hull\u00e1m\u00e1ban folyamatosan emelkedik a fert\u0151z\u00f6ttek \u00e9letkora, \u00edgy v\u00e1rhat\u00f3an sajnos m\u00e9g t\u00f6bb ember fog k\u00f3rh\u00e1zba \u00e9s intenz\u00edv oszt\u00e1lyra ker\u00fclni - mondta a D\u00e9l-pesti Centrum k\u00f3rh\u00e1z Orsz\u00e1gos Hematol\u00f3giai \u00e9s Infektol\u00f3giai Int\u00e9zet oszt\u00e1lyvezet\u0151 f\u0151orvosa szombaton a k\u00f6zm\u00e9di\u00e1nak\n\nSzl\u00e1vik J\u00e1nos tov\u00e1bbra is a v\u00e9dekez\u00e9s alapvet\u0151 elem\u00e9nek nevezte a szigor\u00fa, szab\u00e1lyos - az orrot \u00e9s a sz\u00e1jat egyszerre eltakar\u00f3 - maszkhaszn\u00e1latot, illetve a fert\u0151tlen\u00edt\u00e9st, amivel - mint mondta - magunkat \u00e9s a k\u00f6rnyezet\u00fcnket is v\u00e9dj\u00fck.\nFelh\u00edvta a figyelmet arra, hogy most m\u00e1r minden olyan szabadt\u00e9ri rendezv\u00e9nyen, \u00edgy a sportesem\u00e9nyeken is k\u00f6telez\u0151 a maszkhaszn\u00e1lat, ahol nem lehet tartani a m\u00e1sf\u00e9l m\u00e9teres v\u00e9d\u0151t\u00e1vols\u00e1got.\nAz influenza-olt\u00e1sr\u00f3l azt mondta: amennyiben a rizik\u00f3csoportba tartoz\u00f3 embereket - a gyermekeket, a kisgyermekeket, a v\u00e1rand\u00f3s n\u0151ket \u00e9s az id\u0151s, beteg embereket - beoltj\u00e1k influenza ellen, panaszok jelentkez\u00e9se eset\u00e9n az orvosok nagy val\u00f3sz\u00edn\u0171s\u00e9ggel tudj\u00e1k elk\u00fcl\u00f6n\u00edteni az influenz\u00e1s \u00e9s koronav\u00edrusos betegeket.\nA fels\u0151 l\u00e9g\u00fati t\u00fcnetekben szenved\u0151knek azt javasolta, hogy h\u00e1ziorvosukt\u00f3l k\u00e9rjenek otthoni koronav\u00edrus-tesztet.\n\nSzl\u00e1vik J\u00e1nos sz\u00f3lt az \u00e1ltal\u00e1ban immuner\u0151s\u00edt\u0151 hat\u00e1s\u00fa szerek - a C- \u00e9s D-vitamin, a cink \u00e9s a szel\u00e9n - szed\u00e9s\u00e9nek fontoss\u00e1gr\u00f3l is, hozz\u00e1t\u00e9ve, hogy napi 2000-3000 egys\u00e9g D-vitamin bevitele nagyon sokat seg\u00edthet a koronav\u00edrus elleni v\u00e9dekez\u00e9sben.\nKit\u00e9rt arra is, hogy mivel a feln\u0151ttekhez k\u00e9pest a gyermekek nagyobb ar\u00e1nyban hordozz\u00e1k t\u00fcnetmentesen a v\u00edrust, ez\u00e9rt a sz\u00fcnetben \"t\u00e1vol kell tartani\" \u0151ket az id\u0151s \u00e9s beteg rokonokt\u00f3l.\nA f\u0151orvos szerint neh\u00e9z megj\u00f3solni a j\u00e1rv\u00e1ny v\u00e9g\u00e9t, ez\u00e9rt az egyetlen dolog, amit addig tehet\u00fcnk, az a v\u00e9dekez\u00e9s, majd jelezte: \"senki nem tudja megmondani\", hogy mikor indul cs\u00f6kken\u00e9snek az esetsz\u00e1m.\n\nR\u00e1mutatott: eg\u00e9sz Eur\u00f3p\u00e1ban megfigyelhet\u0151, hogy az emberek belef\u00e1radtak az \u00e1lland\u00f3 korl\u00e1toz\u00e1sokba \u00e9s a szigor\u00fa maszkhaszn\u00e1latba. \"Ez ellen harcolni kell \u00e9s elmagyar\u00e1zni, hogy tartsanak ki m\u00e9g egy darabig, hiszen a v\u00e9d\u0151olt\u00e1s m\u00e1r karny\u00fajt\u00e1snyi k\u00f6zels\u00e9gbe ker\u00fclt\" - hangoztatta.\nT\u00e1j\u00e9koztat\u00e1sa szerint a jelenlegi helyzetben a magyar eg\u00e9szs\u00e9g\u00fcgyi rendszer k\u00e9sz a koronav\u00edrusos betegek fogad\u00e1s\u00e1ra, ell\u00e1t\u00e1s\u00e1ra \u00e9s gy\u00f3gy\u00edt\u00e1s\u00e1ra.\nSzl\u00e1vik J\u00e1nos besz\u00e1molt arr\u00f3l, hogy a Magyarorsz\u00e1gon el\u00e9rhet\u0151 v\u00edrusellenes szerekkel - k\u00f6zt\u00fck a favipiravirral \u00e9s remdesivirrel - kapcsolatos vizsg\u00e1latok k\u00e9t-h\u00e1rom h\u00f3nap m\u00falva z\u00e1rulnak le, akkor fognak tudni pontos adatokat k\u00f6z\u00f6lni azok hat\u00e9konys\u00e1g\u00e1r\u00f3l.\n\u00d6sszegz\u00e9sk\u00e9nt azt mondta: Magyarorsz\u00e1g eur\u00f3pai viszonylatban a j\u00e1rv\u00e1ny tekintet\u00e9ben a k\u00f6z\u00e9pmez\u0151nyben van, a tov\u00e1bbiakban v\u00e1rhat\u00f3 az esetek sz\u00e1m\u00e1nak emelked\u00e9se m\u00e9g, de \"ha mindannyian komolyan v\u00e9dekez\u00fcnk \u00e9s betartjuk a szab\u00e1lyokat, nem lesz olyan s\u00falyos a helyzet, mint t\u00f6bb m\u00e1s eur\u00f3pai orsz\u00e1gban\".\n\nMTI 2020. okt\u00f3ber 24.\n\n"}]