[{"date": "2020-10-05 10:08", "url": "https://koronavirus.gov.hu/cikkek/emmi-kiemelkedo-teljesitmeny-hivatas-es-felelossegtudat", "h1": "Emmi: kiemelked\u0151 teljes\u00edtm\u00e9ny, hivat\u00e1s \u00e9s felel\u0151ss\u00e9gtudat", "body": "\nA pedag\u00f3gusok kiemelked\u0151 hivat\u00e1s- \u00e9s felel\u0151ss\u00e9gtudattal, maxim\u00e1lis elk\u00f6telezetts\u00e9ggel v\u00e9gzik mindennapi munk\u00e1jukat a t\u00e1rsadalom j\u00f6v\u0151j\u00e9t jelent\u0151 gyermekek nevel\u00e9s\u00e9ben \u00e9s oktat\u00e1s\u00e1ban - \u00edrta az Emberi Er\u0151forr\u00e1sok Miniszt\u00e9riuma a pedag\u00f3gusok vil\u00e1gnapja alkalm\u00e1b\u00f3l h\u00e9tf\u0151n az MTI-hez eljuttatott k\u00f6zlem\u00e9ny\u00e9ben.\n\n\n\u00a0Kiemelt\u00e9k: id\u00e9n a koronav\u00edrus-j\u00e1rv\u00e1ny miatt m\u00e9g nagyobb felel\u0151ss\u00e9g h\u00e1rult a pedag\u00f3gusokra, akik ebben a helyzetben is, mind a tavasszal bevezetett tantermen k\u00edv\u00fcli, digit\u00e1lis munkarend idej\u00e9n, mind szeptembert\u0151l, az oktat\u00e1s hagyom\u00e1nyos form\u00e1ban t\u00f6rt\u00e9n\u0151 \u00fajraind\u00edt\u00e1s\u00e1t k\u00f6vet\u0151en kiemelked\u0151 teljes\u00edtm\u00e9nyt ny\u00fajtottak \u00e9s ny\u00fajtanak.\n\u00a0\u00a0\u00a0\u00a0Ezekben a hetekben k\u00fcl\u00f6n\u00f6sen nagy sz\u00fcks\u00e9g van a pedag\u00f3gusok \u00e9s a sz\u00fcl\u0151k egy\u00fcttm\u0171k\u00f6d\u00e9s\u00e9re annak \u00e9rdek\u00e9ben, hogy a j\u00e1rv\u00e1ny elleni v\u00e9dekez\u00e9s az \u00f3vod\u00e1kban \u00e9s az iskol\u00e1kban is eredm\u00e9nyes legyen - hangs\u00falyozta a szakt\u00e1rca.\n\u00a0\u00a0\u00a0\u00a0Az Emberi Er\u0151forr\u00e1sok Miniszt\u00e9riuma ez\u00faton is k\u00f6sz\u00f6net\u00e9t fejezi ki a pedag\u00f3gusoknak a fegyelmezett, felel\u0151ss\u00e9gteljes egy\u00fcttm\u0171k\u00f6d\u00e9s\u00e9rt. Fontos, hogy az \u00f3vodapedag\u00f3gusok, gy\u00f3gypedag\u00f3gusok, tan\u00edt\u00f3k, tan\u00e1rok tov\u00e1bbra is nagy gondot ford\u00edtsanak a j\u00e1rv\u00e1ny\u00fcgyi szab\u00e1lyok betart\u00e1s\u00e1ra az eg\u00e9szs\u00e9g meg\u0151rz\u00e9s\u00e9nek \u00e9s az oktat\u00e1s-nevel\u00e9s zavartalans\u00e1g\u00e1nak \u00e9rdek\u00e9ben - k\u00f6z\u00f6lt\u00e9k.\n\n\nMTI 2020. okt\u00f3ber 5.\n\n"}]