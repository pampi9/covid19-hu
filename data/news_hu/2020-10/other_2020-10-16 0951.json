[{"date": "2020-10-16 09:51", "url": "https://koronavirus.gov.hu/cikkek/fokuszban-tudogyogyaszok-covid-19-okozta-tudobetegsegek-gyogyitasaban", "h1": "F\u00f3kuszban a t\u00fcd\u0151gy\u00f3gy\u00e1szok a Covid-19 okozta t\u00fcd\u0151betegs\u00e9gek gy\u00f3gy\u00edt\u00e1s\u00e1ban", "body": "\nMegkezdte a hazai fejleszt\u00e9s\u0171 Favipiravir \u00e9s Remdesivir hat\u00f3anyag\u00fa gy\u00f3gyszerek klinikai tesztel\u00e9s\u00e9t az Orsz\u00e1gos Kor\u00e1nyi Pulmonol\u00f3giai Int\u00e9zet. A k\u00f3rh\u00e1z eddigi tapasztalatai szerint ezek az antivir\u00e1lis szerek hat\u00e1sosak, j\u00f3l toler\u00e1lhat\u00f3ak, mell\u00e9khat\u00e1s alig jelentkezik a kezel\u00e9s sor\u00e1n.\n\n\nA nagy gyakorlattal \u00e9s tapasztalattal rendelkez\u0151 int\u00e9zm\u00e9nyben a j\u00e1rv\u00e1ny kezdete \u00f3ta t\u00f6bb sz\u00e1z koronav\u00edrusos beteget \u00e1polnak, hiszen a k\u00f3rh\u00e1z a h\u00e1rom kiemelt budapesti int\u00e9zm\u00e9ny egyikek\u00e9nt m\u00e1rcius \u00f3ta fogadja a k\u00f6z\u00e9ps\u00falyos \u00e9s s\u00falyos koronav\u00edrusos betegeket. A jelent\u0151s betegsz\u00e1m miatt az int\u00e9zet most fontos szerepet t\u00f6lt be a hazai fejleszt\u00e9s\u0171 gy\u00f3gyszerek klinikai vizsg\u00e1lat\u00e1ban is.\nA k\u00e9t hazai fejleszt\u00e9s\u0171 szert az orvosok \u00fajabb \u00edg\u00e9retes lehet\u0151s\u00e9gk\u00e9nt tartj\u00e1k sz\u00e1mon, amely hat\u00e9kony lehet a koronav\u00edrus okozta megbeteged\u00e9s kezel\u00e9s\u00e9ben. Az Orsz\u00e1gos Kor\u00e1nyi Pulmonol\u00f3giai Int\u00e9zet a k\u00ednai \u00e9s jap\u00e1n t\u00f6rzsk\u00f6nyvezett Favipiravir k\u00e9sz\u00edtm\u00e9nyt, mint els\u0151dleges v\u00e1laszthat\u00f3 gy\u00f3gyszert, m\u00e1r a j\u00e1rv\u00e1ny kezdete \u00f3ta haszn\u00e1lja a klinikai gyakorlatban. Az int\u00e9zetben jelenleg 90-100 beteget l\u00e1tnak el, negyed\u00fck enyhe t\u00fcneteket produk\u00e1l, mintegy 35-40%-uk m\u00e9rs\u00e9kelten s\u00falyos \u00e9s s\u00falyos st\u00e1diumba sorolhat\u00f3. A jelent\u0151s betegsz\u00e1m fel\u00e9rt\u00e9keli a k\u00f3rh\u00e1z lehet\u0151s\u00e9geit a hazai fejleszt\u00e9s\u0171 gy\u00f3gyszerek klinikai vizsg\u00e1lat\u00e1ban: a Kor\u00e1nyi szakemberei szerint a Favipiravir j\u00f3l m\u0171k\u00f6dik a betegs\u00e9g els\u0151 f\u00e1zis\u00e1ban a t\u00fcnetek cs\u00f6kkent\u00e9s\u00e9ben, illetve a s\u00falyos k\u00f6vetkezm\u00e9nyek visszaszor\u00edt\u00e1s\u00e1ban. Most a hazai fejleszt\u00e9s\u0171 v\u00e1ltozat\u00e1t vetik be az enyh\u00e9bb t\u00fcnetekn\u00e9l, m\u00edg a s\u00falyosabb esetekn\u00e9l a Remdesivirt tartalmaz\u00f3 hazai fejleszt\u00e9s\u0171\u00a0\u00a0k\u00e9sz\u00edtm\u00e9nyt kezdt\u00e9k el alkalmazni. A t\u00fcd\u0151gy\u00f3gy\u00e1szok b\u00edznak benne, hogy miel\u0151bb beigazol\u00f3dik a gy\u00f3gyszerek hat\u00e1soss\u00e1ga \u00e9s biztons\u00e1ga, \u00edgy t\u00f6rzsk\u00f6nyvez\u00e9s\u00fck ut\u00e1n a ter\u00e1pia szerves r\u00e9sz\u00e9t k\u00e9pezhetik majd.\n\n\u00a0\u00a0\u00a0\u00a0Kiad\u00f3: Emberi Er\u0151forr\u00e1sok Miniszt\u00e9riuma\n\n"}]