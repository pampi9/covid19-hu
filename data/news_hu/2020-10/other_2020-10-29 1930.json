[{"date": "2020-10-29 19:30", "url": "https://koronavirus.gov.hu/cikkek/v4-csucson-es-az-europai-tanacs-ulesen-vett-reszt-orban-viktor", "h1": "V4-cs\u00facson \u00e9s az Eur\u00f3pai Tan\u00e1cs \u00fcl\u00e9s\u00e9n vett r\u00e9szt Orb\u00e1n Viktor", "body": "\nVideokonferencia keret\u00e9ben egyeztetett visegr\u00e1di partnereivel, majd az Eur\u00f3pai Tan\u00e1cs tagjaival Orb\u00e1n Viktor minisztereln\u00f6k cs\u00fct\u00f6rt\u00f6k este a koronav\u00edrus-j\u00e1rv\u00e1ny elleni v\u00e9dekez\u00e9sr\u0151l - t\u00e1j\u00e9koztatta az MTI-t Havasi Bertalan, a minisztereln\u00f6k sajt\u00f3f\u0151n\u00f6ke, hozz\u00e1t\u00e9ve: a r\u00e9sztvev\u0151k hat\u00e1rozottan el\u00edt\u00e9lt\u00e9k a franciaorsz\u00e1gi iszlamista mer\u00e9nyleteket.\n\n\nCharles Michel, az Eur\u00f3pai Tan\u00e1cs eln\u00f6ke az\u00e9rt h\u00edvta \u00f6ssze az EU-tagorsz\u00e1gok \u00e1llam- \u00e9s korm\u00e1nyf\u0151inek rendk\u00edv\u00fcli online \u00e9rtekezlet\u00e9t, mert eg\u00e9sz Eur\u00f3p\u00e1ban romlik a j\u00e1rv\u00e1nyhelyzet, \u00e9s sz\u00fcks\u00e9gess\u00e9 v\u00e1lt a v\u00e9dekez\u00e9snek az eddigin\u00e9l is szorosabb uni\u00f3s \u00f6sszehangol\u00e1sa, a gyakorlati teend\u0151k megvitat\u00e1sa.\n\u00a0\u00a0\u00a0\u00a0A V4-orsz\u00e1gok egyeztet\u00e9se ez\u00fattal is az uni\u00f3s cs\u00facsra val\u00f3 k\u00f6z\u00f6s felk\u00e9sz\u00fcl\u00e9st szolg\u00e1lta, hiszen Magyarorsz\u00e1g, Lengyelorsz\u00e1g, Szlov\u00e1kia \u00e9s Csehorsz\u00e1g a legt\u00f6bb uni\u00f3s t\u00e9m\u00e1ban egyeztetett \u00e1ll\u00e1sponttal k\u00e9sz\u00fcl, k\u00f6z\u00f6sen k\u00e9pviselik a k\u00f6z\u00e9p-eur\u00f3pai \u00e9rdekeket - emelte ki a sajt\u00f3f\u0151n\u00f6k.\n\u00a0\u00a0\u00a0\u00a0Hozz\u00e1tette: az Eur\u00f3pai Tan\u00e1cs \u00fcl\u00e9s\u00e9nek elej\u00e9n a r\u00e9sztvev\u0151k k\u00f6z\u00f6s nyilatkozatukban a leghat\u00e1rozottabban el\u00edt\u00e9lt\u00e9k a Franciaorsz\u00e1gban elk\u00f6vetett iszlamista mer\u00e9nyleteket, \u00e9s szolidarit\u00e1sukr\u00f3l biztos\u00edtott\u00e1k a francia n\u00e9pet.\n\nMTI 2020. okt\u00f3ber 29.\n\n"}]