[{"date": "2020-10-30 13:44", "url": "https://koronavirus.gov.hu/cikkek/operativ-torzs-meghosszabbitottak-schengeni-hatarok-ellenorzeset", "h1": "Operat\u00edv t\u00f6rzs: meghosszabb\u00edtott\u00e1k a schengeni hat\u00e1rok ellen\u0151rz\u00e9s\u00e9t", "body": "\nA schengeni hat\u00e1rok ellen\u0151rz\u00e9s\u00e9nek meghosszabb\u00edt\u00e1s\u00e1r\u00f3l sz\u00f3l\u00f3 korm\u00e1nyrendelet \u00e9rtelm\u00e9ben a rend\u0151rs\u00e9g t\u00edz k\u00f6z\u00fati hat\u00e1r\u00e1tkel\u0151helyen biztos\u00edtja a szem\u00e9ly \u00e9s teherforgalom bel\u00e9ptet\u00e9s\u00e9t - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s\u00a0operat\u00edv\u00a0t\u00f6rzs \u00fcgyeleti k\u00f6zpontj\u00e1nak vezet\u0151helyettese a p\u00e9nteki online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes hozz\u00e1tette: a nemzetk\u00f6zi teherforgalom sz\u00e1m\u00e1ra tov\u00e1bbra is \u00f6t \u00e1tkel\u0151, Tornyosn\u00e9meti, Parassapuszta, Rajka, Hegyeshalom, illetve Tornyiszentmikl\u00f3s aut\u00f3p\u00e1lya-\u00e1tkel\u0151 van kijel\u00f6lve.\n\u00a0\u00a0\u00a0\u00a0Kiz\u00e1r\u00f3lag szem\u00e9lyforgalom sz\u00e1m\u00e1ra k\u00f6z\u00faton 29. v\u00edzi \u00faton pedig k\u00e9t \u00e1tkel\u0151 \u00e1ll rendelkez\u00e9sre - mondta.\n\u00a0\u00a0\u00a0\u00a0Eml\u00e9keztetett: hat\u00e1lyba l\u00e9pett az a korm\u00e1nyrendelet is, amely h\u00e9tf\u0151t\u0151l a vend\u00e9gl\u00e1t\u00e1sra \u00e9s a sz\u00f3rakoz\u00f3helyekre is kiterjeszti a k\u00f6telez\u0151 maszkhaszn\u00e1latot. A szigor\u00edt\u00e1s \u00e9rtelm\u00e9ben a sz\u00f3rakoz\u00f3- \u00e9s vend\u00e9gl\u00e1t\u00f3helyeken, illetve a sportrendezv\u00e9nyek vend\u00e9gl\u00e1t\u00f3 r\u00e9szein is k\u00f6telez\u0151 lesz a maszk visel\u00e9se, amelyet kiz\u00e1r\u00f3lag az \u00e9tel \u00e9s az ital elfogyaszt\u00e1s\u00e1nak idej\u00e9re lehet levenni. Ezeket az int\u00e9zked\u00e9seket a magyar \u00e1llampolg\u00e1rok \u00e9lete, eg\u00e9szs\u00e9ge \u00e9s testi \u00e9ps\u00e9ge meg\u00f3v\u00e1s\u00e1\u00e9rt vezett\u00e9k be - mondta.\n\u00a0\u00a0\u00a0\u00a0Hangs\u00falyozta: a j\u00e1rv\u00e1ny elleni v\u00e9dekez\u00e9s k\u00f6z\u00f6s felel\u0151ss\u00e9g, ez\u00e9rt k\u00e9rik, hogy mindenki fokozottan tartsa be a v\u00e9delmi int\u00e9zked\u00e9seket. B\u00e1r szigorodtak a kiszabhat\u00f3 b\u00fcntet\u00e9sek azokkal szemben, akik nem tartj\u00e1k be a v\u00e9delmi int\u00e9zked\u00e9seket, a c\u00e9l nem az emberek megb\u00fcntet\u00e9se, a rend\u0151rs\u00e9g mindig ar\u00e1nyosan l\u00e9p fel a szab\u00e1lys\u00e9rt\u0151kkel szemben.\n\u00a0\u00a0\u00a0\u00a0Megism\u00e9telte: mindenszentek \u00fcnnep\u00e9vel \u00e9s a halottak napj\u00e1val \u00f6sszef\u00fcgg\u00e9sben a h\u00e9tv\u00e9g\u00e9n rend\u0151r\u00f6kkel tal\u00e1lkozhatnak az \u00e1llampolg\u00e1rok a temet\u0151kn\u00e9l, a kijel\u00f6lt parkol\u00f3kban. Ezek c\u00e9lja a k\u00f6zrend \u00e9s a k\u00f6zbiztons\u00e1g fenntart\u00e1sa, a megeml\u00e9kez\u00e9seket vesz\u00e9lyeztet\u0151 cselekm\u00e9nyek megakad\u00e1lyoz\u00e1sa \u00e9s a v\u00e1rhat\u00f3an megn\u00f6veked\u0151 forgalom biztos\u00edt\u00e1sa. Figyelemmel k\u00eds\u00e9rik azt is, hogy a t\u00f6megk\u00f6zleked\u00e9sben hordj\u00e1k-e az emberek a maszkot - mondta.\u00a0\u00a0\n\u00a0\u00a0\u00a0\u00a0Kiss R\u00f3bert ismertette: cs\u00fct\u00f6rt\u00f6k\u00f6n 86 esetben j\u00e1rtak el a rend\u0151r\u00f6k a v\u00e9delmi int\u00e9zked\u00e9seket be nem tart\u00f3kkal szemben. Ebb\u0151l 16 esetben az\u00e9rt, mert a t\u00f6megk\u00f6zleked\u00e9sben nem vagy nem megfelel\u0151en viselt\u00e9k a maszkot. T\u00f6bbs\u00e9g\u00fcket - 15 embert - figyelmeztet\u00e9sben r\u00e9szes\u00edtettek, egy ember ellen azonban szab\u00e1lys\u00e9rt\u00e9si feljelent\u00e9st tettek.\n\u00a0\u00a0\u00a0\u00a0Az \u00fczletekben, k\u00f6zint\u00e9zm\u00e9nyekben \u00e9s egy\u00e9b, a jogszab\u00e1lyban meghat\u00e1rozott helyeken cs\u00fct\u00f6rt\u00f6k\u00f6n 70\u00a0\u00a0int\u00e9zked\u00e9sre volt sz\u00fcks\u00e9g a v\u00e9delmi szab\u00e1lyok be nem tart\u00e1sa miatt, 46 embert figyelmeztettek, 13 helysz\u00edni b\u00edrs\u00e1got szabtak ki \u00e9s 11 szab\u00e1lys\u00e9rt\u00e9si feljelent\u00e9st tettek - mondta.\n\u00a0\u00a0\u00a0\u00a0Besz\u00e1molt arr\u00f3l is, hogy a szeptember m\u00e1sodik fel\u00e9ben \u00e9letbe l\u00e9pett v\u00e9delmi int\u00e9zked\u00e9sek szab\u00e1lyait be nem tart\u00f3kkal szemben eddig 2205 alkalommal int\u00e9zkedtek, a szab\u00e1lyszeg\u0151k t\u00f6bbs\u00e9g\u00e9n\u00e9l, 1837 esetben a legenyh\u00e9bb szankci\u00f3t, a figyelmeztet\u00e9st alkalmazt\u00e1k.\n\u00a0\u00a0\u00a0\u00a0Az alezredes kit\u00e9rt arra: ugyancsak ellen\u0151rizt\u00e9k cs\u00fct\u00f6rt\u00f6k\u00f6n azokat, akik azzal a c\u00e9llal l\u00e9ptek be a hat\u00e1ron, hogy \u00e1tutazzanak Magyarorsz\u00e1gon. Az erre vonatkoz\u00f3 szab\u00e1lyok megszeg\u0151ivel szemben 43 int\u00e9zked\u00e9sre volt sz\u00fcks\u00e9g, 42 esetben helysz\u00edni b\u00edrs\u00e1got szabtak ki, egy esetben pedig szab\u00e1lys\u00e9rt\u00e9si feljelent\u00e9st tettek.\u00a0\u00a0\n\u00a0\u00a0\u00a0\u00a0A hat\u00f3s\u00e1gi h\u00e1zi karant\u00e9nban l\u00e9v\u0151ket cs\u00fct\u00f6rt\u00f6k\u00f6n 12 675 alkalommal ellen\u0151rizt\u00e9k, az elm\u00falt napon 3718 ilyen korl\u00e1toz\u00f3 int\u00e9zked\u00e9st rendeltek el, ebb\u0151l 507-et a hat\u00e1r\u00e1tkel\u0151kn\u00e9l. Jelenleg 26 396-an vannak hat\u00f3s\u00e1gi h\u00e1zi karant\u00e9nban, k\u00f6z\u00fcl\u00fck 1141-en v\u00e1llalt\u00e1k, hogy a hat\u00f3s\u00e1gok elektronikusan, mobiltelefonos applik\u00e1ci\u00f3n kereszt\u00fcl ellen\u0151rizz\u00e9k, betartj\u00e1k-e a karant\u00e9nszab\u00e1lyokat.\n\u00a0\u00a0\u00a0\u00a0Arra az \u00fajs\u00e1g\u00edr\u00f3i k\u00e9rd\u00e9sre, hogy h\u00e1ny elj\u00e1r\u00e1s indult \u00e1lh\u00edrterjeszt\u0151kkel szemben, az ezredes a hat\u00e1lyos jogszab\u00e1ly r\u00e9mh\u00edrterjeszt\u00e9sre vonatkoz\u00f3 passzus\u00e1t id\u00e9zte. E szerint aki a nagy nyilv\u00e1noss\u00e1g el\u0151tt val\u00f3tlan t\u00e9nyt \u00e1ll\u00edt, vagy val\u00f3s t\u00e9nyt elferd\u00edtve k\u00f6z\u00f6l, illetve h\u00edresztel \u00e9s ez a t\u00e9nyk\u00f6zl\u00e9s alkalmas arra, hogy az emberekben nyugtalans\u00e1got keltsen, r\u00e9mh\u00edrterjeszt\u00e9st k\u00f6vet el. S\u00falyosabb meg\u00edt\u00e9l\u00e9s\u0171 a b\u0171ncselekm\u00e9ny akkor, ha a r\u00e9mh\u00edrterjeszt\u00e9st k\u00fcl\u00f6nleges jogrend idej\u00e9n k\u00f6veti el valaki. Eml\u00e9keztetett: a j\u00e1rv\u00e1ny magyarorsz\u00e1gi megjelen\u00e9se \u00f3ta 143 esetben rendeltek el elj\u00e1r\u00e1st r\u00e9mh\u00edrterjeszt\u00e9s miatt, ebb\u0151l 67-et m\u00e1rcius \u00e9s j\u00fanius 17.-e k\u00f6z\u00f6tt, vagyis a vesz\u00e9lyhelyzeti id\u0151szakban 67-et. Jelenleg 3 elj\u00e1r\u00e1s van folyamatban \u00e9s 10 gyan\u00fas\u00edtottat hallgattak ki.\n\u00a0\u00a0\u00a0\u00a0Ugyancsak k\u00e9rd\u00e9sre v\u00e1laszolva elmondta: hab\u00e1r okt\u00f3ber 27.-\u00e9t\u0151l v\u00e1ltoztak a karant\u00e9nelrendel\u00e9sre vonatkoz\u00f3 szab\u00e1lyok, tov\u00e1bbra is korl\u00e1toz\u00e1s n\u00e9lk\u00fcl l\u00e9phetnek be az orsz\u00e1g ter\u00fclet\u00e9re azok a magyar \u00e1llampolg\u00e1rok, akik a szem\u00e9lyforgalomban \u00fczleti c\u00e9llal \u00e9rkeznek vagy ing\u00e1znak, tov\u00e1bb\u00e1 nem rendelnek el karant\u00e9nt azokkal szemben sem, akik igazol\u00e1st tudnak felmutatni arr\u00f3l, hogy az elm\u00falt hat h\u00f3napon bel\u00fcl \u00e1testek a koronav\u00edrus-fert\u0151z\u00e9sen \u00e9s m\u00e1r nem fert\u0151z\u0151ek.\n\nA hat\u00e1rellen\u0151rz\u00e9s meghosszabb\u00edt\u00e1s\u00e1r\u00f3l valamint a vend\u00e9gl\u00e1t\u00f3helyeken \u00e9s a sz\u00f3rakoz\u00f3helyeken k\u00f6telez\u0151 maszk visel\u00e9sr\u0151l sz\u00f3l\u00f3 Korm\u00e1nyrendeletek el\u00e9rhet\u0151ek a Magyar K\u00f6zl\u00f6ny aktu\u00e1lis sz\u00e1m\u00e1ban, amely\u00a0itt\u00a0megtekinthet\u0151.\n\n\n\n\n\n\nMTI 2020. okt\u00f3ber 30.\n\n"}]