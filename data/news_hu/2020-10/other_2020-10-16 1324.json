[{"date": "2020-10-16 13:24", "url": "https://koronavirus.gov.hu/cikkek/orszagos-tisztifoorvos-hatekonyak-az-idosek-erdekeben-hozott-intezkedesek", "h1": "Orsz\u00e1gos tisztif\u0151orvos: hat\u00e9konyak az id\u0151sek \u00e9rdek\u00e9ben hozott int\u00e9zked\u00e9sek", "body": "\nHat\u00e9kony az id\u0151sek \u00e9rdek\u00e9ben hozott l\u00e1togat\u00e1si \u00e9s int\u00e9zm\u00e9nyelhagy\u00e1si tilalom az id\u0151s- \u00e9s szoci\u00e1lis otthonokban - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia hozz\u00e1tette: jelenleg 60 ilyen int\u00e9zm\u00e9nyt \u00e9rint a koronav\u00edrus-fert\u0151z\u00e9s, ezekben 707 lak\u00f3 igazoltan pozit\u00edv, a j\u00e1rv\u00e1ny m\u00e1sodik hull\u00e1m\u00e1ban 55-en gy\u00f3gyultak meg.\n\u00a0\u00a0\u00a0\u00a0Azt mondta, az 1600 int\u00e9zm\u00e9nyben sz\u00e1zezer \u00e1poltat gondoznak, az int\u00e9zm\u00e9nyeknek csak a n\u00e9gy sz\u00e1zal\u00e9k\u00e1ba jutott be a v\u00edrus. Az \u00e9rintett int\u00e9zm\u00e9nyekb\u0151l tizenkett\u0151ben csak egy-egy pozit\u00edv gondozott van, 28 int\u00e9zm\u00e9nyben nem haladja meg a t\u00edzet a pozit\u00edv esetek sz\u00e1ma, \u00e9s hat olyan hely van, ahol 30 ember fert\u0151z\u00f6tt.\n\u00a0\u00a0\u00a0\u00a0A tisztif\u0151orvos k\u00e9rd\u00e9s kapcs\u00e1n besz\u00e1molt arr\u00f3l, hogy megvannak az antig\u00e9n alap\u00fa gyorstesztek \u00e9s a PCR-tesztek els\u0151 \u00f6sszehasonl\u00edt\u00f3 eredm\u00e9nyei. A vizsg\u00e1latok sor\u00e1n a gyorstesztek megb\u00edzhat\u00f3nak min\u0151s\u00fcltek; ha a gyorsteszt pozitivit\u00e1st mutatott, azt a PCR-teszt is meger\u0151s\u00edtette.\n\u00a0\u00a0\u00a0\u00a0Besz\u00e1mol\u00f3ja szerint sz\u00e1mos k\u00f3rh\u00e1z kapott ezekb\u0151l a gyorstesztekb\u0151l, amelyek a diagn\u00f3zis fel\u00e1ll\u00edt\u00e1s\u00e1ban seg\u00edtenek, de - mint hangs\u00falyozta - nem v\u00e1ltj\u00e1k ki teljesen a laborat\u00f3riumi PCR-teszteket.\n\u00a0\u00a0\u00a0\u00a0Az influenzaolt\u00e1s beadhat\u00f3s\u00e1g\u00e1val kapcsolatban megism\u00e9telte, t\u00fcneteket mutat\u00f3, akt\u00edv koronav\u00edrus-beteget nem oltanak, \u00e9s szint\u00e9n nem olthat\u00f3 az, aki - b\u00e1r t\u00fcneteket nem mutat -, de szoros kontaktusnak min\u0151s\u00fclve h\u00e1zi karant\u00e9nban van. N\u00e1luk meg kell v\u00e1rni a t\u00edznapos karant\u00e9n lej\u00e1rt\u00e1t - tette hozz\u00e1.\n\u00a0\u00a0\u00a0\u00a0Akikn\u00e9l egyik eset sem \u00e1ll fenn, azok olthat\u00f3k, de err\u0151l minden esetben az olt\u00f3anyagot bead\u00f3 orvos d\u00f6nt egy el\u0151zetes orvosi vizsg\u00e1lat alapj\u00e1n.\n\u00a0\u00a0\u00a0\u00a0A tisztif\u0151orvos felh\u00edvta a figyelmet az eg\u00e9szs\u00e9gi \u00e1llapot karbantart\u00e1sa \u00e9rdek\u00e9ben a kiegyens\u00falyozott t\u00e1pl\u00e1lkoz\u00e1s, a napi gy\u00fcm\u00f6lcsfogyaszt\u00e1s, \u00e9s a heti t\u00f6bbsz\u00f6ri szabad leveg\u0151n tart\u00f3zkod\u00e1s, sportol\u00e1s fontoss\u00e1g\u00e1ra.\n\u00a0\u00a0\u00a0\u00a0Az \u0151szi h\u00f3napokban aj\u00e1nlott az id\u00e9nygy\u00fcm\u00f6lcs, z\u00f6lds\u00e9g fogyaszt\u00e1sa h\u00e1romszor egy nap, a t\u00e9l folyam\u00e1n viszont p\u00f3tolni kell a vitaminbevitelt C- \u00e9s D-vitamin form\u00e1j\u00e1ban. Jelezte, a doh\u00e1nyz\u00e1s \u00e9s a nem m\u00e9rt\u00e9kkel fogyasztott alkohol k\u00e1rosan hat a szervezetre, ezeket mindenk\u00e9ppen m\u00e9rs\u00e9kelni aj\u00e1nlott.\n\u00a0\u00a0\u00a0\u00a0K\u00f6z\u00f6lte: a cs\u00fct\u00f6rt\u00f6k\u00f6n elhunyt 33 ember k\u00f6z\u00fcl a legfiatalabb 20 \u00e9ves volt, aki egy gyorsan zajl\u00f3, s\u00falyos megbeteged\u00e9sben szenvedett. K\u00f3rh\u00e1zban 1642 koronav\u00edrus-beteget \u00e1polnak, 171-en szorulnak l\u00e9legeztet\u0151g\u00e9pre.\n\n\n\nMTI 2020. okt\u00f3ber 16.\n\n"}]