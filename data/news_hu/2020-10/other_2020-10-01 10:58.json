[{"date": "2020-10-01 10:58", "url": "https://koronavirus.gov.hu/cikkek/orban-ha-jogallamisagi-vitak-akadalyozzak-penzugyi-alap-mukodeset-lehetoseg-van-kormanykozi", "h1": "Orb\u00e1n: ha a jog\u00e1llamis\u00e1gi vit\u00e1k akad\u00e1lyozz\u00e1k a p\u00e9nz\u00fcgyi alap m\u0171k\u00f6d\u00e9s\u00e9t, lehet\u0151s\u00e9g van korm\u00e1nyk\u00f6zi megold\u00e1sra", "body": "\nHa a jog\u00e1llamis\u00e1gi \u00e9s k\u00f6lts\u00e9gvet\u00e9si k\u00e9rd\u00e9sek \u00f6sszek\u00f6t\u00e9s\u00e9r\u0151l sz\u00f3l\u00f3 vita akad\u00e1lyozza a koronav\u00edrus-j\u00e1rv\u00e1ny miatt sz\u00fcks\u00e9ges p\u00e9nz\u00fcgyi alap m\u0171k\u00f6d\u00e9s\u00e9nek elindul\u00e1s\u00e1t, lehet\u0151s\u00e9g van korm\u00e1nyk\u00f6zi meg\u00e1llapod\u00e1sra, az EU int\u00e9zm\u00e9nyein k\u00edv\u00fcl - nyilatkozta Orb\u00e1n Viktor minisztereln\u00f6k cs\u00fct\u00f6rt\u00f6k\u00f6n az MTI-nek Budapesten, miel\u0151tt elindult az eur\u00f3pai uni\u00f3s cs\u00facstal\u00e1lkoz\u00f3ra, Br\u00fcsszelbe.\n\n\nA korm\u00e1nyf\u0151 v\u00e1rakoz\u00e1sa szerint a tal\u00e1lkoz\u00f3n - form\u00e1lisan vagy inform\u00e1lisan - biztosan sz\u00f3 lesz arr\u00f3l a ny\u00e1ron meghozott d\u00f6nt\u00e9sr\u0151l, amely szerint a szok\u00e1sos h\u00e9t\u00e9ves k\u00f6lts\u00e9gvet\u00e9sen t\u00fal egy nagy ar\u00e1ny\u00fa p\u00e9nz\u00fcgyi alapot hoznak l\u00e9tre a bajba jutott gazdas\u00e1gok, az eur\u00f3pai orsz\u00e1gok megseg\u00edt\u00e9s\u00e9re. Ennek a v\u00e9grehajt\u00e1s\u00e1r\u00f3l \u00e9les vit\u00e1k zajlanak, t\u00f6bben \u00f6ssze akarj\u00e1k ezt k\u00f6tni jog\u00e1llamis\u00e1gi k\u00e9rd\u00e9sekkel - jelezte.\n\u00a0\u00a0\u00a0\u00a0A magyar korm\u00e1ny \u00e1ll\u00e1spontja ugyanakkor az, hogy \"most v\u00e1ls\u00e1g van Eur\u00f3p\u00e1ban, most v\u00e1ls\u00e1got kell kezelni, ezt a p\u00e9nz\u00fcgyi alapot min\u00e9l gyorsabban el\u00e9rhet\u0151v\u00e9 kell tenni az orsz\u00e1gok sz\u00e1m\u00e1ra, \u00e9s nem lehet a sebess\u00e9get lass\u00edtani jog\u00e1llamis\u00e1gr\u00f3l sz\u00f3l\u00f3 vit\u00e1kkal\" - k\u00f6z\u00f6lte Orb\u00e1n Viktor.\n\u00a0\u00a0\u00a0\u00a0\u00cdgy rossz \u00fctemez\u00e9s\u0171nek \u00e9s rossz id\u0151z\u00edt\u00e9s\u0171nek nevezte azt a sz\u00e1nd\u00e9kot, amely \u00f6ssze akarja k\u00f6tni a jog\u00e1llamis\u00e1gi k\u00e9rd\u00e9seket p\u00e9nz\u00fcgyi k\u00e9rd\u00e9sekkel.\n\u00a0\u00a0\u00a0\u00a0Ha a vit\u00e1k m\u00e9gis megakad\u00e1lyozn\u00e1k - folytatta -, hogy a mostani keretekben megindulhasson a K\u00f6vetkez\u0151 Nemzed\u00e9k nev\u0171 alap m\u0171k\u00f6d\u00e9se, akkor m\u00e9g mindig ott van az a lehet\u0151s\u00e9g az eur\u00f3pai \u00e1llamok el\u0151tt, hogy ezt a p\u00e9nz\u00fcgyi alapot korm\u00e1nyk\u00f6zi alapon hozz\u00e1k l\u00e9tre, teh\u00e1t az EU int\u00e9zm\u00e9nyein k\u00edv\u00fcl, korm\u00e1nyk\u00f6zi meg\u00e1llapod\u00e1ssal. \u00cdgy tehermentes\u00edthet\u0151 az uni\u00f3n bel\u00fcl foly\u00f3 vit\u00e1kt\u00f3l, \u00e9s gyorsan el lehet juttatni az \u00f6sszeget a r\u00e1szorul\u00f3 orsz\u00e1goknak - magyar\u00e1zta.\n\u00a0\u00a0\u00a0\u00a0Arr\u00f3l is sz\u00f3lt, hogy a mostani EU-cs\u00facson a tervek szerint alapvet\u0151en ink\u00e1bb k\u00fclpolitikai t\u00e9m\u00e1k szerepelnek a napirenden, \u00edgy a T\u00f6r\u00f6korsz\u00e1ggal kialak\u00edtand\u00f3 kapcsolat, a K\u00edn\u00e1val val\u00f3 hosszabb t\u00e1v\u00fa kapcsolat k\u00e9rd\u00e9se \u00e9s a Feh\u00e9roroszorsz\u00e1gban kialakult helyzetre adand\u00f3 uni\u00f3s v\u00e1lasz. Ut\u00f3bbival kapcsolatban a visegr\u00e1di n\u00e9gyeknek (Magyarorsz\u00e1g, Lengyelorsz\u00e1g, Csehorsz\u00e1g \u00e9s Szlov\u00e1kia) van egy \u00f6n\u00e1ll\u00f3 kezdem\u00e9nyez\u00e9s\u00fck, egyfajta eur\u00f3pai Marshall-seg\u00e9lyt szeretn\u00e9nek ny\u00fajtani a feh\u00e9roroszoknak - eml\u00e9keztetett.\n\u00a0\u00a0\u00a0\u00a0\"M\u00e9g nem kaptam v\u00e1laszt, de most mindj\u00e1rt indulok Br\u00fcsszelbe, \u00e9s majd ott nyilv\u00e1n kapok\" - mondta a minisztereln\u00f6k azzal kapcsolatban, hogy n\u00e9h\u00e1ny napja lev\u00e9lben fordult Ursula von der Leyenhez, az Eur\u00f3pai Bizotts\u00e1g eln\u00f6k\u00e9hez, melyben arr\u00f3l t\u00e1j\u00e9koztatta, hogy Magyarorsz\u00e1got \u00e9s a magyar embereket s\u00e9rt\u0151 kijelent\u00e9sei miatt felf\u00fcggeszti a k\u00e9toldal\u00fa politikai kapcsolatokat a test\u00fclet aleln\u00f6k\u00e9vel, Vera Jourov\u00e1val, \u00e9s \u00e1ll\u00e1spontja szerint az EU-biztosnak a tiszts\u00e9g\u00e9b\u0151l val\u00f3 t\u00e1voz\u00e1sa elengedhetetlen\u00fcl sz\u00fcks\u00e9ges.\n\u00a0\u00a0\u00a0\u00a0Orb\u00e1n Viktor az MTI-nek hangs\u00falyozta: a magyar \u00e1ll\u00e1spont tov\u00e1bbra is v\u00e1ltozatlan, az Eur\u00f3pai Bizotts\u00e1g tagjainak, ide\u00e9rtve Vera Jourov\u00e1t is, a t\u00f6rv\u00e9nyek szerint p\u00e1rtatlannak \u00e9s objekt\u00edvnek kell lenni\u00fck. Ez azt jelenti, hogy nem besz\u00e9lhet tiszteletlen\u00fcl egyetlen orsz\u00e1gr\u00f3l sem \u00e9s egyetlen orsz\u00e1g polg\u00e1raival sem. \"Magyarorsz\u00e1g polg\u00e1raival sem besz\u00e9lhet tiszteletlen\u00fcl egyetlen tiszts\u00e9gvisel\u0151je sem az Eur\u00f3pai Uni\u00f3nak\" - jelentette ki.\n\u00a0\u00a0\u00a0\u00a0A korm\u00e1nyf\u0151 kiemelte: a kett\u0151s m\u00e9rce elker\u00fclend\u0151, mert ha a biztos asszony ilyen hangot \u00fct\u00f6tt volna meg \u00e9s ilyen tiszteletlen\u00fcl besz\u00e9lt volna a n\u00e9metekr\u0151l vagy a franci\u00e1kr\u00f3l, akkor \"biztosak lehet\u00fcnk abban, hogy egyetlen percig sem maradt volna a hivatal\u00e1ban\", mert a n\u00e9metek \u00e9s a franci\u00e1k nem t\u0171rt\u00e9k volna ezt el. \u00c9s ha nem lehet a franci\u00e1kkal \u00e9s a n\u00e9metekkel \u00edgy besz\u00e9lni, akkor a magyarokkal sem lehet ilyen tiszteletlen\u00fcl besz\u00e9lni, \u00e9s \"ehhez az \u00e1ll\u00e1spontunkhoz tov\u00e1bbra is ragaszkodunk\" - nyomat\u00e9kos\u00edtotta.\n\n\nMTI 2020. okt\u00f3ber 1.\n\n"}]