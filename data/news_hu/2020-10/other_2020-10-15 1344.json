[{"date": "2020-10-15 13:44", "url": "https://koronavirus.gov.hu/cikkek/itm-allamtitkar-magyarorszag-jarvany-elso-hullamaban-jelentkezo-akadalyokat-jol-vette", "h1": "ITM-\u00e1llamtitk\u00e1r: Magyarorsz\u00e1g a j\u00e1rv\u00e1ny els\u0151 hull\u00e1m\u00e1ban jelentkez\u0151 akad\u00e1lyokat \"j\u00f3l vette\"", "body": "\nA foglalkoztat\u00e1s b\u0151v\u00fcl\u00e9se \u00e9s az \u00e9p\u00edt\u0151ipar er\u0151s\u00f6d\u00e9se is jelzi, hogy a koronav\u00edrus-j\u00e1rv\u00e1ny els\u0151 hull\u00e1m\u00e1ban jelentkez\u0151 akad\u00e1lyokat Magyarorsz\u00e1g \"j\u00f3l vette\" - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) \u00e1llamtitk\u00e1ra az IDEA nemzetk\u00f6zi \u00e9p\u00edt\u0151m\u00e9rn\u00f6k online konferenci\u00e1n cs\u00fct\u00f6rt\u00f6k\u00f6n Budapesten.\n\n\nBoros Anita \u00e9p\u00edt\u00e9sgazdas\u00e1g\u00e9rt, infrastruktur\u00e1lis k\u00f6rnyezet\u00e9rt \u00e9s fenntarthat\u00f3s\u00e1g\u00e9rt felel\u0151s \u00e1llamtitk\u00e1r hozz\u00e1tette, a foglalkoztatottak sz\u00e1ma id\u00e9n el\u0151sz\u00f6r augusztusban haladta meg a 4,5 milli\u00f3t, a munkan\u00e9lk\u00fclis\u00e9gi r\u00e1ta pedig 3,9 sz\u00e1zal\u00e9kos volt, ami az uni\u00f3s 7,3 sz\u00e1zal\u00e9kos \u00e1tlagnak csaknem a fele.\n\u00a0\u00a0\u00a0\u00a0K\u00f6z\u00f6lte, m\u00e1r az \u00e9p\u00edt\u0151iparban is elindult a javul\u00e1s, m\u00edg m\u00e1jusban m\u00e9g 20,4 sz\u00e1zal\u00e9kos visszaes\u00e9st m\u00e9rtek az el\u0151z\u0151 h\u00f3naphoz k\u00e9pest, az \u00e1gazat termel\u00e9se j\u00faniusban 6 sz\u00e1zal\u00e9kkal, j\u00faliusban pedig 3,5 sz\u00e1zal\u00e9kkal javult az el\u0151z\u0151 h\u00f3naphoz viszony\u00edtva.\n\u00a0\u00a0\u00a0\u00a0Boros Anita kiemelte, a j\u00e1rv\u00e1ny magyarorsz\u00e1gi megjelen\u00e9sekor a korm\u00e1ny gyors int\u00e9zked\u00e9seket hozott az ember\u00e9letek meg\u00f3v\u00e1sa \u00e9s a magyar gazdas\u00e1g seg\u00edt\u00e9se \u00e9rdek\u00e9ben. Ut\u00f3bbinak egyik eszk\u00f6ze volt a Gazdas\u00e1gv\u00e9delmi akci\u00f3terv, amelyben m\u00e1r 6000 milli\u00e1rd forintot ford\u00edtottak a gazdas\u00e1g megv\u00e9d\u00e9s\u00e9re. Az akci\u00f3terv r\u00e9szek\u00e9nt munkahelymeg\u0151rz\u00e9si, k\u00e9pz\u00e9si \u00e9s munkahelyteremt\u00e9si t\u00e1mogat\u00e1sokat vezettek be, az int\u00e9zked\u00e9sek a munkaer\u0151 megtart\u00e1s\u00e1t \u00e9s \u00faj munkahelyek kialak\u00edt\u00e1s\u00e1t szolg\u00e1lt\u00e1k. P\u00e9ldak\u00e9nt a munkahelyv\u00e9delmi b\u00e9rt\u00e1mogat\u00e1st, a kutat\u00e1s-fejleszt\u00e9sben dolgoz\u00f3k b\u00e9rt\u00e1mogat\u00e1s\u00e1t \u00e9s a munkahelyteremt\u0151 b\u00e9rt\u00e1mogat\u00e1st eml\u00edtette. K\u00f6z\u00f6lte, mindh\u00e1rom p\u00e1ly\u00e1zati konstrukci\u00f3 augusztus 31-\u00e9n lez\u00e1rult, a k\u00e9relmek feldolgoz\u00e1sa befejez\u0151d\u00f6tt.\n\u00a0\u00a0\u00a0\u00a0Boros Anita jelezte, a munkahelyteremt\u0151 b\u00e9rt\u00e1mogat\u00e1sra t\u00f6bb mint 36 000 v\u00e1llalkoz\u00e1s ny\u00fajtott be k\u00e9relmet, a l\u00e9trehozand\u00f3 \u00faj munkahelyek sz\u00e1ma meghaladta a 48 ezret, a teljes t\u00e1mogat\u00e1si ig\u00e9ny pedig az 57 milli\u00e1rd forintot. Ebben a kateg\u00f3ri\u00e1ban a t\u00e1mogatott munkav\u00e1llal\u00f3k 12 sz\u00e1zal\u00e9ka (5821 ember) \u00e9p\u00edt\u0151ipari c\u00e9gn\u00e9l dolgozik - tette hozz\u00e1.\n\u00a0\u00a0\u00a0\u00a0A munkahelyv\u00e9delmi b\u00e9rt\u00e1mogat\u00e1sra 14 699 v\u00e1llalat ny\u00fajtott be k\u00e9relmet, a teljes t\u00e1mogat\u00e1si ig\u00e9ny megk\u00f6zel\u00edtette a 35 milli\u00e1rd forintot. A programban a v\u00e1llalkoz\u00e1soknak h\u00e1rom h\u00f3napra \u00e1tlagosan csaknem 2 milli\u00f3 forintot \u00edt\u00e9ltek oda, egy munkav\u00e1llal\u00f3ra havi szinten nett\u00f3 55 364 forint jutott. A t\u00e1mogat\u00e1s seg\u00edts\u00e9g\u00e9vel t\u00f6bb mint 200 ezer munkahelyet tudtak megv\u00e9deni.\n\u00a0\u00a0\u00a0\u00a0A kutat\u00e1s-fejleszt\u00e9sben dolgoz\u00f3k b\u00e9rt\u00e1mogat\u00e1s\u00e1n\u00e1l a teljes t\u00e1mogat\u00e1si ig\u00e9ny meghaladta a 17 milli\u00e1rd forintot, a v\u00e1llalkoz\u00e1soknak h\u00e1rom h\u00f3napra az \u00e1tlagos t\u00e1mogat\u00e1si \u00f6sszeg 13 milli\u00f3 forint, munkav\u00e1llal\u00f3nk\u00e9nt egy h\u00f3napra csaknem nett\u00f3 260 000 forint volt.\n\u00a0\u00a0\u00a0\u00a0Kiemelte m\u00e9g, hogy a magyar, high-tech \u00e9s z\u00f6ld t\u00e1mogat\u00e1si forma ir\u00e1nt, amely a kis- \u00e9s k\u00f6zepes v\u00e1llalkoz\u00e1sok (kkv-k) modern \u00fczleti \u00e9s termel\u00e9si kih\u00edv\u00e1sokhoz alkalmazkod\u00e1s\u00e1t seg\u00edt\u0151 fejleszt\u00e9sek t\u00e1mogat\u00e1s\u00e1ra szolg\u00e1l, jelent\u0151s volt az \u00e9rdekl\u0151d\u00e9s, az \u00e9p\u00edt\u0151ipari c\u00e9gek r\u00e9sz\u00e9r\u0151l is, f\u0151k\u00e9nt a lak\u00f3- \u00e9s egy\u00e9b \u00e9p\u00fclet \u00e9p\u00edt\u00e9s\u00e9vel foglalkoz\u00f3 c\u00e9gek p\u00e1ly\u00e1ztak. A programra csaknem 5500 t\u00e1mogat\u00e1si k\u00e9relem \u00e9rkezett be, a t\u00e1mogat\u00e1si ig\u00e9ny meghaladta a 127 milli\u00e1rd forintot. A p\u00e1ly\u00e1zat seg\u00edts\u00e9g\u00e9vel t\u00f6bb mint 130 000 munkahelyet tudtak megv\u00e9deni.\n\u00a0\u00a0\u00a0\u00a0A konferenci\u00e1t az IQ Kecskem\u00e9t Ipari Kutat\u00f3 Kft., a Magyar Innovat\u00edv \u00c9p\u00edt\u0151ipari Ny\u00edlt Klaszter \u00e9s a Magyar M\u00e9rn\u00f6ki Kamara szervezte, az esem\u00e9nyt id\u00e9n rendezt\u00e9k meg 3. alkalommal.\n\n\nMTI 2020. okt\u00f3ber 15.\n\n"}]