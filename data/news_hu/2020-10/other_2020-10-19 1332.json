[{"date": "2020-10-19 13:32", "url": "https://koronavirus.gov.hu/cikkek/operativ-torzs-magyarorszagrol-korlatozas-nelkul-lehet-ausztriaba-utazni", "h1": "Operat\u00edv t\u00f6rzs: Magyarorsz\u00e1gr\u00f3l korl\u00e1toz\u00e1s n\u00e9lk\u00fcl lehet Ausztri\u00e1ba utazni", "body": "\nMegv\u00e1ltoztak a szem\u00e9lyforgalmat \u00e9rint\u0151 beutaz\u00e1si szab\u00e1lyok Ausztri\u00e1ba szombatt\u00f3l, Magyarorsz\u00e1gr\u00f3l ugyanakkor korl\u00e1toz\u00e1s n\u00e9lk\u00fcl lehet beutazni Ausztri\u00e1ba, mert Magyarorsz\u00e1g pozit\u00edv jelleg\u0171 biztons\u00e1gi kock\u00e1zati besorol\u00e1st kapott - k\u00f6z\u00f6lte a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese\u00a0\u00a0h\u00e9tf\u0151n online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes elmondta: Ausztria j\u00e1rv\u00e1ny\u00fcgyi szempontb\u00f3l nem tesz k\u00fcl\u00f6nbs\u00e9get harmadik orsz\u00e1gbeli \u00e1llampolg\u00e1r \u00e9s az Eur\u00f3pai Gazdas\u00e1gi T\u00e9rs\u00e9g \u00e1llampolg\u00e1rai k\u00f6z\u00f6tt a szem\u00e9lyforgalmat \u00e9rint\u0151 beutaz\u00e1ssal \u00f6sszef\u00fcgg\u00e9sben, az \u00e1ltala fel\u00e1ll\u00edtott j\u00e1rv\u00e1ny\u00fcgyi kock\u00e1zati biztons\u00e1gi besorol\u00e1st k\u00f6veti.\n\u00a0\u00a0\u00a0\u00a0Hozz\u00e1tette: egyes orsz\u00e1gok tekintet\u00e9ben r\u00e9gi\u00f3s szint\u0171 biztons\u00e1gi kock\u00e1zati besorol\u00e1s van \u00e9rv\u00e9nyben, a j\u00e1rv\u00e1ny\u00fcgyi kock\u00e1zatot jelent\u0151 orsz\u00e1gokb\u00f3l kiz\u00e1r\u00f3lag negat\u00edv PCR-teszt birtok\u00e1ban lehet Ausztri\u00e1ba utazni. A korl\u00e1toz\u00e1sok nem \u00e9rintik a nemzetk\u00f6zi tranzitra vonatkoz\u00f3, kor\u00e1bban hozott szab\u00e1lyokat.\n\u00a0\u00a0\u00a0\u00a0Az alezredes azt k\u00e9rte: azok, akik k\u00fclf\u00f6ldre k\u00edv\u00e1nnak utazni, mindenk\u00e9pp t\u00e1j\u00e9koz\u00f3djanak, hogy biztos\u00edtott-e a c\u00e9lorsz\u00e1gba t\u00f6rt\u00e9n\u0151 beutaz\u00e1suk.\n\u00a0\u00a0\u00a0\u00a0Ismertette: a h\u00e9tv\u00e9g\u00e9n ellen\u0151rizt\u00e9k a j\u00e1rv\u00e1ny\u00fcgyi k\u00e9sz\u00fclts\u00e9gi id\u0151szak v\u00e9delmi int\u00e9zked\u00e9seir\u0151l sz\u00f3l\u00f3 korm\u00e1nyhat\u00e1rozat szab\u00e1lyainak betart\u00e1s\u00e1t, \u00f6sszesen 109 rend\u0151ri int\u00e9zked\u00e9sre volt sz\u00fcks\u00e9g.\n\u00a0\u00a0\u00a0\u00a0A jogszab\u00e1ly hat\u00e1lyba l\u00e9p\u00e9se \u00f3ta 543 emberrel szemben kellett int\u00e9zkedni\u00fck, mert a t\u00f6megk\u00f6zleked\u00e9sben nem, vagy nem megfelel\u0151en viselt\u00e9k a maszkot. Vas\u00e1rnap 55 ilyen int\u00e9zked\u00e9sre volt sz\u00fcks\u00e9g, amib\u0151l 50 figyelmeztet\u00e9ssel, 5 szab\u00e1lys\u00e9rt\u00e9si feljelent\u00e9ssel z\u00e1rult.\n\u00a0\u00a0\u00a0\u00a0A kereskedelmi \u00fczletekben, k\u00f6zint\u00e9zm\u00e9nyekben \u00e9s egy\u00e9b, a jogszab\u00e1lyban meghat\u00e1rozott helyeken, ugyancsak a korm\u00e1nyhat\u00e1rozat hat\u00e1lyba l\u00e9p\u00e9se \u00f3ta 944 emberrel szemben int\u00e9zkedtek ugyanez\u00e9rt, ebb\u0151l a h\u00e9tv\u00e9g\u00e9n 54-szer, amib\u0151l 47 z\u00e1rult figyelmeztet\u00e9ssel, 7 pedig szab\u00e1lys\u00e9rt\u00e9si feljelent\u00e9ssel.\n\u00a0\u00a0\u00a0\u00a0Szeptember 21 \u00f3ta \u00f6sszesen 1 487 rend\u0151ri int\u00e9zked\u00e9sre volt sz\u00fcks\u00e9g a v\u00e9delmi int\u00e9zked\u00e9seket be nem tart\u00f3kkal szemben, az esetek t\u00f6bbs\u00e9g\u00e9ben, 1 275 alkalommal a hat\u00f3s\u00e1gok figyelmeztet\u00e9st alkalmaztak. \u00a0\u00a0\u00a0\u00a0\n\u00a0\u00a0\u00a0\u00a0Ugyancsak ellen\u0151rizt\u00e9k a h\u00e9tv\u00e9g\u00e9n azokat, akik szem\u00e9lyforgalomban l\u00e9ptek be az orsz\u00e1g ter\u00fclet\u00e9re azzal a c\u00e9llal, hogy \u00e1tutazzanak Magyarorsz\u00e1g ter\u00fclet\u00e9n. Az erre vonatkoz\u00f3 szab\u00e1lyok megszeg\u0151ivel szemben 77 int\u00e9zked\u00e9sre volt sz\u00fcks\u00e9g, 74 esetben helysz\u00edni b\u00edrs\u00e1got szabtak ki, 3 esetben szab\u00e1lys\u00e9rt\u00e9si feljelent\u00e9st tettek a rend\u0151r\u00f6k.\n\u00a0\u00a0\u00a0\u00a0A h\u00e9tv\u00e9g\u00e9n 4 vend\u00e9gl\u00e1t\u00f3helyen kellett int\u00e9zkedni\u00fck a rend\u0151r\u00f6knek, mert nem tartott\u00e1k be a korl\u00e1toz\u00f3 szab\u00e1lyokat. Egy esetben figyelmeztet\u00e9st, 3 esetben szab\u00e1lys\u00e9rt\u00e9si feljelent\u00e9st alkalmaztak. Kiss R\u00f3bert ut\u00f3bbiakkal kapcsolatban megjegyezte, p\u00e9ntek \u00e9jjel Esztergomban szab\u00e1lys\u00e9rt\u00e9si feljelent\u00e9st tettek, mert egy sz\u00f3rakoz\u00f3helyen 23 \u00f3ra ut\u00e1n is kiszolg\u00e1lt\u00e1k a vend\u00e9geket, akik a helysz\u00ednen szeszes italt fogyasztottak. Ugyancsak szab\u00e1lys\u00e9rt\u00e9si feljelent\u00e9st tettek Budapest belv\u00e1ros\u00e1ban k\u00e9t vend\u00e9gl\u00e1t\u00f3helyen is. Eddig \u00f6sszesen 64 rend\u0151ri int\u00e9zked\u00e9sre volt sz\u00fcks\u00e9g vend\u00e9gl\u00e1t\u00f3helyeken a korl\u00e1tozott nyitvatart\u00e1sra vonatkoz\u00f3 szab\u00e1lyok be nem tart\u00e1sa miatt. \u00a0\u00a0\u00a0\u00a0\n\u00a0\u00a0\u00a0\u00a0A hat\u00f3s\u00e1gi h\u00e1zi karant\u00e9nban lev\u0151ket a h\u00e9tv\u00e9g\u00e9n 23 926 alkalommal ellen\u0151rizt\u00e9k, az elm\u00falt k\u00e9t napon 5199 ilyen korl\u00e1toz\u00f3 int\u00e9zked\u00e9st rendeltek el, ebb\u0151l 1509-et a hat\u00e1r\u00e1tkel\u0151kn\u00e9l. Jelenleg 24 929-en vannak hat\u00f3s\u00e1gi h\u00e1zi karant\u00e9nban, k\u00f6z\u00fcl\u00fck 1039-en v\u00e1llalt\u00e1k, hogy a hat\u00f3s\u00e1gok elektronikusan, mobiltelefonos applik\u00e1ci\u00f3n kereszt\u00fcl ellen\u0151rizz\u00e9k, hogy betartja-e a karant\u00e9nszab\u00e1lyokat.\n\u00a0\u00a0\u00a0\u00a0A hat\u00e1rforgalomr\u00f3l sz\u00f3lva elmondta: Magyarorsz\u00e1g hat\u00e1r\u00e1tkel\u0151in\u00e9l z\u00f6kken\u0151mentes a ki- \u00e9s bel\u00e9p\u00e9s, de a teherforgalomban bel\u00e9p\u0151oldalon R\u00f6szk\u00e9n\u00e9l 3, Tomp\u00e1n\u00e1l 2 \u00f3r\u00e1s v\u00e1rakoz\u00e1ssal kell sz\u00e1molni, m\u00edg szem\u00e9lyforgalomban ugyancsak a bel\u00e9p\u0151oldalon Beregsur\u00e1nyn\u00e1l kell 2 \u00f3r\u00e1t v\u00e1rakozni.\n\n\nMTI 2020. okt\u00f3ber 19.\n\n"}]