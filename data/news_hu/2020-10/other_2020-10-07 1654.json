[{"date": "2020-10-07 16:54", "url": "https://koronavirus.gov.hu/cikkek/szijjarto-peter-wellis-85-milliard-forint-beruhazassal-800-uj-munkahelyet-hoz-letre-ozdon", "h1": "Szijj\u00e1rt\u00f3 P\u00e9ter: a Wellis 8,5 milli\u00e1rd forint beruh\u00e1z\u00e1ssal 800 \u00faj munkahelyet hoz l\u00e9tre \u00d3zdon", "body": "\nA magyar tulajdon\u00fa Wellis Magyarorsz\u00e1g Zrt. 8,5 milli\u00e1rd forint beruh\u00e1z\u00e1s hajt v\u00e9gre \u00d3zdon, 800 \u00faj munkahelyet hoz l\u00e9tre a v\u00e1rosban \u00e9s k\u00f6rny\u00e9k\u00e9n, a csal\u00e1doknak kisz\u00e1m\u00edthat\u00f3 j\u00f6v\u0151t ad, ehhez a korm\u00e1ny 3 milli\u00e1rd forint vissza nem t\u00e9r\u00edtend\u0151 t\u00e1mogat\u00e1st biztos\u00edt - jelentette be Szijj\u00e1rt\u00f3 P\u00e9ter k\u00fclgazdas\u00e1gi \u00e9s k\u00fcl\u00fcgyminiszter szerd\u00e1n sajt\u00f3t\u00e1j\u00e9koztat\u00f3j\u00e1n, Budapesten.\n\n\nHangs\u00falyozta, a magyar v\u00e1llalkoz\u00e1s \u00d3zdon a ter\u00fcletr\u0151l kivonul\u00f3 k\u00fclf\u00f6ldi v\u00e1llalat hely\u00e9t veszi \u00e1t korm\u00e1nyzati t\u00e1mogat\u00e1ssal, a sv\u00e1jci tulajdon\u00fa ABB febru\u00e1rban jelentette be, hogy megsz\u00fcnteti \u00f3zdi gazdas\u00e1gi tev\u00e9kenys\u00e9g\u00e9t, bez\u00e1rja az ottani gy\u00e1r\u00e1t, \u00e9s elbocs\u00e1tja t\u00f6bb mint 900 munkav\u00e1llal\u00f3j\u00e1t.\n\u00a0\u00a0\u00a0\u00a0A Wellis megvette az ABB otthagyott \u00f3zdi telep\u00e9t, a 29 ezer n\u00e9gyzetm\u00e9ternyi gy\u00e1rter\u00fcletre \u00faj g\u00e9peket visz, emellett 20 ezer n\u00e9gyzetm\u00e9ter logisztikai k\u00f6zpontot \u00e9p\u00edt, a beruh\u00e1z\u00e1ssal a medencegy\u00e1rt\u00e1sban a vil\u00e1g egyik legnagyobb kapacit\u00e1s\u00e1t hozza l\u00e9tre - tette hozz\u00e1.\n\u00a0\u00a0\u00a0\u00a0A miniszter hangs\u00falyozta, hogy a magyar tulajdon\u00fa Wellis magyar fejleszt\u00e9ssel, magyar term\u00e9keket \u00e1ll\u00edt el\u0151 Magyarorsz\u00e1gon, a t\u00e1rsas\u00e1g m\u00e1ra Eur\u00f3pa legnagyobb jakuzzi gy\u00e1rt\u00f3j\u00e1v\u00e1 v\u00e1lt, \u00e9s ott van a vil\u00e1g \u00f6t legnagyobb medenc\u00e9t gy\u00e1rt\u00f3 v\u00e1llalatai k\u00f6z\u00f6tt.\n\u00a0\u00a0\u00a0\u00a0Szijj\u00e1rt\u00f3 P\u00e9ter kiemelte, az elm\u00falt t\u00edz \u00e9v er\u0151fesz\u00edt\u00e9sei r\u00e9v\u00e9n a magyar gazdas\u00e1g \u00e9leter\u0151ss\u00e9 v\u00e1lt, \u00e9s olyan magyar tulajdon\u00fa v\u00e1llalkoz\u00e1sok j\u00f6ttek l\u00e9tre, amelyek k\u00e9pesek a kivonul\u00f3 k\u00fclf\u00f6ldi kapacit\u00e1sok ellens\u00falyoz\u00e1s\u00e1ra.\n\u00a0\u00a0\u00a0\u00a0A k\u00fclgazdas\u00e1gi \u00e9s k\u00fcl\u00fcgyminiszter sz\u00f3lt arr\u00f3l is, hogy a koronav\u00edrus idej\u00e9n \u00e9rdemes beruh\u00e1zni, a most befektet\u0151k, fejleszt\u0151k hossz\u00fa t\u00e1von versenyel\u0151nyre tehetnek szert a piacon, amelyb\u0151l a nemzetgazdas\u00e1g profit\u00e1lhat. C\u00e9l, hogy az orsz\u00e1g, a magyar v\u00e1llalatok az \u00faj vil\u00e1ggazdas\u00e1gi korszak nyertesei k\u00f6z\u00e9 tartozzanak - jelentette ki.\n\u00a0\u00a0\u00a0\u00a0Czafik Zsolt, a Wellis Magyarorsz\u00e1g Zrt. vez\u00e9rigazgat\u00f3ja elmondta, v\u00e1llalatuk 2003-ban alakult, 2010 \u00f3ta gy\u00e1rtanak massz\u00e1zsmedenc\u00e9t, 2020-ra Eur\u00f3pa vezet\u0151 massz\u00e1zsmedence gy\u00e1rt\u00f3j\u00e1v\u00e1 v\u00e1ltak. Dabasi telephely\u00fck\u00f6n 600 munkav\u00e1llal\u00f3t foglalkoztatnak. Az eur\u00f3pai sikerek mellett tavaly megjelentek az Amerikai Egyes\u00fclt \u00c1llamok piac\u00e1n is, Miamiban \u00e9s New Yorkban rakt\u00e1rb\u00e1zist nyitottak, a keleti parton 50 keresked\u00e9s \u00e9rt\u00e9kes\u00edti a Wellis massz\u00e1zsmedenc\u00e9it.\n\u00a0\u00a0\u00a0\u00a0Riz G\u00e1bor (Fidesz), az \u00f3zdi t\u00e9rs\u00e9g orsz\u00e1ggy\u0171l\u00e9si k\u00e9pvisel\u0151je elmondta, a Wellis beruh\u00e1z\u00e1sa a t\u00e9rs\u00e9gben \u00e9l\u0151 csal\u00e1dok sz\u00e1m\u00e1ra biztos\u00edt munk\u00e1t, a v\u00e1ros azon dolgozik, hogy seg\u00edts\u00e9k tov\u00e1bbi c\u00e9gek leteleped\u00e9s\u00e9t a v\u00e1rosban.\n\nMTI 2020. okt\u00f3ber 7.\n\n"}]