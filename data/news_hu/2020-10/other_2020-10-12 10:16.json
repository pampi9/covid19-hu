[{"date": "2020-10-12 10:16", "url": "https://koronavirus.gov.hu/cikkek/kormanyszovivo-az-egeszsegugy-felkeszult-minden-eszkoz-rendelkezesre-all", "h1": "Korm\u00e1nysz\u00f3viv\u0151: az eg\u00e9szs\u00e9g\u00fcgy felk\u00e9sz\u00fclt, minden eszk\u00f6z rendelkez\u00e9sre \u00e1ll", "body": "\nAz eg\u00e9szs\u00e9g\u00fcgy felk\u00e9sz\u00fclt \u00e9s minden eszk\u00f6z rendelkez\u00e9sre \u00e1ll a koronav\u00edrus-j\u00e1rv\u00e1ny m\u00e1sodik hull\u00e1ma alatt - mondta a korm\u00e1nysz\u00f3viv\u0151 h\u00e9tf\u0151n a Kossuth r\u00e1di\u00f3 J\u00f3 reggelt, Magyarorsz\u00e1g! c\u00edm\u0171 m\u0171sor\u00e1ban.\n\n\nSzentkir\u00e1lyi Alexandra elmondta, a magyar j\u00e1rv\u00e1ny\u00fcgyi helyzet a k\u00fclf\u00f6ldi trendeket k\u00f6veti: ahogy Magyarorsz\u00e1gon, \u00fagy k\u00fclf\u00f6ld\u00f6n is emelkedett a fert\u0151z\u00f6ttek sz\u00e1ma, s erre lehet sz\u00e1m\u00edtani a k\u00f6vetkez\u0151 hetekben is.\n\u00a0\u00a0\u00a0\u00a0Hozz\u00e1tette, az els\u0151 hull\u00e1m idej\u00e9n az orsz\u00e1g j\u00f3l v\u00e9dekezett, \u00e9s siker\u00fclt felk\u00e9szteni az eg\u00e9szs\u00e9g\u00fcgyet a m\u00e1sodik hull\u00e1mra, \u00edgy minden szem\u00e9lyi, illetve t\u00e1rgyi felt\u00e9tel adott.\n\u00a0\u00a0\u00a0\u00a0\"Ha valakinek sz\u00fcks\u00e9ge van arra, hogy valamilyen kezel\u00e9st kapjon, esetleg k\u00f3rh\u00e1zba ker\u00fcl, akkor ezt b\u00edrni fogja a magyar eg\u00e9szs\u00e9g\u00fcgy\" - hangs\u00falyozta Szentkir\u00e1lyi Alexandra.\n\u00a0\u00a0\u00a0\u00a0Mindenk\u00e9ppen a v\u00e9dekez\u00e9sre kell koncentr\u00e1lni - f\u0171zte hozz\u00e1 a korm\u00e1nysz\u00f3viv\u0151 -, am\u00edg nincs vakcina a v\u00edrus ellen. Ennek fontos r\u00e9sze az er\u0151forr\u00e1sok beoszt\u00e1sa; jelenleg 40 olyan k\u00f3rh\u00e1z van, ahol koronav\u00edrusos betegeket \u00e1polnak, de ha sz\u00fcks\u00e9ges, akkor tov\u00e1bbi k\u00f3rh\u00e1zakat tudnak bevonni.\n\u00a0\u00a0\u00a0\u00a0Ezekbe az int\u00e9zm\u00e9nyekbe orvosok \u00e9s \u00e1pol\u00f3k is kellenek, akiket \u00e1tvez\u00e9nyelhetnek. Ez jelenleg a szakemberek 1 sz\u00e1zal\u00e9k\u00e9t \u00e9rinti - emelte ki Szentkir\u00e1lyi Alexandra.\n\u00a0\u00a0\u00a0\u00a0Kit\u00e9rt arra is, az orvosok \"soha nem l\u00e1tott\" b\u00e9remel\u00e9se \u00e9s a h\u00e1lap\u00e9nz kivezet\u00e9se kapcs\u00e1n a Magyar Orvosi Kamara javaslat\u00e1t val\u00f3s\u00edtotta meg a korm\u00e1ny. Ugyanakkor h\u00e1tra van m\u00e9g 18 olyan rendelet, amelyeket szint\u00e9n az orvosi kamar\u00e1val egyet\u00e9rt\u00e9sben alkotnak majd meg.\n\u00a0\u00a0\u00a0\u00a0Hozz\u00e1tette, el\u0151rel\u00e1that\u00f3an m\u00e9g a h\u00e9ten foglalkoznak majd - a kamara bevon\u00e1s\u00e1val - a h\u00e1ziorvosokat \u00e9rint\u0151 \u00faj szab\u00e1lyokkal, aminek r\u00e9sze a praxisk\u00f6z\u00f6ss\u00e9gek l\u00e9trehoz\u00e1sa is.\n\nMTI 2020. okt\u00f3ber 12.\n\n"}]