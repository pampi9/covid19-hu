[{"date": "2020-10-01 16:00", "url": "https://koronavirus.gov.hu/cikkek/rendben-elindult-testhomerseklet-merese-szakkepzo-iskolakban", "h1": "Rendben elindult a testh\u0151m\u00e9rs\u00e9klet m\u00e9r\u00e9se a szakk\u00e9pz\u0151 iskol\u00e1kban", "body": "\nOrsz\u00e1gszerte rendben elindult a di\u00e1kok testh\u0151m\u00e9rs\u00e9klet-ellen\u0151rz\u00e9se a szakk\u00e9pz\u0151 iskol\u00e1kban - jelentette ki az Innov\u00e1ci\u00f3s \u00e9s Technol\u00f3giai Miniszt\u00e9rium\u00a0 parlamenti \u00e1llamtitk\u00e1ra, amikor digit\u00e1lis testh\u0151m\u00e9r\u0151kaput adott \u00e1t a Budapesti M\u0171szaki Szakk\u00e9pz\u00e9si Centrumban (BMSZC).\u00a0Schanda Tam\u00e1s hangs\u00falyozta: a korm\u00e1ny azt vallja, hogy Magyarorsz\u00e1gnak a j\u00e1rv\u00e1ny k\u00f6zepette is m\u0171k\u00f6dnie kell; meg kell v\u00e9deni az emberek eg\u00e9szs\u00e9g\u00e9t, mik\u00f6zben a munkahelyek v\u00e9delme \u00e9rdek\u00e9ben a gazdas\u00e1g tov\u00e1bbi er\u0151s\u00edt\u00e9se is sz\u00fcks\u00e9ges.\n\n\n\u00a0\u00a0\u00a0\u00a0Ezt szolg\u00e1lj\u00e1k a testh\u0151m\u00e9r\u0151kapuk is, amelyek a di\u00e1kok feltorl\u00f3d\u00e1s\u00e1nak megakad\u00e1lyoz\u00e1s\u00e1val v\u00e9dik a tanul\u00f3k eg\u00e9szs\u00e9g\u00e9t, illetve lehet\u0151v\u00e9 teszik az oktat\u00e1s z\u00f6kken\u0151mentes megkezd\u00e9s\u00e9t - tette hozz\u00e1 a politikus.\n\u00a0\u00a0\u00a0\u00a0Mint elmondta, a korm\u00e1ny a munkahelyek, a csal\u00e1dok v\u00e9delme \u00e9rdek\u00e9ben d\u00f6nt\u00f6tt \u00fagy, hogy folytat\u00f3dhasson a tanul\u00e1s, a munka az oktat\u00e1si int\u00e9zm\u00e9nyekben. Ezt a sz\u00e1nd\u00e9kot pedig az emberek is meger\u0151s\u00edtett\u00e9k a nemzeti konzult\u00e1ci\u00f3 sor\u00e1n - jegyezte meg.\n\u00a0\u00a0\u00a0\u00a0A j\u00e1rv\u00e1ny els\u0151 hull\u00e1m alatt bebizonyosodott - folytatta -, hogy Magyarorsz\u00e1g csod\u00e1kra, p\u00e9ld\u00e1s \u00f6sszefog\u00e1sra k\u00e9pes a bajban.\n\u00a0\u00a0\u00a0\u00a0A t\u00f6bbi k\u00f6z\u00f6tt az \u00fczleti vil\u00e1g szerepl\u0151i is innovat\u00edv \u00f6tleteikkel, ak\u00e1r felaj\u00e1nl\u00e1sokkal komoly seg\u00edts\u00e9get ny\u00fajtottak a v\u00e9dekez\u00e9shez - f\u0171zte hozz\u00e1.\n\u00a0\u00a0\u00a0\u00a0K\u00f6zl\u00e9se szerint a miniszt\u00e9riumban is felm\u00e9rt\u00e9k, hogy pontosan mit kell beszerezni a szakk\u00e9pz\u0151 centrumok sz\u00e1m\u00e1ra az okt\u00f3ber 1-j\u00e9t\u0151l k\u00f6telez\u0151 testh\u0151m\u00e9rs\u00e9klet-vizsg\u00e1latokhoz.\n\u00a0\u00a0\u00a0\u00a0Ennek nyom\u00e1n a Nemzeti Szakk\u00e9pz\u00e9si \u00e9s Feln\u0151ttk\u00e9pz\u00e9si Hivatal 5700 pisztolyos l\u00e1zm\u00e9r\u0151t \u00e9s 24 l\u00e1zm\u00e9r\u0151kaput biztos\u00edt az int\u00e9zm\u00e9nyeknek - mondta Schanda Tam\u00e1s.\n\n\u00a0\u00a0\u00a0\u00a0A g\u00f6r\u00f6g Alumil t\u00e1rsas\u00e1g \u00e1ltal kifejlesztett \u00e9s gy\u00e1rtott, cs\u00fct\u00f6rt\u00f6k\u00f6n \u00e1tadott Smart Gate testh\u0151m\u00e9r\u0151kapuk a szakk\u00e9pz\u00e9si centrum \u00e9s az Alumilt k\u00e9pvisel\u0151 Tri-Con Zrt. meg\u00e1llapod\u00e1sa alapj\u00e1n m\u0171k\u00f6dnek a 9 ezer di\u00e1kot oktat\u00f3 BMSZC 12 iskol\u00e1j\u00e1ban.\n\u00a0\u00a0\u00a0\u00a0A berendez\u00e9s percenk\u00e9nt 60 ember z\u00f6kken\u0151mentes \u00e1thalad\u00e1s\u00e1t teszi lehet\u0151v\u00e9. Ek\u00f6zben plusz/m\u00ednusz 0,2 Celsius-fokos pontoss\u00e1ggal m\u00e9ri meg az elhalad\u00f3k testh\u0151m\u00e9rs\u00e9klet\u00e9t, \u00e9s jelez, ha l\u00e1zas di\u00e1kot tal\u00e1l.\nMTI\n\n"}]