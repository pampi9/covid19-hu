[{"date": "2020-10-02 14:04", "url": "https://koronavirus.gov.hu/cikkek/varga-mihaly-elsodleges-cel-munkahelyek-vallalkozasok-megvedese", "h1": "Varga Mih\u00e1ly: els\u0151dleges c\u00e9l a munkahelyek, v\u00e1llalkoz\u00e1sok megv\u00e9d\u00e9se", "body": "\nA magyar gazdas\u00e1gpolitika els\u0151dleges c\u00e9lja, a munkahelyek, v\u00e1llalkoz\u00e1sok megv\u00e9d\u00e9se, ehhez a beruh\u00e1z\u00e1sok t\u00e1mogat\u00e1sa a leghat\u00e1sosabb eszk\u00f6z - jelentette ki a p\u00e9nz\u00fcgyminiszter p\u00e9nteken a B\u00e1cs-Kiskun megyei Fels\u0151lajoson, a M\u00e1rka \u00dcd\u00edt\u0151gy\u00e1rt\u00f3 Kft. kapacit\u00e1sb\u0151v\u00edt\u0151 beruh\u00e1z\u00e1s\u00e1nak bejelent\u00e9s\u00e9n.\n\n\n\u00a0Az \u00fczeml\u00e1togat\u00e1s ut\u00e1n\u00a0Varga Mih\u00e1ly\u00a0elmondta: a teljes m\u00e9rt\u00e9kben magyar kft. csaknem 105 milli\u00f3 forintos beruh\u00e1z\u00e1s\u00e1hoz 72 milli\u00f3 forint t\u00e1mogat\u00e1st nyert a Gazdas\u00e1gfejleszt\u00e9si \u00e9s Innov\u00e1ci\u00f3s Operat\u00edv Program (GINOP) p\u00e1ly\u00e1zat\u00e1n.\n\u00a0\u00a0\u00a0\u00a0Hozz\u00e1tette: a \"M\u00e1rka\" \u00fcd\u00edt\u0151 magyar szabadalom, \u00e9vtizedes m\u00faltra visszatekint\u0151 \"brand\", a c\u00e9g besz\u00e1ll\u00edt\u00f3inak 90 sz\u00e1zal\u00e9ka is magyar v\u00e1llalkoz\u00e1s. \u00a0\u00a0\u00a0\u00a0\nHangs\u00falyozta: a korm\u00e1ny m\u00e1r t\u00edz \u00e9ve k\u00f6veti azt az alapelvet, hogy \"ha munka van, minden van \", mert ez alapozza meg az orsz\u00e1g teljes\u00edtm\u00e9ny\u00e9t, a csal\u00e1dok \u00e9letsz\u00ednvonal\u00e1t. A korm\u00e1ny a j\u00e1rv\u00e1ny m\u00e1sodik hull\u00e1ma idej\u00e9n is t\u00f6bb eszk\u00f6zzel seg\u00edti a hazai v\u00e1llalkoz\u00e1sokat, a munkahelyek megv\u00e9d\u00e9s\u00e9ben \u00e9s \u00fajabb fejleszt\u00e9sekben - k\u00f6z\u00f6lte. \u00a0\u00a0\u00a0\u00a0\nA Gazdas\u00e1gfejleszt\u00e9si \u00e9s Innov\u00e1ci\u00f3s Operat\u00edv Program els\u0151sorban azokat a fejleszt\u00e9seket t\u00e1mogatja, amelyek seg\u00edtik a v\u00e1llalkoz\u00e1sokat alkalmazkodni a jelenlegi kih\u00edv\u00e1sokhoz - mondta.\n\u00a0\u00a0\u00a0\u00a0Varga Mih\u00e1ly\u00a0eml\u00e9keztetett: a gazdas\u00e1gv\u00e9delmi int\u00e9zked\u00e9sek folytat\u00f3dnak a k\u00f6vetkez\u0151 h\u00f3napokban is, folyamatosan jelennek meg \u00faj felh\u00edv\u00e1sok is. A p\u00e1ly\u00e1zatok gyorsabb \u00e9s egyszer\u0171bb el\u00e9rhet\u0151s\u00e9ge \u00e9rdek\u00e9ben a P\u00e9nz\u00fcgyminiszt\u00e9rium kifejlesztett egy mobilalkalmaz\u00e1st. Az applik\u00e1ci\u00f3 seg\u00edts\u00e9g\u00e9vel a v\u00e1llalkoz\u00e1sok azonnal \u00e9rtes\u00edt\u00e9st kapnak az aktu\u00e1lis p\u00e1ly\u00e1zatok megjelen\u00e9s\u00e9r\u0151l, t\u00e1j\u00e9koz\u00f3dhatnak a r\u00e9szletekr\u0151l, feltehetik k\u00e9rd\u00e9seiket az \u00fcgyf\u00e9lszolg\u00e1latnak. A t\u00e1rca tov\u00e1bbfejleszti az alkalmaz\u00e1st, hogy j\u00f6v\u0151 \u00e9vt\u0151l m\u00e1r p\u00e1ly\u00e1zatokat is be lehessen ny\u00fajtani a GINAPP-on kereszt\u00fcl- k\u00f6z\u00f6lte a miniszter. \u00a0\u00a0\u00a0\n\u00a0Varga Mih\u00e1ly\u00a0kit\u00e9rt arra is, hogy a gazdas\u00e1gi n\u00f6veked\u00e9s jegy\u00e9ben eltelt elm\u00falt h\u00e9t \u00e9v megteremtette a lehet\u0151s\u00e9get a v\u00e9dekez\u00e9s eszk\u00f6zeinek m\u00f3dos\u00edt\u00e1s\u00e1hoz. Ezt mutatja az is, hogy a kiskereskedelmi forgalom nem esett vissza a tavalyi \u00e9v adataihoz k\u00e9pest, s\u0151t az ut\u00f3bbi h\u00f3napokban m\u00e1r f\u00f6l\u00f6tte is van. A munkaer\u0151piacon is kedvez\u0151ek a folyamatok, a beruh\u00e1z\u00e1si r\u00e1ta pedig 28,5 sz\u00e1zal\u00e9kos volt, ez a visszaes\u00e9s ellen\u00e9re is az Eur\u00f3pai Uni\u00f3 \u00e9lmez\u0151ny\u00e9be tartozik. \u00a0\u00a0\u00a0\nP\u00e9csk\u00f6vi Tibor, a M\u00e1rka \u00dcd\u00edt\u0151gy\u00e1rt\u00f3 Kft. \u00fcgyvezet\u0151je elmondta: a m\u00e1sodik g\u00e9psor sikeres telep\u00edt\u00e9se \u00e9s a logisztikai k\u00f6zpont b\u0151v\u00edt\u00e9se ut\u00e1n most a saj\u00e1t biol\u00f3giai szennyv\u00edztelep technol\u00f3giai meg\u00faj\u00edt\u00e1sa k\u00f6vetkezik, ami a fajlagos gy\u00e1rt\u00e1si k\u00f6lts\u00e9gek cs\u00f6kkent\u00e9s\u00e9vel garant\u00e1lja a munkahelyek megtart\u00e1s\u00e1t is. A l\u00e9gtechnikai h\u0171t\u00e9s fejleszt\u00e9s\u00e9vel optimaliz\u00e1lj\u00e1k tov\u00e1bb\u00e1 a palackoz\u00f3 \u00fczem h\u0151m\u00e9rs\u00e9klet\u00e9t, ami az \u00fczem m\u00e9g magasabb fok\u00fa sterilit\u00e1s\u00e1t is eredm\u00e9nyezi. \u00daj informatikai eszk\u00f6z\u00f6kkel er\u0151s\u00edtik a t\u00e1vmunka lehet\u0151s\u00e9g\u00e9t is - k\u00f6z\u00f6lte. \u00a0\u00a0\u00a0\u00a0Mint elmondta, a c\u00e9g kapacit\u00e1sa 140 milli\u00f3 palack \u00e9vente, rakt\u00e1roz\u00e1si ter\u00fclet\u00fck el\u00e9rte a 13 ezer n\u00e9gyzetm\u00e9tert. A c\u00e9gn\u00e9l jelenleg 106 munkav\u00e1llal\u00f3 dolgozik. \u00a0\u00a0\n\u00a0\u00a0Az \u00fcgyvezet\u0151 kit\u00e9rt arra is, hogy a M\u00e1rka \u00dcd\u00edt\u0151 m\u00e1r 30 sz\u00e1zal\u00e9kos rPET -et (\u00fajrafeldolgozott PET-anyagot) haszn\u00e1l a palackjaihoz, \u00edgy m\u00e1r most teljes\u00edti a 2025-\u00f6s eur\u00f3pai uni\u00f3s el\u0151\u00edr\u00e1sokat. \u00a0\u00a0\u00a0\u00a0Term\u00e9keiket saj\u00e1t laborat\u00f3riumban \u00e9s munkacsoporttal fejlesztik, fogyaszt\u00f3ik t\u00f6bb mint 70-f\u00e9le \u00fcd\u00edt\u0151ital k\u00f6z\u00fcl v\u00e1laszthatnak, klasszikus sz\u00e9nsavas, limon\u00e1d\u00e9, \u00edzes\u00edtett \u00e1sv\u00e1nyv\u00edz, gy\u00fcm\u00f6lcsital \u00e9s jeges tea kateg\u00f3ri\u00e1ban is - jegyezte meg. Elmondta azt is, hogy term\u00e9keiket 11 orsz\u00e1gba export\u00e1lj\u00e1k, a szomsz\u00e9dos piacokon t\u00fal p\u00e9ld\u00e1ul Oroszorsz\u00e1gba \u00e9s Litv\u00e1ni\u00e1ba is.\n\u00a0\u00a0\u00a0\u00a0Salacz L\u00e1szl\u00f3, a t\u00e9rs\u00e9g fideszes orsz\u00e1ggy\u0171l\u00e9si k\u00e9pvisel\u0151je elmondta: a korm\u00e1ny felismerte, hogy a magyar v\u00e1llalatok sikere\u00a0\u00a0az orsz\u00e1g hossz\u00fa t\u00e1v\u00fa gazdas\u00e1gi n\u00f6veked\u00e9s\u00e9nek a motorja. Ebbe a koncepci\u00f3ba illeszkedik a M\u00e1rka \u00fczem, amelyet B\u00e1cs-Kiskun megye \"\u00e9lelmiszeripari z\u00e1szl\u00f3shaj\u00f3j\u00e1nak \" nevezett. \u00a0\u00a0\u00a0\u00a0\n\nMTI 2020. okt\u00f3ber 2.\n\n"}]