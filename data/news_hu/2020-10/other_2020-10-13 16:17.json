[{"date": "2020-10-13 16:17", "url": "https://koronavirus.gov.hu/cikkek/mager-andrea-az-allami-vallalatok-stabil-bazist-jelentenek-gazdasag-ujrainditasahoz", "h1": "Mager Andrea: az \u00e1llami v\u00e1llalatok stabil b\u00e1zist jelentenek a gazdas\u00e1g \u00fajraind\u00edt\u00e1s\u00e1hoz", "body": "\nAz \u00e1llami tulajdon\u00fa v\u00e1llalatok rugalmasan \u00e9s hat\u00e9konyan alkalmazkodtak a koronav\u00edrus okozta helyzethez, a k\u00f6zszolg\u00e1ltat\u00e1sok sz\u00ednvonala a j\u00e1rv\u00e1ny ellen\u00e9re sem v\u00e1ltozott, mindez pedig azt mutatja, hogy az \u00e1llami v\u00e1llalatok stabil b\u00e1zist jelentenek a gazdas\u00e1g \u00fajraind\u00edt\u00e1s\u00e1hoz - mondta a nemzeti vagyon kezel\u00e9s\u00e9\u00e9rt felel\u0151s t\u00e1rca n\u00e9lk\u00fcli miniszter kedden Budapesten.\n\n\nMager\u00a0Andrea az Orsz\u00e1ggy\u0171l\u00e9s k\u00f6lts\u00e9gvet\u00e9si bizotts\u00e1g\u00e1ban tartott \u00e9ves meghallgat\u00e1s\u00e1n ugyanakkor jelezte, hogy m\u00e9g a k\u00f6zszolg\u00e1ltat\u00e1sok sz\u00ednvonal\u00e1t biztos\u00edt\u00f3, sikeres int\u00e9zked\u00e9sek ellen\u00e9re is jelent\u0151s hat\u00e1sa volt a j\u00e1rv\u00e1nynak az \u00e1llami v\u00e1llalatok \u00e1rbev\u00e9tel\u00e9re. \u00c9ves el\u0151rejelz\u00e9seik szerint a k\u00f6zvetlen k\u00f6lts\u00e9ghat\u00e1s a 15 milli\u00e1rd forintot, a k\u00f6zvetett eredm\u00e9nyhat\u00e1s pedig a 108 milli\u00e1rd forintot is meghaladja.\n\u00a0\u00a0\u00a0\u00a0A miniszter szerint f\u0151k\u00e9nt azok a v\u00e1llalatok voltak a j\u00e1rv\u00e1ny vesztesei, amelyek folyamatos m\u0171k\u00f6dtet\u00e9s\u00e9re volt ig\u00e9ny a lakoss\u00e1g r\u00e9sz\u00e9r\u0151l, mik\u00f6zben a kereslet nagys\u00e1grendje visszaesett.\n\u00a0\u00a0\u00a0\u00a0Az egyes \u00e1llami v\u00e1llalatok k\u00f6z\u00fcl els\u0151k\u00e9nt a k\u00f6zleked\u00e9si v\u00e1llalatokat emelte ki. K\u00f6z\u00f6lte, 2019-ben sikeresen befejez\u0151d\u00f6tt a Vol\u00e1nok integr\u00e1ci\u00f3ja, id\u00e9n pedig m\u00e1r a M\u00c1V \u00e9s a Vol\u00e1nbusz \u00f6sszehangol\u00e1sa fel\u00e9 tettek \u00fajabb fontos l\u00e9p\u00e9st azzal, hogy a Vol\u00e1nbusz a M\u00c1V Zrt. tulajdonosi joggyakorl\u00e1sa al\u00e1 ker\u00fclt. \u00a0\u00a0\u00a0\u00a0\n\u00a0\u00a0\u00a0\u00a0Mager\u00a0Andrea szerint a folyamat k\u00f6vetkez\u0151 l\u00e9p\u00e9sek\u00e9nt egy egys\u00e9ges, integr\u00e1lt nemzeti k\u00f6zleked\u00e9si v\u00e1llalatot hoznak l\u00e9tre, amelynek r\u00e9szek\u00e9nt meg\u00fajul a buszpark: m\u00e1r beszereztek 866 \u00faj aut\u00f3buszt, tov\u00e1bbi 1000 aut\u00f3busz megv\u00e1s\u00e1rl\u00e1sa pedig folyamatban van.\n\u00a0\u00a0\u00a0\u00a0Kiemelte az MVM Csoport poz\u00edci\u00f3ja 2010 \u00f3ta meger\u0151s\u00f6d\u00f6tt, ami annak k\u00f6sz\u00f6nhet\u0151, hogy folyamatosan felv\u00e1s\u00e1rolt\u00e1k a magyarorsz\u00e1gi szolg\u00e1ltat\u00f3kat. A folyamat 2021-ben az E.ON - MVM tranzakci\u00f3val z\u00e1rul, ezt k\u00f6vet\u0151en pedig az MVM lesz a domin\u00e1ns a magyar piacon.\n\u00a0\u00a0\u00a0\u00a0Mindezeken fel\u00fcl az MVM csoport m\u00e9g r\u00e9gi\u00f3s akviz\u00edci\u00f3t is tervez, amelynek c\u00e9lja, hogy eur\u00f3pai szint\u0171 energetikai c\u00e9gg\u00e9 v\u00e1ljon, amelynek \u00fcgyf\u00e9lk\u00f6re meghaladja a 10 milli\u00f3t.\n\u00a0\u00a0\u00a0\u00a0Az MVM csoport tranzakci\u00f3i k\u00f6z\u00fcl kiemelte a M\u00e1trai Er\u0151m\u0171 megv\u00e1s\u00e1rl\u00e1s\u00e1t. Az er\u0151m\u0171 fedezi az orsz\u00e1g energiaell\u00e1t\u00e1snak 10 - 20 sz\u00e1zal\u00e9k\u00e1t, \u00edgy megv\u00e1s\u00e1rl\u00e1s\u00e1t az orsz\u00e1g energia-szuverenit\u00e1sa miatti fontos l\u00e9p\u00e9snek nevezte. Az MVM csoport c\u00e9lja, hogy az er\u0151m\u0171ben a lignit b\u00e1zis\u00fa technol\u00f3gi\u00e1t, \u00faj nagyobb hat\u00e1sfok\u00fa \u00e9s alacsonyabb sz\u00e9n-dioxid-kibocs\u00e1t\u00e1s\u00fa technol\u00f3gi\u00e1ra cser\u00e9lje.\n\u00a0\u00a0\u00a0\u00a0A tranzakci\u00f3nak k\u00f6sz\u00f6nhet\u0151en stabil, biztons\u00e1gos keretek k\u00f6z\u00f6tt m\u0171k\u00f6dik tov\u00e1bb az er\u0151m\u0171, az \u00e1llam pedig egy komplex t\u00e9rs\u00e9gfejleszt\u00e9si projektet tud v\u00e9grehajtani - jelentette ki k\u00e9rd\u00e9sre a miniszter.\n\u00a0\u00a0\u00a0\u00a0A tervek szerint\u00a0Mager\u00a0Andrea t\u00e1rca n\u00e9lk\u00fcli minisztert a gazdas\u00e1gi bizotts\u00e1gban is meghallgatt\u00e1k volna, ezt azonban k\u00e9s\u0151bbre halasztott\u00e1k, mert a k\u00f6lts\u00e9gvet\u00e9si bizotts\u00e1g \u00fcl\u00e9se elh\u00faz\u00f3dott.\n\nMTI 2020. okt\u00f3ber 13.\n\n"}]