[{"date": "2020-10-30 13:03", "url": "https://koronavirus.gov.hu/cikkek/schanda-egyes-cegek-nyereszkedni-probaltak-teszteken", "h1": "Schanda: egyes c\u00e9gek nyer\u00e9szkedni pr\u00f3b\u00e1ltak a teszteken", "body": "\nOkt\u00f3ber elej\u00e9n orsz\u00e1gos fogyaszt\u00f3v\u00e9delmi vizsg\u00e1lat indult, amely azt mutatta ki, hogy egyes c\u00e9gek nyer\u00e9szkedni pr\u00f3b\u00e1ltak a PCR-teszteken - k\u00f6z\u00f6lte az Innov\u00e1ci\u00f3s \u00e9s Technol\u00f3giai Miniszt\u00e9rium parlamenti \u00e9s strat\u00e9giai \u00e1llamtitk\u00e1ra a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\nSchanda Tam\u00e1s felid\u00e9zte, hogy m\u00e1r t\u00f6bb mint egymilli\u00f3 mintav\u00e9tel t\u00f6rt\u00e9nt. Ezek t\u00f6bbs\u00e9ge ingyenes volt, hiszen csak azoknak kell fizetni\u00fck, akik saj\u00e1t elhat\u00e1roz\u00e1sb\u00f3l teszteltetik magukat. A korm\u00e1ny az\u00e9rt vezette be a 19 500 forintos hat\u00f3s\u00e1gi \u00e1rat a PCR-tesztre, hogy egyetlen c\u00e9g se tudjon nyer\u00e9szkedni a j\u00e1rv\u00e1nyon, sajnos azonban nem \u00edgy t\u00f6rt\u00e9nt - mondta.\nBudapesten m\u00e9g zajlik a vizsg\u00e1lat, a 19 megye korm\u00e1nyhivatalai azonban m\u00e1r elk\u00e9sz\u00fcltek vele. Eddig 81 szolg\u00e1ltat\u00f3t ellen\u0151riztek, \u00e9s 20-n\u00e1l tapasztaltak gondot, azaz minden negyedik c\u00e9g jogs\u00e9rt\u0151 m\u00f3don j\u00e1rt el - k\u00f6z\u00f6lte az \u00e1llamtitk\u00e1r.\n\u00c1tn\u00e9ztek 100 honlapot, ezek k\u00f6z\u00fcl 14-et tal\u00e1ltak probl\u00e9m\u00e1snak.\nHelysz\u00edni ellen\u0151rz\u00e9sb\u0151l 57-et, telefonosb\u00f3l 83-at v\u00e9geztek.\nA 20 jogs\u00e9rt\u0151 c\u00e9g k\u00f6z\u00fcl 14-gyel szemben indult fogyaszt\u00f3v\u00e9delmi elj\u00e1r\u00e1s. Ennek oka, hogy t\u00f6bb v\u00e1llalkoz\u00e1s egy\u00fcttm\u0171k\u00f6d\u0151nek bizonyult, \u00e9s m\u00e1r az ellen\u0151rz\u00e9skor azonnal p\u00f3tolta a hi\u00e1nyoss\u00e1gokat. H\u00e1rom c\u00e9gre m\u00e1r most b\u00edrs\u00e1got szabtak ki, mivel nem orvosolta a jogs\u00e9rt\u00e9st: nem 19 500 forint\u00e9rt \u00e9rhet\u0151 el a teszt vagy nem egy\u00e9rtelm\u0171 az \u00e1rak felt\u00fcntet\u00e9se.\nA korm\u00e1ny a k\u00e9s\u0151bbiekben is szigor\u00faan l\u00e9p majd fel azok ellen, akik nyer\u00e9szkedni pr\u00f3b\u00e1lnak a j\u00e1rv\u00e1nyon - hangoztatta Schanda Tam\u00e1s.\n\n\nMTI 2020. okt\u00f3ber 30., p\u00e9ntek 12:46\n\n"}]