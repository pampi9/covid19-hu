[{"date": "2020-10-30 12:00", "url": "https://koronavirus.gov.hu/cikkek/itm-allamtitkar-dinamikus-jol-lathato-keresetek-novekedese", "h1": "ITM-\u00e1llamtitk\u00e1r: dinamikus, j\u00f3l l\u00e1that\u00f3 a keresetek n\u00f6veked\u00e9se", "body": "\nDinamikus, j\u00f3l l\u00e1that\u00f3 a\u00a0keresetek\u00a0n\u00f6veked\u00e9se - mondta az Innov\u00e1ci\u00f3s \u00e9s Technol\u00f3giai Miniszt\u00e9rium (ITM) foglalkoztat\u00e1spolitik\u00e1\u00e9rt felel\u0151s \u00e1llamtitk\u00e1ra a K\u00f6zponti Statisztikai Hivatal (KSH) legfrissebb adatait komment\u00e1lva p\u00e9nteken az M1 aktu\u00e1lis csatorn\u00e1n.\n\n\nA KSH p\u00e9nteki jelent\u00e9se szerint augusztusban a brutt\u00f3 \u00e1tlagkereset\u00a0\u00a09,1 sz\u00e1zal\u00e9kkal volt magasabb, mint egy \u00e9vvel kor\u00e1bban. A janu\u00e1r-augusztusban a brutt\u00f3 \u00e9s a nett\u00f3 \u00e1tlagkereset 9,9 sz\u00e1zal\u00e9kkal n\u0151tt az el\u0151z\u0151 \u00e9v azonos id\u0151szak\u00e1hoz k\u00e9pest.\n\u00a0\u00a0\u00a0\u00a0Bod\u00f3 S\u00e1ndor elmondta: a havi kereseti adatok helyett az els\u0151 nyolchavi sz\u00e1mok mutatnak pontosabb k\u00e9pet, mivel az elm\u00falt h\u00f3napokban sz\u00e1mos korm\u00e1nyzati int\u00e9zked\u00e9s nyom\u00e1n egyszeri kifizet\u00e9sek t\u00f6rt\u00e9ntek. P\u00e9ldak\u00e9nt eml\u00edtette az eg\u00e9szs\u00e9g\u00fcgyi dolgoz\u00f3k, vagy a pedag\u00f3gusok b\u00e9rfejleszt\u00e9s\u00e9t, ezek a havi adatokat \"megtr\u00e9f\u00e1lhatj\u00e1k\".\n\u00a0\u00a0\u00a0\u00a0Kiemelte, hogy a csaknem k\u00e9tsz\u00e1mjegy\u0171 b\u00e9rn\u00f6veked\u00e9s azonos a kor\u00e1bbi id\u0151szakok b\u00e9rdinamik\u00e1j\u00e1val. Jelezte ugyanakkor: az els\u0151 nyolchavi id\u0151szakban 3,5 sz\u00e1zal\u00e9kos volt az infl\u00e1ci\u00f3. Az aggaszt\u00f3 jelek \"kopogtatnak\", a munkaad\u00f3k el\u0151zetes b\u00e9rt\u00e1rgyal\u00e1sair\u00f3l sz\u00f3l\u00f3 jelz\u00e9s\u00e9b\u0151l l\u00e1that\u00f3, hogy ez a dinamika nem lesz fenntarthat\u00f3, lassul\u00e1s v\u00e1rhat\u00f3. A f\u0151v\u00e1ros b\u00e9rel\u0151nye jelent\u0151s, azonban kiss\u00e9 cs\u00f6kkent. A legmagasabb, budapesti b\u00e9rek ut\u00e1n Gy\u0151r-Moson-Sopron megy\u00e9ben lehetett a m\u00e1sodik legt\u00f6bbet keresni, k\u00f6z\u00f6tt\u00fck is t\u00f6bb mint 20 sz\u00e1zal\u00e9kos a k\u00fcl\u00f6nbs\u00e9g. Az \u00e1llamtitk\u00e1r szerint ebben van m\u00e9g feladat.\n\nMTI 2020. okt\u00f3ber 30.\n\n"}]