[{"date": "2020-10-28 14:27", "url": "https://koronavirus.gov.hu/cikkek/orszagos-tisztifoorvos-tervszeruen-zajlik-vedekezes-az-egeszsegugy-felkeszult", "h1": "Orsz\u00e1gos tisztif\u0151orvos: tervszer\u0171en zajlik a v\u00e9dekez\u00e9s, az eg\u00e9szs\u00e9g\u00fcgy felk\u00e9sz\u00fclt", "body": "\nAz eg\u00e9szs\u00e9g\u00fcgy felk\u00e9sz\u00fclt, a v\u00e9dekez\u00e9s tervszer\u0171en zajlik, mindenki megkapja a sz\u00e1m\u00e1ra sz\u00fcks\u00e9ges \"legmagasabb szint\u0171 ell\u00e1t\u00e1st\" - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s\u00a0operat\u00edv\u00a0t\u00f6rzs szerdai online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia elmondta: a koronav\u00edrusos betegeket ell\u00e1t\u00f3 \"els\u0151 vonalbeli int\u00e9zm\u00e9nyek\" mellett m\u00e1r n\u00e9h\u00e1ny m\u00e1sodik vonalbeli int\u00e9zm\u00e9ny, egyetemi klinika is bel\u00e9pett az ell\u00e1t\u00e1sba, \u00e9s tov\u00e1bbi int\u00e9zm\u00e9nyeket is kijel\u00f6ltek Budapesten \u00e9s vid\u00e9ken is.\n\u00a0\u00a0\u00a0\u00a0K\u00f6z\u00f6lte: folyamatosan n\u0151 a tesztel\u00e9si kapacit\u00e1s, az elm\u00falt 24 \u00f3r\u00e1ban 15 596 PCR-tesztet v\u00e9geztek el, \u00e9s az Orsz\u00e1gos V\u00e9rell\u00e1t\u00f3 Szolg\u00e1lat is bel\u00e9pett a laborat\u00f3riumi tesztel\u00e9st v\u00e9gz\u0151k k\u00f6z\u00e9.\n\u00a0\u00a0\u00a0\u00a0Hozz\u00e1tette: a tesztel\u00e9snek semmilyen kapacit\u00e1si hat\u00e1ra nincs, azt minden sz\u00fcks\u00e9ges esetben t\u00e9r\u00edt\u00e9smentesen elv\u00e9gzik.\n\u00a0\u00a0\u00a0\u00a0M\u00fcller Cec\u00edlia elmondta, hogy az\u00a0operat\u00edv\u00a0t\u00f6rzs vizsg\u00e1lja a Magyar Orvosi Kamara (MOK) j\u00e1rv\u00e1ny\u00fcgyi v\u00e9dekez\u00e9ssel kapcsolatos javaslatait, amelyekb\u0151l m\u00e1r n\u00e9h\u00e1nyat megval\u00f3s\u00edtottak. Vizsg\u00e1lj\u00e1k tov\u00e1bb\u00e1 annak lehet\u0151s\u00e9g\u00e9t is - mondta -, hogy a megl\u00e9v\u0151 szab\u00e1lyoknak hogyan lehet er\u0151teljesebben \u00e9rv\u00e9nyt szerezni, azokat betartatni.\n\u00a0\u00a0\u00a0\u00a0Jelezte, tov\u00e1bbra is nyitottak a k\u00f6ztest\u00fclettel val\u00f3 egy\u00fcttm\u0171k\u00f6d\u00e9sre.\n\u00a0\u00a0\u00a0\u00a0Az orsz\u00e1gos tisztif\u0151orvos t\u00e1j\u00e9koztat\u00e1sa szerint folyamatos a praxisok ell\u00e1t\u00e1sa az influenza elleni v\u00e9d\u0151olt\u00e1ssal.\n\u00a0\u00a0\u00a0\u00a0Amelyik h\u00e1ziorvosnak elfogy a vakcin\u00e1ja, tov\u00e1bbiakat ig\u00e9nyelhet - tette hozz\u00e1.\n\u00a0\u00a0\u00a0\u00a0Kiemelte: senki sincs elk\u00e9sve az influenza elleni v\u00e9d\u0151olt\u00e1ssal, Magyarorsz\u00e1gon a j\u00e1rv\u00e1ny cs\u00facsa janu\u00e1r v\u00e9g\u00e9re, febru\u00e1r elej\u00e9re v\u00e1rhat\u00f3.\n\u00a0\u00a0\u00a0\u00a0Az olt\u00e1st k\u00f6vet\u0151en k\u00e9t h\u00e9t alatt alakul ki a teljes v\u00e9detts\u00e9g, \"teh\u00e1t van m\u00e9g id\u0151 olt\u00e1st k\u00e9rni\" - jegyezte meg. Ugyanakkor a koronav\u00edrus-j\u00e1rv\u00e1ny miatt bevezetett egy\u00e9ni v\u00e9delmi int\u00e9zked\u00e9sek - a maszkvisel\u00e9s, a t\u00e1vols\u00e1gtart\u00e1s - g\u00e1tolj\u00e1k az influenza terjed\u00e9s\u00e9t is - mondta.\n\u00a0\u00a0\u00a0\u00a0K\u00f6z\u00f6lte, a feln\u0151tteknek adhat\u00f3, h\u00e1romkomponens\u0171 olt\u00f3anyagot Magyarorsz\u00e1gon gy\u00e1rtj\u00e1k, ez biztons\u00e1goss\u00e1 teszi az ell\u00e1t\u00e1st, \u00e9s tov\u00e1bbi jelent\u0151s mennyis\u00e9get rendeltek.\n\u00a0\u00a0\u00a0\u00a0A h\u00e1rom \u00e9ven aluli gyermekeknek adhat\u00f3 v\u00e9d\u0151olt\u00e1s import k\u00e9sz\u00edtm\u00e9ny, cs\u00fct\u00f6rt\u00f6k\u00f6n \u00e9s p\u00e9nteken sz\u00e1ll\u00edtj\u00e1k ki a h\u00e1ziorvosi, gyermekorvosi praxisokba, \u00edgy j\u00f6v\u0151 h\u00e9ten megkezd\u0151dhet az olt\u00e1sok bead\u00e1sa. Ebb\u0151l a k\u00e9sz\u00edtm\u00e9nyb\u0151l 104 ezer adag \u00e1ll rendelkez\u00e9sre.\n\u00a0\u00a0\u00a0\u00a0M\u00fcller Cec\u00edlia jelezte, a praxisok megkapt\u00e1k a v\u00e9d\u0151olt\u00e1si tan\u00e1csad\u00f3 test\u00fclet k\u00f6rlevel\u00e9t, hogy kiknek a r\u00e9sz\u00e9re aj\u00e1nlj\u00e1k a vakcin\u00e1t.\n\u00a0\u00a0\u00a0\u00a0A szakember besz\u00e9lt arr\u00f3l is, hogy az 1600 szoci\u00e1lis int\u00e9zm\u00e9ny k\u00f6z\u00fcl 96-ban van jelen a fert\u0151z\u00e9s, \u00e9s az ell\u00e1tottak hat sz\u00e1zal\u00e9ka \u00e9rintett a fert\u0151z\u00e9sben.\n\u00a0\u00a0\u00a0\u00a0A 96 int\u00e9zm\u00e9nyb\u0151l 19-ben egy-egy gondozott tesztje lett pozit\u00edv, 44 int\u00e9zm\u00e9nyben 10 vagy ann\u00e1l kevesebb fert\u0151z\u00f6tt van, kett\u0151ben \"jelent\u0151s sz\u00e1m\u00fa\" fert\u0151z\u00f6ttet tartanak nyilv\u00e1n.\n\u00a0\u00a0\u00a0\u00a0Az orsz\u00e1gos tisztif\u0151orvos kit\u00e9rt a Veszpr\u00e9m megyei csabrendeki szoci\u00e1lis otthonban t\u00f6rt\u00e9nt fert\u0151z\u00e9sekre is.\n\u00a0\u00a0\u00a0\u00a0Elmondta, mind az \u00e1pol\u00f3k, mind a gondozottak nagy sz\u00e1mban bizonyultak pozit\u00edvnak. A 135 \u00e1pol\u00f3b\u00f3l 55-nek, m\u00edg a 276 gondozottb\u00f3l 214-nek lett pozit\u00edv a tesztje. T\u00fcnete mind\u00f6ssze 11 ott lak\u00f3nak van, \u0151ket k\u00f3rh\u00e1zban \u00e1polj\u00e1k.\n\n\n\nMTI 2020. okt\u00f3ber 28.\n\n"}]