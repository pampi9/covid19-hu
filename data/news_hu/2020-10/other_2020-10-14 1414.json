[{"date": "2020-10-14 14:14", "url": "https://koronavirus.gov.hu/cikkek/orszagos-tisztifoorvos-heten-megerkezik-az-influenza-elleni-vedooltas", "h1": "Orsz\u00e1gos tisztif\u0151orvos: a h\u00e9ten meg\u00e9rkezik az influenza elleni v\u00e9d\u0151olt\u00e1s", "body": "\nEzen a h\u00e9ten minden h\u00e1ziorvosi praxisba meg\u00e9rkezik az influenza elleni v\u00e9d\u0151olt\u00e1s - k\u00f6z\u00f6lte az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs online sajt\u00f3t\u00e1j\u00e9koztat\u00f3j\u00e1n szerd\u00e1n.\n\n\nM\u00fcller\u00a0Cec\u00edlia arra k\u00e9rte a koronav\u00edrus szempontj\u00e1b\u00f3l magas kock\u00e1zat\u00fa csoportokba tartoz\u00f3 betegeket, hogy \u00e9ljenek az ingyenes v\u00e9d\u0151olt\u00e1s lehet\u0151s\u00e9g\u00e9vel.\n\u00a0\u00a0\u00a0\u00a0A v\u00e9d\u0151olt\u00e1s legk\u00e9s\u0151bb okt\u00f3ber 20-ig minden praxisban ott lesz, de van olyan praxis, ahol m\u00e1r megkezdt\u00e9k az olt\u00e1s bead\u00e1s\u00e1t - tette hozz\u00e1.\n\u00a0\u00a0\u00a0\u00a0Ism\u00e9t felh\u00edvta a figyelmet arra, hogy jelent\u0151sen n\u00f6veli a koronav\u00edrusos megbeteged\u00e9s sz\u00f6v\u0151dm\u00e9nyeinek kock\u00e1zat\u00e1t az elhanyagolt, nem rendszeresen karbantartott alapbetegs\u00e9g. A tisztif\u0151orvos arra k\u00e9rte a rendszeres gy\u00f3gyszerszed\u0151ket, hogy t\u00f6bbsz\u00f6r konzult\u00e1ljanak a h\u00e1ziorvosukkal.\n\u00a0\u00a0\u00a0\u00a0K\u00f6z\u00f6lte: a csoportosul\u00e1sok elker\u00fcl\u00e9se \u00e9rdek\u00e9ben okt\u00f3ber 23-\u00e1n k\u00f6zponti esem\u00e9nyk\u00e9nt csak z\u00e1szl\u00f3felvon\u00e1s \u00e9s d\u00edj\u00e1tad\u00e1s lesz megtartva; a tisztif\u0151orvos az \u00f6nkorm\u00e1nyzatokt\u00f3l \u00e9s m\u00e1s szervezetekt\u0151l is azt k\u00e9rte, ezt tekints\u00e9k ir\u00e1nyad\u00f3nak.\n\u00a0\u00a0\u00a0\u00a0Besz\u00e1molt arr\u00f3l is, hogy az eg\u00e9szs\u00e9g\u00fcgyben tavasszal kezd\u0151d\u00f6tt szakmai k\u00e9pz\u00e9seken j\u00faliusig 26 046-an vettek r\u00e9szt, a teljes k\u00e9pz\u00e9si programot 4434 orvos, 15 545 \u00e1pol\u00f3 \u00e9s 1901 seg\u00e9d\u00e1pol\u00f3 v\u00e9gezte el.\n\u00a0\u00a0\u00a0\u00a0M\u00fcller\u00a0Cec\u00edlia hangs\u00falyozta, annak \u00e9rdek\u00e9ben, hogy valamennyi k\u00f3rh\u00e1zi \u00e1pol\u00e1sra szorul\u00f3 koronav\u00edrus-beteg megfelel\u0151 ell\u00e1t\u00e1st kapjon, tervszer\u0171 v\u00e9dekez\u00e9s zajlik.\n\u00a0\u00a0\u00a0\u00a0Folyamatos az int\u00e9zm\u00e9nyek kijel\u00f6l\u00e9se, a szakemberek \u00e1tvez\u00e9nyl\u00e9se, az \u00f6nk\u00e9ntesek bel\u00e9p\u00e9se az \u00e1pol\u00e1sba. Tekintettel vannak arra is, hogy ahonnan munkaer\u0151t vez\u00e9nyelnek \u00e1t, ott is fenn kell hogy maradjon az ell\u00e1t\u00e1s. Kilencsz\u00e1z \u00e9s ezer k\u00f6z\u00f6tt van jelenleg a kirendelt eg\u00e9szs\u00e9g\u00fcgyi dolgoz\u00f3i l\u00e9tsz\u00e1m - tette hozz\u00e1.\n\u00a0\u00a0\u00a0\u00a0Besz\u00e9lt arr\u00f3l is, hogy megkezd\u0151d\u00f6tt a Richter gy\u00f3gyszergy\u00e1r \u00e1ltal generikumk\u00e9nt kifejlesztett remdesivir hat\u00f3anyag betegeken t\u00f6rt\u00e9n\u0151 klinikai kipr\u00f3b\u00e1l\u00e1sa, vizsg\u00e1lata. Az antivir\u00e1lis szert a k\u00f6z\u00e9ps\u00falyos \u00e1llapot\u00fa betegek kapj\u00e1k, \u00e9s fel\u00e9re cs\u00f6kkentheti a hal\u00e1loz\u00e1st.\n\u00a0\u00a0\u00a0\u00a0K\u00e9rd\u00e9sre v\u00e1laszolva\u00a0M\u00fcller\u00a0Cec\u00edlia kit\u00e9rt arra, hogy sem Magyarorsz\u00e1gon, sem a nemzetk\u00f6zi szakirodalomban nem dokument\u00e1ltak m\u00e9g olyan esetet, hogy koronav\u00edrus-pozit\u00edv kismama - ak\u00e1r a v\u00e1rand\u00f3s\u00e1g alatt, ak\u00e1r a szoptat\u00e1si id\u0151szak alatt - \u00e1tadta volna a fert\u0151z\u00e9st \u00fajsz\u00fcl\u00f6ttj\u00e9nek.\n\u00a0\u00a0\u00a0\u00a0Ez rendk\u00edv\u00fcl j\u00f3 \u00e9s biztat\u00f3 h\u00edr - emelte ki a szakember, hozz\u00e1t\u00e9ve ugyanakkor, hogy ezek az esetek sokkal szorosabb megfigyel\u00e9st ig\u00e9nyelnek. Elmondta, Magyarorsz\u00e1gon \"n\u00e9h\u00e1ny ilyen esettel tal\u00e1lkoztak\", de egyikn\u00e9l sem fert\u0151zte meg az anya a csecsem\u0151j\u00e9t. Azonban felh\u00edvta a figyelmet arra, hogy a v\u00edrus\u00e1tad\u00e1s l\u00e9g\u00fati terjed\u00e9sben t\u00f6rt\u00e9nik, ez\u00e9rt az igazoltan pozit\u00edv, szoptat\u00f3 kismam\u00e1knak a maszkvisel\u00e9st aj\u00e1nlotta.\n\u00a0\u00a0\u00a0\u00a0A szoci\u00e1lis int\u00e9zm\u00e9nyekr\u0151l sz\u00f3lva\u00a0M\u00fcller\u00a0Cec\u00edlia elmondta, az 1600 ilyen int\u00e9zm\u00e9nyb\u0151l 52-ben van jelen a v\u00edrus, \u00e9s 641 embert tartanak nyilv\u00e1n fert\u0151z\u00f6ttk\u00e9nt. T\u00f6meges megbeteged\u00e9s sehol sincs, jellemz\u0151en \u00f6t alatti egy-egy int\u00e9zm\u00e9nyben a pozit\u00edv esetek sz\u00e1ma.\n\u00a0\u00a0\u00a0\u00a0A szakember k\u00e9rd\u00e9sre reag\u00e1lva elmondta, a mag\u00e1n\u00faton elv\u00e9gzett PCR-tesztek eredm\u00e9nyei - f\u00fcggetlen\u00fcl a pozitivit\u00e1st\u00f3l - beker\u00fclnek a k\u00f6zponti nyilv\u00e1ntart\u00e1sba.\n\u00a0\u00a0\u00a0\u00a0Az orsz\u00e1gos tisztif\u0151orvos besz\u00e9lt arr\u00f3l is, hogy a v\u00e9rplazma-ter\u00e1pia hat\u00e9kony m\u00f3dja a koronav\u00edrus-betegek kezel\u00e9s\u00e9nek, a k\u00f6z\u00e9ps\u00falyos betegekn\u00e9l elker\u00fclhet\u0151 a s\u00falyosabb lefoly\u00e1s.\n\u00a0\u00a0\u00a0\u00a0T\u00e1j\u00e9koztat\u00e1sa szerint van elegend\u0151 v\u00e9rplazma, ugyanakkor emelkedik a k\u00f3rh\u00e1zi ell\u00e1t\u00e1sra szorul\u00f3k sz\u00e1ma, ez\u00e9rt arra k\u00e9rte a fert\u0151z\u00e9sen m\u00e1r \u00e1tesetteket, hogy adjanak v\u00e9rplazm\u00e1t.\n\n\n\nMTI 2020. okt\u00f3ber 14.\n\n"}]