[{"date": "2020-10-29 13:48", "url": "https://koronavirus.gov.hu/cikkek/operativ-torzs-szorakozohelyeken-es-vendeglatasban-kotelezo-lesz-maszkhasznalat", "h1": "Operat\u00edv t\u00f6rzs: a sz\u00f3rakoz\u00f3helyeken \u00e9s a vend\u00e9gl\u00e1t\u00e1sban is k\u00f6telez\u0151 lesz a maszkhaszn\u00e1lat", "body": "\nA korm\u00e1ny h\u00e9tf\u0151t\u0151l a vend\u00e9gl\u00e1t\u00e1sra \u00e9s a sz\u00f3rakoz\u00f3helyekre is kiterjeszti a k\u00f6telez\u0151 maszkhaszn\u00e1latot - jelentette be a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs \u00fcgyeleti k\u00f6zpontj\u00e1nak vezet\u0151helyettese a cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3n.\n\n\nKiss R\u00f3bert alezredes elmondta: az \u00faj szab\u00e1lyok november 2-\u00e1t\u00f3l, h\u00e9tf\u0151t\u0151l l\u00e9pnek \u00e9letbe.\n\u00a0\u00a0\u00a0\u00a0A szigor\u00edt\u00e1s \u00e9rtelm\u00e9ben a sz\u00f3rakoz\u00f3helyen, vend\u00e9gl\u00e1t\u00f3\u00fczletekben, illetve a sportrendezv\u00e9nyek vend\u00e9gl\u00e1t\u00f3 r\u00e9szein is k\u00f6telez\u0151 lesz a maszk visel\u00e9se, amelyet kiz\u00e1r\u00f3lag az \u00e9tel \u00e9s az ital elfogyaszt\u00e1s\u00e1nak idej\u00e9re lehet levenni - emelte ki.\n\u00a0\u00a0\u00a0\u00a0Hozz\u00e1tette: a hat\u00e1lyos jogszab\u00e1lyok szerint jelenleg k\u00f6telez\u0151 a maszk visel\u00e9se t\u00f6megk\u00f6zleked\u00e9si eszk\u00f6z\u00f6n kereskedelmi \u00fczletekben, mozikban, sz\u00ednh\u00e1zakban, k\u00f6nyvt\u00e1rakban, eg\u00e9szs\u00e9g\u00fcgyi \u00e9s szoci\u00e1lis int\u00e9zm\u00e9nyekben, a gy\u0171l\u00e9seken \u00e9s a sportrendezv\u00e9nyeken, valamint az \u00fcgyf\u00e9lszolg\u00e1lati irod\u00e1kban is.\n\u00a0\u00a0\u00a0\u00a0Az \u00fczemeltet\u0151nek kell int\u00e9zkednie arr\u00f3l, hogy aki felsz\u00f3l\u00edt\u00e1sra sem hajland\u00f3 felvenni a maszkot, az ne vehesse ig\u00e9nybe a hely szolg\u00e1ltat\u00e1s\u00e1t - jelezte.\n\u00a0\u00a0\u00a0\u00a0Elmondta: a rend\u0151rs\u00e9g a sz\u00f3rakoz\u00f3helyekre, a vend\u00e9gl\u00e1t\u00f3helyekre \u00e9s a sportrendezv\u00e9nyekre kiterjesztett maszkhaszn\u00e1lati k\u00f6telezetts\u00e9get saj\u00e1t hat\u00e1sk\u00f6rben ellen\u0151rizheti, \u00e9s joga van arra is, hogy szab\u00e1lyszeg\u00e9s eset\u00e9n int\u00e9zkedjen az adott hely bez\u00e1rat\u00e1s\u00e1ra.\n\u00a0\u00a0\u00a0\u00a0A rend\u0151rs\u00e9g id\u00e9n is k\u00e9sz\u00fcl a mindenszentek \u00fcnnep\u00e9vel \u00e9s a halottak napj\u00e1val kapcsolatos feladatok v\u00e9grehajt\u00e1s\u00e1ra - mondta Kiss R\u00f3bert. A k\u00f6zbiztons\u00e1g\u00e9rt \u00e9s a k\u00f6zleked\u00e9sbiztons\u00e1g\u00e9rt felel\u0151ss\u00e9get v\u00e1llal\u00f3 szervezetekkel egy\u00fctt fognak szolg\u00e1latot ell\u00e1tni, mivel v\u00e1rhat\u00f3an megn\u00f6vekszik a forgalom \u00e9s cs\u00f6kkenteni akarj\u00e1k a balesetvesz\u00e9lyt. C\u00e9ljuk az is, hogy ne legyenek a megeml\u00e9kez\u00e9sek nyugalm\u00e1t vesz\u00e9lyeztet\u0151 cselekm\u00e9nyek, tov\u00e1bb\u00e1 fenn tudj\u00e1k tartani a temet\u0151k, k\u00f6zter\u00fcletek, nyilv\u00e1nos helyek k\u00f6zrendj\u00e9t \u00e9s k\u00f6zbiztons\u00e1g\u00e1t - k\u00f6z\u00f6lte.\n\u00a0\u00a0\u00a0\u00a0A koronav\u00edrus-j\u00e1rv\u00e1nyra tekintettel mindenkit arra k\u00e9rt, hogy aki t\u00f6megk\u00f6zleked\u00e9ssel k\u00f6zel\u00edti meg a temet\u0151t, a j\u00e1rm\u0171v\u00f6n \u00e9s a v\u00e1rakoz\u00f3helyen is viseljen maszkot.\n\u00a0\u00a0\u00a0\u00a0Kiss R\u00f3bert ismertette: szerd\u00e1n 69 esetben j\u00e1rtak el a rend\u0151r\u00f6k a v\u00e9delmi int\u00e9zked\u00e9seket be nem tart\u00f3kkal szemben. Ebb\u0151l 16 esetben az\u00e9rt, mert a t\u00f6megk\u00f6zleked\u00e9sben nem vagy nem megfelel\u0151en viselt\u00e9k a maszkot. T\u00f6bbs\u00e9g\u00fcket - 14 embert - figyelmeztet\u00e9sben r\u00e9szes\u00edtettek, k\u00e9t ember ellen azonban szab\u00e1lys\u00e9rt\u00e9si feljelent\u00e9st tettek.\n\u00a0\u00a0\u00a0\u00a0A kereskedelmi \u00fczletekben, k\u00f6zint\u00e9zm\u00e9nyekben \u00e9s egy\u00e9b, a jogszab\u00e1lyban meghat\u00e1rozott helyeken szerd\u00e1n 53 int\u00e9zked\u00e9sre volt sz\u00fcks\u00e9g a v\u00e9delmi szab\u00e1lyok be nem tart\u00e1sa miatt, 26 embert figyelmeztettek, 13 helysz\u00edni b\u00edrs\u00e1got szabtak ki \u00e9s 14 feljelent\u00e9st tettek - mondta.\n\u00a0\u00a0\u00a0\u00a0Besz\u00e1molt arr\u00f3l is, hogy a szeptember m\u00e1sodik fel\u00e9ben \u00e9letbe l\u00e9pett v\u00e9delmi int\u00e9zked\u00e9sek szab\u00e1lyait be nem tart\u00f3kkal szemben eddig 2119 alkalommal int\u00e9zkedtek, a szab\u00e1lyszeg\u0151k t\u00f6bbs\u00e9g\u00e9n\u00e9l, 1776 esetben a legenyh\u00e9bb szankci\u00f3t, a figyelmeztet\u00e9st alkalmazt\u00e1k.\n\u00a0\u00a0\u00a0\u00a0Az alezredes kit\u00e9rt arra: ugyancsak ellen\u0151rizt\u00e9k szerd\u00e1n azokat, akik azzal a c\u00e9llal l\u00e9ptek be a hat\u00e1ron, hogy \u00e1tutazzanak Magyarorsz\u00e1gon. Az erre vonatkoz\u00f3 szab\u00e1lyok megszeg\u0151ivel szemben 39 int\u00e9zked\u00e9sre volt sz\u00fcks\u00e9g, 38 esetben helysz\u00edni b\u00edrs\u00e1got szabtak ki, egy esetben pedig figyelmeztett\u00e9k a szab\u00e1lyszeg\u0151t.\n\u00a0\u00a0\u00a0\u00a0A hat\u00f3s\u00e1gi h\u00e1zi karant\u00e9nban l\u00e9v\u0151ket szerd\u00e1n 11 823 alkalommal ellen\u0151rizt\u00e9k, az elm\u00falt napon 3669 ilyen korl\u00e1toz\u00f3 int\u00e9zked\u00e9st rendeltek el, ebb\u0151l 508-at a hat\u00e1r\u00e1tkel\u0151kn\u00e9l. Jelenleg 25 585-en vannak hat\u00f3s\u00e1gi h\u00e1zi karant\u00e9nban, k\u00f6z\u00fcl\u00fck 1193-an v\u00e1llalt\u00e1k, hogy a hat\u00f3s\u00e1gok elektronikusan, mobiltelefonos applik\u00e1ci\u00f3n kereszt\u00fcl ellen\u0151rizz\u00e9k, betartj\u00e1k-e a karant\u00e9nszab\u00e1lyokat.\n\u00a0\u00a0\u00a0\u00a0A hat\u00e1rforgalomr\u00f3l sz\u00f3lva elmondta: teherforgalomban a bel\u00e9p\u0151 oldalon R\u00f6szk\u00e9n\u00e9l n\u00e9gy\u00f3r\u00e1s a v\u00e1rakoz\u00e1s, szem\u00e9lyforgalomban, ugyancsak a bel\u00e9p\u0151 oldalon pedig Beregsur\u00e1nyn\u00e1l kell k\u00e9t\u00f3r\u00e1s v\u00e1rakoz\u00e1ssal sz\u00e1molni.\n\n\n\nMTI 2020. okt\u00f3ber 29.\n\n"}]