[{"date": "2020-10-06 11:04", "url": "https://koronavirus.gov.hu/cikkek/verplazmaadasra-buzditja-gyogyultakat-az-ovsz", "h1": "V\u00e9rplazmaad\u00e1sra buzd\u00edtja a gy\u00f3gyultakat az OVSZ", "body": "\nKamp\u00e1nnyal buzd\u00edtja v\u00e9rplazmaad\u00e1sra a koronav\u00edrusb\u00f3l gy\u00f3gyultakat az Orsz\u00e1gos V\u00e9rell\u00e1t\u00f3 Szolg\u00e1lat (OVSZ) - k\u00f6z\u00f6lte Nagy S\u00e1ndor, a szolg\u00e1lat szakmai f\u0151igazgat\u00f3-helyettese kedden az M1 aktu\u00e1lis csatorn\u00e1n.\n\n\nA koronav\u00edrusb\u00f3l felgy\u00f3gyult betegek v\u00e9r\u00e9b\u0151l el\u0151\u00e1ll\u00edthat\u00f3 plazmak\u00e9sz\u00edtm\u00e9nyt vil\u00e1gszerte sikeresen alkalmazz\u00e1k a s\u00falyos \u00e1llapot\u00fa fert\u0151z\u00f6ttek ter\u00e1pi\u00e1j\u00e1ban - hangzott el a m\u0171sorban.\n\u00a0\u00a0\u00a0\u00a0Az OVSZ f\u0151igazgat\u00f3-helyettese elmondta: olyanokat keresnek, akik bizony\u00edtottan \u00e1testek a fert\u0151z\u00e9sen \u00e9s legal\u00e1bb h\u00e1rom h\u00e9t eltelt a felgy\u00f3gyul\u00e1suk \u00f3ta. Mindemellett a plazma csak akkor alkalmas gy\u00f3gy\u00edt\u00e1sra, ha a gy\u00f3gyult v\u00e9r\u00e9ben a speci\u00e1lis antitestsz\u00e1m megfelel\u0151 - f\u0171zte hozz\u00e1. Megjegyezte, hogy ez d\u00f6nt\u0151r\u00e9szben olyan emberekn\u00e9l adott, akik er\u0151s t\u00fcnetekkel v\u00e9szelt\u00e9k \u00e1t a betegs\u00e9get.\n\u00a0\u00a0\u00a0\u00a0Fontos, hogy a v\u00e9rplazmaad\u00f3knak nem lehetnek k\u00eds\u00e9r\u0151 betegs\u00e9geik, \u00e9s rosszindulat\u00fa daganatos betegs\u00e9gb\u0151l felgy\u00f3gyultak sem adhatnak v\u00e9rt - tudatta Nagy S\u00e1ndor.\n\n\n\nB\u0151vebb t\u00e1j\u00e9koztat\u00e1st a plazmaad\u00e1sr\u00f3l\n\u00a0\nT\u00e1j\u00e9koztat\u00f3 konvaleszcens plazmadonoroknak\nMi a konvaleszcens plazma?\nIgazolt koronav\u00edrus fert\u0151z\u00e9sen \u00e1tesett, nemr\u00e9giben gy\u00f3gyult (konvaleszcens) szem\u00e9lyt\u0151l azzal a c\u00e9llal gy\u0171jt\u00f6tt plazma, hogy abb\u00f3l v\u00e9rk\u00e9sz\u00edtm\u00e9nyt \u00e1ll\u00edtsanak el\u0151, \u00e9s azt koronav\u00edrusos betegek (COVID-19) gy\u00f3gy\u00edt\u00e1s\u00e1ra haszn\u00e1lj\u00e1k.\nKib\u0151l lehet konvaleszcens plazmadonor?\nAnnak, akik konvaleszcens plazmadonorok szeretn\u00e9nek lenni, az al\u00e1bbi felt\u00e9teleknek kell megfelelnie:\n\u2022\u00a0\u00a0 \u00a0betegs\u00e9ge sor\u00e1n legal\u00e1bb egyszer, orr-garat ny\u00e1lkah\u00e1rty\u00e1r\u00f3l vett mint\u00e1b\u00f3l un. PCR vizsg\u00e1lattal kimutatt\u00e1k a koronav\u00edrust (SARS-CoV-2 vagy WnCoV vizsg\u00e1lati eredm\u00e9ny pozit\u00edv);\n\u2022\u00a0\u00a0 \u00a0meggy\u00f3gyult koronav\u00edrus betegs\u00e9g\u00e9b\u0151l, azaz minimum 3 hete t\u00fcnetmentes \u00e9s a j\u00e1rv\u00e1ny\u00fcgyi elk\u00fcl\u00f6n\u00edt\u00e9s\u00fcket (karant\u00e9n) feloldott\u00e1k;\n\u2022\u00a0\u00a0 \u00a0alkalmas v\u00e9rad\u00f3nak, illetve plazmaferezis donornak;\n\u2022\u00a0\u00a0 \u00a0hajland\u00f3 hozz\u00e1j\u00e1rulni ahhoz, hogy egy tudom\u00e1nyos program keret\u00e9ben nyilv\u00e1ntarts\u00e1k leadott plazm\u00e1ja gy\u00f3gy\u00edt\u00f3 hat\u00e1s\u00e1t, \u00e9s ennek \u00e9rdek\u00e9ben kezelj\u00e9k adatait.\nMilyen k\u00f6vetelm\u00e9nyeknek kell megfelelnie konvaleszcens plazmadonornak?\nAls\u00f3 \u00e9letkori korl\u00e1t: 18 \u00e9v\nFels\u0151 \u00e9letkori korl\u00e1t: 60 \u00e9v (ha kor\u00e1bban adott m\u00e1r v\u00e9rt, akkor 65 \u00e9v)\nTests\u00faly minim\u00e1lisan: 50 kg\n\u00c9letm\u00f3d: nincs \u00e9letm\u00f3dj\u00e1b\u00f3l ered\u0151 magas kock\u00e1zat arra, hogy HIV, HBV, HCV vagy m\u00e1s ismert, v\u00e9rrel terjed\u0151 k\u00f3rokoz\u00f3val legyen fert\u0151z\u00f6tt;\nBetegs\u00e9gek: nincs olyan akt\u00edv betegs\u00e9ge vagy k\u00f3r\u00e1llapota, amely miatt az aferezises plazmaad\u00e1s kock\u00e1zattal j\u00e1rhat, p\u00e9ld\u00e1ul: epilepszia; g\u00f6rcsrohamok; inzulinnal kezelt cukorbetegs\u00e9g; kezeletlen magas v\u00e9rnyom\u00e1s; v\u00e9rz\u0151 fek\u00e9ly; anaemia; rosszindulat\u00fa betegs\u00e9g; sz\u00edv-, t\u00fcd\u0151-, vese- vagy m\u00e1jbetegs\u00e9g; tuberculosis; v\u00e9rz\u00e9kenys\u00e9g;\nGy\u00f3gyszerszed\u00e9s: nem kap antikoagul\u00e1ns (v\u00e9rh\u00edg\u00edt\u00f3 kezel\u00e9st); valamint nem szed olyan gy\u00f3gyszert, ami a beteg sz\u00e1m\u00e1ra k\u00e1ros lehet (v\u00e9rad\u00e1s el\u0151tt r\u00e9szletes k\u00e9rd\u0151\u00edvet kell kit\u00f6ltenie);\nKor\u00e1bbi plazmaferezis sor\u00e1n tapasztalt kiz\u00e1r\u00f3 el\u0151zm\u00e9nyek: nem megfelel\u0151 v\u00e9na; rosszull\u00e9tre, \u00e1jul\u00e1sra val\u00f3 hajlam stb.;\nAllergia: nincs a v\u00e9rv\u00e9teli/mintav\u00e9teli eszk\u00f6z\u00f6k anyagok \u00e1ltal kiv\u00e1lthat\u00f3 b\u00e1rmely ismert rendelleness\u00e9g, p\u00e9ld\u00e1ul kor\u00e1bbi anafilaxia; csillap\u00edthatatlan v\u00e9rz\u00e9s.\nHogyan kell konvaleszcens plazmadonornak jelentkezni?\nAmennyiben \u00d6n gy\u00f3gyult COVID-19 beteg, akkor 3 h\u00e9ttel a gy\u00f3gyul\u00e1st k\u00f6vet\u0151en, b\u00e1rmelyik v\u00e9rell\u00e1t\u00f3 int\u00e9zm\u00e9nyben vagy kisz\u00e1ll\u00e1sos v\u00e9rgy\u0171jt\u00e9si esem\u00e9nyen jelentkezhet. Vigye mag\u00e1val a k\u00f6vetkez\u0151ket:\n\u2022\u00a0\u00a0 \u00a0szem\u00e9lyazonos\u00edt\u00f3 igazolv\u00e1ny,\n\u2022\u00a0\u00a0 \u00a0eredeti TAJ-k\u00e1rtya,\n\u2022\u00a0\u00a0 \u00a0eredeti lakc\u00edmk\u00e1rtya,\n\u2022\u00a0\u00a0 \u00a0POZIT\u00cdV PCR (SARS-CoV-2 illetve WnCoV) vizsg\u00e1lati eredm\u00e9ny.\nHogyan t\u00f6rt\u00e9nik a konvaleszcens plazma ad\u00e1sa?\nHa \u00d6n konvaleszcens plazmadonornak jelentkezik, \u00e9s bemutatja a sz\u00fcks\u00e9ges dokumentumokat, akkor adatait r\u00f6gz\u00edtik a sz\u00e1m\u00edt\u00f3g\u00e9pes rendszerben \u00e9s v\u00e9rmint\u00e1kat vesznek el\u0151zetes vizsg\u00e1latokhoz: HIV/HCV/HBV/anti-TP (szifilisz) sz\u0171r\u0151vizsg\u00e1lat; tov\u00e1bb\u00e1 v\u00e9rfeh\u00e9rje szint; anti-SARS-CoV-2_Ab szint (koronav\u00edrus elleni antitest); hemoglobin szint; tov\u00e1bb\u00e1 ABO \u00e9s RhD v\u00e9rcsoport, valamint v\u00f6r\u00f6sv\u00e9rsejt elleni irregul\u00e1ris ellenanyag meghat\u00e1roz\u00e1s.\nAmennyiben a vizsg\u00e1latok eredm\u00e9nye megfelel\u0151, az OVSz \u00fcgyint\u00e9z\u0151je telefonon egyeztet egy id\u0151pontot, amikor valamelyik szerz\u0151d\u00e9ses plazmagy\u0171jt\u0151 \u00e1llom\u00e1s fogadja \u00d6nt.\nK\u00e9rd\u0151\u00edv seg\u00edts\u00e9g\u00e9vel \u00e9s r\u00e9szletes kik\u00e9rdez\u00e9ssel minden egyes plazmaad\u00e1s el\u0151tt ellen\u0151rzik az \u00d6n eg\u00e9szs\u00e9gi \u00e1llapot\u00e1t, megm\u00e9rik a v\u00e9rnyom\u00e1s\u00e1t, a pulzus\u00e1t, a testh\u0151m\u00e9rs\u00e9klet\u00e9t \u00e9s a v\u00e9r\u00e9nek fest\u00e9kanyag-tartalm\u00e1t (hemoglobin). A vizsg\u00e1latok alapj\u00e1n minden esetben orvos d\u00f6nt az \u00d6n alkalmass\u00e1g\u00e1r\u00f3l.\nA plazmagy\u0171jt\u0151 \u00e1llom\u00e1son leveszik a gy\u00f3gy\u00edt\u00e1shoz sz\u00fcks\u00e9ges mennyis\u00e9g\u0171 v\u00e9rplazm\u00e1t. A plazmaad\u00e1s (szaknyelven: plazmaferezis) sor\u00e1n a v\u00e9rad\u00e1ssal ellent\u00e9tben csak a v\u00e9r foly\u00e9kony alkot\u00f3r\u00e9sze (a v\u00e9rplazma) ker\u00fcl lev\u00e9telre, a v\u00e9r sejtes elemeit a donor visszakapja. A testt\u00f6megt\u0151l f\u00fcgg\u0151en levett plazmamennyis\u00e9g egyszerhaszn\u00e1latos m\u0171anyag palackba ker\u00fcl. A levett plazma kivizsg\u00e1l\u00e1s\u00e1t \u00e9s t\u00e1rol\u00e1s\u00e1t az Orsz\u00e1gos V\u00e9rell\u00e1t\u00f3 Szolg\u00e1lat v\u00e9gzi.\nA plazmaad\u00e1s alkalm\u00e1val levett v\u00e9ralkot\u00f3 r\u00e9szek 1-2 napon bel\u00fcl p\u00f3tl\u00f3dnak.\nFONTOS:\nA PLAZMAGY\u0170JT\u0150 \u00c1LLOM\u00c1SOK NAGYV\u00c1ROSOKBAN VANNAK.\nAZ UTAZ\u00c1SI K\u00d6LTS\u00c9GET MEGT\u00c9R\u00cdTJ\u00dcK.\nHa a fenti k\u00f6vetelm\u00e9nyeknek megfelel, er\u0151t \u00e9s kedvet \u00e9rez ahhoz, hogy \u00d6n is konvaleszcens donor legyen, v\u00e1rjuk jelentkez\u00e9s\u00e9t.\nhttps://www.ovsz.hu/hu/hirek/segitsd-plazmaadasoddal-fertozottek-gyogyitasat\n\u00a0\n\n"}]