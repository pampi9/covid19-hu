[{"date": "2020-10-22 16:17", "url": "https://koronavirus.gov.hu/cikkek/orszagos-tisztifoorvos-gyorsul-jarvany-terjedese", "h1": "Orsz\u00e1gos tisztif\u0151orvos: gyorsul a j\u00e1rv\u00e1ny terjed\u00e9se", "body": "\nVil\u00e1gszerte, de f\u0151leg Eur\u00f3p\u00e1ban gyorsul a j\u00e1rv\u00e1ny terjed\u00e9se - mondta az orsz\u00e1gos tisztif\u0151orvos a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs cs\u00fct\u00f6rt\u00f6ki online sajt\u00f3t\u00e1j\u00e9koztat\u00f3j\u00e1n.\n\n\nM\u00fcller Cec\u00edlia kiemelte, a m\u00e1sodik hull\u00e1mban jelent\u0151sen n\u0151tt a fert\u0151z\u00f6ttek \u00e9s az elhunytak sz\u00e1ma is, a j\u00e1rv\u00e1ny emelked\u0151, gyorsul\u00f3 szakaszban van.\n\u00a0\u00a0\u00a0\u00a0Hangs\u00falyozta, hogy az egymilli\u00f3 lakosra vet\u00edtett megbeteged\u00e9si \u00e9s hal\u00e1loz\u00e1si mutat\u00f3kban Magyarorsz\u00e1g az Eur\u00f3pai Uni\u00f3 27 orsz\u00e1ga k\u00f6z\u00fcl a k\u00f6z\u00e9pmez\u0151nyh\u00f6z tartozik; a 27-ek k\u00f6z\u00f6tt a \"feler\u00e9szn\u00e9l helyezkedik el, m\u00edg az elhunytak tekintet\u00e9ben is a k\u00f6z\u00e9pmez\u0151nyben foglal helyet\".\n\u00a0\u00a0\u00a0\u00a0K\u00f6z\u00f6lte: az eur\u00f3pai uni\u00f3s \u00e1tlagot a WHO (Eg\u00e9szs\u00e9g\u00fcgyi Vil\u00e1gszervezet) \u00fagy sz\u00e1molja, hogy egymilli\u00f3 lakosra vet\u00edti ki a k\u00fcl\u00f6nb\u00f6z\u0151 orsz\u00e1gok adatait. Magyarorsz\u00e1gon ezek szerint az adatok szerint a m\u00e1sodik hull\u00e1mban is eredm\u00e9nyes v\u00e9dekez\u00e9st folytatunk - tette hozz\u00e1.\n\u00a0\u00a0\u00a0\u00a0A tisztif\u0151orvos id\u00e9zte a K\u00f6zponti Statisztikai Hivatal cs\u00fct\u00f6rt\u00f6ki adatk\u00f6zl\u00e9s\u00e9t, amely szerint 2020 els\u0151 kilenc h\u00f3napj\u00e1ban a hal\u00e1loz\u00e1sok sz\u00e1ma 3,3 sz\u00e1zal\u00e9kkal kevesebb, mint a tavalyi \u00e9v azonos id\u0151szak\u00e1ban. Ezzel \u00f6sszhangban a 24 eur\u00f3pai orsz\u00e1g hal\u00e1loz\u00e1si adatait \u00f6sszegz\u0151 EuroMomo (Eurpean Mortalitiy Monitoring Project) sem regisztr\u00e1lt t\u00f6bblethal\u00e1loz\u00e1st Magyarorsz\u00e1gon - ismertette.\n\u00a0\u00a0\u00a0\u00a0Az orsz\u00e1gos tisztif\u0151orvos bejelentette, hogy heti jelent\u00e9st v\u00e1r a h\u00e1ziorvosokt\u00f3l az influenzaolt\u00e1s fogy\u00e1s\u00e1r\u00f3l. Ahol ig\u00e9ny jelentkezne m\u00e9g v\u00e9d\u0151olt\u00e1sra, a h\u00e1ziorvosok a j\u00e1r\u00e1si hivatalokt\u00f3l ig\u00e9nyelhetik azt. Ezen k\u00edv\u00fcl minden h\u00e1ziorvoshoz eljuttatj\u00e1k az olt\u00e1sokkal kapcsolatos t\u00e1j\u00e9koztat\u00e1st, \u00fatmutat\u00e1st.\n\u00a0\u00a0\u00a0\u00a0Megism\u00e9telte: hat\u00e9kony v\u00e9d\u0151olt\u00e1sok \u00e1llnak rendelkez\u00e9sre az influenzav\u00edrus elleni v\u00e9dekez\u00e9shez, \u00e9s minden h\u00e1ziorvoshoz kisz\u00e1ll\u00edtott\u00e1k a vakcin\u00e1t.\n\u00a0\u00a0\u00a0\u00a0M\u00fcller Cec\u00edlia kit\u00e9rt arra, hogy az influenza elleni v\u00e9d\u0151olt\u00e1s a 3 \u00e9v alattiak sz\u00e1m\u00e1ra is biztos\u00edtott. Az err\u0151l sz\u00f3l\u00f3 sajt\u00f3h\u00edrekkel kapcsolatban \"\u00f6nm\u00e9rs\u00e9kletet k\u00e9rt\" bizonyos sajt\u00f3org\u00e1numokt\u00f3l.\n\u00a0\u00a0\u00a0\u00a0M\u00fcller Cec\u00edlia k\u00f6z\u00f6lte, Magyarorsz\u00e1gon az elm\u00falt napon 2032-vel n\u0151tt az azonos\u00edtott fert\u0151z\u00f6ttek sz\u00e1ma, \u00e9s 46 beteg vesztette \u00e9let\u00e9t a fert\u0151z\u00e9s k\u00f6vetkezt\u00e9ben. K\u00f3rh\u00e1zban 2132-en vannak, l\u00e9legeztet\u0151g\u00e9pre 197-en szorulnak.\n\nMTI 2020. okt\u00f3ber 22.\n\n"}]