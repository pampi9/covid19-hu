[{"date": "2020-10-02 13:16", "url": "https://koronavirus.gov.hu/cikkek/orszagos-tisztifoorvos-masodik-hullam-felfuto-szakaszaban-vagyunk", "h1": "Orsz\u00e1gos tisztif\u0151orvos: a m\u00e1sodik hull\u00e1m felfut\u00f3 szakasz\u00e1ban vagyunk", "body": "\nA koronav\u00edrus-j\u00e1rv\u00e1ny m\u00e1sodik hull\u00e1m\u00e1nak felfut\u00f3, akt\u00edv szakasz\u00e1ban vagyunk, eg\u00e9sz Eur\u00f3p\u00e1ban n\u0151 a fert\u0151z\u00f6ttek sz\u00e1ma - k\u00f6z\u00f6lte az orsz\u00e1gos\u00a0tisztif\u0151orvos\u00a0a koronav\u00edrus-j\u00e1rv\u00e1ny elleni v\u00e9dekez\u00e9s\u00e9rt felel\u0151s operat\u00edv t\u00f6rzs p\u00e9nteki online sajt\u00f3t\u00e1j\u00e9koztat\u00f3j\u00e1n.\n\nM\u00fcller Cec\u00edlia ismertette: p\u00e9ntekre 1322-vel n\u0151tt a fert\u0151z\u00f6ttek sz\u00e1ma, \u00e9s elhunyt 17 id\u0151s, kr\u00f3nikus beteg. Tov\u00e1bbra is mindent el kell k\u00f6vetni a fert\u0151z\u00e9s terjed\u00e9s\u00e9nek megakad\u00e1lyoz\u00e1s\u00e1\u00e9rt - h\u00edvta fel a figyelmet, \u00e9s a t\u00e1vols\u00e1gtart\u00e1s, maszkhaszn\u00e1lat, a higi\u00e9ni\u00e1s k\u00e9zmos\u00e1s, fert\u0151tlen\u00edt\u00e9s fontoss\u00e1g\u00e1t hangs\u00falyozta. Az elhunytak \u00e9letkora 61 \u00e9s 96 \u00e9v k\u00f6z\u00f6tt volt, mindegyik\u00fck eset\u00e9ben fenn\u00e1llt valamilyen kr\u00f3nikus betegs\u00e9g - tette hozz\u00e1.\u00a0\u00a0\n\u00a0\u00a0\u00a0\u00a0Eur\u00f3pa t\u00f6bbi r\u00e9sz\u00e9hez \u00e9s az eg\u00e9sz vil\u00e1ghoz hasonl\u00f3an Magyarorsz\u00e1gon is emelkedik fert\u0151z\u00e9sek sz\u00e1ma. Jelent\u0151sen emelkedett az esetsz\u00e1m a k\u00f6rnyez\u0151 orsz\u00e1gokban, Szlov\u00e1ki\u00e1ban, Ukrajn\u00e1ban, Rom\u00e1ni\u00e1ban, Horv\u00e1torsz\u00e1gban, Csehorsz\u00e1gban \u00e9s Lengyelorsz\u00e1gban is - jelezte.\n\u00a0\u00a0\u00a0\u00a0Besz\u00e1molt arr\u00f3l, hogy koronav\u00edrus-fert\u0151z\u00e9ssel 740 embert kezelnek k\u00f3rh\u00e1zban, 47-en szorulnak l\u00e9legeztet\u0151g\u00e9pre.\n\u00a0\u00a0\u00a0\u00a0Az orsz\u00e1gos\u00a0tisztif\u0151orvos\u00a0felh\u00edvta a figyelmet, hogy az emberek saj\u00e1t maguk is sokat tehetnek eg\u00e9szs\u00e9g\u00fck \u00e9rdek\u00e9ben. A kr\u00f3nikus betegeknek azt aj\u00e1nlja, hogy folyamatosan gondoskodjanak rendszeresen szedett gy\u00f3gyszereikr\u0151l, \u00edgy cs\u00f6kkenteni lehet annak kock\u00e1zat\u00e1t, hogy a fert\u0151z\u00e9s s\u00falyos form\u00e1ban alakuljon ki. Ezen k\u00edv\u00fcl az immunrendszer er\u0151s\u00edt\u00e9s\u00e9re \u00e9rdemes vitaminokat - els\u0151sorban D- \u00e9s C-vitamint - szedni, \u00e9s nem szabad elfelejtkezni a rendszeres \u00e9s megfelel\u0151 mennyis\u00e9g\u0171 folyad\u00e9kfogyaszt\u00e1sr\u00f3l sem.\n\u00a0\u00a0\u00a0\u00a0Ism\u00e9t felh\u00edvta a figyelmet az okt\u00f3ber m\u00e1sodik fel\u00e9t\u0151l el\u00e9rhet\u0151 influenza elleni v\u00e9d\u0151olt\u00e1s fontoss\u00e1g\u00e1ra, mint mondta, a kr\u00f3nikus betegeknek kifejezetten \u00e9rdemes k\u00e9rni\u00fck az olt\u00e1st.\n\u00a0\u00a0\u00a0\u00a0M\u00fcller Cec\u00edlia elmondta, az operat\u00edv t\u00f6rzs d\u00f6nt\u00e9se \u00e9rtelm\u00e9ben 33 \u00f3vod\u00e1ban \u00e9s hat iskol\u00e1ban rendeltek el rendk\u00edv\u00fcli sz\u00fcntet, 121 oszt\u00e1lyban \u00e9s \u00f6t iskol\u00e1ban van digit\u00e1lis tanrend.\n\u00a0\u00a0\u00a0\u00a0K\u00e9rd\u00e9sre v\u00e1laszolva elmondta, a szoci\u00e1lis int\u00e9zm\u00e9nyek \u00e9s a k\u00f3rh\u00e1zak saj\u00e1t hat\u00e1sk\u00f6rben ellen\u0151rzik a l\u00e1togat\u00e1si tilalom betart\u00e1s\u00e1t, egyel\u0151re nem \u00e9rkezett a hat\u00f3s\u00e1gokhoz ennek megszeg\u00e9s\u00e9re vonatkoz\u00f3 bejelent\u00e9s.\n\u00a0\u00a0\u00a0\u00a0A szakember szint\u00e9n k\u00e9rd\u00e9s kapcs\u00e1n mondta el, hogy a favipiravir hat\u00f3anyag\u00fa gy\u00f3gyszer egyel\u0151re k\u00eds\u00e9rleti szerk\u00e9nt, klinikai kipr\u00f3b\u00e1l\u00e1s alatt van Magyarorsz\u00e1gon. \"Jellemz\u0151en a k\u00f6z\u00e9ps\u00falyos esetek korai szak\u00e1ban t\u0171nik hat\u00e9konynak\" - mondta.\n\u00a0\u00a0\u00a0\u00a0M\u00fcller Cec\u00edlia besz\u00e1molt arr\u00f3l is, hogy a j\u00e1rv\u00e1ny tavaszi kezdete \u00f3ta 1234 eg\u00e9szs\u00e9g\u00fcgyi dolgoz\u00f3 v\u00e1lt koronav\u00edrus-pozit\u00edvv\u00e1, jelenleg 481 akt\u00edv pozit\u00edv esetr\u0151l tudnak az \u0151 k\u00f6r\u00fckben, ez az akt\u00edv betegek 2,23 sz\u00e1zal\u00e9ka.\n\n\nMTI 2020. okt\u00f3ber 2.\n\n"}]